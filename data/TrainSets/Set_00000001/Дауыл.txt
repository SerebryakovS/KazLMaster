	Мигель Анхель Астуриас

	Дауыл





	Роман





	Орыс тілінен аударған Бекболат Әдетов





	"Дауыл" атты роман “Жасыл Папа” (немесе "Жасыл Қазірет” — бұл Рим Папасының антиподы есепті атау) және "Көрдегілердің көздері" романдарымен бірге оның әйгілі "банан трилогиясын" құрайды.





I




	Олардың көл-көсір шаттанарлық шамасы қалмаған. Өздері көп еді, үнемі шала ұйқылы күйде, күндіз-түні жұмыс істеп, әл-дәрмен жоқ есеңгіреп, жан-жаққа шашырап кетіпті: біреулері отыр, біреулері жатыр; осы сиықтарына қарап, олар теңіз жағалауын тұмшалаған ылғал ауадан басқаның бәрін билеп-төстеп алған ба дерсің. Әйтеуір осы өлке түп-түгел адам ырқына бағынған. Адамның қолы мен мәшинелер бұл маңды тегіс жаңғыртып жіберген. Өзендер ағысын өзгертіп, тау-төбелер пайда болды; тескен таулардың ара-арасымен өтіп, көпірлер мен аңғарларды бойлап темір жолдың жал-жал үйінділері түсті; көк-жасыл отынды, ағаштарды жалмап, адамдар мен жемістерді, аштық пен азықты тиеп алып, ашқарақ паровоздар теңізге қарай жүйткіді. Бір ағаштар құлап жатса, екіншілері бой көтеріп, егістіктерді желден қорғап тұр; ал жыра-сайлардан ертегінің қанша кескілесе де өлмейтін тойымсыз дәулерінің құрсағында жүріп жатқандай тынымсыз жұмысты көресің: шың-құздар көшіп, тірнектеп жиналған тастар салынған кеспектер бір орыннан екінші орынға жылжиды, қасқалдақтың қанындай болған ботана су да жер бетінің кедір-бұдыр боп айғыздалуына бола табан арнасынан аунап, одан әріде, баурайда лайынан тазарып, жалындаған жасыл алқаппен құлдыраңдай ағады.

	Аделаидо Лусеро жағалаудың ауасын ұртымен де, кеудесімен де құмарлана жұтты. Белуарына дейін жалаңаш, екі балағы түрулі, белдемше лыпасымен ғана тұрған ол елдің әр шалғайынан осында келіп еңбек етіп жатқан бірнеше адамға самарқау түрде қарап қалыпты. Жер-жерден жиналған аш-арық, жадау киімді, жабырқау жандардың бет-ауыздарын сиықсыз түк басыпты. Бейшараларды Құдайдың өзі аясын!..

	Дегенмен тершіген, күстенген, домбыққан епсекті қолдары әсем қозғалады. Төмен-жоғары, жоғары-төмен, белдері бүгіліп, жазылады... Омыртқаларын бір-бірлеп санап шығуға болады, құдды қоңыр жыланның бауыры дерсің. Жоғары-төмен, жоғары-төмен, иілді, жазылды, үлкенді-кішілі тастардың біреуін темір жол платформасына лақтырды, енді оны атамзаманнан қалған салқам паровоз осы жолмен сүйреген бойы ұнтағышқа – кез келген тасыңды жаңғақша шағып, қиыршық құсатын құбыдай мәшинеге алып барады.

	Тереңде теңіз шулап жатыр, жағалаудың басқа жерлеріне қарағанда оның мұндағы құтырынуы алапат. Судың шуылы құлақты тұндырады: төбеден қараған адамға жалқын-көк белдеу көрінеді; ал мұнда жақында келіп, Тынық мұхит дейтіннің не екенін білгісі келгендер биік бағанның басына шығып қараса, таңертең жасыл түспен жалтырап, кешкілік ортасынан жарылған агуакате жемісі тәрізді алқызыл тартып жатқан судың өзін көрер еді.

	Жағалау қауіпті. Айнала-төңіректі тұтаса ұйысып жатаған бұталар басқан әрі осы тырбықай жасыл шытырманнан ырымға тірі жан иесін таппайсың, тек жоғарыда кемпір-қосақтың шашырандысындай боп ұсақ құстар жүйткиді, түпсіз аспан көгінде қаршыға мен сопилотенің қара ноқаттары қалықтайды және осының бәрі көз қарықтырар ыстық мұнарға ұласып тұр.

	– Күннің қайнауын-ай, Кучо! – деді Аделаидо Лусеро бүкірейген еңкіш серіктесіне. Бұл Аделаидомен қанаттаса, қаз-қатар тұрып жұмыс істейтін отыз алты жігіттің бірі еді; астында рельс боздап жататын платформа тасбиғына төселміш тастарды жинайтындар – осылар. Балға мен динамит талқандаған жартастардың салмағы темірді де боздатады ғой.

	– Иә, Лусеро, қуырып тұр!..

	Жұмысшылар шұбырып немесе бестен, оннан топтанып өтіп барады. Құрал-саймандарды – қолдарында, бастықсымақтары – алдарында. Ол бұларды қиқылдап-шиқылдап неше түрлі ащы дауыс шығаратын не сұмдық мақұлықтары жыртылып айырылатын, тылсым тыныштығы адамның өзін де жұтып қоятын шұңқырларға бастап барады. Күн тұнып тұрған жасыл әлемнің алауын жағып, дымқос жер тал түстің табасында қуырылып жатыр.

	Аделаидомен бірге жұмыс істейтін жалдамалылар ентіге демалғанда олардың ауыр тынысы жерден тұғырға шығарылып жатқан тастарды қалжыраңқы жұмсақ леппен тұмшалап тұрғандай болады.

	Бірақ шындығы олай емес. Соншама иіліп-бүгілгенде адамдардың таскерең болатынын Кучо жақсы білетін. ЬІрсылдаған демің аузың мен мұрныңнан шығады ғой, құлағың – соларға тақау, сондықтан еститінің өз демің, қолыңның қалай көтеріліп-түскенін, саусақтарың мен тырнақтарыңның жерге қалай кіргенін, тасты көтергенін, оны тұғырға лақтырғанын естисің, содан соң иілесің, жазыласың, иілесің, жазыласың, ал арқа жоның, топсаға орнатылғандай, жоғары-төмен жортақтайды кеп.

	Адамдар – таскерең, тек өз тыныстарын ғана естиді; олар – соқыр, өздері көтерген тозаңнан басыр боп қалған; сабан шатырлы қамыс лашықта көзден таса жататын бастықтың түскі үзілісті жариялаған ысқырығы естілгенге дейін адамдардың тұла бойынан сүмедей боп жылбысқы тер саулайды.

	Әйелі түскірлер бұларға жұқа нан, кептірілген ірімшік, шұжық, чайотенің пісірілген жемісін, юкка, банан қосқан құймақ, бұқтырылған бұршақ сатып, әзәзіл күлкімен бастарын айналдырады. Ал жұмысшылар күн өтінде табаның тұтқасындай боп күйіп тұрған шүмекке еріндерін тигізбей, еппен су ішіп, беттері мен бастарына су шашып, маңайдағы қалақайдан басқа жапырақтармен сүртініп, саудагер әйелдер әкелген асқа бас қойып жатыр.

	Жұқалтың зағыр наннан жап-жасыл бұрыш тұздығы сорғалайды. Бұршақ, майлы ет, суға пісірілген картоп, агуакате тілімдері, ірімшік, майлы, ащы қоспасы бар бәліш... Сүт қосқан кофе – анығы, кофе қосқан сүт – бидондардан қалайы саптаяқтарға ақтарылып жатыр, балық көзденген, кофе секпіл маңызды сүт; жұрт оған жапа-тармағай нандарымен қоса саусақтарын батырып, жібіген нан кесектерін ауыздарына тықпалап, мұрттарына қонған шыбындарды жасқап абыр-дабыр.

	Әйелдердің бойынан шыққан жұпар иістің күштілігі сонша, тіпті осы отырған еркектер оларға жанасып тұғырға тас лақтырғандай, оларды да алып ұрып, құмарлықтан белдері талғанша, мұрындары дуылдағанша ләззатқа батудан да кетәрі емес. Бірақ әйелдер ішім-жемнің, бұрымдардың, кеудеше астындағы албыраған анарлардың, жуан бөкселердің шашаусыз ұжымына бірігіп алған, еркектерден сырғақсыған болып, емексіте түседі; дегенмен, олары да үмітсіз емес, өйткені көбісінің-ақ іштері шермиіп қалған.

	Ысқырық үзілістің біткенін хабарлады. Ауыздарынан тамақтың дәмі кетпеген – қанша жесе де тоймайтын – адамдар жұмысқа кірісті.

	Біреудің құлындағы даусы құдайға жетті. Екі жүз қадақтай шой тас аяғына түсіп, саусақтарын мыжып жіберіпті. Жұрт бастықты шақырды. Ақ құба бетінде шиқандай қызарып оқшау көрінетін мұрнының ұшына көзілдірігі түскен, езуіне қорқорын қыстырған бастық келді де жаралыны жаппаның астына апаруға бұйырды. Құрал-сайман мен киім-кешек тұратын және әдеттегі қабақ ыдыстардың орнына мұнда бамбук сабағына құйылған су сақталатын жаппада жаралыны төсенішке жатқызғандар болған жайды одан әрегіректе істейтіндерге хабарлауға кетті.

	Жарақаты жанына батқан бейбақ көпке дейін көзін аша алмады. Ауырған жері зар қақсағанда еркек екенін ұмытып, нәресте қалпына түсті. Сөйтіп, ол, Панталеон Лопес, балаша жылады. Кезерген ерніне су тамызып жұрт әлек. Әлден соң ол ұйықтап кетті, ұйқысы келгеннен емес, жаны күйзелгеннен ұйықтады. Бейшараны өліп қалған екен деп, жұрттың зәресі зәр түбіне кетті. Жоқ. Оны есінен тандырған жарақаттың ауруы мен екінді әлетінің аптабы еді. Бұл жерде ыстықтың басылуы дейтін болмайды.

	– Иә, Кучо, жерді бағындыру оңай емес-ау!

	Аделаидо Лусеро қараңғылыққа бетін тосты. Аспанда ай да, жұлдыз да жоқ, тек қыстақтың оттары жылтырайды.

	– Көріп отырсың ғой, бүгін – Панталеон, ертең – тағы біреуміз, тек Құдай сақтасын десеңші!

	– Санай бастасаң, Кучо, түбіне сан жетпейді. Қырылып жатқан жұртты көргенде өзіңнің қалай тірі жүргеніңе таң қаласың. Ажал қайда, өлім қайда дейтін емес!.. Бұл жұмыста көзің анық жететіні: талайыңа не жазылса, сол болады. Мәселенки, мулат Леон Лусис екеуміз келе жатқанымызда оны жылан шағып алды. Менің аяғымнан жорғалап өтті, бірақ тиген жоқ. Ал анаған келгенде тәбеті ашылып кеткен болды ғой. Қайтерсің... Бейшара, ісініп шыға келді. Әлгі, лагерьде басшылық жасап жүрген мистер тіпті тыржиды да қалды. Ал бір салбөксе шал ақылынан адасып кетті. Иә, Кучо, оны шаян шағып алып еді, сөйтсе онысы бір қағынған, улы шаян екен, әуелі адамның қызуы көтеріледі де, содан соң у миға шабады. Хобальдо да тірі мен өлінің арасында; Хальпатагуадан келгендердің сау қалғаны жоқ. Үшеуі құмның астында қалды, жартасты бұрғылап жатқандарында үстеріне құм көшкіні құлаған ғой.

	– Тілеп алған аурулары ғой, – деді Кучо (қараңғыда шылымының оты жарқырап). – Дардай адамдар, өз еркі өздерінде, не істеп, не қоямын дейтін емес. Енді оларға дауа жоқ.

	– Пұл тапқысы келеді ғой, міне мәселе қайда. Ақшасыз, сарала киінген сол бір мырзаларсыз, қалай тыпырласаң да, ештеңе өнбейді. Қанша тоқмейілсігеніңмен, ақша төлемейтін болса жұмыс істеп те қажеті шамалы, әл-дәрменің де жоқ.

	– Не істеу керегін біледі...

	– Рас. Дегенмен...

	– Жұмыла жұмыс істейді демексің ғой? Енді қалай деп ең, жеміс өссін, адам өркендесін деп жер игеру оңай ма екен.

	Жел әлдеқайдағы алыстан қара май – гудронның ащы да болса жағымды иісін әкелді, сонау қашықта, темір жол жақта, вагондардың терезелері жылтырайды. Мұнда күндіз де, түнде де тыншу дейтін жоқ. Паровоздың оттығы мен басқа да мәшинелер ағаш біткенді жалмап жатыр; жұмыс адам мен темірді қаусатып барады; құз жартастар пештердің көмейінде үгіліп тап-таза, аппақ әкке айналуда; жаңа үйлердің іргетасы мен қабырғасы тас атаулыны құртып барады; оны үйінділер де, көпірлер мен бөгеттер де жалмауда, ал оларға ұйқысырап келіп былш-былш ұрған су табанда бұрқ-сарқ қайнап, сарқырай құлап, турбиналарды іске қосып, электр тогына айналуда, содан соң ол жан-жаққа тарап, өткізгіш сымдарды кернеп, ұшқындата жарық беруде, көгілдір шұғыласымен рельстерді бұрғылап, болат табақшаларды балқытып, металл тақталарды мәңгі-бақи дәнекерлеп пісіруде.

	Іс оңға басып, жұрт шат-шадыман. Албырт жастан ақылман кәріге дейін, қадірсіз қарадан төбедегі төреге дейін жау түсіргендей боп бәрі қуанулы, өйткені бәрі жұмылып, көп құрбандыққа, тіпті өлім-жітімге де қарамай, нағыз сайыпқырандарша қасқая тұрып, қиындықты жеңіп шыққандарын түсінеді. Дегенмен, қандай жасақта болсын қашқындар да табылады: шайқасқа жүректері дауаламаған, қауіп-қатерден қорыққан жандар да осынау ерлік еңбекке өздерінің лайық емес екенін түсініп тұрды.

	Аделаидо мен Кучоны, екеуін бірдей, батпақ безгегі алып ұрған. Енді олар, иесі қай да салғанын білгісі кеп із кескен иттерге ұқсап, мұрындарын тарта түсіп, науқастар сықасқан вагонда, матрас орнына төселген сабан үстінде жол шегіп барады.

	Ақыры олар сырты ақталған, іші сырланбаған, алқам-салқам ағаш үйге келіп аттың басын тіреді. Бірі кіріп, бірі шығып жүрген қапылыс адамдар олардың аузына арақ сасыған (спиртпен сүртілген) түтіктерді тығып, қолдарының көк тамырын ашып, қан алды да, оған зер салып қарап жатпастан – көрмегендері сырқат адам ба! – ыстық көтерілгенге ем деп, түймеш дәрі салынған дөңгелек қораптың бір-біреуін қолдарына ұстатты.

	Бірнеше түймештен қағып-қағып салғаннан кейін-ақ Кучоның жауырынын тер басып кетті, Аделаидоның арқасынан да жылымшы бірдеңе аққандай ма, қалай... Ауру деп осыны айт!.. Біресе ыстық көтеріліп, қалшылдатады, біресе түк болмағандай, басың да ауырмайды. Екеуінің жағдайы жақсарғандай болды, кішкене еңселерін көтеріп, бірдеңеге айналғысы келді ме-ау. Әрқайсысы өз бетін қолымен ұстап байқады. Айна жоқ, сондықтан біріне-бірі сыншы боп, қан-сөлсіз қалай азғанын, ырсиып тек жақ сүйегі қалғанын, құлағы көгеріс тартып, көзі шатынап тұрғанын, ерні кезеріп, қаймыжықтанып, қызыл иегі сарғыштанып кеткенін жырдай ғып айтып жатыр.

	Бұлардың жолдары айырылатын болды. Кучоның жөтелі ырғын. Жалғыз ол емес, мұндағылардың көбі-ақ жөтелдің түбін түсіреді, енді соларды жыраққа, сірә астанаға әкетпекші, ондағы климат тәуір, сырқаттан айығуға қолайлы деседі. Аделаидо досын құшақтап тұрып қоштасты, оның қаншалықты азғандығын кейін бүкіл тәнімен сезініп жүрді. Тіпті өлікпен қоштасқандай болды, несін айтасың.

	– Мен ұялып тұрмын, Кучо, сені осында сүйреп әкелген мен едім ғой...

	– Ақымақ болма, өзім-ақ келгем, сенің етегіңнен ұстап, баламын ба? Әрі десе, маған келетін еш пәле жоқ.

	Салқындау жерде, мына шайтан алғыр ыстықтың жоқ жерінде біраз тұрамын да қайтып ораламын, көр де тұр... Маған алаң болма... өзіңді күт...

	Жандарынан пойыз өтіп, құдды бір жерде емес, ағаш бұтақтары мен шырмауықтарға ілініп тұрғандай бекеттің алдына барып тоқтады. Айнала-төңіректе эвкалипт қабықтары мен кеберсіген жапырақтары жайрап жатыр. Төменіректен, теңіз жағалауынан найзағай жарқылы көрінді. Терісі сүйегіне ғана ілініп қалған екі-үш ит шпал үстімен солтақтап, рельстің көк, қызыл және ақ гүлдермен алқаланған көпірге бұрылатын тұсына қарай кетіп барады. Көпір астында өзен арналары арқырап жатыр, аңсаған теңізіне жақындаған сайын олардың ағыны да арындай түседі.

	Аделаидо керіліп-созылып, бойын жазды да қалпағын шекелете киді, белінен мачетесін алып, жерге сүйреткен күйі жолға түсті. Кеден маңынан ірге тепкен қыстаққа қарай бет алды.

	Тапсырған бұйымтайларының бәрін мұқияттап қос қоржынына салды да, сигарасын тұтатып алып, кері қайтты. Мынау жап-жаңа, жасыл дүниеге тәртіп орнап та үлгіріпті, бәрі орын-орнында тұрғандай ұқыпты, етжеңді ағаш діңінен жан-жаққа жамыраған сансыз жапырақтардың арасынан оқтай түзу жолдар көрінеді. Ескекше сорайған ұзын бұтақтардағы түрпідей тиетін кейбір құрғақ жапырақтар қабыршақ тәрізді, енді біреулері жас бұзаудың еті сияқты қып-қызыл, бірақ етті емес, көбелектің қанатындай жеп-жеңіл. Осындай сәтте төбеңдегі әрбір бұтақ ескек болып, теңіз суының орнына ыстық ауа ағынын есіп бара жатқандай көрінеді.

	Жол айрығында Лусеро аяғы күп боп ісіп кеткен адамды жолықтырды. Жұрт оны Тобанаяқ атайтын. Екі аяғына ораған шүберектері қабыршақтана жабысып, соның ара-арасынан шіріген картоп тәрізденіп саусақтары қылтиып тұрушы еді. Тобанаяқ мұңды көзімен Аделаидоға тесіле қарап біраз тұрды да оған үйінен қашып кеткен бір қыздың жолыққан-жолықпағанын сұрады. Өзінің қызы екен. Аделаидо әзірге ондай қызды көрмегенін айтты.

	– Ендеше, тілеуіңізді бергір, сол қызды іздеңізші, – деді шал. – Көрсеңіз, мен өліп қалды дерсіз.

	– Көрсем айтайын, әрі үйіңе қайт дейін, әйтпесе бұлай жалғыз-жарым жүруіңіз жарамайды, бір пәлеге ұшырап... ауру-сырқау жұқтырып алуыңыз мүмкін...

	– Мына аяқтан артық не пәлеге ұрынар дейсің!.. Осы тоқпақпен жүргеніме не заман... аяқтың орнына тас байлап қойғандай боп. Сонымен, қызды көрсеңіз...

	Ағаштардың тасасынан белдемшенің сусылы естілгендей. Жалт қараған Аделаидо қара торы қыздың жүзін көрді. Ол саусағын ерніне басып “үндеме” дегендей белгі беріп тұр.

	– Жарайды, көрсем айтайын, – деп қайталады табанда қызбен ымы-жымы біріге қалған Аделаидо.

	Тобанаяқ жұмсақ табанымен жерді сыза, аһылап-үһілеген күйі ағаштардың саясына кіріп кетті. Ал Аделаидо қашқын қыз тұрған жаққа беттеді.

	– Мұның жақсы емес, – деді ол қызға жақындай беріп. – Өзің әдемі-ақсың, жүрегің мейірімсіз. Ол сені қызым деп тұр ғой.

	Қоңырқай сұлу көзін төмен салды, бірақ бұл сөздерге селт етпегені бет әлпетінен көрініп тұр. Қыз ләм деместен жөніне кетті – әуелі екі аяғын қайшылай басып шаң шығарған ол енді жеңіл жүріп, қалықтап бара жатқандай.

	Аделаидо оны басынан қыпша беліне дейін көзімен шолып (үстінде қызғылт кеудешесі бар екен), белінен өкшесіне дейін (сары белдемше киіпті) сұқтана қарады. Қап-қара бұрымдары орамалының астынан арқасына төгілген. Қызды көзімен аялап қана қойды, – шақырмады. Солай қарап тұрғанда қолындағы мачетесін түсіріп алып, аяқсыз қала жаздады.

	– Мұның дұрыс емес, – деді мачетесін жерден ала беріп.

	– Жарайды, мен ойланып кеткен екем, сонда сен жерге түсе қалуың керек пе? Менсіз күнің – күн емес дегендегің ғой, сірә.

	Кеуіп қалған ағаштарды кесіп, тазалап шығу керек екен.

	Олар Кучо сияқты дімкәс, терісі мен сүйегі ғана қалған және, жел соқса болды, Кучо сияқтанып, құрғақ жапырақтарымен жөтеліп, күркілдейді де тұрады.

	Көз ұшындағы қыз ұзаған сайын Аделаидо осы ойлардың шырмауында тұрған. Осылай қала берер ме еді, кім білсін, бірақ кенет қалпағын желкесіне қайырып, бір түкірді де, әлдекімге айтқандай ғып:

	– Жә, мейлі, кешіксем кешігермін, мына қызды қуып жетейін! – деді.

	Соны айтып, қарсы келген екі мәшине еркін өтетін жолмен жүгіре жөнелді. Ағаштар ауырмасын деп ашық көгілдір түсті, сасық иісті сұйық дәрі шашатын мәшинелердің біреуі қалғып кеткендей қаңтарылып қалыпты, ішінен төгілген көгілдір жаңбыр да ұйқысырап бірқалыпты шашырайды. Қуана қалбалақтап нәзік көбелектер ұшады, ал сонау әрегіректен құстардың құйқылжытқан әні естіледі.

	– Сенің әкең мен болсам, көрер едің, – деді ол.

	– Солай болса солай шығар, – деді қыз, – бірақ менің әкем сен емессің...

	– Өзің қайда барасың?

	– Көріп келесің ғой, бетім ауған жаққа. Керек десең, артқа жүрейін, – деді де ол, қолын мәз бола сермеп, артымен жүре бастады, – бөксем қайда қараса, сонда барамын!

	– Алда бетсіз-ай!

	Қыз ұшып бара жатқандай жүгіреді. Аделаидо қанша жетем десе де оған жете алар емес. Осылайша – қыз артымен жүгіріп, ол соңынан емпеңдеп – екеуі талай жерге барды.

	– Күйеу табылса, жармаса кететін сыңайлысың-ау!..

	– Қайдан табыла қойсын...

	– Саған табылар еді ғой! – деді Аделаидо, жүрісін ширата түсіп.

	– Күйеуге тигенімді әкем қаламайды.

	– Ол не біліпті! – Аделаидо бүлкілге түсті.

	– Ой, қойшы, ол бәрін біледі! Менің анама дейін де оның әйелі болған, тұл қалып, қайта үйленгені ғой. Ол білмегенде кім біледі!

	– Ол еркектің әйелмен қалай тұратынын білер, ал әйелдің еркекпен қалай тұратынын білмейді. Сен біреуге әйел боласың ғой! – Аделаидоның жүгірісі жеңіл, аяғы жерге тимейді.

	– Анам да менің күйеуге тигенімді жаратпайды. Ал ол бекер айтатын адам емес.

	– Бұйрықты адамыңды кездестірмей жүрсің-дағы.

	– Қажеті де жоқ. Маған тек жақсы адам керек, ал ондайлар табылмайды.

	– Табылмағаны қалай? – Екеуі құлдыраңдап-ақ келе жатқан. Аделаидо қалт тұра қалды, анадай жерге барып қыз да тоқтады.

	– Сіздің атыңыз кім?

	– Аделаидо Лусеро. Оны қайтесің?

	– Керек болғаны да. Ал мен – Роселия Леонмын, құзыретіңізге құлдық.

	– Мен де құлдық құзыретіңе. Тек бұйырсаң болды, бәрін істеймін. – Аделаидо жақындай беріп еді, қыз кейін шегініп кетті.

	– Сірә, жұрттың бәріне осыны айтатын шығарсыз!

	– Иә, талайға осылай дейтінім рас, бірақ қазір саған айтып тұрмын ғой!

	– Маған сіздің бір көмегіңіз керек: епископ келіп мені дінге тартқанда шоқындырушы әкем болыңызшы.

	– Шоқындырушы... – Ол ебін тауып қыздың қолынан ұстап алды да не сытылып, не теріс айналып кетуіне мүмкіндік бермеді.

	– Жіберіңіз!..

	– Жә, қоя тұршы, сөйлеселік!..

	– Не сөйлесетіні бар! Жолыңыздан қалмаңыз...

	Оның қыз білегінен ұстап, қыздың қанша жұлқынғанына қарамастан көнбей тұрғанын көрген жапалақ бет әйел бақырып-шақырып, айғайға аттан қосты. Жапалақ беттің артынша, қайдан шыққаны белгісіз, тағы бір қатындар, бала-шаға мен арпылдаған иттер қаптап кетті. Ол дереу қыздың білегін босата қойды, бірақ онысынан пайда болмады – жапалақ пен басқа қатындар бәрібір шуылдасып, иттер абалай берді.

	Су бетімен қалқығандай болып үн-түнсіз келе қалған Тобанаяқ пен жапалақ қызымызды масқараладың деп оны күстәналап ала жөнелсін. “Кә-ме-лет-ке тол-ма-ған!” – деп екіленгенде, екеуі бірдей жынданған немеше, езулерінен ақ көбік төгілді.

	Айғай-сүренді естіп комендатурадан жетіп келген солдаттар әуелі оның қолынан мачетесін тартып алды. Лусеро қарсылық қылған жоқ. Бірақ қыздың әке-шешесі әңгімені тағы шиеленістірді – олар қыздарының күзетпен сотқа баруын қалаған жоқ. Бірақ көнуге тура келді. Қыздың артынан кирелеңдеп Тобанаяқ түсті, одан соң қолаңса сасып, май иісі мүңкіп жапалақ бара жатыр. Сол беттерімен бұлар пальма ағаштарының саясына комендатура мен сот орналасқан тепсеңге жетті.

	Бітістіруші соттың міндетін атқарып отырған адам көзді ашып-жұмғанша мәселені шешті де берді.

	– Аделаидо Лусеро! Не өзің зорлаған қызды аласың, немесе тұп-тура түрмеге барасың!

	– Ау, мен оған тиген де жоқпын!.. Өзі айтсыншы!.. – деп Аделаидо бая-шая.

	– Тиген жоқ, тиген жоқ!.. – деп кекеді кемпір. – Бірақ абыройын төкті!

	– Қарақшы неме! Бет жоқ! – деп дүркіреді Тобанаяқ. – Қызымды іздеп жүргенімді бұл білді... Соны тауып берші деп бұдан өзім сұрадым емес пе... Ал бұл оны кездестіріп, әлгі... әлгі... – Әжімнің, қас-қабақ пен сақалдың қалыңына батып кеткен көздерден ызаның жасы сорғалайды. Жапалақ та ботадай боздап отыр.

	Роселия ұяттан шөгіп кетіпті, адам көзді кішкентай аң ба дерсің. Аузы кеберсіп, тілі байланып қалған. Қанша жыпықтап, әрекет жасап көргенімен көзінен тамшы жас шықпады, шәлісінің бір шалғайын шұқылай-шұқылай, тесіп жіберуге шақ қалып отыр.

	– Зорламасаң, енді зорлайсың. Ал, балаларым, екеуіңнің өмірлеріңдегі ең салтанатты сәт туды: сендер некеге тұрдыңдар. – Шенеунік дәп бір өзі үйленіп жатқандай айқұлақтанып алыпты.

	– Иә, адамның дегені болмайды... Досым науқастанып, астанаға жүретін болған соң соны шығарып салайын деп жолға шығып ем, ертесінде Роселияның қойнында жатып ояндым, – деп, көп жыл өткен соң Аделаидо Лусеро өзінің үйлену тарихын жыр ғып айтатын. Шынына келсе, оның достарының бәрі мастықтың әсерімен үйленген болатын. – Қайта, мен оның қойнына жатарда сау болатынмын.

	Үйдің іргесі күн санап көтеріліп, кірпіші қаланып, сылағы тұтқырлана берді. Мереке күндері, жексенбі сайын, кеш жамырап, күннің ыстығы қайтқан шақта Аделаидо құрылыс басында болады. Қабырғалар мықты болып, жақсы өрілді. Шатырдың машақаты көбірек болды. Дегенмен оның да сәті түсті. Сөйтіп, күндердің бір күнінде жоғары қараған Роселия жайдақ аспанды емес, жуан бөренелерге салынған қыш шатырды көрді. Сонда оған үйдің шашы өсіп, арқасын жас сүрек пен су топырақ иістенген қара бұрым, ұзын бұрым жапқандай көрінген.

	Аделаидо қалбырдағы бояуды араластырып тұрып әйеліне қабырғалардың жоғарғы жағы қызғылт, ал төменгі жағы сары түсті болатынын айтты. Әйелі оны жақтыра қоймады. Сонда ол не себепті олай болатынын түсіндірді.

	– Мен алғаш көргенде Роселия Леонның үстіндегі киімі сондай болатын.

	Шөліркеген қабырғаларды бояу жаққыш қалай құмарта жалап, оларға қандай әдемі реңк берді десеңші! Содан соң үй аласталды. Оған дін қызметшісі қатысқан да жоқ, үйдегілердің біреуі қасиетті сумен аластап шықты. Бұл маңда дін қызметшісін шақырып келтіре алмайсың – ит арқасы қияннан келуі керек... Үйді аластау рәсіміне меймандар қатысты, жай, ең жақын деген адамдар шақырылды. Қабырғалар көгілдір және жасыл қағаздардан жасалған гүлалқалармен безендірілді; әр-әр жерге гүлдеген шырмауықпен оралған қоға будалары қойылды; тас баспалдақтарға қарағай бұтақтары төселді; ал Роселия той құрметіне сары белдемше мен қызғылт кеудешесін киіп шықты, бірақ олары түймелеуге келмей, алдын ашып қоюға тура келді: ол екіқабат болатын.





II




	Оның қайын енесі болған әйел өзінің кейіпсіздігін үкіден, жапалақтан және басқа да түн құстарынан алған. Үйін аластаған сәтте Аделаидо осындай ойда тұрды; өзінің көз тоймас көркі болған, мынадай жағдайы сынын бұзбай, қайта ажарын аша түскен жарының анасы осы дегенді ойлаған сайын оның жаны құлазитын.

	Меймандар тараған соң үй иелері оңаша қалды да Роселия күйеуінің жанына барып мойнына асылды – онысы тіпті шіркеу ішімдігі деп айтуға болатындай асыл шараптан екі рөмке ішкендігінен емес, әлі құрсағында жатқан нәрестеге деген сезімінің көрінісі еді. Ал Лусеро биік отырғышқа шығып, еденге үй салып алған балаша екі аяғын бұлғақтатып отырған болатын.

	Әйелінің аяғына топырақ жабысып (ал мұнда, жағалауда, тірліктің бәрі топырақпен байланысты), ыстық тілімен оның өкшесін, балтырын жалап, жыбырлатып, дене бойлап қытықтай бергенде Аделаидо оның кеудесін, қарнын, санын аймалап, алда тек алаңсыз өмір ғана тұрғандай еміреніп, топырақтың қытығын басады. Беу, шіркін-ай десеңші! Өлім дейтін мұнда ауаның өзімен араласып жүреді, қит етсе адамға шабады, ал адам табиғаттың тәкаппар құндағында қамнан қаперсіз, қорғансыз, біріне-бірі орын беріп жерге түсіп жататын мың-сан жапырақтар сияқты дәрменсіз.

	Ерлі-зайыпты екеуінің кірпіктері айқасып, қалғып-мүлгіп, ұйқы толқынымен мұндағы қапырықтан таудың керімсалына барып түскендей болды; дегенмен Лусеро үй тұрғызған, “Семирамида” деп аталған жерде шынымен-ақ таңға дейін самал жел соқты да тұрды. Одан төменіректе, теңіз жағалауында, адамдар түні бойы қапаста отырғандай боп, азабы одан да асып түсетін таңды күтіп, пысынаумен болды. Ал мұнда тынысыңды еркін аласың, сондықтан таң бозарғанда ұйқысырап ыңыранған Роселияның қолдары мен Аделаидоның ұйпаланған басы жайма төсектен жайбарақат салбырап жатты.

	Кемпір күйеу баласы мен қызын оятты. Ол киімшең жатқан еді, сондықтан етек-жеңін қаққылап, басыма матрастың мақтасы жабысып қалмады ма деген адамша шашын қолымен тарақтап қояды. Өзі біршама жерде тұратын, бірақ күйеуі елең-алаңнан тұрып кетіп, бұл да жастар ұйқысынан оянғанша осында жетіп үлгірген.

	“Мына мыстан тағы келген бе!” – деп ойлаған күйеу баласы қызғылтым таң нұры айналаға тарап, әтештер әр тұстан ән қоса алмай қидаласқан, жұмысқа жаңа кіріскен мәшинелердің сарыны алыстан еміс-еміс естілген өмір ағынына енді ғана бейіл бере бастады.

	– Ой, апа! – деп бұртиды қызы, шешесінің парықсыздығына ыза болып.

	– Тым ерте ғой әлі, – деп міңгірлеген күйеу бала тершіген арқасын құм сеуіп қойғандай ып-ыстық жайма төсекке үйкелей берді.

	– Сендерге айтпай-ақ қояйын деп едім, – деп бастады кемпір, – енді айтайын, білгендерің жақсы. Әңгіме былай. – Сөзін Роселияға қарата айтқан соң ол басын көтеріп, жағын таянды. – Әкең пойызбен кетті. Әулие Иоанның ауруханасында оған жұмыс бар көрінеді.

	– Ол қайда, апа?

	– Ол – бас аурухана, әрі өзі Құдайменде әулие Иоанның атымен аталады.

	– Жұмысы қандай екен? – деп сұрады қысылмай-қымтырылмай шалбарын киіп отырған Аделаидо. Оның ыза болғаны сонша, әдеп дейтінді жиып қойған.

	– Науқас болып істейді.

	– Әкем науқас болып істемекші ме?

	– Енді кім деп ең!.. – деді Аделаидо қыңыратып. Ол орнынан тұрып, жуынуға шылапшын іздеп жүрген.

	– Апам науқастарға қызмет көрсетуді айтайын деген болар. – Шілтерлі сейсептің бүрмесінен емшегін шығарып отырып есіней сөйлеген Роселия кемпірдің сөзін түзеген болды.

	– Жоқ, науқас болып... – деп сөзін қайталады олардың әбден оянғанына қуанған кемпір.

	Аделаидо мұқияттап жуынды, шашын малмандай ғып сулады, тіпті иығына да су шашты, содан соң маңдайын, бетін, желкесін, кеудесі мен қолтығын сүлгімен бипаздап тұрып сүртті.

	– Мейлі, өзі білсін, бәрібір қайтып келеді. Дағдысы ғой, аяғы ауырып, жанын көзіне көрсеткесін қайтсін...

	– Ал енді құй сен, құй сенбе, сол аяғы оны асырайтын болып тұр. Жүрерде өзі маған солай деді. Сондағы бір дәрігер осындай ауруды жұртқа көрсетуі керек екен. Әкеңдікі қотыр емес, жай әншейін, қотырсымақ, аяғын кене жеп қойған ғой, он бір мың кенесі бар екен. Ол өзі үнемі мас, кенеде шаруасы жоқ, маған да тигізбейді, содан барып кенесі түскір быжынап, аяғы күп боп кетті емес пе!

	– Демек, оның қотыры кене мен арақтан екен ғой...

	Сонымен, енді оны емдеп шығара ма, әлде солай тық-тық, тық-тық етіп өкшесімен шойнаңдап жүре бере ме? Қазір оныкі аяқ емес, екі банан ғой.

	– Ем жағын біле қоймадым. Оның сырқаты сирек кездесетін нәрсе ғой, Аделаидо, алып бара жатқан иісі де жоқ, жанына да батпайды, тек балықтың қабыршағы тәрізденіп терісі түсе береді, кір аралас ірің ағады.

	– Әкем өне бойы бірдеңеге ұрынады да жүреді. – Шашын тарақпен бастырып алған Роселия дастарқан қамдап бөлмеде жүйткіп жүр. Қазір ол қалт тоқтап, шешесіне: – Бізбен бірге тамақтанасың, – деді.

	– Жоқ, үлпілдек дәрі ішіп ем. Үйге қайтайын, азын-аулақ дүниені тонап кетіп жүрер, ұры дейтін жыртылып айырылады. Біз жақта ақшаны көп төлейді екен деп қауесет тараса керек, ойдан-қырдан жиналды ғой өңшең, бірақ пайдасы шамалы, кілең бір ауру-сырқау. Шашау жатқан бірдемең болса іліп кеткісі кеп тұрады.

	Пойыздар сансыз адамдарды жұмысқа тасиды, күннен сарғайған қалпақтардың астынан қан-сөлсіз жадау жүздерді көресің. Бәрі үнсіз: біреулері шылым тартып, енді біреулері ой сорабына кеткен; адамдардың теңізге барар жолын бөгейтін әскер сияқты қалың жапырақтарының найзаларын көкке шаншып, бұлдырап қалып жатқан банан ағаштарына көз тастаған ешкім болмайды.

	Осы адамдармен – соларға, солардың ізіне, қадам басысына ілесіп – арақ, сыра, салдақы қатындар, граммафон, газды су, дәріхана, көйлек саудалаушы қытай, тұнжыраған солдаттар гарнизоны, ғашық болған телеграфшы бірге келді; сөйтіп, кесілген банандардың орнын бұталар мен жыралардың арасында бой көтерген үйлер басқан жерде қыстақ пайда болды. Бұл жерді “Тропикаль платанера” (С.А.) компаниясы бөлген еді.

	Осы адамдардың бәрі күндізгі ыстықтан кейін кішкене ес жиып, қапырық түнекте ештеңені байыптамай, қайда бет алғандарын да білместен, әлі салынып бітпеген үйлердің арасымен сипаланып кетіп бара жатады. Бұлардың бәрі әбден шаршап келіп әбілет басқан ұйқыға кетеді, олардың шаршауының өзінен сасық иіс шығады ғой, ол өзінен-өзі сасиды, одан қалжыраған дененің, көрген азаптың, жауырын астындағы сырқаттың, тақыр жердегі ұйқының иісі шығады – ондайда қалпағыңды бетіңе, пенжегіңді кеудеңе жауып жатқан жеріңде әлдебіреу келіп кеудеңді басып, бос жеңімен сені құшақтағандай боп ұйқысырайтының бар ғой.

	Сонау алыста – қараңғыда бәрі алыс көрінеді – қытайдың дүкеніне немесе кофе, нан, шұжық, күйген шыжық сататын дүңгіршекке кірер ауызда шырағдан жылтырайды. Дүңгіршекке екі-екіден, үш-үштен немесе топтанып адамдар жиналып, сатушы әйелмен амандасып, ішім-жемге бірдеңе сұрайды. Сатушы берген тамақты алып, ебедейсіз бүгіліп, тәлеңке мен бір кесе кофесін көтерген күйі алакөбең бұрышқа барып жүрелей отырысады. Мұнда көптен тұратындарының көздері күн мен оттың ыстығынан тіпті кешқұрым да бір түрлі әйнек тәрізденіп көрінеді. Олар сырқаттанып та үлгірген. Жаңа келгендер әлі қунақ: өзара әзілдесіп, әңгіменің көрігін қыздырып жатқандары, бір жөндем сайқал табылса, тезірек ноқталап алудан да кетәрі емес. Ал әрегіректегі алакөлеңкеде, есіктің көзінде көлбеңдеген алтын тісті елестер: “Бері келші, жарқыным!”, “Кел, сылқым жігіт!, “Жоқ, маған кел, жаным!” – деп өткен-кеткендердің етегіне жармасып жатқаны.

	Кеш тымық болғанымен, тыныш емес – бұтақтарды, жас өркендерді, жер бетінде тамырдан бөлініп, бұта мен ағаштан да биікке буырқана шапшитын субұрқақша көкке өрлеген діңді шуылға бөлеп жапырақтар жамырайды; аңдар да қараңғыда жасқана жайғасып, азық іздеп, абыр-сабыр.

	“Ла-Марома” плантациясындағы бақылаушылардың бірі Аделаидо Лусера қайын енесі кеткен соң таңғы асына отырды. Кемпір шалы жоқта үйді біреу үптеп кетер деп байыз тауып отыра алмаған; демек, үй күзетсе де Тобанаяқтың бір кәдеге жарағаны ғой. Сонымен, тамағын ішіп болған соң Аделаидоның өзі де жолға түсті, әйелінің жанынан өтіп бара жатып, әзілі ме, назы ма – оның басына сомбреросын кигізіп, қайтып оралғанымша мені ұмытпа дегендей ырым етті.

	Кең жиекті қалпағы бетіне күн түсірмейді, үстінде – мықты шалбар, ағытпалы қоныш, шашақты күртеше. Жұмыс басына жеткені сол еді, онбасылар қоршап алды. Не боп жатқанын адам біліп болмайды. Әуелі бәрінің атынан бір онбасы сөйледі. “Мен оны итеріп кеп жібердім. Өзі маған онша емес...” Содан соң жуантұмсық Сальдивар Аделаидоны оңаша шығарды, оның шаруасы маңыздырақ екен. Бананның жиын-теріні келіп қалғаны мынау, ал адам жетіспейді. “Эль-Хутеден” шақыртқан адамдар түгел келіп болған жоқ. Бірен-саран ғана. Адам қолы жетпей жатса ол жауапты емес. Тағы бір онбасы, қарабұжыр Сологайстоаның да Аделаидоны оңашалап айтқаны сол болды. Адам жетіспейді, ал жұмыс жын қаққандай болмақшы. Қарабұжыр Сологайстоаның өзі де сөзін дәл тауып айтқанын біліп тұр. Банан жинағанда жынойнақ басталатыны рас. Шоқ-шоқ жасыл өнімдерді ілмекпен тартып арпалысқан адамдарда тыным болмайды. Ағаш – бейне бір жасыл айқыш, оның етегіндегі адамдар – банан шоғына айналып кеткен Иса Мәсіхті1 найзамен болсын, қолмен болсын, арқанмен болсын жерге тартып түсіруге жанталасқан иудейлер дерсің. Ақыры жасыл Мәсіх алдарына түскен соң олар оны әлдебір қастерлі нәрседей әлпештеп алып, шап-шағын арбамен ақ жуатын орнына жеткізеді де ішінен сырылған оңтайлы қапқа салады.

	Сылдыр қаққан су топырақтың ылғалын сақтаушы ормандардың арасындағы суармалы жаңа жерлермен құлдыраңдай ағады. Банан өскен жер жағалаудың дымқос аптабымен тыныстайды, сол ылғалды тыныс табан аузында ұрықтан өркен жаятын мыңдаған өсімдіктерге тірлік беріп тұр. Бүтін бір тоғайларға тұтасып, жасыл көлдерге ұласқан ағаштар қатар өскен, ал ондай қатарлар айнала төңіректе сан жеткісіз. Қайда қарасаң да қисапсыз айналарға тұна қалғандай болып көкжиек асып кетіп жатқан банандарды көресің. Қатарлардың түзулігі, ағаш діңдерінің ұқсастығы сондай, тіпті бұл қысқа ғұмырлы әрі мәңгі гүл шашатын бір пішінді, бір түсті ағаштың сансыз қайталамасы екен деп қалатындайсың. Қоңырқай діңдер жарқырап, бұтақтардың желпуіші күмбездене ұйысқанда өсімдіктердің жасыл әлеміндегі алакөбеңде зүбәржат шоқтары қалай толысып келе жатқанын байқай қою қиын.

	– Бұл тек адам жұтатын жер ғой... – деді Аделаидо, айтса айтқандай – оның өзі көрген құқайы да аз емес, ол алғаш келгенде мұнда ештеңе де жоқ еді ғой. “Жұтып жатыр, әлі де жұтады”, – деп ойлады ол жұмысшыларды қайдан жалдау жөнінде онбасылармен ақылдаса жүріп. Жалдау керек, әйтпесе іс насырға шабады. Былтыр сөйтті ғой. Банан дейтін жылдам піседі, оларды көктей жинап алмасаң шіріп кетеді, ал жұмысшы қолы жетіспейді. Сөйтіп мың банан шоғы, әлде екі мың, үш мың, бес немесе он мың шоқ ысырап болады... “Тропикаль платанера” (С.А.) шығынды да, пайданы да мың-мыңдап санайды. Оған ең соңынан дәумұрын Торрес келді. Оның да айтатыны – сол. Адам қолы жетпейді, өл де маған. Жұмысшыларды жасақтап алмасақ көресіні көреміз. Қазіргі барымен өнім жинап береке таппайсың.

	Онбасылар бақылаушыларды қысып, бақылаушылар – басқарушыларды, басқарушылар – астаналық шенеуніктерді дігірлеп, осының бәрі қосыла келгенде телеграфтың құпия тетігін іске қосты. Телеграфтағылар кішкентай мәшіңкенің кілтін сартылдатып: “Адам жетіспейді...”, “Адам...”, “Адам жетіспейді...”, “Адам...” дейтін жалынышты сөздер тропикалық орманды басып, әуелден-ақ өлімге байланғандықтан қомағайлана өскен ағаштардың шанжау қатарын көктей өтіп, жан-жаққа тарап жатты.

	Содан енді адам тиеген пойыздар жүйткісін. Жұрт теңізге, жұмыс істеуге ағылды. Жұмыс істеу үшін теңізге ағылды. Ағылмағаны теңізге қарай жаяу-жалпы сабылды. Жаяуламағаны теңізге жүк мәшинелерімен құйылды. Сыбай-салтаң келді, отбасын сүйрелеп қайтсін. Жеңіл киініп, жолдық пұлдарын алып қана шықты. Қалай-қалай емес деп мачете ала шыққандары бар. Әрі, қалай-қалай емес деп ала шыққан Эскипулас кергісінің киеленген мүсіншесі бар; ол бозбаланың тақыр кеудесінде немесе ересек еркектің жүндес төсінде жүріп-ақ ақыры ешкімге қажеті жоқ терсіңді кесекке айналады.

	Пойыз жалдамалыларды плантацияға таяу кеденге апарып қотарғанда олар кәдімгідей-ақ діңкелеп қалатын, бірақ межелі жерлеріне солдаттарша сап құрап, жаяулап жететін. Саптың басында жүруге жаны құмар шошақайлар әрдайым табыла кетеді. Нәті жуастар соларға ереді. Жан бақпас жалқаулар салпақтап ең соңында бара жатады. Кім қалай жүрсе де, әскерге жаңа шақырылғандарша, бәрі опыр-топыр бірге жетеді. Тек айырмасы: әскерге алынғандар қазармаға құлықсыз жиналса, бұлар жарқылдай күлісіп, аяқтарын ширақ басады: плантацияда ақыны олардың ойлағандарынан да екі есе артық төлейтін. Бір-екі ай жұмыс істеп, қалтаны қалың басып үйге қайтамыз деп ойлайды олар. Күннің ыстығы жан шыдатпайды. Таулы өлкеде өскендердің әлжуаз тәні аптапқа төтеп бере алмайды. Олар біртіндеп шешініп, денелеріне отша жабысқан киімдерін лақтырып, бірте-бірте еңселері түсе береді, азын-аулақ пұл тапса безіп кетуге бекініп жатады. Бірақ ешкім кете қоймайды, көресіні бәрі бірге көріп, бәрі бірге көнеді. Біреулері жүріп бара жатып ұйықтайды, базбіреулері тіпті ұйқы көрмейді, бәрін шөл қысып, бәрінің жүрегі айниды. Ал келушілерге толас жоқ. Қанша келсе де жетпейді. Амал не, ағаш отырғызу үшін де адамның қолы қажет. Тек Рио-Ондо маңында жұмыс басталмаса екен де! Жоқ, басталды. Тоз дулығалы жер өлшеушілер келді. Содан соң орманды өртеп, ағаштарды кесті. Жерді жыртты. Көшеттер отырғызылды. Жабысқақ май топырақтан өскіндер қылтиып, көкке бой созып жүріп берді; адамдардың аяғы астында біреулері тездетіп, біреулері баяулап өсе бастады. Қаққан қазықтай боп көкке ұмтылған өсімдіктердің қатарына су нәр беріп, күнмен, аймен және жұлдыздармен бірге олардың өнімдерін алтынға айналдырып жатты, өйткені бұл өнімдердің құны алтынға барабар болатын.

	Пеондарды2, онбасыларды, қадағалаушылар мен басқарушыларды қайта адам деуге болады, ал одан әріде, жоғарырақта мәшиненің селт етпес тікбақай дәлдігімен дүниенің бәрін құлаш-құлаш цифрларға айналдырып жататын рақымсыз, көрсоқыр бір сұмдық басталады.

	Осы мәшиненің бір тетігі, мистер Джон Пайл өзінің тетік екенін, ал мәшинеде жүрек болмайтынын жақсы білетін әрі соны алыс Дакотадан өзін іздеп, қонаққа келген әйелі Лиленд Фостерге айтып берді. Сөзінің көрнекі құралы ретінде мұнда көптен бері, плантацияның алғашқы күнінен бастап жұмыс істеп келе жатқан басқарушы Лусероның үйін атады. Пайл әйеліне үйге сән беріп тұрған қыш құмырадағы гүлдерді, шырмауықтарды және тордағы тотыны көрсетті. Ал осыларды ана жаққа, жоғарыдағы басшыларға, мәшиненің тетіктеріне апарып көрші – гүлдер де, тоты да жай ойыншыққа айналып шыға келеді. Олар мұнда тірі болса, ол жаққа барғанда жасанды бірдеңе болады.

	– Біз гүлдер мен құстардың таңғажайып әлеміне бойлай бермейміз, – дейді мистер Пайл, – сондықтан да мұндағы өмірімізді интернаттың немесе қазарманың тірлігіндей жасанды, уақытша бірдеңе деп сезінеміз. Біз жұмыстан соң, сабақтан соң не істеу керегін білмейміз, тамақты да, солдаттарша, үнемі белгілі бір адамдармен ғана ішеміз. Ал шынайы өмір сүретіндер солар, – деп сөзін жалғады ол. – Мейірімдісі – мейірімді, мейірімсізі – мейірімсіз. Ал біз, Лиленд, мейірімді де, мейірімсіз де емеспіз, біз жай мәшинеміз.

	Джон Пайлдың көкшіл көздері көзілдірігінің қалың, мөлдір әйнегінен жылтырай көрінді. Құдыретті компанияға қызмет ететіндердің бәрі өзі сияқты қаншалықты төменшік екенін әйелі көзімен көргеніне ол әбден риза еді.

	– Біз автоматпыз, – деді ол әңгімесін жалғап. – Қызықты оқиғалардың ләззаты дейтінді біз білмейміз. Біз сияқты ұсақ қызметшілердің қалыптан сәл ауытқуы – масқара, ол тіпті жұмыстан қуылуға соқтыруы мүмкін! Біз сонау жоғарыда болсақ, ақшаның қырсығынан тәуекелге бара алмас едік, ал тәуекелсіз қызықты оқиғалар жоқ.

	Ол әйелінің қостауын күтіп, алақанын ысқылады. Бірақ Лиленд оны мақұлдай қоймады. Ол үлкен шаруаның өзі – көптеген адамдар үшін қызғылықты оқиға деп санайтынын айтты.

	– Дұрыс! Дұрыс! – деп іліп әкеткен Пайл балаша секіріп-секіріп түсті. – Бірақ ондай адамдар қазір жоқ, олар әуелде-ақ опат болған, ыстықтан, тұрмыс тауқыметінен құрып біткен. Ал олардың орнына келген біз не мейірімді, не мейірімсіз емеспіз, жайдары да, жабырқау да емеспіз – құр әншейін мәшинеміз.





III




	Кеш аса қапырық болды да табан тоздырып сейілдеуге тура келді. Сейіл уақыт оздыруға жақсы. Шөптесінді көгалда, радиосы жағы талмай сарнап жататын самаладай жап-жарық үйлердің арасында қыдыра жүріп әңгімелесесің, ішкен-жегеніңді бойыңа сіңіресің, едәуір шаршайсың да.

	Ерлі-зайыпты Пайлдар үнсіз қыдырыстап жүр. Күйеуінің үстінде – шытырадай аппақ жейде, бұтында – ауа өткізіп, денені сергітіп тұратын ерекше матадан тігілген шалбар; әйелі ақ туфли мен ақ көйлек киген, ал шашын өзі айнымай тартқан, өткен ғасырда әйгілі голланд суретшісі бейнесін кестелеген бір әжесіне ұқсатып сәндеген. Лиленд сұлу еді.

	Осы бір даусыз сөздерді айтқан ол да емес, оның күйеуі де емес еді, оны қараңғы түндердің бірінде Шаян тропигінің астында зәкірде тұрған кемеде ерлі-зайыптылармен бірге сейілдеп жүріп компанияның байырғы қызметшісі Карл Розе айтқан болатын. Ол екі қолын сермей түсіп қызына сөйлеген.

	Лиленд үйлердің жарығы түскен сәндік ағаштардың көлеңкесіне сүрініп келеді, жер теп-тегіс болса да ол өзін баспалдақпен жүріп келе жатқандай сезінді. Оған мұндағы, плантациядағы, өмір бұрынғысынша әр түрлі оқиғаларға толы сияқты көрінді.

	Сидиған ұзынтұра Карл Розе қорқорын алақанына қақты.

	– Мұнда қайнаған өмір болып еді, – деді ол, – қаһарман уақыт болып еді, бәрі өтті-кетті. Енді біз табиғаттың емшегін тасырлықпен созғылап, баға жеткісіз жерлерге кесірлене қараймыз.

	Мистер Пайл Карл Розенің сөзін қостады: шынында, әуелгі кезде, осы сельваға мәшинелер алғаш келгенде, ерлік дәстүрі бар еді. Бірақ енді жер емшегін ақылға қонбайтын озбырлықпен созғылап жатырмыз дегенге ол келісе қоймады.

	Лиленд қызынып, әдеміленіп кетті, ол дауыстай сөйлеп, Карл Розені құшырлана қолдады: иә, ақымақтық қана емес, озбырлық қана емес, мүлдем орынсыз деді. Әйелге тән лап етпе қызулықпен әбігерленіп, осы сөзді екі дүркін қайталады әрі онымен де қойған жоқ.

	– Үкіметтің ақшасы жеткілікті, – деді ол сөзін жалғап, – астана – міне, тиіп тұр, жер деген жетеді, жұмысшы қолы – су тегін... Мұнда бәрі басқаша болуы керек еді!

	– Бұрын, ерлікке толы күндерде басқаша болды ғой! – деп саңқ етті Карл Розе. – Солай ғой, қартым? Тылсымның сырын ашу, табиғаттың байлығын ала білу бар да, кесірлі кертартпаға мойынсал болып, барды қанағат етіп, қарап отыру бар.

	– Ең жаманы мынау ғой, ең жаманы, – деді Лиленд күйеуінің қолтығынан ала беріп. – Сендер уақытты өткізіп алдыңдар, бәрің сөйттіңдер, кәсіпорындардың да, адамдар сияқты, жасы әр түрлі болады ғой. Ерлік – жастықтың белгісі, ал сендердің компанияларың өзінің жастық шағын бейберекет өткізіп алып, бірден қаусап, шау тартып қалған...

	– Ол тропикте ғой! – деп дау айтты Джон қарт.

	– Мені аузымнан қақпа. Сөйтіп, ол жастық шағын босқа өткізіп, шау тартты... Қазір енді өзінің жан тыныштығынан басқаны ойламайтын аяңкес шалға ұқсайды.

	– Мен сізді түсінсем неғылсын, – деді Карл Розе, әлденеден секем алғандай артына жалтақтап. Көп жыл бұрын бір бекетте әлдекімдердің біреуді артынан атып кеткенін көргелі бері оған осындай сезік пайда болған. – Сізді түсіне қоймайын, бірақ тағы айтайын, Лиленд, біз бұл жерде тығырыққа тіреліп тұрмыз әрі одан шығар жол да жоқ.

	– Осынау гүл жазирада адамдардың ынтымағын орнату керек еді! Ерлік дәстүрі дегеніңіз, әне, сол. Жоғарыдан пәрмен беріп отырмай, ынтымақ орнату керек еді. Ақыры, міне, өлімнен қорқып, мына темір торда мәйіт құрлы қор болып, өмірімізді өксітумен отырмыз...

	– Және спиртте! – деп қостады Пайл.

	– Тура айтасың. Мұнда тек мастар ғана тірі жан секілді. Осы сөздерді айтқанда Лиленд өзінің әуелгі сабырлы қалпынан мұнартқан аспан күмбезіндегі жұлдыздарша мүлдем алыстап кеткенін сезді; олар да, өзі сияқты, шөлден қаталап, тынысын әрең алып, сергіп-салқындау үшін жарқырай түскендей көрінді. Рас, жұлдыздарға қарағанда, бұлардың лимонад ішіп, бильбоке ойнай алатын мүмкіндіктері де бар.

	Джон қартың шарды лақтыра беріп дәл қақшып алды. Ол кешегінің қарымтасын қайтаруға бекінген.

	Әсем иығын бір қағып қойып шар тастаған Лиленд те ұтып шықты.

	– Анық құмарпаз деп осыларды айт! – деді лепіре сөйлеген Карл Розе. Оның тастаған шары айдалаға лағып кетті де, Лиленд пен Джон қайталап тастауын өтінді. – Бұл енді кертартпалық болады! Кәне, соның қашан және қалай басталатынын бізге түсіндіріп берші!

	– Ол сенің қолыңнан шар шыққан сәтте аяқталды. Ал шардың, яғни бір нысанаға ұмтылған тастай әрі дөп-дөңгелек массаның қыздырмасы дәл сол сәтте басталады. Егер ол нысанаға дәл тисе, өмірінің екінші тарауы ашылғаны.

	Қанша зерігемін дегенмен, ұйықтау керек. Темір тордың қалқасында, ала көлеңкеде аптыққан сұлбалар түнге қарай қабылдайтын үлпілдектері мен ұйықтататын дәрілерін ішіп жатты.

	Еркектер кеңсеге жұмысқа кеткенде Лиленд, оп-оңай адасып кетуі мүмкін екенін біле тұра, тәуекел деп Аделаидо Лусероның үйіне бармақшы болды. Қалың жібектен тігілген сарғыш көйлек киген ол едәуір жас көрінеді. Көйлегі айтулы тігіншінің қолынан шыққан деуге болмас, әйтсе де кимоно жеңді әсем киім. Көйлегінің түсіне үйлестіріп сарғыш лентамен тартылған қоңырқай сары шашына гүлді жапон қолшатыры жараса қалған.

	Айнала түгел бірөңкей, көз тоқтатар ештеңе жоқ, тіпті адасып кетуің де ғажап емес; қайда қарасаң да көретінің – әсем гүлді шырайлы шырмауықтар, арасында судағы балықша жүйткіп әр түрлі жәндіктер судырлаған қалың қау бұталар. Көз ұшында біреулер ағашқа дәрі ерітіндісін шашып жүр, бір қарағанда оларды скафандр киіп, су астында жұмыс істеп жүрген адамдар деп қалатындайсың. Әйтеуір ыстықтан пана болсын деп олар жасыл жапырақтарды жамылып алған, жандарына жақын барып қарасаң жүретін өсімдіктерден айнымайды. Біреулері бактан шошайып тұрған түтікке шлангіні жалғай қояды, екіншілері шапшыған ерітіндіні кейде салмағы екі жүз қадаққа жететін зүбәржат шоқтарға бағыттайды. Ағаштар “бордос сорпасының” жаңбырымен жуынып, көгілдір шық тамшыларынан моншақ тағып шыға келеді.

	Лиленд жүрісін ширатты. Ол сәттік сезімге беріліп, басқа дүниенің бәрін ұмытуға тырысты. Шіркін, қапырық ауаны талқандап шапшыған жасанды жаңбырдың тап-таза кемпірқосағына шомылып тұра берер ме еді! Сүлесоқ түтіктерден атқылай шыққан су зәрердей оқтардың астындағы жасыл солдаттар меңзелдес қасқайып қимылсыз тұрған ағаштарға сан жетпейтін салқын тамшы боп қонып жатыр.

	Лиленд ағаштарды тазартып жүрген пеондардың жанынан да өтті. “Даналардың жемісі” өсетін ағашқа келетін қауіп-қатер қисапсыз, сондықтан бағбандар екі күн бойы ертеден қара кешке дейін оның тұла бойын төменнен жоғарыға дейін тірнектеп қарап шығады, ал оның сопақша жапырақтары арасынан күннің алтын нұры құйылып тұрады.

	Лиленд тотылар мен жайбарақат ұшып бара жатқан тағы бір құстарды көрді, қазбауыр бұлттарды көрді, көкқұтандар көбейіп кетпесін деп асықпай, көртышқандарша абайлап, байламаның суына кәрәсін құйып жүрген адамдарды көрді.

	Донья Роселия Лусеро бәйек болып, орындық ұсынды. Үйдегі ең тәуір орындық осы. Енді қайтсін, сеньораның өзі сондай ілтипатты, сондай кішіпейіл болса, ыстық ұрып шаршаса да сондай мөлдіреп тұрса! Отанасы өзінің қуанышын білдірудің басқа амалын таппады, өйткені ағылшынша бір сөз білмейтін, ал Лиленд бір ауыз испаншаға жоқ еді.

	Екеуі бір-біріне мейлінше мән бере қарап біраз тұрды, содан соң Лиленд орындыққа отырып еді Роселия да тізе бүкті. Енді не істеулері керек? Екеуі де күліп, енді бір-біріне сынай қарамай, жақсы таныстарша жылышырай танытты. Лиленд “та-ма-ша” деген сөзді әрең тауып айтты, онысы еденде еңбектеп жүрген қара домалаққа арналған еді; одан басқа екеуі кәдімгідей ересек екен. Мейірімі ұстап кеткен анасы кенжесін қолына алып, қоңырқай бетіне қарай көтеріп, басына отырғыза жаздады да, құшырлана кеудесіне басты.

	Сөздің тура мағынасындағы ортақ тілі болмаса адамдар бір-бірінен қаншама алшақ еді, деп ойлады Лиленд. Әркім өзінің сөз дүниесінде оқшау. Міне, тілдердің құпиясы, бабылдық3 сапырылыстыру дегеннің мәнісі...

	Ол аяқтарын айқастырып (аяқтары әдемі, толарсағы жіңішке болатын), тасбақа сүйегінен жасалған портсигарын алды да үнсіз ілтипатпен отанасына шылым ұсынды. Әйел ризалықпен жымиып, басын шайқады.

	Кенет, Лилендтің таң қалғаны, жақын жерден бір түрлі сайқымазақ күлкі естілді – зілді кекесінге толы, қасақана күлкі дейсің бе... Ал сөйтіп күлкіге көмілген адам дәл қастарынан шыға келгенде ол тіпті қайран қалды. А-ха-ха-ха-ха!..

	Үстінде жеңі қырқылған, қара жағалы көнетоз күртешесі бар, бұтына ұйпа-тұйпа, тізесі тозған, қысқа балақ, ақшылдау шалбар киген. Бірақ бет-аузы таза, жасылдау көзі бананның жас өскіні түстес, құсмұрын, қаймыжық ерін, жирендеу шашы мұқият таралған – бәрі тазалықпен жайнап тұр. Біреулер оны – Тігінші, екінші біреулер – Стоунер, тағы біреулер – Лестер Мид деп атайды екен.

	Тігінші, Стоунер немесе Мид ықтимал алушыларының сытылып кетуіне мұрсат бермеді. Шиқылдап болған соң ол тауарын жайып салды. “Бәрі тігін үшін!” – деді күлкісін тыйып, сосын көпке дейін үн-түнсіз бадырая қалғанда жасыл көздері шарасынан шығып кете жаздады. Әлден соң барып тауарына тесіле қараған күйі: “Бәрі тігін үшін”, – деп қайталады да тағы лекілдей күлсін кеп: “А-ха-ха-ха-ха!..”

	Лиленд оның өте сәтті жарнамасы бар екеніне көңіл аударды – тамағын шайқамақшы боп ұрттаған суы тым ыстық болып, оны қайта төккен адамша лекілдей күлетінін айтты. “Бәрі тігін үшін... А-ха-ха-ха-ха!..”

	Ол қошемет сөзге жауап қатқан жоқ, тек құмарлықтың әйнекше ұйыған көрінісі – дөп-дөңгелек жасыл көздерін Лилендке сұқтана қадап қатқан да қалған. Кенет ол басын төмен салып – өскіндеп кеткен желке шашы париктен аумайды екен, – сол қалпы өлім жазасын күткен жанша бір сәт тұрды да, Лилендке тағы бір қарап алып, ащы күлкінің тығынын ағытқаны сонша, тіпті Лилендтің құлағына тікенекті сым темір сұғып алғандай болды: “А-ха-ха-ха-ха!..” Лиленд оның кім екенін сұрады. Ол сілекейін жұтынды, тамағынан әр сөзі әрең өткендей болып, жұтқыншағы бұлтың қақты. Содан соң, құдды мұғалім, протестант пасторы немесе дипломат тәрізді, баппен жауап берді. Ағылшын тілінде бипаздап, таза сөйлейді екен, сонысының өзі-ақ Лилендтің таң атқалы бергі әуре-сарсаңының өтеуіндей болды. Үй иесі әйел бұлардың әңгімесінен бір сөз де ұққан жоқ. Қоштасарда Тігінші сымбатты миссис Пайлдың қолынан ұстап тұрып, едәуір ұмыт болған сөздерді айтатындай ғып “... достым” деп қойды.

	– Егер жыландар күле алатын болса дәл осылай құлақты тұндыра күлер еді, – деді соңынан “бәрін тігін үшін” сататын оғаш мінез адам Лилендке. Егер жыландар күле алатын болса дәл осылай құлақты тұндыра күлер еді... Ол ауыз үйдің тіреуінен ұстап тұрған. Аяғының астында, сәл әрегіректе, түрлі-түсті жіп, ине, оймақ, тоқыма біз сияқты асыл бұйымдары салынған қап жатыр. Бір бәтеңкесі жамау тілеп тұр екен. Екіншісінің тұмсығы қақырапты.

	Лиленд донья Роселияға жымиып қарамақшы болып еді, онысы сәтсіз болды. Ернін дұрыс-ақ жымқырған сияқтанған, бірақ жымиыс емес, бір жері ауырған кісінің қиналысындай бірдеңе болды да шықты. Әлгі бір оғаш адам кеткенге дейін ол күймей піскен нанның тысына ұқсаған сары алтындай көзін одан аударған жоқ. Ол, алғаш өзі ойлағандай, делқұлы біреу болмай шықты. Сонда кім ол? Лиленд әлі баласын көтеріп тұрған отанасымен қоштасты да, қайтпақшы болып, қолшатырын жайды. Тігінші ақшыл кірпіктерінің астынан үміттене қараған қалпы ығысып жол берді де оның соңынан суық жанарын бір жарқ еткізіп, сайқымазақша “А-ха-ха-ха-ха!”-лап сырт айналып кетті.

	Көңілін басқа бірдеңемен аулағысы келген Пайлдың көркем зайыбы Лиленд Фостер гүлді қолшатырын иығына артып, ашулана айналдырып жіберді де, үйіне бет алды. Өзі жұмыста жүргенде төрт қабырғаға телміріп отырудан бас тартқанына қуанған күйеуі бұл жерлердің оған қалай әсер еткенін сұрады. Ол енді мұнда қанша болмақшы? Лусероның үйінен келе сала, қолшатырын жауып үлгірместен, сода мен мұз қосылған виски сұрап, жүзі алаулап тұруына не себеп? Лиленд күйеуін бетінен сүйіп, Карл Розе мен шашын маңдайынан кейін қайырған қартақұмар Эрни Уокерге қолын беріп амандасты.

	Сосын олар аузын ашып үлгіргенше, ағылшынша сондайлық сыпайы сөйлейтін есалаң кейіпті бір түрлі адаммен кездескенін айтып берді. Дау басталды. Ағылшынша сыпайы сөйлеу дегенді ол қалай түсінеді, олар қалай түсінеді және жұрт қалай түсінеді? Соның өзі қасаңданып, қатып қалған тіл емес пе? Тегі, тілі сыпайы деп атамзаманғы сөздерді жаңғырта қолданатындарды атап жүрген жоқ па? Міне, өздері де ағылшынша сөйлегенде ағып тұр, бірақ Лилендке бұлардың тілі соншама жұтаң сияқтанады және балалық шағына қайтып оралып, былдырлаған, тез сөйлеймін деп сөздерді жұтып қоятын немесе қазіргідей жосықсыз іскерлік жаргонмен оларды қойыртпақтап айтатын дәудің тілі тәрізді тұрпайы көрінеді.

	Түстен кейін мұнда істелетін шаруа аз. Дәлірек айтқанда, ешқандай жұмыс жоқ. Ең ыстық мерзімді мұндағылар, шешініп тастап, төсекте өткізеді. Содан соң жұмыстарына үзіліс жасаған үндемес қызметшілер бірер сәтке кеңселеріне соғады. Жер-әлемнің бәрін ешқандай ғимараттары жоқ, тіпті алюминий жалатқан су айдайтын мұнараның өзінен қашықта тұрған бекет басында жұмыс істейтін паровоздардың түтіні басады. Алғашқы жұлдыздар аспанның алапат кеңсесінде ықыластана жарқырап, Жоғары Тірлік Иесімен байланыстырады және бақалардың бірқалыпты бақылдағаны естіліп жатады.

	Аделаидо Лусеро жұмысын тап-тұйнақтай тындырып, үйіне қайтып келе жатқан. Ештеңе істеп үлгіре алмайтын да күндерің болады. Ол шаруасын сағаттап бөліп істейді, соның өзінде ойға алғанын түгел атқара алмай қалатыны бар. Үйіне жеткенде оны балалары қоршап алды. Кешке, үйінде отырғанда, ол өзін ризығы мол ағаш сияқты, айталық, жаңғағы үш-үштен шоқтанып өсетін кокос ретінде сезінеді. Кенже ұлы тентек-ақ. Әкесі келісімен ширақ кесірткеше томпаңдай еңбектеп оның алдынан шығады. Өзінің Кесіртке аталуы да содан.

	– Қараңдар, Кесіртке дембе-дем!..

	Ал қоңырқай балақан, әке сөзін түсінетіндей, екі қолымен еденді томпылдатқан күйі жылдамдата жетіп, әкесінің балағына жармасып, сонымен жоғары өрлеуге тырмысады. Оған әкесі көмектеседі.

	– Күшік! Осы қылығың ғой адамды алдайтын!

	Қызыл иегім-ау, тісің қашан шығады сенің? Жер бетіндегі жалғыз тісі жоқ сен болармысың.

	– Үйге дон Джонның әйелі келді, – деп хабарлады Роселия. – Келмегені де жақсы ма еді, дұрыстап қабылдай алмадым білем. Оны мен түсінбедім, ол мені түсінбеді.

	– Орындық ұсындың ба?

	– Енді қалай! Рас, бірден емес... Тігінші келгенше осында болды. Содан соң өз тілдерінде сөйлесті, ештеңе түсінбейсің.

	Лусеро басын изеді де олар үнсіз қалды. Кесіртке әкесінің танауына өзінің саусағы мен оның мұртын тықпалап әуре.

	– Құйрығынан бір шықпыртсаңшы, – деді Роселия.

	– Жә, қойшы! Баланы ұрып не бопты! Тігіншіге не керек екен?

	– Қайдан келгенін, әйтеуір сап ете түсті. ЬІлғи да сол ғой – жоқ жерде аһаһалап жетіп келеді. Кетуі де сол – қалай кеткенін, қайда кеткенін сезбей қаласың. Делқұлы ғой сорлы!

	– Делқұлы болса болар, бірақ ол осы сельваны игеріп, осынау тамаша жерлерді плантацияға айналдыру үшін батпақты құрғатқан, шыбын-шіркейді, безгекті, кесірткелерді, жыландарды, тіпті шайтанның өзін құртқан адамдардың баласы немесе өгей баласы, асыранды баласы екені рас. Ондай адамдарсыз мұнда ештеңе болмас та еді. Бәрін ашқан солар... Қап, есімнен шығып кеткенін қарашы! Тұра тұр, Кесіртке! Сеньор Пайлға керекті қағаздарын беруді ұмытып кетіппін. Қазір келемін.

	Әкесі кеткенге Кесіртке азан-қазан болды. Ал Лусеро Пайлдарға жеткенде достар қоштасып тұрған.

	– Кел, Лусеро, – деді оған мистер Пайл.

	Аделаидо қалпағын шешті. Ол қоштасып жатқандардың сөзін тыңдамаса да естіп тұрды. Карл Розе мен Эрни Уокерді есікке дейін шығарып салған донья Лиленд өзгелерінен көп сөйледі. Ол кері бұрылып баспалдаққа қарай жүре бергенде күйеуі мен Лусеро, құдды бір адамша киінген құстарға ұқсап, тордың ішінде ауаны шоқып тұрғандай көрініп кетті. Әлдебір қағаздарды беріп, Пайлмен қоштасқан Лусеро баспалдақ үстінде Лилендпен ұшырасып қалды.

	– Маған әйелім айтты, – деді ол, қалпағын киер-кимесін білмей сипақтап, – сіз әлгі маймылша күлетін әзілкешпен кездесіпсіз ғой. Оның кім екенін мистер Пайлдан сұрап біліңіз. Оған сіз сияқты біреу ақыл айтса дұрыс болар еді. Әйелімнің айтысына қарағанда, ол сізді ұйып тыңдаса керек қой. Күйеуіңіз айтса білесіз. Әйтпесе оның кім көрінгеннің киімін киіп, бірдеңе ұрып кеткендей болып жалаң аяқ, жалаң бас жүргені маған да, бәрімізге де батады...

	Ол сөзімді байыптап айтсам кім-кім де түсінеді дейтін сенімді адамдарша таптап сөйлегенімен Лиленд оның бір сөзін де ұққан жоқ. Бірақ оның бәрін күйеуі аударып берді. Лусеро кеткен соң ол донья Роселияға жымиямын деп тек бет-аузын тыржитқан әрекетіне қайта салып, күйеуіне жымиған болды.

	Жаңбырлы күндер басталып, жаңбырлы күндер мен түндер жалғасып, ол үйкүшік боп отырып қалған. Күйеуі күләпарасы бар сулығы мен етігін киіп, қолшатырын ұстап елес сияқтанып кетеді, елес сияқтанып келеді. Достар да зым-зия. Өз үйлерінде қамалып, шылымдарын шегіп, оқитындарын оқып, ішетіндерін ішіп жатқаны. Біріне-бірі телефон соғып хабарласып жатқаны. Сондай күндердің бірінде, кешқұрым Тігінші хабарласты: лекілдеген, жан түршігерлік күлкісі тұтқаны жарып жібере жаздап пайда бола кетті; айналаға түгел қарап үйренген тас мүсін тәрізденіп жасыл көзін алақ-жұлақ еткізіп жетіп-ақ келді.

	Өзі күле келгенімен, үсті-басы малмандай су екенін көрген Лиленд оған сүлгі ұсынып, аяғына шәркей берді, күйеуінің тағы біраз заттарын әкелді. Күлекеш киімін ауыстырды, сырты жылтырақ қорапқа ұзақ қарап отырды да одан бір тал сигарет алып ерніне қыстырды, содан соң сіріңке шағып, бетін күйдіріп ала жаздады. “Бұл кетпесе не істеймін?” – деп ойлады Лиленд. Ал өзі оның кетпегенін тәуір көрді.

	Лаун-теннис бойынша чемпион, құйтақандай қос анары теннис добы сияқты жұп-жұмыр, өзі жас әрі сүйкімді қыз Тьюри Дэзин есеп мәшинесіне керемет ұқсайтын. Қыз біткеннің көркі болған соң, әрі анау-мынау емес, мистер Даймастың хатшысы деп оған жексенбі сайын тамаша шабандоз қыздар келетіні бар. Олар осы маңда тұрады, бәрі күн сайын ежеғабыл, ал бірақ жексенбі күні көптен кездеспегендей шұрқырасып табысады.

	Нелли Алькантара келіп атын тежеп еді, Тьюри оны қолтығынан демеп түсірді. Бұлар әр жексенбіні бірге өткізеді. Әуелі бірге отырып тамақтанады (ішіп-жеп қирататындары шамалы), содан соң чемпион қыз, артықшылығын пайдаланып, құрбысынан өзін жақсы көруді талап ете бастайды.

	Хатшы қыздардың ішіндегі ең дөкейі Тьюри Дэзин жағажайдың құмындай қара торының әдемісі, қап-қара келте шашын екі жарып тарайды және жалпы пішінінің өзі еркекке келіңкірейді. Өзін зиялы адамша байыпты ұстайды, ал шын мәнінде жыртқыш аңдай тағы, ожар мінезді болатын, сондықтан оның ықпалына түскен әйелдер қандай қатерге тап болғандарын әбден кеш сезінетін. Оның тәрбиелігінен гөрі құй-тартпа батпақша айналдыратын наздылығы күшті еді, қарап отырып жылағанда көз жасы көл бола кететін. “Алда ғана сорлы басым-ай! – дейді ол қарлығыңқы үнмен жыламсырап. – Жалғыздық әйелдік қасиетімнің бәрін жалмап, еркек қып жіберді емес пе. Жалғыз менімен тоқтаса жақсы ғой, енді басқаларды да жалмамақшы!..”

	Тьюридің әйелдерге ғашық болатыны – әйелдік нәзіктікті аңсайды, сондықтан, қызмет бабында ғана болмаса, еркек атаулыны көргісі келмейді. Оның қыз-келіншектен құрбылары көп, оларды әдептілігімен, назды еркелігімен баурап алады. Өзі еркекшелеу болғанымен, әсершілдігі күшті, қылымсуға шебер. Қысқасы, ол еркек тұрпатты сұлу әйел; ерен-параннан тұрып гимнастика жасайды, таңғы асына жеміс жейді, түс әлетінде көкөніспен жүрек жалғап алып, кешке дейін мәшине сияқты тынбастан жұмыс істейді, ал үйіне барған соң таутан сияқтанып тахтаға жатып алады да құрбы қыздарының келуін күтеді, ал қазір өзіне солардың бәрінен Нелли Алькантара ұнайтын болған.

	Қыстақ құрылысы жүріп жатқан тараптан қоңырау үні естіледі. Шіркеу әлі салынып бітпеген, бірақ қоңырау соғылып, жұрт дұғаға жиналып жатады, ішінара жай қызық көріп баратындар да бар. Мұнда бұрын-соңды ешқандай оқыс оқиға болған емес, бірақ болып қалуы мүмкін ғой, сондайда қызықтан құр қалу жарамайды. Ал ондай оқиға құдай тұрған жерде болмағанда қайда болушы еді!

	Әйелін және балаларын – ересектеу екі ұлы Лино мен Хуанды ертіп, кішкентай Кесірткені көтеріп, Аделаидо Лусеро да осында жеткен – жұрттың бәрі көрмекке, естімекке, жаңа киімдерін көрсетпекке алаңға жиналса, келмей несі бар! Бұрышта әлдебір атты адамдар қараңдайды. Ерікті тәртіп сақшылары болса керек. Біреулер лотерея ойнап, ақшасын ұтқызып жатыр. Өйтпеген соң ақша неме керек? Чамелкодағы Самуэль де келіпті, қасына ерткен қалыңдығы қытайдың жайма сөресіндегі әтірге ұрлана қарап қояды. Бір зәңгі, қасында тағы бір-екі адамы бар, бидің басталуын күтіп тұр.

	Лусеро әйелі мен балаларын шұбыртып “Күн мен түннің теңелеуі” деп аталатын шаштаразға кірді. Бәрі шаш қидырмақшы екен деп қабағы кіртие қалған шаштараз олардың қонақ боп келгенін білген соң балаларды құшақтап, Кесірткені қолына алды. Содан соң бәріне кресло ұсынды. Кілең еркектермен қатар отыруды әбес көрген донья Роселия орындыққа отырды. Ал күйеуі көптен жер сатып алғалы армандап жүрген әңгімесін шаштаразға айтып шүйіркелесіп жатты.

	– Көрдің бе, Роселия, бірдеңенің жөні келгендей. Жексенбі сайын құдай бізбен бірге болатыны сол ғой. Енді балаларға мирас қыларлық бірдеңеміз болады. Лино мен Хуан Лусеролар – жер иеленушілер... иә...

	– Ал сен білесің бе, – деді донья Роселия үйіне келген соң, ыстық бұрыш тұздығы қатылған бұршақ толы табақтардың жанына тазартылмаған қант қатқан қою, ыстық кофе толы кеселерді қойып жатып, – білесің бе менің жолай не ойлағанымды? Міне, енді жері болған соң, бұлардың жағдайы бізден тәуір болады. Біздің өз басымызда ештеңе болмады ғой, адам қатарына қосыла алмағанымыз да содан.

	– Иә, өзіңнің ештеңең болмаған жаман. Өзгеге жұмыс істеген өксумен өтеді. Мына мен өмір-бақи бейнеттенумен келемін, бірақ ілгері басқан дәнеңем жоқ, қайта кері кеттім; бұрын еңбек еткен міндет етпейтін, алғанына риза болушы еді. Қазір олай емес.

	– Оның рас...

	– Көздері ашылды ғой, мен осыларға шыдаңдар, бәрі оңынан болады деп бекер қақсаймын...

	– Иә, тырнақтарын көрсетті. Саған, сірә, Лино айтқан ғой.

	Лино бұршақ салынған табақтан басын көтеріп, бір жұтынды да, аузындағысын әлі шайнап болмағандықтан малжаңдай сөйлеп, шешесіне түсіндірген боп жатыр:

	– Біз тіпті де ақша үшін емес, біз...

	– Е, иә! – деді әкесі. – Бұлар әйел үшін. Өзің білесің, әйелдің жалғыз жүруіне болмайды, біреулер ренжітіп қоюы мүмкін.

	– Ең жаманы – бастықтар оларды алдап-сулап шақырып алады да ойларына келгендерін істейді, – деп қызулана сөйледі Лусероның тағы бір ұлы Хуан. Сірә, әлгіндей иттікке әбден қаны қарайып жүрген болуы керек.

	– Өзің ашулысың ғой, ұлым! Ол неден? Кәне айтшы, не дегенмен әкеңмін ғой!

	– Мәселе менің айтқанымда емес, бәріміздің қасірет шеккенімізде.





IV




	– Керемет ұшпалы сұйықтық... – деді бетін шкапқа беріп тұрған мистер Пайл шақпашағына деп бензин құйылған сауытты алып жатып. Содан соң бері қарап еді, көңілі құлазыған Карл Розе оның жымиған кейпін көрді.

	Джон Пайл сияқты сары сүйек доспен ажырасу қолыңды не аяғыңды кесіп жатқандай жанға батады екен. Жүрегі қан жылаған Карл Розе қоштасты да кетіп отырды, тек ақтық тілегі: өзін және жүктерін салдырлаған ескі мәшинесімен бекетке жеткізіп тастауды сұрамауын өтінді. Оған тапқан сылтауы: мотор қайнап, буы аспанға шығып тұр, радиатордан атқылаған бу алдыңғы терезеге құйылып, ештеңені көрсетпейді; ештеңені көрмеген соң әңгімелесе де алмайсың, ал әңгімелеспеген соң бірге барып керегі не?

	Бұл қисындарды орынды деп тапқан Джон Пайл Соледад есімді зәңгі жүргізетін қызмет мәшинесін соңғы рет пайдаланбақшы болды. Ол бастығының біржола кететінін білетін, сондықтан қашанғысынан да елпең қағып, заттарын, киім-кешегін, басқа да көрбай-жербайын салысып, құлдыраң қағып жүр...

	Әйелімен ажырасқан соң Джон Пайлдың тағы да үйлену мүмкіндігі бар еді. Оның жанын күйзелткен ажырасудың өзі емес, осындай пәлесі еді: үйлендіреміз десе үйлендіре салады, бұл жұртқа не деп болады. Қоштаспақшы болып Тьюри Дэзин мен Нелли Алькантара келді. Нелли Чикагодағы құрбы қызына хат беріп жібермекші екен. Мәшине Лусероның жұпыны үйінің жанынан өткенде донья Роселия жабыққан көңілін жасыра алмады. Жасы бірталайға келіп қалса да жылап тұрып: “Құдай жолыңызды оңғарсын, сеньор Пайл” – дей берді. Шашын артына қайырған және езуінен виргиния темекісінен жасалған сигарет түспейтін картақұмар Эрни Уокер бекетте күтіп тұр екен. Әйеуір еркекше қол қысып қоштасатын да біреу табылды-ау.

	Егістіктердің соншама жап-жасыл, шопырдың қап-қара екенін, таңғы бұлттардың сүттей таза ақ, жеміс шоқтарының зілмендей ауыр болатынын, түтіктерден атқылап көкке шапшыған бордосс уының көкшіл түспен құлпыратынын және ауру ағаштардың мұншама дәрменсіз көрінетінін Джон Пайл бұрын байқаған емес.

	Пойызда оған тиген жалғыз бос орынға тақау айлапат әйел отыр екен, тұла бойы емін-еркін жайылып кеткені сонша, тіпті Пайлдың қу сүйегі ілінер жердің өзін жаулап алған құйрығы тегенедей болып жатыр. Ақыры Пайл да өзін жойдасыз семіріп кеткендей сезінді. Мынадай алпамсаның қасында кім болса да алып боп кететін шығар.

	Тал түс. Ыстық өршіп тұр. Тарлық. Қапырық. Вагон аузы-мұрнынан толы. Джон Пайл жеңін түрініп алған. Жуан әйел оған екі рет жымиып қойды, мектептің томпиған қыздары ғана осылай жымиса керек еді. Ол таудан түскен, шайқалақтаған вагондардан шыққан шаң мен от ұшқындары, көмір қиыршықтары аралас паровоз түтіні кірмесін деп тарс жауып қойған терезе әйнегін жүзік салынған саусақтарымен шертіп, саз ойнағандай болып отыр. Ыстықта сөйлесудің өзі мүмкін емес, дегенмен олар сәл желпініп алып бір-біріне тіл қатуға жарады. Қалай болғанда да, тағдыр екеуін аядай тар жерде бетпе-бет, етпе-ет табыстырды ғой. Шынына келгенде, кез келген еркек пен әйелдің жарасымы деген осы емес пе? Джон Пайл бірер шиша сыра алдырды, бикеңіз түйіншегінен тұздалған шошқа майы, ірімшік, тауық еті мен жұмыртқа қосылған нандарын шығарды. Осылайша өзара тіл табысқан соң Пайл шамалы жайғасып отырып, қалың майдың астынан бірді-екілі сүйегін босатып алды. Өзге сүйектері жолдың өн бойында көркем серігінің местей былқылдаған жылы-жұмсағының астында қала берген.

	– Осы жолмен жылына алпыс мәрте жүремін, – деді ол, – әрі жүрген сайын Мексикадан қатынайтын жолаушыларға вагон санын көбейтіңдер деп қақсаумен келемін. Әйтпесе көретінің осы, айналарға жер жоқ. Байқаймын, сіз қолында билігі бар адамға ұқсайсыз, осы жағын қузап бір көрсеңізші. Бәрімізге жақсы болар еді, алдымен сізге абырой, әйтпесе беделіңіз түсіп, қарайтын да ештеңеңіз қалмай бара жатқан сияқты...

	Мистер Пайл жауап қатқан жоқ.

	– Менің сөздерімнен құлағыңыз тұнды білем. Жарайды, өзіңізге-ақ айтайын, біз сіздерді өте жақсы көреміз, сіздер бізге ұнайсыздар, сөлімізді соруға жарап тұрсыздар.

	– Маған десе, көп-көп рахмет...

	– Біз сіздерді даралап жатпаймыз, үйірлеріңізбен бір-ақ сүйеміз; кейінгілеріңіз жақсы өмір сүруі үшін біздің ауа райымызбен айқасуға келгендеріңіздің бәрін тәуір көреміз. Рас, мұндағы билік тізгінін ұстағандарыңыз аздап арынын басса болар еді. Бірақ болары болды ғой енді...

	Осынау үстірттегі ағаштар жас, жасыл өрнекті майлы жапырақтары жып-жылтыр. Бұтақтардың арасында жел ойнап, соның әсерінен жеңілдік пен еркіндік сезімі пайда болады. Ағаштармен тыныстауға болады, олар танауға тамшылап, өкпеге өтіп, содан қайта шығып, өздері өсіп тұрған жерге барып орнайды. Ал анау баурайдағы, жағалаудағы ағаштар қау болып, тұтасып өскен, олар сығандарға көрпе орнына жүретін жасыл төсенішімен еңсені басып тұрады.

	Жолаушылар күртешелерін, тоқыма кеудешелері мен пальтоларын кие бастады.

	– Желең шығуға болмайды, қалай дегенмен, біз теңізден келдік қой, – деді мистер Пайлдың серігі; ол қоштасарда атының Гала екенін, шашы көмірдей болғаны үшін жұрт Қарға атап кеткенін айтып үлгірген. – “Аютлу көрінісі” мейманханасында Қарғаның атын айтсаңыз болды аяғыңызды жерге тигізбейді...

	Олардың артында қалғып-шұлғып отырған еркек көзін сығырайтып ашты да, басын көтерместен:

	– Патша ұлындай ғып алақандарына салады, – деді.

	Әйел артына жалт қарады:

	– Не керек, оңбаған? Біреу тіліңнен тартты ма?

	– Ешкім тартқан жоқ... – деп міңгірледі ол. Басы – орындықтың арқалығында, бетінде – қалпағы, тынысы – ауыр.

	Гала оның сөзіне мәу деген жоқ. Пайл жеңін түсіріп, сидиған жүндес білегін жапты да қол жүгін тексеріп, пенжегін киді. Иығын қақты. Осы қайызғақтан-ақ көрді!..

	Ол өзінің достары Тортондарға бармай, мейманханаға түсті. Орындығын дастарқан жабылған (сулы дақтарына қарағанда, оның үстіне еркектердің кәстөмдері үтіктелген болуы керек) дөңгелек үстелге жақындатып, әр түрлі адамдарға әкеле жатқан хаттарды аша бастады. Бұрын болса, мұны істемес еді, бірақ бір жолы құмарлық билеп, осындай конверттің бірін ашып қалғанда: “Осы хатты саған апарып беретін ақымақ...” деген сөздерге көзі түскен. Содан былай “сәті түскен адамнан берілген” поштаны арқалауына тура келсе іш пыстырарлық хаттарды шолып өтіп, көңіл аударарлықтарын мұқият оқып шығатын болған.

	Көзілдірігін жөндеп киіп, сүйкімді мисс Хэвишемнің анасына сәлем хатын оқи бастады. Ол өзі елуге таяп қалған адам болатын, жұрттың бәріне жақсыатты көрінгісі келіп, өзін мейлінше тәрбиелі жан ретінде көрсетуге тырысатын, бірақ ешкімге ұнамаушы еді – бойында мұғалімдерге тән тік бақайлық, ерекше бір өркөкіректік болатын, тәртіп пен тәрбиеден сынық сүйем ауытқуды кешірмейтін. Дәлдік, қатаңдық, ұқыптылық сияқты жанына жақын адамгершіл қасиеттер туралы сөз бола қалса ол ернін қисайтып (мұртын жұлып жүретіні бар), қабағын түкситіп, табанда өзгеріп шыға келуші еді.

	Джон Пайл мен Лиленд Фостердің ажырасуы туралы оның анасына жазғаны мынау:

	“Картаға қарашы... осыдан екі жылдай бұрын мен саған жіберген карта әлі күнге дейін шындыққа жанасады. Картаның солтүстік бөлігінен қызыл қауырсынды құстары көп үстіртті табарсың; меніңше, Лиленд Фостердің бұл қылығына көбірек әсер еткен сол үстірт болар деймін. Минералдардың қабатын топырақ пен өсімдіктердің қалың қабаттары бүркеп жатқан қыратты жерлер булану арқылы адамның жүйке тіндеріне әсер етіп, беймағлұм мұң мен құлазушылық сезімін туғызады. Сол жерлерге салт атпен сейіл құратынын көріп осы жайынан ескерту жасағанымда миссис Пайл маған күлген еді. Ақыры, міне, біздің қатаң ғұрпымызға әбден бейімделген дейтін адамның өзі осылай сыр беріп отыр. Қалғанын бұрынғы хаттарымнан білесің. Ол еріккен біреудің азғыруында кетті, ал бейшара күйеуі...”

	Бейшара болған күйеуі ретінде мистер Пайл құлағының артын қасып, әрі қарай оқи берді.

	“... бейшара күйеуі – бізді, яғни әйелдерді, еркектерден басқаша жаралған деп білетіндердің сойынан. Ол үнемі мәз болумен жүретін және осынау игі істің басы-қасында болып, сельвадан құнарлы жерді күшпен тартып алғандардың ұлы ерлігі дейтінге басқалардың да шат-шадыман болуын қалайтын. Ал сол адамдардың біреуін өз көзімен көрген Лиленд, ешбір ойланбастан, ес-түссіз оны қабылдай қойды, өйткені біз, орта жастағы әйелдер, көңіліміз құлаған адамдарды осылай қабылдаймыз. Жалтылдап өткен жастық шағыңды ойласаң, қымбатты апа, махаббатқа толы әрі сабырсыз, әрі саналы күндеріңнің тізбегі шұбырып өтеді екен...”

	Пайл рақаттана күліп алды. Болған жайдың бәрі шамамен дұрыс жазылған екен. Ол үшін жаңалық болған жалғыз нәрсе – минерал қабаттарының бетін топырақ пен өсімдіктердің қалың қабаттары жапқан үстірт пен оны мекендейтін қауырсыны әсем көп құстар туралы сөздер еді.

	Ол теңдесі жоқ мисс Хэвишемнің хатын үстел үстіне тастай беріп, енді Тьюри Дэзиннің құрбысы Нелли Алькантара жазған сәлем хатты қолына алды. Мистер Пайлға осы қыздар ұнайтын: олар, еркектерге бір қолайлы жері, өздерімен өздері жүретін, басқа әйелдердей емес, еркек атаулыға енжар қарайтын, сондықтан олармен әңгімелескен сайын Джон қартың қорғанудың ешбір қажет еместігін сезінуші еді, әйтеуір ең бастысы – азғырындыға жем болам ба дейтін сақтықтың қажеті жоқ. Шалқалай жүзген тәрізді, емін-еркін тұрасың, ештеңеден секем алмайсың.

	“Лиленд Фостер күйеуімен ажырасты, – деп жазыпты Нелли Алькантара, – ол өзі дәрменсіз болғанда тіпті сондайлық бір сүйкімді жан. Бұл – қазір өліп-өшіп мені айналдырып жүрген Тьюри Дэзиннің пікірі. Сірә, бір жынысты махаббат қана бақытты болады деп есептелген заман қайта келмекші-ау деймін. Тек, бір өкініштісі, Лиленд тағы бір еркекпен әуейленіп жүрген сыңайлы және соған күйеуге шығады білем, ал онысы дүниеге парасаттылық сезімін қайта орнатып, шындықтың жүзін ашу керек дейтін сандырақтарды көңірсітіп жүрген көрінеді... Тіпті құлағың сарсиды! Лиленд рояль ойнағанда, әсіресе Моцартты орындағанда оған қарап отырудың өзі ғанибет, бірақ Тьюри Дэзин мені қызғанады – Моцартқа емес, Лилендің саусақтарына қызғанады. Айтпақшы, менің музыкаға деген құштарлығыма байланысты бір қызық болды. Салт атпен сейіл құрып қайтқан бетімізде Лусеро дейтін бір сүйкімді әрі жаны таза түземдіктердің үйіне түсе қалдық. Музыка жайында әңгіме болып, біраз дауластық, сонда мен, неге екенін қайдам, “соль!.. жоғары соль!..” деп бірнеше рет қайталасам керек. Ал әлгі жабайы байғұстар маған аңырап қарап отырған. Содан не болды дейсің ғой: біз ұйқыдан оянсақ, есік алдында күтіп тұрған отағасы маған жеміс шырынын ұсынады. Қызық болғанда, олар мені жүкті деп ойлаған ғой, жеміс шырынына, яғни сөліне жерік екен дескен. Олардың ұғымынша, екіқабат әйелдің жерік асын бермесе есалаң боп туады дейді. Сондағы екіқабаты мен екем! Тьюриден болғаны ғой!.. Бірақ құдайлар жерге қайта оралғанша ондай керемет бола қоймас”.

	Бұдан соң ол өзімен қызметтес болғандардың – дүниедегі ақымақтықтың көзі сарқылмауы міндеттелген адамдардың тағы да бес хатын оқыды. Солардың бірі, қорғасындай ауыр мінезді м-р Коблер мұны қиялшылдығы мен қызмет басындағы кісікиіктігі үшін сөгіпті. Содан шығатын қорытынды: компанияға әбден берілген әрі Құрама Штаттардың шынайы қызы ретінде Лиленд, мұның әдістерінен көңілі қалып, басқа жол іздемекші болған ғой, ал әйелдердің қандай жол табатыны жұрттың бәріне белгілі жайт...

	Мистер Пайл хаттарды мыжғылап, боқтап жіберді. Түптеп келгенде, ертелі-кеш есеп кітаптарынан бас алмай отыратын, бөксесін орындықтан тек жел шығару үшін ғана көтеретін, қояншық әйелі бар қабан шошқадан не күтуге болады...

	Пайл шылымын қайта тұтатты – өзі хат оқып отырғанда онысы сөніп, астыңғы ернінде салбырап тұрған болатын. Қызметтестеріне мұның да күлерлік жайы жоқ. Емші, тәуіп әлде балгер Рито Перрах миссис Коблерді қояншық ауруынан емдеп жазғанда өзі де Нью-Йорктегі достарынан сүйінші сұрағандай болған.

	Әйелді кокос пальмасына мінгізіп қойған емші оның қолтығы астынан өткізілген арқан шалманы тартқызған, сонда әйелдің өзі ырсылдап, бұралаңдап, қара терге малшынып жоғары көтеріліп бара жатқандай көрінген. Дегенмен, құй сен, құй сенбе, оның қояншығы бір жылға дейін сап басылған болатын.

	Ал ауру қайталай бастағанда Рито Перрах тағы шақырылды. ¥лы тәуіп науқас әйелді иіскеп көріп: “Мұның тағы да бөренемен бірге ұйықтағысы келеді”, – деді.

	Мистер Коблердің сондағы түрін көрсеңіз...

	Пайл хаттардың бәрін пәршалап жыртты. Оларды тиісті жерлеріне апаруға да, өзінде қалдыруға да оның құлқы жоқ еді. Әр хатта әйтеуір бір шындық бары рас. Керек десеңіз, оның өзін “ойнасшыл қатынның байы” және “пастордың көзілдірігін киген Отелло” деп атаған соңғы екі хатта да, әйелі әншейін бір есалаңды екінші есалаңға айырбастады делінген үшінші хатта да шындықтың нышаны жоқ емес. Жыртылған қағаз жапырақтарын дәретханаға тастамақшы болып жұмарлағанда “минерал қабаттарының бетін топырақ пен өсімдіктердің қалың қабаттары жапқан үстірт және оны мекендейтін қауырсыны әсем құстар” туралы хатты да жыртып тастағанына өкінгендей болды.

	“Ажырасуға табылған себебіңе болайын”, – деп ойлады ол, еркелей сылдыраған су қағаз жыртындыларын ағызып әкетіп жатқанда. Содан соң бөлмесіне келіп шешінді де төсекке қисайды. Шабаданында бір шиша виски болатын. Еңбегі өткен әрі көп жыл теңіз жағасында тұрған жөншемді адам ең болмаса бөтелкенің ширегін ішпей ұйқыға кетпесе керек еді. Ол вискидің дәмін тамсап көрді де тіс пастасының иісі бұрқыраған стақанға мөлтілдете құйып алды.

	Жаңа күн – жаңа өмір. Ол ертелетіп кеңсесіне тартты, бастықтармен келісетін азын-аулақ шаруасы бар-ды. Ойық әшекейлі панельдер мен испандық-калифорниялық үлгідегі шарбақты терезелердің жанынан өтіп бара жатқанында аяғының астына көгілжім кілем төселіп, бейне бір өзін архиепископ күтіп отырғандай сезінген. Ал есіктен кірісімен одан сәл еңселеу біреу үстел басынан тұрып, гүжілдей амандасты да, қораздың құйрығынша дудыраған айдар астындағы тар маңдайдың шүңірегінен көз тастады. Алдынан гөрі арты жұқалтаңдау көрінетін адам екен. Ақ самайлы хатшы әйел басқан мәшіңкенің үні шықпайды.

	Компанияның ілулі карталарының және плантациялары мен ғимараттары бейнеленген әсем фотосуреттердің астында, Пайлға тесіле қараған күйі ернін қисайтып, айдар шашының астындағы маңдайын тыржитып, екілене сөйлеп мәртебелі бастық отыр.

	Телефонның құмыға шыққан үніне мәу демеген бастық үстел үстінен қағаз салынған папкіні алып, келушіге ұсынды. Содан соң, құдды топсаға бекітіп қойғандай, бүкіл денесімен айнала беріп, үші сүйрік ұзын саусақтарымен тұтқаны көтерді де “Алло” деуге жарады.

	Мистер Пайл қағаздарға көз қиығын да салған жоқ, онда не жазылғанын білетін. Папканы қолына ұстаған қалпы, бастықтың тұтқаны орнына қойғанын күтіп тұрды да, жайлап сөз бастады:

	– Біз әріге бара бермейік. Мен былай ойлаймын: егер біз жаңа плантацияларды игере бермей, жемісті жеке адамдардан сатып алған болсақ, болашақта сол көп пайда берген болар еді. Бар әлемде еңбек жағдайы күн санап өзгеріп жатыр, бірақ, амал не, ағаштың ауруын кескен “бордосс сорпасы” сияқтандырып социализмді сеспей қатыратын у бізде жоқ.

	– Тамаша. Кешікпей баяндама әзір болады да біз оны жоғарыға жібереміз.

	“Тропикаль платанераның” Чикагодағы мәртебелі билігіне ишара жасаған болып басшылар пайдаланатын көмескі сөз Джон Пайлдың ұдайы жынын келтіретін, ал қазір ол тіпті шыдамай кетті.

	– Сіздің сол жоғары жағыңыз бізде не былық болып жатқанын кешікпей білетін болады. Бірақ сол кезде кетеміз деп қорқытқанымыздың да, кемелер мен дипломаттардың да бізге ешбір көмегі болмай қалатын шығар!

	– Мүмкін жұрттың бәрі солай ойлайтын болар, бірақ, қашанғысындай, оның да амалы бар. Жоғарыдағылар әуелі тығыл-таяң шаруаларды бір жақты қылады, содан соң осымен айналысады – сіздің үкіміңізді тыңдайды, мистер Пайл.

	Джон қартың қоштасып шығып кеткенде ақымақ болған басшы, қолы салбырап, үстел басында отырып қалған. Бүгінгі күннің шындығын алмастырушы ертеңгі шындықтың жүзін көре алмайтын көрсоқырлармен қысыр әңгіме құрып уақытты босқа шығындауға болмайды.

	Кішкене көңілін жұбатпақшы болып Американ клубына соқты. Ондағылардың бәрін білетін. Бармен де, даяшылар да онымен жылышырай амандасты, есікші зәңгі мен Чило дейтін басқарушы да құрақ ұшып жатыр. Ол тіпті ішімдікке тапсырыс беріп те үлгірген жоқ. Жаймасөреге қалпағы мен қағаздарын қойғанша әдеттегі бір көзгелдек вискиі мен көпірши күлімдеген бір шиша минералды суы алдына келе қалды.

	– ЬІстық бірдеңе жеңіз, мистер Пайл... – деді оған бармен Хасинто Монтес.

	Күнде осында бас қосатын достары бірдеңе ішуге және Джон қарттың келу құрметі үшін тағы бір-бірден тастап жіберуге жинала қалды. Қай-қайсысы да неше күннен бері кездеспегендерін есептеп әбігер. Біреулері плантацияда жақында болған, енді біреулері көптен болмаған, бірақ мына есептеулеріне қарағанда, әйтеуір тағы да ішу керек болып шығады. Кешке қарай залда тек Хасинто Монтес пен мистер Пайл және соңғы келушінің үйіне қайтуын күткен екі-үш даяшы қалған еді.

	– Міне менің ендігі шаруам, Хасинто, – деді келуші, барменге көзгелдегін көрсетіп, өзгелер жұмыста жүргенде өзі арақ ішіп отырғанына кешірім өтінгендей болып. Қызметте болмаған уақытында, біреудің бірдеңесін ұрлаған адамша, үнемі қуыстанатыны бар-ды.

	Үн-түнсіз отырмау үшін Хасинто Монтес бір таныс әйелін семинарияның алдында біреулер өлтіріп кеткенін айтты. Джон қартың оған селт еткен де жоқ, көзгелдегін қисайта ұстап, қымбатты сусынын шайқап төгіп, отыра берді.

	– Бейшара-ай! – деді Хасинто. – Тек құдай аясын. Неткен қатыгездікпен өлтірген десеңізші!

	Клубта шам жағылды. Мөлтілдеген көзгелдегі алдында, өлердей мас болып, ықылық атып Пайл отыр. Көзгелдектің бос тұрғанын көргісі келмейді, сондықтан даяшылар оны үсті-үстіне толтырып қояды, ал анау толы көзгелдекті көрсе қағып салады.

	– Ішкенді жақсы көргендіктен ішпеймін, ішуім керек болғандықтан немесе еріккеннен де ішпеймін, менің ішетін себебім: толып тұрған көзгелдекті көргім келмейді.

	Соны айтып ішіп салады да көзгелдекпен жаймасөрені тоқпақтап:

	– Бос көзгелдекті көргім келмейді. Құйыңдар!.. – деп қыстыға айқайлайды.

	Көзгелдегін тағы толтырады, ол әрең сөйлеп, толы көзгелдекті көргісі келмейтінін айтады да, ағызып-тамызып отырып, аузына ақтара салады.

	Есікші зәңгі кешкі газетті әкелді. Онда барменнің қарақшылар қолынан қаза тапқан танысының суреті бар екен. Бармен газетті сейсеп төсегендей етіп жаймасөре үстіне жайып тастады да мистер Пайл суретке қарады. Өзіне жолсерік болған әйелдің суреті екен.

	– Мен мұны білем... кім өлтіргенін білемін, – деді басымен жаймасөрені сүзе беріп. Қалпағы қабағына дейін түсіп кетіпті.

	Хасинто Монтес түнгі ауысымдағы даяшыларға: бұл бейшара не айтып, не қойғанын білмейді дегендей белгі берді; дегенмен Джон қартың оны сезіп қойғандай, орнынан сүйретіле тұрды да, такси шақыруды бұйырды. Ол полицияға бармақшы. Өлтірушінің кім екенін ол біледі.

	Хасинто Монтестің жұмыс уақыты біткен еді, сондықтан оны шығарып салмақшы болып, қолтығынан алды. Бір тәуірі, Пайлдың салмағы шамалы. Бәкене бойлы маскүнемді сүйрелеу де қиын емес. Полицияға барған соң Пайл пойызда естігендерінің бәрін әңгімелеп берді. Арт жақтарында ұйықтағансып отырған біреу пойыз тоқтай бергенде марқұм болған әйелге соқтығып, тіл тигізгенін айтты.

	Кенет Джон қарттың бойын Қарға бейшараға деген сүйіспеншілік сезімі билеп алды. Басын үсті-үстіне шайқай түскен ол өз есебінен такси алып, оны амфитеатрға жеткізуді бұйырды. Қарғаны тағы бір рет көруі керек. Өзі әлде жылап, әлде мастықтан ықылық атып келеді.

	– Шынында барғанымыз дұрыс, – деді Монтес көшеде келіп қосылған бір танысына. Галаны ол да біледі екен.

	Олар телеграфтың түбінен такси ұстап, баға жетпес американ тауарын артқы орындыққа жайғастырды. Монтес оның қасына, танысы алдыңғы орындыққа отырды.

	Кірпіш тақталардың үстінде тыр жалаңаш жатқан Галаны көргенде Пайл мастығынан тез айықты. Қап-қара қалың шашы марқұмның аза жастығы болыпты. Беті ісініп, кескіні өзгеріп кетіпті, сәл ашық қалған көздері әлдеқайдағы бір бос кеңістікке қимылсыз қарайды, қос бұғағы бір жағына – басы құлаған жаққа кетіпті. Ұшы тып-тығыз қара қошқыл емшегінің астынан басталатын жарақат бар екен, ал одан төменіректе, қарнының қарайып кесілген жерінен май аралас қан көрінеді.

	Келгендер үн-түнсіз қайыра шықты. Құлағының сырғалығы салпаңдаған, тойымсыз өрмекші, ақсаңдаған сегізаяқ тажал деуге сиятын күзетші қалт-құлт етіп келіп Монтес ұсынған бір шақаны қағып алды да риза көңілмен тістерін ақситты.

	Хасинто мен досы екеуі мистер Пайлды Американ клубына жеткізіп салды, сонда отырып ол клуб жабылғанша арақ ішті, бейшара жолсерігінің өмірін қиған пышақ яки қанжар жарақатын көз алдынан өшіре алмай іше берді, іше берді. Даяшылардың біреуі ол жағдайдың семинария алдында емес, Колумб ескерткішінің түбінде болғанын айтты.

	Етегін жерге төгілдіріп ұзын киім киген, шіркеу қызметіндегі екі регент, құйрығы мен мүйізі бар алты мавр, үлкендігі пілдей есек және қолына шылапшын ұстаған, тұттай жалаңаш өзі. Бұл – түсі. Табаны – шашақ таққан күрек, тізесі – қабарып кеткен баған дерсің. Оның артынан қияқты ат қып мініп мәртебелі басшылықтың хатшы әйелі келеді екен дейді. Екі шабадан, жиырма, отыз шабадан. Өзің жеке тұлға емес, театр труппасының өкілі болған соң сапар шегу оңай шаруа емес. Трамплиннен суы тартылған тоғанға секіріп еді қиыс кетті. Әлгі, жоғарыдағылар көрінбейді, әйтсе де, трамплиннен секірер алдында оларды плантацияда деп елестеткен. Қалай дегенмен, оның өзі, Джон Пайл, отыз алты жыл, үш ай, жиырма үш күн бойы сол әлгі “жоғарыдағылардың” он миллионнан бірі ғой. Бірін-біріне қарсы қою – жаман әдіс емес. Өте қарапайымдылығы үшін ол әдісті халық та тәуір көреді. Қараға – ақты, ласқа – тазаны, пасықтыққа – ізгілікті қарсы қоясың. Міне, мысалы, былай бастаймыз: “Сіздердің үйлеріңіз – ұзынында төрт метр, олардың бау-бақтарының өзі төрт жүз метрге созылады. Сіздерде ештеңе жоқ, оларда – жоқ нәрсе жоқ. Сіздердің әйелдеріңіз киетін іш киім денеге түрпідей тиеді, олардың әйелдері көбелектің қанатындай үлбіреген жібектен киеді. Оларға тек сіз ғана емес, жібек құрты да жұмыс істеп жатыр! 808! Жеделдетіп сауытпен қапталған он кеме, алты линкорн, тоғыз торпедо жіберіңіздер, жібек құртына байланысты өрескел ойды ойрандамаса болмас! Иә, қазыға бару керек, Галаны кім өлтіргенін Колумбтың ескерткіші айтады. Ондайды білмесе Американы Колумб несіне ашқан? 0ны бір қолы, бір жеңі бар адам өлтірді. Пышақты жеңімен ұстап тұрған. Ал Гала қара құм толтырылған қаптай боп гүрс құлады...”

	... Оянған соң да ол өзінің қайда екенін білмей ұзақ жатты. Терезеден сәуле құйылып тұр, бірақ ол бөлмені танитын емес. Мынау – төсек-орын, мынау – жүн орамалдар, олардың жанындағы – үстелше, ал осының бәрі қайда екені – беймәлім. Тек түсінде емес, бір үйде, бір ғимараттың ішінде. Жиһазына қарағанда, мейманханада сыңайлы. Ілгіштегі – өзінің қалпағы. Қоңырау қағып еді қызметші жетіп келді. Бұл “Метрополия” мейманханасы екен.

	– “Метрополь” ма? – деп анықтай сұрады ол.

	– Жоқ, сеньор, – деді қызметші, – “Метрополия”.

	Бұдан бұрынғы, алғашқысына қарағанда мұндағы жағдай тәуірлеу сияқты. Заттарды алдыру керек еді. Жамбасақысын төлеу керек. Біреу-міреуді жұмсасаңдаршы. Қызметшіге солай деді де, оңаша қалып: “Мені мұнда тағдырдың өзі айдап әкелген шығар, енді осында қалайын. Әттең, тек портфелім жоқ, сірә, клубта қалдырғанмын ғой”, – деп міңгірледі.

	Қызметші оны, яғни Пайлды, таңға жуық, сағат үштерде, ағылшынша сөйлейтін біреулер әкеліп, бір түнгі ақысын төлеп кеткенін айтты. Пайл басын жылы бөкебаймен орап, ұйықтап қалды.

	Осының бәрін ол күндіз өзінің досы Тортонға айтып берді. Тортонның өзі де, әйелі де оның бірден соларға соқпағанына ренжіді. Оларда досқа дейтін орын қашан да табылады, ал тамақтың жайы тіпті оңай: қайнап тұрған сорпаға су қоса салса жетіп жатыр. Пайл екі оқтылау отырып кешірім сұрады, ақыры бәрін жасырмай айтуға тәуекел етті.

	– Менің мұнда келгім келмеді. Сіздер ақ көңіл жансыздар, бірақ қас-қабақтарыңызбен болса да Лиленд жайында сұраған болар едіңіздер, ал маған ол туралы, тіпті көзқарасыммен-ақ бірдеңе деу оңай емес. Ол менен кетіп қалды, енді мен өле-өлгенше жалғыз өтемін.

	Содан соң ол өзінің “Метрополиясына” кетті, қала ғой деп жалынғанға көнбеді. Тортондар оны бақтың қақпасына дейін шығарып салып, жаназадан оралған адамдарша салбырап қайтты.

	Ақыры Тортон былай деді:

	– Тіпті сенгің келмейді!.. Сол бір жел өкпеге Лиленд ғашық болыпты. Сондай байсалды, сондай сұлу әйелдің дегбірінен айырылуы ғажап...

	Джон Пайл мәуліт мейрамы мен Жаңа жылға қарсы Нью-Иорктен ашық хат жолдады, содан кейін ол туралы ешкім ештеңе естіген жоқ.





V




	Тобанаяқ үйіне мүлдем басқа адам болып оралды да, оны ауруханада шіріп өледі дескен күдікшілердің көзіне қасақана көрінетінді шығарды. Оның аяғы оңалып кеткені сонша, тіпті, кенептен тігілген болса да, кәдімгі кебіс киюге жарап қалған. Бұрын ол табанына ескі-құсқы шүберектерді ораған үстіне орай беретін, бірақ оның ешбір себі болмағандықтан аяғы нағыз жастықтан аумай қалушы еді.

	Лино Лусероның кіндік шешесі Сара Хобальда бұдан жарты ғасыр бұрын діни мейрам – алау түнінде жанып жатқан оттың үстінен секіремін деп аяғын күйдіріп алған болатын; сонда табаны қалай күп боп ісіп кеткенін, мүгедек болып қалар ма екен деп әке-шешесінің қалай шырылдап, жан ұшырғанын әлі ұмытқан жоқ. Сондықтан бір емес, екі аяқтың бірдей ауырғаны қаншалықты азап екенін жақсы білетін ол енді Тобанаяқты арқасынан қағып, аман-есен жазылып шыққанымен құттықтап қояды.

	Оның аты-жөнін Сарахобальда деп бір сөзге қосып айтқанда үрейлі естілетін, ондайда ол шынымен-ақ осы өңірдегі аса қорқынышты әйелдердің біріне айналып кетуші еді. Одан жұрттың бәрі қорқатын, бірақ неге екенін ешкім білмейтін.

	Тобанаяқ сыйлық салынған кенеп дорбасын ақтарып, бірнеше ваниль қауызын шығарды. Сарахобальданың көзі осы ваниль сияқты қап-қара болатын. Ол сыйға алған жемісін иіскеп көрді де, маржандай тістерін жарқ еткізіп, ілтипаты үшін сеньор Бласқа рахмет айтты.

	– Тобанаяқ Блас ауруынан айығып шығыпты, – деп мұнда аяқ киімшең келіп, кедейліктің кесірінен жалаң аяқ қалған тас керең Амбросио Диастың құлағына айқайлағандар болды.

	Сеньор Амбросио Диас ғажайыпты көзімен көріп, қолымен ұстап байқамақшы болып “Семирамидаға” барды. Көзімен де көрді, қолымен де ұстады, содан соң шүберекше оңған тістерінің арасынан сыздықтата күле тұрып аяққа кебіс өсіріп шығаратындай дәрі жоқ па екен деп сұрады.

	– Кетші-ей, сайтанның сапалағы! – деді Тобанаяқ, бірақ бәсеңдеу айтқандықтан анау кімнің кімі екенін анық ести алмай қалды.

	Отанасы, Тобанаяқтың әйелі Роселия Лусеро мен оның шешесі қотырдан қалай жазылғанды көрмек боп келгендерге арнап сусын дайындап қойды.

	– Сен қотыр болып едің ғой... – деп қояды әйелі қайта-қайта: дон Блас дәрігерге барғанға дейін қотыр жайында біреу айтпақ түгіл аузын ашса да атырылып тұратынын ұмытып кеткендей.

	– Кене мен арақтың кесірі ғой... – дейтін үнемі, ондағы ойы: күйеуім тек арақ пен кенеден жапа шегіп жүр дегенді жұрттың санасына сіңіре беру болатын.

	Ал енді, күйеуі құлан-таза айығып келген соң, кенені де, арақты да жиып қойып, тек қотырды айтатын болыпты. Айтпақ тұрмақ, оған мақтанатынды шығарған – енді қалай деп едіңіз, ол дегенің анау-мынау, қыңқыл-сыңқыл емес, тіпті Филипп II корольдің өзі қотыр болған деседі! Содан соң, ол жұқпалы да емес – сенсеңіз де, сенбесеңіз де сол. Мына мен оның әйелі боп неше жыл бірге тұрдым ғой, жұққан еш пәле жоқ. Ал, ең бастысы, бұдан сауығып кету де оңай емес, біздің кісі – бірінші болып тұр ғой.

	Сарахобальда салқын сусынға рақаттана бас қойған. “Кеше кешкілік онбасы жігітті өлгелі жатқан жерінен тауып алыпты-ау, ат теуіп кеткен білем”, – деді біреу. Сусын қауыннан жасалған еді, осы сөздерді естігенде Сарахобальда бірнеше шөлмекті байқамай жұтып қойды.

	Ол тек сезім толқынын жасырып үйренбеген бойжеткен қыздың үрейлі жанары бөлменің ішін қыдырыстап кеткенін байқап қалды; ол тек жиналған әйелдердің біреуі кенет қалтырап кеткенін көріп қалды да, оған қап-қара суық жанарын тіктеп: “Немене, қуанып отырмысың? Енді ауруханаға қалағаныңша барып, қамқор бол, алақаныңа салып аяла. Ол енді сенікі. Қалай болғанда да қолыңа еркін тиді, айтары жоқ”, – деп отырғандай болды.

	Аделаидо кештетіп қайтты, ол ат теуіп жарақатты болған онбасының көңілін сұрай барған еді. Қожайынның соңын ала үйге үлкен ұлдары кірді. Өздері дардай болғанмен ересектерден қысылып, бұйығып тұр.

	– Басыңдар аяқтарыңды, ұялмаңдар! – деді әкесі Хуанды итергендей болып. – Аталарыңмен амандасыңдар, сеньора Сарамен, сеньор Амбросиомен, Паблитамен... Оу, Паблита кетіп бара жатқаннан сау ма?

	– Енді қалай деп ең! Үш бірдей еркек сау ете түскен соң қорыққаны да...

	– Әсіресе үлкенінен, солай ма, Роселия?

	Сарахобальда клиентінің қайда асығып бара жатқанын біледі. Еркектің көңілін табу оңай емес. Бара берсең ала береді. Мына бір ақымақ өзінің орнын білуі үшін аттан жығуға тура келді. Сорлы қыз соған ынтық боп өлетін болды, ал оның ойында дәнеңе жоқ. Көп асқанға – бір тосқан. Көрсін енді, жаны қиналса тәубеге келер.

	– Мынауыңда қанттың иісі де жоқ қой... – деді Лусеро.

	– Қантты езіп ішпесең болмай ма, – деп әйелі қант сауытты іздей бастады.

	– Өлсем, тәнімнен тәтті жеп, құрттар риза болсын.

	– Сонша қарық бола қоймас.

	– Мені зәбір-жапа жеп қойды. Қайын атамның маған қылған қысастығын білсеңдер ғой! Зорлап отырып қызына үйлендірді... – Роселия бұртиған болып, күйеуіне наздана көз тастады. – Қыза-қыза келгенде ол өзінің құпиясын да ашып берді: қотыр байғұс деп жұрт мүсіркесін деген оймен жабысқақ дәрі жағып саусақтарын қарайтқанын айтты... Содан соң бір емшіні тауып, кереметтің күшімен емделгенін жұртқа жариялау үшін одан ақша алатынды шығарды.

	– Егер осыдан құлан-таза болып кетсем ол мені Парижге, Францияға апармақшы. Менсіз оған кім сенеді! Мұндай қотырдың қанша атасын зерттесе де бәрі бос дүние. Ал қасында мен болсам әңгіме басқа!

	– Ал менің істегенімнің бәрі итжеме болғаны ғой... – деп әйелі кимелеп кетті. – Қызыңды кім өсірді? Өмір бойы сенің аяғыңды аялап, әлпештеумен келген кім? Жазылып алып, мардамсып, енді тек дәрігермен жүреді.

	– Бізде, – деді Лусеро, – ең үлкен бастық қана өз дәрігерімен жүреді.

	– Ендеше, бастық екеу деп біл. Бірақ сендердікі дәрігеріне ақша төлейді, ал мен ақша аламын!

	– Сен маған оның сол құпиялары туралы айтып берсең ғой, әйтпесе отбасынан шықпай омалумен-ақ келемін, тіпті бой жазып қыстаққа барып қайтуға да уақыт жоқ.

	– Біздің тамыр нағыз шошқа ғой... – деді Сарахобальда әлденені меңзеп.

	Лино мен Хуан қауын ішімдігіне тыңқия тойып, жәннаттың төрінде соналарға жем болып мүлгіп тұрған аттардың арқасын босатуға шықты.

	Оларды көргенде аналары байғұс жылай жаздады. Үлкені, Лино, тәп-тәуір жүргізіп оқитын болыпты. Екіншісі, Хуансито, сәл кейіндеп қалғанға ұқсайды. Оларды асырау да оңай емес, тіршіліктің тауқыметі көп. Мына қыстақты алайықшы – бұрын бұл жоқ еді, ал енді әкелерінің ірің кеулеген аяғы сияқты күн санап ісініп барады, ісініп барады. Біржола азып, азғындап бітті, көз көріп, құлақ естімеген бәле-бәтірдің бәрі сонда. Амал не, жазасын бір Құдай тапсын. Тек, өкініштісі, Аделаидо балалардың сонда барып сауық құруына рұқсат етеді. Сауық деген шыбын ұстайтын қағаз есепті ғой: дуы да сонда, уы да сонда.

	Сусынға да, тәтті нанға да, өзі қартайса да мұрны қартаймаған желөкпе кәрі қақбас сеньор Блас әдейі арнап әкелген ванильге де дән ырза болған Сарахобальда қоштасып, кетпекке айналды.

	– Әлі көресің, екеуміз бұл қыстақтың шаңын аспанға шығарып талай билейміз! – деді оған Тобанаяқ.

	– Жарайды, жарайды. Мен көйлек тігіп қояйын, мына қалпыммен шықсам, жездең бастықпен жүргенде сенікі не деп жұрт күлер.

	Бәрі ду күлді. Осы Сарахобальданың-ақ әзілі бітпейді деп ойлады үй иелері. Бірақ өзі бір түрлі, түсініксіз... “Менің қайын атам сияқты шірік дейін деген ғой”, – деп ойлады Аделаидо Лусеро.

	Батқыларын сартылдатып Лино мен Хуан келді. Тағы да су ішіп, әрқайсысы өз кереуетіне барып жатып қалды. Ауладағы аспалы төсек бос шайқалып тұр. Лусеро мен Роселия шақаларын санап отыр, жердің ақысын төлеулері керек. Оны бұлар несиеге алған болатын.

	– Әлі көрерсің, – деп қояды Аделаидо әйеліне, – саған талай айттым, әлі де айтамын: мен Лино мен Хуанның өздері банан өсіретініне қуанамын. Оларға мирас қып қалдыратыным бір-ақ нәрсе – тәуелсіздік. Мен сондай әкемін. Балаларыма қайдағы біреулердің билігі жүргенін ұнатпаймын... Дәутұмсық Сальдивармен де сол жайында сөйлестік...

	– Оның бізге деген ықыласы шамалы ғой...

	– Мен үшін, Роселия, ең басты мұра – бостандық. Өздері біреудің боданында болған адамдардың балаларына бостандық әперу жөнінде қалай ойланбайтынын түсінбеймін. Қызмет ету – құлдық емес деген сөзіңді маған айтпа! Құлдықтың көкесі сол. Шіркін-ай, осылардың өз жері болса, соның қызығын көріп, ешкімге көз түрткі болмаса деймін ғой баяғы! Жарлы болса да өз билігі өздерінде...

	– Кучо саған сәлем айтыпты ғой, осында келіп банан өсіргісі келетіндер көп депті.

	– Өзі келсе болар еді... Жоқ, өкіл баласын жіберіпті, аты қалай еді?

	– Білмеймін, саған айтып еді ғой.

	– Ұмыттым. Бізге сол келеді.

	– Кучо жақсы дос еді...

	– Әрине, Сальдивар оның садағасы кетсін. Ол деген нағыз жексұрын емес пе... Қате айтсам тілім жазықты, осы Кучо бейшараны көкірек ауруы дендеп алды-ау деймін.

	– Мен оны көрген жоқпын, бірақ ол қатты ауырды деп маған өзің айтқансың. Жөтеледі дедің, ал ол жақсы емес, әсіресе осы жерде қауіп.

	– Мен Кучоны шығарып салатында ғой екеуміздің танысатынымыз. Бекеттен қайтып келе жатып сенің әкеңді кездестірдім де торға түстім...

	– Ұятсыз!

	– Немене, мені зорлап үйлендіргендері өтірік пе?

	– Өзің ғой маған тиіспекші болған!

	– Шіркін-ай десеңші, ондайға жұрттың бәрі құмар, бірақ бәрін бас салып үйлендіре бермейді ғой!

	– Ендеше жүре бер, ұстап тұрған мен жоқ...

	Жымиған қалпы, Аделаидо жерге енді қанша ақша төлейтінін санап отыр. Ұлдары қорылдап, ұйқыны соғып жатыр. Әлден соң әйелі де ұйықтап қалды. Тек өзі ғана бірді қосып, бірді көбейтіп, қанша шоқ жеміс жинайтынын және әр шоғын қаншадан өткізетінін есептеп отыра берді.





VI




	Кучо өзінің өкіл баласы Бастианситоны кездестірді де, күркілдей жөтеліп, дімкәс даусы қарлыға тұрып, оған бірер сөз айтты. Егер сол сөздер құрғақ кесектің тозаң болып ұшқанындай ауаға тарап кетсе де олар, бәрібір, Бастианның көкейінде қалар еді және ол содан бастап оларды өзі қалаған уақытында ести алар да еді.

	– Жердің берері таусылса да тыраштанып жұмыс істей беретін сен мал емессің, Бастиансито! Өзіңнің шалдарың сықылды күнкөрістің қамымен өліп-талып, емен ағашты отынға кесіп сандалуыңды қой. Өзің ойлашы, ертеңгі күнің не болмақ? Шалдарда дәрмен жоқ, олар ағашты сату үшін шабады, ал сен ше, Бастиан...

	Бастиан жападан-жалғыз орман аралап, ой мен қырды мұқият қадағалап келе жатыр, ойы – өкіл әкесінің қисындарына қарсы қоятын дәлел таппақшы. “Мен бұл жерде мынау үшін жүрмін!” деп айта алатын болса төбені құр қолымен-ақ аршып берер еді. Бірақ ол мен осы жерлікпін, сондықтан осында қаламын деп те айта алмайды, – өкіл әкесінің айтуынша, қай жер адамға мейірімді болса, ол – сол жерлік, ал жыра-сайлардың ортасындағы бұл жерлер ешкімді де мейірімімен жарылқаған емес. Оның үстіне, ата-анамнан қалған бірдеңе бар еді деуге де болмайды – олардың егістіктері күйіп, тастарына дейін үгітіліп, топырағы тозаң боп кеткен.

	Бастиан екі қолымен басын тоқпақтап, екі аяғымен жер тепкілейді, өкіл әкесінің өткір жанары оны екі бөліп тастағандай: бір жағынан ол бейшара міскін болса, екінші жағынан – жексұрын су жүрек.

	Сонадайдан салт атты біреу көрінгенде барып ол осы ойлардан серпілді. Анау ширақ жүріп жақындай бергенде таныды: салт атты – өзінің нағашы ағасы Педро екен. Нағашысы оның қасына тақап, иығынан қақты да мұнда не істеп жүргенін сұрады.

	– Бұзауым қашып кетіп, соны іздеп жүрмін, Педрито ағай. Өзіңіз қайда бет алдыңыз?

	– Сендердікіне бара жатырмын, Бастиансито. Түске дейін сенің әкеңмен жолығысып қалайын деп ертелетіп шығып едім ғой. Ол мені күтеді, ертең барармын деп кеше сәлем айтқанмын. Жә, мен жүрейін, сол жерде кездесерміз, іздеген жоғың жылдам табылсын.

	Соны айтып, атын тебінді де ескі матрастың серіппе темірлеріне ұқсаған кір-қожалақ жансыз ағаштардың тасасында қою шаңның арасына сіңіп кете барды.

	“Педрито ағай! – деп ойлады Бастиан оның соңынан қарап тұрып. – Бұлардың көрген күні осы... Қолының басы қимылдап бірдеңе істесеші, қарап жүріп қартаяды, содан кейінгі білетіні – апайға, одан қалса – басқаларға бала таптыру ғана”.

	Оның шыдамы таусылды. Бұзауға қолын бір сілтеді де егіс танабы арқылы өкіл әкесінің үйіне тартты. Енді осында қалатын болса оның өзі, яғни Бастиансито Кохубуль, дымды білмес бұзау болмақшы.

	Алда – Бастиан, артында – әйелі. ¥зын тұра Бастиансито Кохубуль кең адымдап, аршындай басады, әйелі емпеңдей түсіп әрең ілесіп келеді. Сол бойы екеуі жол бұрылысына жетіп, сонадайда бос тұрған үйден қашықтау жерге тоқтады. От жағып, кофе әзірлеу керек. Сібірлеп таң атып келеді.

	Бастиан өзеннен су алмақшы болып соқпақ жолмен жыраның етегіне түсті. Құрғақ бұталарды жинап, сіріңке іздеп әйелі абыр-сабыр. Себетте кофе де, сіріңке де, қант та бар еді. Лаулап от жанғанда екеуінің де көңілдері көтеріліп жүре берді. Оны бір-біріне айтпаса да өздері іштей түйсінді. Аздан соң бақыраштағы су қайнады. Әйелі оған бір уыс кофе салып, қоюы түбіне түсу үшін суық сумен еселеді. Бастиансито солай ішкенді ұнатады. Ол жолдорбадан жұқа нан мен азын-аулақ ірімшік шығарды. Содан соң олар қалған суды құйып отты өшірді де ілгері кетті.

	Арттарында кім қалды? Ата-анасы да, кім болсын! Ал енді қайда бармақ? Өкіл әкелерінің досына барады. Онда не апармақшы? Теңіз маңынан жер сатып алсақ деген азын-аулақ ақшалары бар, содан соңғы апаратыны – өздері: еркегі – арқасына алты батпан қапты лақтырып салатын мықты жігіт, әйелі – өзін және болымсыз керек-жарағын апарады. Әйел дейтіндер кейде не алып жүргенін өздері де білмей қалады ғой. Еркектер де сол. Жоқ, олардыкі басқаша! Еркектің керек-жарағы қашан да өзімен бірге, ал әйелдер Бастианситоның жұрағаты Гауделия Айюк Гайтанның жағдайында болғанда ғана сөйтеді.

	Олар өкіл әкелерінің ақылымен, жер сатып алып, банан өсірмекші. Бананның, деген Кучо үні әрең шығып, көңілсіз кейіпте күле тұрып, бананның жапырағы алтын табақша сияқты. Былай қарасаң, киім ілетін құрақ тәрізді және сол бойы, тіпті басынан аяғына дейін табақшалармен көмкеріп қойғандай. Әне, банан жапырағы деген сол. Ал шоқтары жапырақтарынан гөрі салмақты болады, құдды алтынды күңгірт-жасыл табақша етіп қаптап қойған дерлік.

	Бәрінен қиыны ата-анасымен қоштасу болды. Бастиансито мен Гауделия оларға сенбіде барып, сейсенбіге дейін сонда болды да енді ешкім тұрмайтын өз үйлеріне қайтып оралды. Кухубуль қарттардың үйінде олар екі күндей болды. Үлкен Бастиан қайдағы жоқты айтып, ауру-сырқауды, бәле-бәтірді сөз етумен болды. Үлы қайтпақшы болғанда оған бір көзгелдек арақ ұсынды. Әйелінің төркіні Айюк Гайтандарда көп аялдаған жоқ. Онда алдарына сыра қойылды. Олар бүкіл үйелменнің саулығы мен жолдарының оңғарылуы үшін деп ішіп салды.

	Айюк Гайтандарда болғанда Бастиан не істеп, не қоятынын білетін адамша барлық сұрақтарға байыпты жауап берді. Өкіл әкемнің жақсы досы Лусеро дейтін адамды іздеп табамын, сонымен ақылдаса жүріп, жерді қалай алуды, бананды қалай отырғызуды байқаймын деді. Мұндағы барды-жоқты дүниенің бәрін: малды да, қамбадағы жиған-тергенді де, жабдық-жарақты, ат әбзелдерін, алты бұзау мен сиырларды Гауделия екеуміз сатып, тәп-тәуір пұл қылдық, бірақ ақшамызды бейпіл жұмсамаймыз, жер алуға сақтаймыз деді. Гауделияның бауырлары ақымақсың деп, сол арада Бастианситоны пұшайман қылды. Барып тұрған қиялшыл екенсің десіп, қоштасар алдында, қалпақтарын киіп, темекі тартып тұрып, жерге шырт-шырт түкірді.

	Жолға жұмсармыз деп ойлаған пұлдары билетке тұп-тура жетті де тұрды. Өздері сол күні кафе ішкеннен басқа нәр сызбаған. Күйеуі – алда, әйелі – артта, сол беттерінде ішіп-жемге қайырылып қарамастан қаланы көктей өтіп барып вокзалға жетті де тұп-тура кассаға тартты.

	Бастиан жас еттің түсі сияқты су жаңа қызыл әмиянынан жиған-тергенін шығарды да оған көлемі бірдей, әріптері мен цифрлары да аумаған екі картон билетті салды. Тіпті олардың бағалары да бірдей екен. Бастиан тізе бүгетін бірдеңе іздеп еді, тура қасынан орындық табыла кетті. Әйелі екеуінде сөз жоқ, бір-біріне қарау да жоқ, көптен бірге болғандары сонша, бірін-бірі байқамайтын да болған. Мүмкін бір-біріне тек сонда, үйлену тойында ғана көз тастаған шығар. Олар ағаш сәкіге отырды. Перрон жақтағы терезеден вагондар мен платформалар көрінеді.

	Қас қарая далаға шықты; суықтан қалтырап, қарындары шұрқырап, қалғып-шұлғып барады, бірақ біреуі де тырс етіп үн қатқан жоқ. Әрең дегенде екеуіне бір орын табылған екінші кластық вагонның іші ала көлеңке екен, жолаушылар бір-бірінің жүзін көретін емес. Тек адамдардың сұлбасы, қалпақтары қараңдайды, тоқыма қалпақтар көбірек екені байқалады. Екі жалаң аяққа – бір тоқыма қалпақ. Екі киімді аяққа – бір сәнді қалпақ. Пойыз жылжыды, сыртта қызылды-жасылды шамдарын шайқалақтатып әлдебіреулер әбігерленіп жүр.

	Гауделия есінеп, шәліге орана түсті де скипидар мүңкіген бір шалмен бөкселесе, ыңғайлана отырды. Бастиан оны көріп те отыр, көрмей де отыр, бірақ оған ілесе ол да есінеп алды. Қарсы алдарында отырған әскери адам аяқ-қолын жазғалы орнынан тұрып керіліп еді, тапаншасы түсіп қала жаздады, бірақ онысын өзі, ақтарылған ішегін ұстағандай етіп, қақшып алды.

	Қаладан ұзап шыға бере пойыз тайпалма жүріске салды, бейне бір бүкіл денесі созылып, енді бір деммен, бір бағытта ұзақ-ұзақ, сағаттап, түні бойы жүруге бейіл бергендей.

	Гауделия күйеуінің иығына басын қойып ұйықтап қалған. Бастиан кірпік ілмеді – ақшасынан айырылып қалудан қорықты. Вагонның алагеуіміне тесіле қарап немесе еденге шұқшиып отыра берді, осы қалпында төмендегі рельстердің, шпалдар мен жердің зымырап артқа қалып жатқанын, темірдің өз сағызын қалай шайнап, кеңістікті қомағайлана жұтып, түн түнегіне сіңіп жатқан жол төсемінен артына із тастап жүйткігенін көріп-біліп отырған сыңайлы.

	Жолаушылар тыр-тыр-тыр-тыр қасынады. Біреулер қорылдап, қатқыл орындықта отырған күйі мызғып кеткен біреулер жай ғана тыныстап, ауа біртіндеп ауыр тартып барады, тек оқта-текте есік ашылғанда сайын даланың самалы жүгіріп өткендей болады. Сағат... сол сағаты түскірдің қанша болғанын ит біліп пе!

	Пойыз тоқтап, ысқырынды, – әлдебір вагондарды ағытты ма, әлде тіркеді ме – содан соң тағы жүйткіді. Таңғы суық сүйектен өткендей. Бастиан отырғыштың арқалығына басын шалқайтып, аузын ашып қорылға басқан. Ол да, әйелі де ысқырық даусынан оянып кетті. Қоңырау үні естілді, пойыз кеденге жетіп, жүрісін баяулатты. Бастиан терезеден басын шығарып қарап еді, екі көзі әп-сәтте көгілжім, көкшіл, көгілдір, қызғылт, сарғыш ылғалға толды да кетті. ЬІлғал мен сәулеге толды. Бұл мезетте ылғал мен сәуле біртұтас. Бастиан бұрын өзіне бейтаныс, шашақты, жүрек пішіндес және басқа түрлі, жолбарыс теңбіл, аңның жүрегіне ұқсайтын қызыл дақты жапырақтарды көрді. Банан еш жерде жоқ, өкіл әкелерінің айтуымен Гауделия екеуі іздеп келген алтын табақшаға ұқсас жапырақтар көрінбейді.

	Олар тысқа шықты да су алуға жылжып бара жатқан паровозға қарап перронда тұра берді. Үлкен құйғының ішінен кішілеу құйғы шықты да оның шөлін басты. Паровоз ақ буын бұрқырата ырсылдап, түшкіріп-пысқырған күйі оларды бұлтқа орап қастарынан өте шыққанда киімдері малмандай су болды.

	Олар плантацияға қалай баруды сұрап алып, Бастиан – алда, әйелі – артта, тоғай ішімен тартып кетті. Оларға осылай жүріңдер деген. Ағаш бастарынан оттай боп қанқызыл құстар ұшып жатыр. Бастиан әйеліне оларды кардинал деп атайтынын айтты. Басында қара айдары бар, алтын көзденген, сұр кептерге ұқсас басқа құстар, үлкен тотылар мен сансыз кішкентай тотылар, жапырақ сияқтанып, мақта ағаштардың басында ұшып-қонып жүр.

	Екі қаптал – сыңсыған орман. Жол бойында жұмысшылар, өгіз не қодас жегілген арбалар, жарау мінген салт аттылар кездесе бастады. Бастиан мен әйелі бірталай жер жүріп барып, ақыры бір жирен бас адамнан “Семирамида” дейтіннің қайда екенін сұрады. Анау тәптіштеп тұрып түсіндірді. Әлі талай жер жүру керек екен, бірақ осы жол сонда апарады екен. Соны естіп, олар тағы жолға түсті, Бастиан – алда, әйелі – артта.

	Лусеро, олардың өкіл әкесімен дос адамның аты осылай-ды. “Семирамида. Сеньор дон Аделаидо Лусероға” – сеньор Себастьянның сары майдай сақтап келе жатқан конвертіне осылай деп жазылған. Оларға бұл хатты Кучо берген еді. Онда мына ерлі-зайыпты екеуінің жер сатып алып, банан өсіретін ойы бар екені айтылған.

	– Се-ми-ра...

	Бастиансито сөзін аяқтамай, әйелі екеуі ауыздарын ашып, аңырды да қалды. Олардың беті-бастарын сабалап, көктен төгіліп, жаңбырша құйылып жап-жасыл жапырақтар саулады, түстері үйде көріп жүретін жапырақтардай емес, орманға немесе тотықұсқа да ұқсамайды. Олардың бойында теңіздің жасыл түсі жоғарыдағы алтын сәуледен, шексіз ашық сәуледен, теңіздегі жасыл, зүбәржат сәуледен туатын, көктен түсетін сәулемен араласқан. Бейне бір күн сәулесі жыртылған жібектен өтіп, ашық көлеңкеде алмастың сүзбесіне айналғандай. Оңда да, солда да, айналаның бәрінде сіресіп, ақырын сыбдыр қағып, “Семирамидаға” баратын жолға өң беріп сансыз банан өсіп тұр.

	Бастиан мен Гауделия риза кейіпте бір-біріне қарады. Өкіл әкелері алдамаған екен. Науқас дендеген әлсіз үнімен бұларға мән-жайды түсіндіргенде ол банан тоғайы да теңіз сияқты – балығы жоқ, суы жоқ болғанымен, ол да бір теңіз; қаз-қатар ағаш діңдері отша лапылдаған ауаны семсердей кесіп тұрады, ал зәу биікте ұйқыдай нәзік, жараның аузын жалма-жан бітейтін нәрлі тіндей жас жапырақтардың қанатты жебелері жарқырайды деген еді. Банан ағаштарының өздері де сол тіндей дәру екенін айтқан.

	Лусеро... “Семирамида”... Ақыры олар іздеген адамын жолықтырды. Салт мініп жұмысына бара жатыр екен. Кучодан келген хатты оқуына көлеңке кедергі болмасын деп қалпағын маңдайынан кейін қайырып қойды.

	– Иә, жақсы... демек, келіп қалыпсыздар... өте жақсы болған... келгендерің...иә...

	Үйде сөйлескенге не жетсін. Ол үйіне қалай барудың жолын көрсетті.

	– Міне, былай, жапырақтар сылдырлап тұрған жаққа жүре беріңіздер, – ал жапырақтар, шыны керек, кем дегенде алдағы бір шақырымға дейін сылдырлай берді, сылдырлай берді, сылдырлай берді, – жол айрығында оңға бұрылсаңыздар, сол жерде дөңес бар. “Семирамида” деген сол Биікте тұр. Біздің үй де сонда. Жол үстінде менімен кездесіп әңгімелескендеріңізді, Кучодан келе жатқандарыңызды әйеліме айтарсыздар. Түскі асқа үйге қайтамын, әңгімені сонда пысықтармыз.

	Хатты оқып тұрғанында Бастиан оған қарады да тұрды. Қалай жүруді түсіндіріп тұрғанында Гауделия да одан көз алмаған. Ол бұлардың екеуіне де ұнады. Демек, өкіл әкелері мұнда да алдамағаны. Досым жақсы адам деп еді, десе дегендей екен.

	Себастьян Херонимо Кухубуль (енді, ұлы өскен соң, – үлкен дон Бастиан) келіні Гауделияның ата-анасы – Айюк Гайтандардың үйіне соқты, мақсаты – балаларының ойда жоқ, түсте жоқта ірге көтеріп, жағалаудан бақыт іздемекші боп қалай кете қойғанынан сыр тартпақшы. Гауделияның бауырлары үйде жоқ, кемпір-шал оңаша отыр екен, Бастиан даусы қарлыға отырып, бірден әңгімені бастап кетті.

	– Пойызбен барамыз дескен. Осы әупірімдерден-ақ көретін болдық... Бөтен жерді өз жеріндей көріп егін еккен адам қайтадан тағыланып кетеді, шатақ іздеп жүретін болады деп айттым оларға. Өз игілігің тұрып, бөгде елден шатақ іздеген оңбайды.

	Бастианситоның енесі, Гауделияның шешесі байыптап көргісі келгендей қабағын түкситіп, бірдеңелерді айтқан болды, ал күйеуі, ернін жымқырған күйі, сол сөздерді дауыс зорайтқышқа айтқандай етіп сампылдап қайталап берді. Екеуі бас қосқалы бері олар әмісе осылай сөйлейтін: әйелі бірдеңені міңгірлеген болады да өзі соны дауыстап, анық етіп айтып шығады.

	– Олар бізді де аяған жоқ. Рас, сендердің жастарыңда болсақ біз де сөйтер ек дедік. Біздегіден гөрі жағалауда ақшаны жақсы төлейді, мұнда ештеңенің басын құрай алмайсың ғой, тек шашылғаның болмаса. Бастианситоның айтуына қарағанда, оларда жер деген су тегін көрінеді ғой, орманды кесіп, өртеп, сырғауылдан қада қағып қойсаң болды, жеріңді тырмалайсың да көшетіңді отырғыза бересің дейді.

	– Айтуын айтты ғой, бірақ қалай екенін кім біліпті.

	Ауызбен айту оңай, ал шынтуайттап келгенде ол жердің аптап ыстығы денсаулыққа зиянды болса керек, улы жәндіктері шағып алса, құдай сақтасын, адам бақаша ісініп кетеді білем. Бізде ыстық дейтін жоқ, мен айтайын, ашығып отырған да жоқпыз, ішкеніміз – таза су, ал теңіз жағалауында күн қақтағанда батырларың соны аңсайтын болар әлі.

	Қарттар үнсіз. Бастианситоның енесі қоғадай сидиған қолдарымен тарамыс аяқтарын шапаттап қояды. Содан соң, аяқтарын шапаттаған күйі, тіл қатты, ал бұл екі арада дон Бастиан өзі де шылым шегіп, жекжаттарына да темекі ұсынбақшы болып, жүгері жапырағынан оралған сигаралар будасын шығара берген.

	– Құдай өзі кешірсін, олардың басын айналдырып жүрген әлгі Кучо қураған. Әлгі банан дейтінін шетелдіктер танап басында көтеріп алып, алтынмен есеп айырысады деп жүрген сол Әйтеуір сөздің майын тамызды ғой, құныс неме...

	– Кучо менің тамырым, Бастианситоның өкіл әкесі, бірақ... – деп сөз бастаған дон Бастиан өзі тұтатып алған шылымын құдасының шылымына тосып еді, ол оның сөзін бөліп, сигарасын тұтатпай тұрып сөйлеп кетті:

	– Көксаулардың ойлап таппайтыны жоқ. Ауру адамның бәрі сол, көздеріне бірдеңе көрініп тұрады...

	– Не дегенмен, кетер балалар кетті ғой... – деді кемпір, даусы суланған күл сияқты екен... Өзі шылымды сораптап, ернімен және тісі кеткен қызыл иегімен тамсап-тамсап қояды. Күн күйіп, кепкен ағаштар тал түстегі аптапта темекі жапырақтарынша жанып кеткелі тұр.

	Мейман көк түтінді құныға жұтып, байыппен, ұзақ отырып шылым тартты, содан соң кетпекке айналып еді, сау етіп Гауделияның бауырлары – Хуан Состенес, Макарио мен Лисандро келіп қалды. Олар салт келген екен, дон Бастианмен ат үстінде тұрып амандасты да оған Бастианситодан хат әкеле жатқан бір жаяу адамды кездестіргендерін айтты.

	Бар нәрін егін сорып тастаған жерлер тал түстегі күн астында бұрынғыдан бетер жадау әрі жабырқау. Бұл маңдағы ағаштар оталған, құнарлы топырақты су шайып әкеткен, тек тастар мен әк, жадағай жыралар және, қырсықтың белгісіндей болып, әк күйдіретін пештер ғана қалған.

	Ағайынды Айюк Гайтандар дон Бастианға хат жайын айтып, жерге түсті де аттарын байлады, бірінен соң бірі қалпақтарын шешіп, қолдарын қусырып, әке-шешесімен амандасты, ал Бастиан қарт, бөгелместен, хат тасушыны іздеуге кетті.

	Әлден соң Хуан Состенес, оның соңын ала Макарио мен Лисандро хатта не жазғанын білмекші болып Кухубульдердің үйіне жиналды. Осы қулықтарының өзімен-ақ олар біраз жайды білетінін аңғартып алды. Бірақ сеньор Бастиан да әккі адам емес пе, бірден-ақ олардың меселін қайтарды.

	– М-м-м... Пәлендей ештеңесі жоқ...

	– Біз, – деді қисық аяқ, қазанбас Хуан Состенес, – әкеміздің айтуымен қарындасымыздың денсаулығы қалай екенін білгелі келдік, Бастианситоның жағдайы қалай екен, жұмысқа орналасты ма, жоқ па дегендей...

	– М-м-м... Жағдайлары жаман емес сияқты, ауру-сырқаудан аман, баспаналары бар. Әкелеріңе мен өзім барайын. Немесе былай болсын: мен сол жаққа баратын едім, айта барыңдар, мені көпірдің түбінен күтсін...

	– Соры қайнаған қарындасым-ай! – деді Лисандро қара көзінің шегесімен және қатулы жүрек соғысының балғасымен құдасын өзіне лайықты деп тапқан айқышқа ойша шегелей тұрып. Содан соң арсыздықпен: – Оған сіз кінәлі болмасаңыз да, соры қайнады ғой бейшара қыздың! – деп үстемеледі.

	Қисық аяқ, мыртық бойлы, қазанбас Хуан Состенес шығып кетті; айтарын айтып, Лисандро оның соңынан ілесті, содан соң бөтелке сияқты қошқыл-жасыл өңді Макарио да жолға түсті. Олар ұзағанда барып дон Бастиан есіктің көзіне тұрып, бурыл шашы маңдайына түскен ақшулан басын шайқай түсіп күрсінді-ай дерсің.

	– Қарай гөр, бәрін айту керек бұларға... Айтқызарсыңдар...

	Елді мекенге бара жатқан дон Бастианның көзіне тастақты өзенге салынған көпір түбінен тапалтақ біреу шалынған, жақындай келе құдасы екенін таныды. Әдейі күтіп тұр екен. Бастианның әредік оның атын ұмытып қалатыны бар. Міне, қазір сөйтті. Апыр-ай, осы Айюк Гайтанның аты кім еді? Жақындап барып, ат үстінен еңкейе бере есіне түскені: Тео еді ғой.

	– Күтіп қалдыңыз ба, дон Тео, мен ... – деп ілтипат білдіре сөйледі. – Сізді осынша ерте шығады деп ойласамшы, оның үстіне бір қағазы түскірді іздеп... әйтеуір мазам кетті, мүмкін балалар қиналып қалды ма, сіз әлгі ұлдарға айтпаған көрінесіз...

	– Хат міне, дон Тео, міне мұнда...

	– Сөз – бір басқа да, шындық – бір басқа, оның жағымсызы да болады, дон Бастиан. Кейде бірдеңені естісең немесе оқысаң: сөздің өзенінен арғы бетке өткізетін мынау сияқты көпір болар ма еді деп ойлайсың... Жо-жоқ, аттан түспей-ақ қойыңыз, мен де көп айланбаспын, үйге ол-пұл алатын затым бар... сіріңке дейсіз бе, ұн, тұз дейсіз бе...

	Ағаш арасындағы сабан лашықтардан тұратын шап-шағын мекен суға аяғын жуып, жағалауда жаюлы жатқан шүберектерді шайып алғалы өзенге түсіп бара жатқан тәрізді. Еңіске құлдилап тартатын, тас төселген басты көшеге сауда орындары жайғасқан. Тас боп қатып қалған жұмыртқа қабығына ұқсас жарбиған үйлерде көбіне арақ сатылады.

	– Сізге бірдеңе ішкізіп отырып, хатты екеулеп оқимыз ба деп едім. Сіз оқи беріңіз, мен оны жаттап та алдым. Алпыстан аса қайталап оқыған болармын-ау...

	Шарапхананың төбесі бамбукпен және қызылды-жасылды баулармен әсемделіпті – сірә, мұндағылар тойға әзірленіп жатқанға ұқсайды. Қарттар хатты оқымақшы болып шағындау үстел басына жайғасты. Алдарында – даяшы әкелген екі көзгелдек арақ және бір шөкім тұз бен үш тал жасыл манго салынған тәлеңке.

	Дон Бастиан оралған қағаздарын салып жүретін қаңылтыр түтікшеден Бастианситоның хатын шығарып дон Тео Айюк Гайтанға ұсынды. Айюк қарт хатты қолына алды, екі аяғын айқастырып, қуаты қашқан әлсіз аяғын екіншісінің үстіне салып, хатты оқуға кіріспес бұрын бір тастап алмақшы боп көзгелдекке қолын созды. Жаман хабар болмаса керек еді. Дон Бастиан оған көзінің қиығымен қарап, бетіндегі әжімдерінен қуаныш табын көргісі келіп құмартып отыр.

	– “Мак-ка-ве-и...”; – деп ежіктеді дон Тео. – “Макиавеи”. Сол жердің “Макиавеи” аталатыны қайдан есіме түсті?

	Жақсы ат емес – ұмытқың келеді де тұрады. Ал мына жастар ештеңені ұмытпайды. Сонымен, “Макиавеи”, сеньор ... дон... дон... дон...

	– Алысқа кеткенде бәрі еске түседі, дон Тео. Тіпті бүргеңді де ұмытпайсың, қай жерде қалай шаққаны есіңе түседі...

	“Қым-бат-ты ата-ана... сіздерге көптен-көп сәлем..., – деп дон Тео біресе іштей күбірлеп, біресе даусын шығара оқып отыр, – сіздердің халдарыңыз бұрынғысынша болар деп сенеміз. Біз бір құдайдың арқасында аман-есен жүріп жатырмыз. Менің сізден өтінерім – осы хатты әйелімнің ата-анасына көрсетіңізші, олар да бізден хабардар болсын және бізден оларға сәлем айтыңыз. Тағы бір тілегіміз – Гауделияның бауырлары осында, бізге келсе тәуір болар еді. Мұнда жер деген жетіп артылады., тіпті оған бірдеңе өсірмеудің өзі қиянат. Біз жер алып, оған үй тұрғызып та болып қалдық. Әрине, отын сатып тапқан тиын-тебенім жердің жартысына ғана жетті, одан арғысын айтпай-ақ қояйын, жігіттер өздері келіп көрсін де таңырқай берсін. Гауделияның бірталай тауығы бар, тауық қораның жартысына жетеді. Ол сіздерге дұғай-дұғай сәлем айтып отыр. Өкіл әкемізді кездестірсеңіздер оның бізге табыстаған адамы, сеньор Лусеро, бізге көп көмек еткенін айтыңыздар, тіпті біз оның өзіне, әйелі-сеньора Роселияға және дап-дардай болып қалған балалары Лино мен Хуанға қарызымызды қалай өтерімізді білмейміз. Өкіл әкеміз оларды көрген жоқ. Біз жерді солармен іргелес алдық, жұмысты бәріміз бірлесіп істейміз. Бір қапталымыздан және артымыздан шет жұрттық адамдар жер алған, әйелінің аты – донья Лиленд, еркегі – дон Лестер. Бәріміз достасып кеттік, олар да банан өсіреді...”

	– Дон Тео, – деді қарттың қуанып отырғанын көрген дон Бастиан, – мен барып қағаздарымды тапсырайын. Хат сізде қалсын, тек ұлдарыңызға бере көрмеңіз, әйтпесе олар да сонда кетеміз деп жүрер...

	– Кетсе барсын! Жастықта қарыштап қалғаны жақсы. Осы жерден аттап шықпай итшілегенде біз не таптық... Менің ұлдарымның тиесілі жері бар деген әншейін сөз. Шын мәнінде олар тек отын кесуші ғана.

	– Алда ғана дон Тео, сөзіңізге болайын!

	– Шын айтам. Көрген күні құр ит тірлік болса да туған жерінен айырылмайтын адам – ақымақ. Демек, ол өз тірлігінен артық еш жерде ештеңе жоқ деп ойлайды...

	Кеш жамырады. Елді мекенде, үйлердің өзіндей еренсіздеу болып, екі-үш терезден от сықсиды. Жартастар өкпесін қысқан өзен түн қараңғысында мас адамша бұрқырап жатыр.

	– Педрито әлі отыр ғой, – деді үйіне қайтып келген Бастиан.

	– Иә, кете алар емеспін, мұндағы жағдайды білсеңіз...

	– Қандай жағдай, Педрито?

	– Сондай...

	– Бізге айтсаңшы, Педрито, қалай дегенмен бөтенің емеспін.

	– Әлгі Губериоға тиген қызымды айтам-ау...

	– Губериоға тигені Мария Луиса емес пе еді?

	– Сол кәдімгідей-ақ тәуір боп қалған сияқты еді, әлгі Губерио... ол отын апаратын жер ақшасын бермей отырған көрінеді: кәсібі – ағаш шауып, отын тасу ғой.

	– Маған несін айтасың, Педро! Қағазын өзім апардым ғой, ондағылар тіпті көз салып қараған да жоқ. Ол жерлерге көк тиын да бермейді, әбден күйіп, қу тақыр болған жерлер ғой...

	– Ағаш аз да болса ақша болушы еді...

	– Көмір қымбатырақ, Педрито, бірақ оны күйдіретін үндістер, ол үшін бел жазбай жұмыс істеу керек. Біз болсақ тек отын дайындағанды ғана білеміз, ал ол қиын шаруа емес, сондықтан да біз отын дайындаушы жалгер аталамыз.

	– Менің ойым...

	– Солай қалыптасып кеткен, Педрито, аттың ері алынбайды, жануар, жұмысқа қашан да дайын, ал біз шалжиып кеп жатқанды білеміз немесе әңгіме-дүкенмен, карта ойнаумен күнімізді өткіземіз...

	– Жә, бір жұтым су берші...

	– Жарайды, Педрито, берейін, тек бүгін қағазыма ақша бермегені үшін өзім қатты ашулымын, оның үстіне, өз қолы өз аузына жетті деген қыздарыңның жолы болмай, сенің де отырғаның мынау.

	Әңгіме осыған жеткенде Бастианситоның анасы донья Никомедес Сан-Хуан Кухубуль келді. Басын орамалмен қымтап алған, иығына тоқыма шәлі жамылған – өзінің үнемі жаурап жүретіні бар, – белдемшесінің етегі сусылдап, быртық саусақтарындағы алтын сақиналары қызыл-сары түспен құлпырады.

	– Әулие-әнбиелердің өздері қолдасын! – деді ол, қолындағы шырағданын қоятын шамдал іздей жүріп.

	Еркектер қалпақтарын шешіп, бастарын салбыратып жіберіп, қысқаша дұға қайырды. Ал әйел шырағданын қойып, олармен амандасты.

	– Жарайды, мен су әкелейін, Педрито... – деп Бастиан ас үйге беттеді.

	– Оның суын ішпе, Педро, – деп донья Никомедес әңгімеге араласты, – біздің шал белгілі ғой, қазір асқабақпен әкеліп береді...

	– Онысы рас... – деді қайтып оралған Бастиан. – Бірақ жай асқабақ емес, оймақтай ғана қабақ. Қабақтан немесе құмырадан су ішпесем өзімнің де шөлім қанбайды.

	– Онысы несі, міне стақан бар ғой! Мұны тыңдама, Педро.

	Донья Никомедес мөлдір су толы қабақты алды да стақанға қотарып, бауырына ұсынды.

	– Құдай тілеуіңді берсін... Жә, мен жүрейін, жұмыс жетеді...балалардың одан басқа берері бар ма... Қайта, сендер ертерек құтылып, жақсы істедіңдер ғой...

	– Олардың қалай орналасқанын шал айтпады ма саған? Сұрасаңшы, хаттарын оқуға берсін.

	– Мен оны Гауделияның әкесіне, дон Теоға тастап кеттім.

	Бастиансито Лисандроны, Макарио мен Хуан Состенесті бізге келіңдер деп шақырыпты.

	– Сенің күйеу балаларың да сонда барса жаман болмас еді.

	– Олардың құлқы жоқ, қалқам. Тіпті сол үшін үйленгендей, жердің сауырын сорып жатыр, сорып жатыр. Еменнен емен қоймады, ештеңені аяйтын емес...

	– Демек, Педро, олар отынға үйленген болды ғой... Рас айтасың, жарығым. Жағалауға келіңдер деп қанша шақырды, бірақ солай қарай аттап басудан қорқады...

	– Несінен қорқады? – деп сөзге дон Бастиан араласты.

	– Жалқау десеңші, жұмыстан қорқады да, неден болсын, деп түсіндірді донья Никомедес. – Бар білетіндері: тауық тәрізді, жылы ұясын басып жата беру, біз сияқты мал боп өріп, жасына жетпей қартаятын балаларын өрбіту. Адамды ерте қартайтатын – жалқаулық.

	Губерионың үрейлі жүзін, көзіндегі мөлтілдеген жасын көргенде үш қарт сілейді де қалды. Ақыры оның өзі тілге келген. Күйзелістің сөздерінен бүкіл денесі түлеп түсіп, өзі соны шашынан, кеудесінен, қойнынан теріп алып тастап жатқандай болып сөйлеген. Даусында мұң мен қайғы бар.

	Донья Никомедес басқа стақанмен су әкеліп, оған апельсин гүлінің тұнбасын тамызды да Губериоға ұсынды, содан соң одан қалғандары да ішті.

	Тарау-тарау жолдармен халық ағылды. Сандаған туыстары, дос-жарандары, тіпті жай ғана таныстары шаруаларын тастап, қайғылы шаңыраққа келіп жатыр.

	Басына түскен қайғысы бір сәтте басқалардан бөлектеп тастаған қарт Педро, ауыр жұмыстан діңкелген соры қалың өгізше үн-түнсіз қалып, көзінен сорасы ағып, қараңғылыққа бағжия қарап отыр. Алыс қыраттардан қорғасындай балқып ай шығып келеді. Айнала түгел жансыз тәрізді. Адамдар бірінен соң бірі келіп, құшақтап, көңіл айтып жатыр. Асықпай, ауыр басқан аяқ дыбыры мезгілсіз түсіктің құрбаны боп бір гүлі ерте солған үйге келіп тоғысады. Ол тыңдап отырған жоқ, бірақ естіп отыр...

	– Сіздің күйеу балаңыз барып тұрған есуас, Педро аға. Малғұн неме, әйелге бір сәт тыным берсе қайтетін еді! Міне, енді не болды... Өлтірген нақ соның өзі, өйткені оны бұқаның сиырды жақсы көргеніндей ғана көретін. Жо-оқ, күйеуге де екі қарап, бір шоқып шықпаса болмайды. Күйеуге шыққанда әйеліне жаны ашымайтын хайуанға емес, адамға шығу керек, әйтпесе өмірің өксіп, дүниенің бар қызығы топырлатып бала табуда тұрғандай итшілеумен күнің өтеді...

	Тұл қалған жігітіміз ләм деп тіл қатпастан қонақтардың арасында жүр, оның уайым-қайғысы барған сайын араққа бөгіп барады. Жаңа ғана анасынан айырылған балалар шұбырып оның соңында жүр. Кенже қызы, қолына алса екен деп, оның тізесін құшақтап алыпты – аяғы жаураған сорлы баланы аяйтын да ешкім жоқ. Әкесі қолына алып еді, кіш етіп қойып, оның жеңін былғады. Оны қағып үлгіргенінше ас үйдегі шамды жағып бер деп үлкен ұлы келді, ал оған тетелес ұлы, ұйқыға жатқысы келіп, әкесінің етегін тартқылап жүр.

	Мәйіт жатқан бөлменің ауасын да, шырағдандардың сәулесін де, жиһаздар мен әулиелердің мүсіндерін де, жексенбілік қызыл талдың бұтақтарын да, жайдан сақтайтын қасиетті заттарды да өлім ызғары жайлап алған.

	Марқұмның сонша бала тапқаннан жүдеген көнбіс қолдары кеудесінде айқасулы жатыр, сопақшалау беті ағараңдап көрінеді, көздері жұмулы, тарап қойылған көмір қара шашының аясындағы кең маңдайы байсалды, ал қалың еріндері жайбарақат жымиюлы жатқанда, бейне бір бейшараның тісі ауырғандай-ақ әлдебіреу жағын шүберекпен таңып қойыпты. “Жағы түскенде не болады, – деп ойлады Педро, – оған енді түсті не, түспеді не – бәрібір...”

	Бұл екі арада дөңдегі бейітте жаңа аршылған жердің кеудені кернейтін ауыр иісін жұтуға ара-тұра тыныс алып қойып, екі адам көр қазып жатқан. Қас қарайса да жұмыстарын оттың жарығымен жалғастыра берді. Ойлары – бәрін бітіріп болып, мәйітке содан кейін ғана бару еді, сондықтан үнсіз қоңырауды соққылап жатқандай болып жерді тоқпақтай береді. Бірі өткір күрегімен жерді қопарып, екіншісі оған ілесе, бұрқыраған топырақты әуелі күрекпен лақтырып, содан соң етегіне толтыра салып, әреңмен жоғары шығарып, бірте-бірте тереңдей берді. Екеуі де малмандай боп терлеген, оларға су астынан көретін адамдарша қарап самсаған жұлдыздар тұр. Алтын жанарлы адамдар дерсің. Аспанның адамдары. Сірә, періштелер болар.

	– Пеш әбден ысыды. Суып қалмай тұрғанда жүріңіздер!.. – деп әлдеқайдан, үй астынан әйел даусы бірнеше рет қайталады.

	Ештеңе көрінбейді – ерте шыққан ай бірден бұлтқа сіңіп кеткен. Мынау – ағаш, баспалдақтың басқыштарында отырғандай боп оны құстар жайлап алыпты, үйге ажал келгенін сезгендей-ақ олар да үнсіз, тек оқта-текте пыр-пыр етісіп қояды. Мынау – шошқаға су құятын астау. Мынау – киім жайғышқа ұқсаған тастар – айтпақшы, оларда біреудің шалбары жаюлы жатыр, – және су құйылған екі кеспек, су бетінде – қалқыған шөп-шалам; ал одан қолтаурынның көзіндей боп түн сәулесі жылтырайды.

	– Көзіме періп жібердің ғой! – деп әлдебіреу шат-шәлекей бола қалды, даусына қарағанда еркек сыңайлы. Пешке қарай бара жатқан екі қонақ.

	– Өзің ұрынба! Көзіңді шығарып жіберсем қайтер едің... енді қалай деп ең? Әкіреңдеуін... жөн-жосық дейтінді білсеші... үйде өлік жатқанын көрмеймісің!...

	– Сенікі не?...

	– Өзің ғой әкіреңдеген...

	– Пеш суып қалатын болды, жүрсеңіздерші, неменеге байланып қалдыңыздар!

	– Жә, көресіңді көрсетермін әлі!.. Естимісің, шақырып жатыр ғой...

	Үй сыртында, ауладағы көзге түртсе көргісіз қараңғыда, сансыз ғашықтардың күбір-сыбыры естіледі, құдды бір қораздар мен тауықтар өздерін адам орнына сезініп, ал ана жақтағы, үй артындағы адамдар бұл түні тауықтар мен қораздарға айналып кеткен тәрізді.

	Ара-тұра қолына шам ұстаған кемпір далаға шығады. Бірақ қолын қанша көтеріп қараса да ештеңе көре алатын емес.

	Кіре берістегі айбанға орындықтар мен сәкілер – үйдегі және көршілердегі бар жиһаз қойылған. Кірген адам қалпағын қолына алып, бұрын жайғасқан қонақтардың арасымен ілгері өтеді; әйелдер мен еркектер оның сәлеміне дәстүрлі қалыппен баяу үн қатысады немесе, егер ол достары яки туыстары болса, емен-жарқын амандасады. Содан соң ақырын ғана ығысып, оған орын ұсынады.

	Бөлме-бөлмелерде, біреу зорлап, сүргінге салғандай боп сенделіп, туған-туысқандар жүр. Кейбіреулері әбден діңкелеп, кереуетке немесе жиналмалы төсекке отырып, енді біреулері шылым шегіп, әңгіме шертісіп тұр. Базбір адамдар жалбақтап, оларға көзгелдекпен арақ ұсынады, тағы біреулер түн ауған соң жиналғандарға дәм татырмақшы болып дастарқанға нан әкеліп, ішім-жем қойып әбігер.

	Бастиансито Кухубульдің хаты қолдан-қолға өтумен болды, тек ештеңе дегісі келмегендер ғана ол туралы жақсы-жаман деп тіс жармаған болар.

	– Бәрі өтірік! – деп өзеуреді Педроның Губериодан басқа күйеу балаларының бірі. – Тіпті рас болғанның өзінде айдаладағы бір жерден өнім алады екенмін деп, ата-анасын тастап кім кетеді екен!

	Педро тыңдаған жоқ, бірақ естіді.

	“Сендер, менің күйеу балаларым, – деп ойлады ол, – осы жерде жүріп-ақ қасіретті өнімді, ажалдың өнімін өндіріп отырсыңдар. Бойыңды жалқаулық меңдесе, қолыңды қусырып қарап отырсаң сағат сайын әйеліңнің қойнына кіруден басқаны ойламайсың. Ата-анасының аясынан шығып, өз алдарына ірге бөліп, Құдайдың бұйрықты жерінде өрімталын өсірген балалардан айналсаң болмас па! Үйкүшік болып, қатқан қабықтанып, біз сияқты қарттарды одан әрі қумүйіздендірмей, алыстан тоят тілеп, өркен жайған, шоқтай жайнатып өнімін берген, ал содан соң өздері келіп немесе хабар-ошары арқылы кәрі шөңгеге нәр берген, осы жерде омалып қалмай, өмірдің бал шырынын ала білгенімен ата-аналарын да бір-бір жасартқан балалардан айналсаң болмас па!”

	– Хатта айта қалғандай еш жаңалық жоқ, – деді бір қонақ...

	– Бананның өнімі ырғын болатынын кім білмейді? Бірақ ол жақта ауру-сырқау мен қауіп-қатерден аяқ алып жүре алмайсың... Мысалы, ана Кучоға қараңдар, жөтелгенде күбінің түбін түсіре жаздайды...

	– Сөзіңе болайын! Тәуекелсіз іс болма ма? Картобы қабықсыз өскенін, жері жемісін үйіп беріп, еш қиындықсыз табысы тасқындап жатқанын кім жек көрсін. Қалағаның тек сол болса, өле қал-дағы, жұмақтың төрінен бір-ақ шық. Әрине, осы жерде шылқымайы шылқып тұрғандар алысқа барып неғылсын. Жетіспеушілік көп, бірақ ол амалын қарастырады, оған сол оңай...

	Педро тыңдап отырған жоқ, бірақ естіп отыр.

	“Ағаш өсір, – деп ойлады ол, – ұл өсір! Мұндағылардың бәрінде де бала жетеді, бірақ қарақаттай ғып өсірген баламыз жоқ, өмірімізді жалғастырып жатыр деп ешкімді айта алмаймыз... Ал ағашқа келетін болсақ – тіпті масқара, оны тек отынға кесеміз, орманды отауды ғана білеміз!”

	Түнгі самал ара-тұра қураған жапырақтарды алып кіреді, сондайда есіктен қайта шыққан жел марқұмды бірге ала кететіндей көрінеді. Өмірден алыстаған сайын ол сарғайып, терісі әжімденіп, құрғап қалған қапқа ұқсай берді де таңға қарай көгіс тартты.

	Қарны шермиіп, Педро ағайдың тағы бір қызы Доминика кірді. Оның күйеуі, шашы тікенектей шаруа жігіт, кіші Бастианның хаты жайында сөйлесіп отырған.

	– Сенің пікірің былай ғой, Бехуко... – деп сөзге араласты үлкен Бастиан; ол бөлмеге кіргенде анау дон Теомен бірге сигара шегіп отыр еді.

	– Менің ешқандай да пікірім жоқ, бірақ шыбын-шіркей жайлаған сол бір жағалауға айдаса да бармаймын! Онда барып не алам, маған осы жерім де жарайды. Әрине, табыс аз екені, жердің сөлін сығып алғанымыз рас, бұршақ пен жүгеріге қарасаң жүрегің қан жылайды, дегенмен, оған тыңайтқыш берсе...

	– Тыңайтқыш қымбат, – деді дон Тео. – Енді тек емен тоғайлардың қалған-құтқанын жөніне қойып, үлкен дәретке егістіктерге барып отырмасақ болмас.

	– Тү-у, сіздікі осы енді, дон Тео! Әдеп дегенді білмейсіз... қу таяқсың: қай жерге шаншыса, сол жерде тұрғаның. Шиеттей бала-шағаң бар, бірақ оны ойлап жүргенің шамалы. Доминика жетінші баласын тапқалы жүр!...

	– Сонда қалай, жұрттың көз алдында жүргенше теңізге барып, безгек сияқты бірдеңеден өмірем қапсам немесе Кучо құрлы көксау болып оралсам жақсы бола ма?

	– Ал мұнда сен ақырын-ақырын жүріп қайыршылықтан өлесің, өзің ғана емес, үйелменіңмен қатасың, өйткені оны асырай алмайсың. Дәрі-дәрмек алатын, балаларды ел қатарлы өсіретін жағдайың жоқ, міне олардың сиқы: бұттары шидей, жүздері қудай, кілең бір көкқарын, аумаған түсік – шешелері дұрыстап тамақтандыра алмаған соң не болсын.

	Кучоның қайда екенін жөтелінен білуге болады. Ол бұрынғысынан әрі еңкіш тартып, көздері шүңірейіп, әйнек түстеніп кеткен, әжім басқан қабағы ісіңкі, мұрны өлген адамдікіндей жансыз тартыпты.

	– Кәне, мен кіммін? – деп сұрады ол, келіп амандасқан соң, айналасындағылардың кеу-кеулеуімен мұның кім екенін білмекші болып, қылшық жүннен тоқылған қатқыл киімін сипалап тұрған зағиптан.

	– Даусыңа қарай айтайын... Кімсің сен?

	– Жұмбағымды шеш!.. Мен – науқаспын, бірақ құдай деннің саулығын, ақыл-естің дұрыстығын берген, қолында – күші, алдында – болашағы бар жастарды өмірдің қызығын көруге үгіттеймін.

	– Е, іскер өлікпін десеңші!

	Тіпті Кучо да бұл сөзге амалсыз күлді.

	– Дұрыс айтасың, іскер өлікпін. Өмірден үмітім жоқ, бірақ мен еті тірі жас адамдардың бүтіндей жасағы бұл жерден ірге көтеріп, сонау жағалауға баруы үшін ақтық күшімді жұмсап ақыл айтумен жүрмін. Онда теңізден жер алу үшін ер-азаматқа лайық күрес жүріп жатыр.

	– Сен сөзге шебер-ақсың, Кучо, бірақ бұларды иландырып болмас... – деді біреу.

	– Е, мейлі, өздерің біл, тек сөз тыңдасаңдар бопты! Сендер қайдағы еркексіңдер? Бойкүйездіктен қатын боп кеткенсің бәрің. Ит аузына ағаш тығып ерігіп жүрген өңкей ақымақсыңдар, одан да белдемше кигендерің жақсы емес пе!

	Кучо жөтеліп жатыр, жөтеліп жатыр, жөтеліп жатыр...

	Әбден жөтеліп болған соң арқасын қуалай қызыл асығына, білезігіне, салпаң құлағының сырғалығына дейін мұздай боп жүгіріп өткен сезімді мұрнының ұшынан сілкіп, сіңбірінгелі қалтасынан жібек орамалын шығарды.

	– Теңізден жер алу үшін дейсің бе? Өй, айтқыш-ақсың ғой! – Осыны айтқан адам Кучоның жанына барып, еркелегендей иығынан қақты.

	– Менің көзім болса, құдай ақы, сол теңізіңмен ұстасып көрер едім. Кімді-кім жеңер екен! Байқаймын, соның өзі жұрт айтып жүргендей қорқынышты емес-ау. Көздерің бар, бірақ мынау ақжем болған жерді тастап, білектің күшін жұмсайтын жерге кетуге тәуекелдерің жоқ!

	– Сен бізге теңізбен қалай күресуді түсіндірші, Кучо.

	Байқаймын, не айтқаныңды сен өзің де жете біліп тұрмаған сыңайлысың.

	– Шешелеріңнің етегінен айырылғыларың келмей жүрсе, сендерге не деп болады. Ал одан айырылғандарың әйелдеріңнің етегіне жармасып алғансыңдар. Менің ойымша, теңізбен күресу деген – жағалауда, белуардан суда тұратын ағаштардың тірлігіндей нәрсе. Ақ көбік, құж-құж тастар, солардың арасынан жасыл бұтақтар көрінеді. Бұл – теңіздің тура жағасына отырғызылатын манго мен басқа да мықты ағаштар. Мың-мыңдаған ағаш діңдері, бұтақтары, жапырақтары теңізбен мәңгі күресіп жатады, ал ең жаманы – дауыл кезінде олардың түбіндегі топырағын су шайып әкете береді. Ал сол ағаштардың артында кім бар? Кімдер тұр? Бізден ешкім жоқ...

	– Сенің сөзіңнің бәрі теңіз де теңіз... Оны мен де көргем, Кучо...

	– Дені сау адамның орны сол дала бауырда екенін өмір бойы айтқаным айтқан: ондағы өсімдіктер де тоты құстай жап-жасыл, не керектің бәрі су тегін... Жүгерінің собығы өзінен-өзі көбейіп жатса, бұршағың жүкті әйелдің бетіндей боп теңбілденіп тұрса, оларды артық сеуіп нең бар. Ал сендердің егістеріңе қарасам, жерден қылтиып келе жатқан өскіндер емес, өлген тауықтың қауырсындары сияқты көрінеді...

	– Менің жас кезімде, – деді зағип, – осы арадан асыл сүректі ағаш іздеген бір адам өтіп еді, сол мені Тынық мұхиттың жағалауынан жер өңдейік деп алып кетпекші болды. Мен де бармақшы боп желігіп, ақыры болғызбасым болғызбады ғой: әке-шешемнің қасынан кеткім келмей, соларға деген сүйіспеншілігім де артып кетті ме-ау. Кемпір-шалды, туған-туысты қайда тастаймын дедім бе, күнде биге баратын қызығым мен сүйген қызымды қимадым ба – әйтеуір кежегем кейін тартты да тұрды... Сонда әлгімен бірге кетсем көзім де аман болар ма еді, тіпті Құдай мені әуелде соқырлыққа жазған болса, ең құрығанда қайыр тілемес едім, кім білсін... – Зағип терең күрсініп, қайратты тарғыл шаш өскен басын шайқап қойды да сөзін сабақтады: – Құдай тас төбемнен ұрсын... Барып, марқұмның бетінен сипайыншы – өлген анық сол ма екен, айналып кетейін... өмірдің қызығын да көріп үлгірген жоқ... есіркеусіз-мүсіркеусіз қалған өзімнің де көрешек суығым қандай екенін білейін... осы мына айбанның ішінен маған баспана беріп, ас үйде қолынан тамақтандырып еді жарқыным... Торайша топырлатып бала тапқан соң өліп керегі не еді?.. Бәрі әлгі оңбаған Губерионың кесірі, сол кінәлі емес деңдерші кәне... Жоқ, айта көрмеңдер, мен соқыр болсам да құлағыммен бәрін көріп, бәрін біліп жүремін. Ішіп алса болды, ырбыңдап, ұйқысынан оятып, қолын жүгірткеннен басқаны білмейді, туасы әйел көрмегендей, пәтшағар... екі дүниеде оңбайтын жаман адам ол!..Желігі басылатын жасқа келсе де, шайнам ақылы болмаған соң, өз балаларының анасына еркексіп, қоразданғанын қоймайтын... ерте ме, кеш пе, оларды жетімек қыларын білмеді деймісің... міне, енді солай болды да шықты... Бұл дүниеде шындық жоқ, Құдайда да, адамда да шындық жоқ!

	Екі бетінен лайланып жас сорғалап барады. Мәйітке жақындап барып еңкейгенде мирта бұтақтары мен гүлдердің иісі мұрнына келді, ол марқұмның жансызданған жүзін сипады – өзі білетін, мейірімі мен қайырымы мол, нәзік жанды танығысы келгендей еді.

	Есіктердің бірінен кішкентай балақан шығып, оны тоқпақтай жөнелсін. Байғұс бала, анамды біреу ұрып жатыр екен десе керек. Баланы ересектер көтеріп әкетіп, жұбатып жатыр, бірақ оның мына соқырға деген ашуы жуыр маңда басыла қоймады.

	Баланың еңіреп жылауына, жетімектің зарланып, үйді басына көтергеніне сақалы алқымына түскен, ұзын бурыл шашы ала аттың құйрығына ұқсаған соқыр шалдың қыстыға, үнсіз жылағаны ұласты.

	Үй ішінде кофе, арақ, нан және жүгері жапырақтары толтырылған сары сигареттерді тасып, қара жамылғы мен шәлі жамылған әйелдер жүйткіп жүр, ал бұрыш-бұрышта, кәрәсін шамдарды қоршай жүрелеп, карта немесе домино ойнаған еркектер отыр.

	Үйқыдағы ғашық жігіт сол қолының астында, дәл саусақтарының ұшына таман, сүйген қызының тамыры лүп-лүп соғып қан айдағанын сезіп жатты. Ажал түні оған және оның ғашығына алғашқы махаббат түні болды, соның өзі екеуінің жүректерін жастыққа тән мұңға толтырды.

	“Сүйген жақсы ғой, – деп ойлады Педро, – бірақ ол күлден сақар қайнататын, тек тікенді бұталар, магуэй мен інжірдің жасыл қияқтары ғана өсетін, тандыры кепкен жерде болмасашы. Сүйген жақсы-ау, бірақ өмірі бір тал гүл өспейтін керіш кесектерінен аулақта болса... Ажал да, тіпті ажалдың өзі де бұл жерде емес, денең саудыраған адам көргісіз ағашқа, қураған орманға, өлген шыбындар толы өрмекшінің торына айналмайтын, өсімдіктерден тамшылаған скипидарға, көз жасындай шыққа ұқсамайтын жерде алса екен... Шамам келсе, қызымды қолыма көтеріп, аулаққа әкетіп, тастақты жерден, суық топырақтан жыраққа апарып жерлер едім, сөйтіп оның кейін, тіпті күні ертең-ақ, кірпішке емес, гүлге, жеміске, жапыраққа айналғанын қалар едім, ал біздің өлгендеріміз ерте ме, кеш пе топыраққа, немесе жүдеу өскінге, иә болмаса өмір-ғұмырында гүл шашпайтын аурулы ағашқа айналады.”

	Таң атар алдында әйелдер өлік жатқан бөлмеге жиналып, тізерлеп отырып дұға оқуға кірісті. Шамдалдағы шырағдандар түнімен жанып, бітуге айналған. Сәкілер мен орындықтарда, қалпақтарымен беттерін жауып, түнімен көз ілмеген еркектер мызғып жатыр, ал тағы біреулері дірдек қағып, сулық пен жылы орамал жамылып, аяқтарын ақырын басып, ыстық кофе мен бұршақ қосылған жұқа наннан дәметіп ас үй жаққа барғыштап жүр. Домино мен карта ойнағандар, ағарып таң атқанына қарамай, шам түбінде жүрелей отырған қалпы, жан беріп, жан алатын адамдарша соңғы жүрістерін ойластыруда. Мас болған біреу, ықылықтап қойып, ұйқыны сойып жатыр. Кучо жөтеліп еді, күндізгі жарықта онысы тіпті үрейлі естіледі екен. Ал ғашық жігіт сол қолының астында, дәл саусақтарының ұшына таман сүйген қызының тамыры лүп-лүп соғып қан айдағанын сезіп жатыр.





VII




	Джон Пайл қарттың бұрынғы зайыбы, қазіргі Лестер Мидтің әйелі Лиленд Фостердің үйі, дағдысынша, достардан босамайтын. Ондай жерге барудан бас тартудың өзі өкінішті: үстелдің бетіндей теп-тегіс жағалау той дастарқанындай боп ақ көбікке бөгіп жатыр, айнала төңірек күн нұрына малынған, еңселі пальмалар асқақтап, теңіз құстары шулайды, ал кешкілік жанға жайлы қонақ бөлмеде – рояльдің үні, виски, сигареттер, журналдар мен кітаптар. Мұндағы жаңа дос – Том Бекер ғана, бұл өзі – бойшаң болғанда сырықтай, сонау биіктегі басы кіп-кішкентай боп көрінетін жігіт. Шашы ақшыл сары, тіпті гүлдің балындай аппақ деуге келеді, үстіңгі тісі ақсиып тұрады, содан да Том сүйкімді әрі жуас, добалдай итке ұқсаңқырайды.

	Лиленд рояльдің қақпағына шынтықтай тұрып пюпитрге қарай қолын созып еді, күйеуі онда жатқан ноталарды алып берді. Бірақ сол сәт Том Бекер сөз бастап жіберді де Лиленд ноталарды жаба қойды.

	– Ол мені азабым үшін сүйді ғой. /Ал менің оны сүйгенім – соларға деген аяушылықты білгенім. / Сиқырымның, қулығымның бары осы./ Әне, өзі келеді – сұраңдаршы өзінен.

	– Мәртебелі тақсырым, / мойынсұнбай талқысына тағдырдың / қарсы қарап тақ тұрдым, / сол арқылы бар әлемге ниетімді білдірдім. – Лиленд көмескі алтын түстес бұйра шашын бір сілкіп тастады. Ұзынтұра Том сенімсіздеу түрде суық жымиып, тісін ақсита қарап қалған. – Мавр менің сүйгенім, ниетім де сол менің.4

	Дизентерияның кезекті қайталауынан өле жаздаған жаңқадай жұқа Карл Розе есіктен екілене кірді:

	– Абай бол, мавр! “Сізге күйеуге тиерде әкесін де алдап кеткен ол бетпақ”.

	Том Бекер ернін қымқырып, жабырқау үнмен:

	– Қазір барып теңізге құлаймын, – деді.

	Бәрі күлкіге батты.

	Теңіз, бір сазды сүйемелдеген болып, қастарында сылдырлап жатқан. ЬІстықтан діңкелеген меймандар бокалдарын қолдарына ұстап Лилендке ұмтылысты. Ол виски құйып тұр. Содалы су мен мұзды әркім қалауынша қосып жатыр. Лестер Мид зәйтүн, тұздалған бадам мен ірімшік салынған жасыл тәлеңкеге анчоус балығын салып, қалбырдың түбінен қағып-қағып қалғанда дәмді бір иіс бөлмені алып кетті.

	Эрни Уокер үнемі кешігіп жүретін, ал бұл жолы тіпті әдеттегісінен кеш келді. Қашанғысындай, екі аяғы “сағат тіліне ілесе алмайтынын” айтып, жатқыза қайырған шашын бір сипап қойды да бокалына өзі тәуір көретін көне шотланд вискиін құйып алды.

	– Керемет шатақ! Тьюри Дэзин мен Нэлли Алькантара айырылысыпты. Бірін-бірі көргісі келмейді деседі. Теңіздегі кемелер сияқты екі айырылған. Бірақ әуелі екеуі алты сағат бойы жұлысқан көрінеді.

	Бір минут үнсіздікпен көңіл айталық, – деді Карл Розе, қолдау күткен шыраймен Томға қарап. Тарақ тәріздес тісін сойдитқан күйі Том үн қатпады.

	– Тәуір ұсыныс екен, – деді ол ақыры. – Бұл, меніңше, Лестерге қатты ұнайтын болуы керек, өйткені ол онсыз да үнемі тіл қатпайды әрі күлмейді де.

	– Сен өміріңде күлкіден кенде болған емессің, солай ғой, жаным? – деп Лиленд күйеуіне жақтаса кетті. Сол сәтте достарының ортасында тұрған Лестер Мид ғайып боп кеткендей болды. Лиленд оның орнында шолақ шалбар мен жыртық бәтеңке киген, ұзын шашты Тігінші тұрғанын көрді, “бәрі тігін үшінін” айтып, “А-ха-ха-ха-халап” қарқылдайды келіп.

	– Менің сөйлегеннен гөрі тыңдағанды ұнататынымды жұрттың бәрі біледі, – деп, Лестер әйелінің қолын сипады. Лиленд қонақтардың тізе бүгуін өтінді – сол ыңғайлы болар деді.

	– Тіпті де олай емес, осы күні отыру дейтін салтта жоқ.

	Ешкім отырмайды. Жұрттың бәрі жұмысбасты боп кетті ғой, күндіз-түні тыным көрмейді, коктейльді де түрегеп тұрып ішеді. Әңгімелессе де – сол. Отыруға болмайды. Біз, осы, неткен бейшара едік! Бұрынғының адамдары диванға да, креслоға да, орындыққа да отырған ғой. Енді ондай заттар сәндіктен қалды, жайғасып отыруға ешкімнің уақыты жоқ. Сондықтан қорадағы аттарға ұқсап топырлап жүрген адамдарды көресің. Нью-Йоркте менің жүйкеме бәрінен қатты тиген сол болды – жұмыстан соң коктейль ішем десең аяғыңнан тік тұруың керек.

	Аздап теңіздің ауасымен тыныстау үшін бәрі далаға шығып, қайтып оралғанда виски, содалы су, мұз, зәйтүн мен басқа да таңсық дәмдер сықастыра салынған жүрмелі үстелшені итеріп қонақ бөлмеге Лиленд кірді. Бірақ енді олардан ауыз тиюге меймандардың мұршасы болмады – олар безгекке қарсы қолданатын, хининнен де әсері күшті жаңа дәрі жайындағы қызу әңгімеге кірісіп кеткен болатын.

	– Маған салса, ұйқысыздыққа қарағанда безгектің кез келген түрін құдайға қараған дер едім. Ұйықтататын бір дәрі ойлап таппайды екен. Нағыз сор ғой – ұзақ түнді мұз кәмпит тәрізді сорасың да жатасың, не ол бітіп болмайды, ақыры, қаласаң да қаламасаң да, әлгі құрып кеткен кәмпитті жұтып тынасың. Шынын айтсам, қас қарая бастағаннан-ақ түні бар болғыр менің тамағыма кептеліп, күйдіре бастайды, аузым кеберсіп, қалшылдай беремін...

	– Бір кезде мен де ұйықтамайтынмын, түн баласы кірпігім айқаспайтын, – деді Том, Эрни Уокердің әлгі сөзінен кейін орнай қалған көңілсіз үнсіздікті бұзғысы келіп.

	– Оның ешқандай емі жоқ, – деп қоштады Розе.

	– Өкінішті-ақ! Біресе оны, біресе мұны ойлап тауып жатады, безгектің де, мерездің де, құрқұлақтың да, сайтан мен жын-перінің де емі бар, ал басың жастыққа тиісімен қор ете түсетіндей тәтті ұйқының дәрісі табылмай-ақ қойды.

	– Енді ол ауру емес қой.

	– Солай ма? Сонда не екен ол?

	– Жай ғана жаман әдет.

	– Жаман әдет? Ендеше үйде жүргенде тәулігіне тоғыз сағат тырп етпей ұйықтайтын әдетті маған кім берген? Ал мұнда келуім мұң екен, түн баласы кірпік ілмеймін, дәріден вискиге, вискиден дәріге ауысып сенделіп-ақ жүргенім...

	Әңгіме түгесілді. Лиленд рояльға отырды. Қапырық бөлмеге Моцарттың мөлдір үндері толды. Дыбыстарын шығармауға тырысып, меймандар рояльді қоршай отырысқан. Сорайып, жалғыз Том Бекер түрегеп тұр.

	Бұл кеште ойын түннің біруағында басталған. Лестер шаршағанын жасыра алмай, қонақтарына енжар қарап, карта таратып отыр. Бір сағат өтті, екі сағат, үш сағат... Қапырық қоюланып келеді. Еш пайдасы жоқ желдеткіштер зырылдайды, олардың қалақтары, қолдар, карталар су-су етеді... Партия, партия, партия... Жә, енді соңғысы болсын. Жоқ, жоқ, тағы біреуін, ең соңғысын... Тағы бір мәрте... Соңғысы қашан болады бұл? Жарайды, енді “шын сөзге” ойнайық, бұл енді шынында соңғысы болсын. Таңғы сағат төрт.

	Лестер Мид қарагер айғырына мініп, Аделаидо Лусеромен немесе оның ұлдарымен жолықпақшы болып, “Семирамидаға” жөнеді. Қақпадан шығуы мұң екен, ол өзін қайтадан тігінші сезінді, бұрынғы сол “бәрін тігін үшін” саудалайтын, “а-ха-ха-ха-халап” кеп күлетін Тігінші... Лестер өзінің осы лақап атын қатты қадірлейтін. Қалай дегенмен, ұзақ түнді картамен өткізу жақсы емес – бейне тұтқынға түскендей боп мөлиіп отырасың, ал тыста таң атып, мерейлі де мейірімсіз күндердің тағы біреуі туып келе жатады.

	Бір топ отыншылар қарсы жолықты. Жалын тіліндей жалқынданған қола-қызыл қолдарын білеп, аппақ тістері жарқырап, айқайға сүрен қосып, ашулы сөйлейді, тіпті қарапайым жайбар сөздердің өзі олардың аузынан от шашып, қарғыс атып шығатындай. Тігінші, Лестер Мид Стоунер (оны кейде осылай атайтын) әспенсуді білмейтін өз адамдары есепті. Олар мұны жақсы біледі. “а-ха-ха-ха-ха!” деп қарқылдай күлетінін ұмыта қоймаған. Тігіншіден жасырып-жабатын дәнеңе жоқ. Сондықтан ойындағыларын түк қалдырмай табанда Лестерге жайып салды.

	– Біз ақыны арттырсын деп талап етпейміз, – деп лепірді олар. – Мейлі! Бірақ біздің әйелдерімізге тимесін! Оларға құрметпен қарайтын болсын! Әйтпесе әлегін аспаннан келтіреміз!

	Олар мачетелерін жарқылдатып, айбат шеге дабырласты, сол сәтте әрқайсысы әйелдің жұпар иісін, оның киімінің, шашының иісін, еліктіріп әкететін, естен тандыратын жып-жылы иісін сезгендей болды, қандары тасып, тұла бойлары алабұртып жүріп берді, күн нұрымен құнарланған көк шөптен де әйел иісі аңқып жатты.

	Әлдебір жексұрын бір әйелді тонап, шешіндіріп алып, тырдай жалаңаш қоя беріпті. Қалың нудың ішінде жалаңаш келе жатса алдынан біреу кездесіп, бейбаққа бассалса керек (қанша дегенмен еркек емес пе?). Сол екі арада тағы біреу келе қалады (ол әлгіден де еркектеу болып шығады). Енді екеуі төбелесе кетеді, соны пайдаланған әйел сытылып кетпекші болады, екі аяқты хайуандардан құтылып та кетер ме еді, кім білсін, бірақ күзетке тап болыпты.

	Ертеден таныс жерлер ат аяғының астында қалып жатыр. Әлден соң Тігінші Лусероның үйіне жетті. Аделаидо да, ұлдары да үйде болмай шықты. Донья Роселияның айтуынша, олар халықты тыныштандыруға кеткен екен. Жұрт жұмысты қойып, зорлықшылдарды сотқа тартуды талап етіп жатса керек. Аспаннан балқыған қалайы жауып тұр. Кез келген бүлік, адамгершілік намыстың кез келген бұлқынысы оның аппақ жалынында тұншығып, жанбай жатып сөнеді. Жан-жақтан безгек жайлап, бала біткенді ананың құрсағында жайратпақшы болып янкилер әкелетін қарғыс атқыр ұнтақтар сияқты сары жалқын түнек жайласа небір асауларың да жуасып, қорлығы мен зорлығына үнсіз көніп, үзеңгіден аяғы босағанда Аделаидо Лусеро айтпақшы “көріңде өкіргеннен” басқа амалың қалмайды.

	Ал бүгін ол ер үстінде, таққа мінгендей, мығым отыр. Себебі, өзінің борышын өтегелі келе жатыр, әркім, әрбір адам өзінің борышын өтеуге тиісті – тәртіп солай. Лестер Мид бананның бағасы қандай екенін сұрады.

	– Тоғыз шоғы жиырма бес алтын сентаво тұрады.

	– Бұл тонау ғой, – деді Лестер.

	– Мұндағының бәрі тонау.

	– Оған мен көнбеймін.

	– Босқа әуре боласыз. Айтқан бағасына беріңіз. Әйтпесе босқа шірітесіз. Қайтесіз, бере салыңыз. Келесі өнімге дейін уақыт бар, пісіп жетілгенше Чикагоға барып келем десеңіз де еркіңіз.

	– Барсам барамын.

	Лестер атының басын бұрып, үйіне тартты.

	Баспалдақтағы дымқыл іздерді көріп, кім келгенін біле қойды. Лусероның ұлдары – Лино мен Хуан, Бастиансито Кухубуль мен ағайынды Айюк Гайтандар Лилендпен қызу әңгімеге кірісіпті. Лиленд өзі білетін азын-аулақ испан сөздерін қиқалап, ал аналар дәудірлей сөйлеп, әр сөзін қайта-қайта таптап айтып, әлденелерді түсіндіріп отыр.

	– Сәлем, сылқым жігіттер! – деп лепіре кірді Лестер. “Бәрі тігін үшін” деп сауда жасаған күндерінде олармен осылай амандасатын.

	Бәрі бірден қауқылдаса жөнеліп еді, Лестер олардың сөзін бөлді. Бағаны арттыру үшін қуынуға баратынын айтты.

	– Сіз онда барып, сөзіңізді өткізгенше біздің бананымыз түп-түгел шіріп бітеді, – деп Бастиансито қолдау күткендей жолдастарына қарады.

	– Бір жолғы өнім шірісе мейлі, әйтеуір бағаны біржола тиянақтап алсақ – сол олжа. Келесі өнімге әділ бағасын аламыз.

	– Ол, әрине, оңды болар еді ғой, оңды болар еді, әрине...

	Бірақ... – деп Макарио Айюк Гайтан сөздерін қайталай түсіп, ыңырана сөйледі, – бірақ мұның оңбаған бір жері – бананы түскір әбден пісіп, сағағынан үзілгелі тұр ғой, еңбегіміз еш кеткелі тұрған жоқ па.

	– Бізді алдап соққалы жүргендерін ішім сезіп еді, – деп іліп әкетті Хуан Состенес, қисық аяғында ырғала тұрып. – Қалай бұлтарсаң да – құрулы қақпан: сатсаң – жарымайсың, сатпасаң – шірітесің.

	– Оны енді өздерің біліңдер, әйтеуір өзім сатпаймын, кеудемдегі кегім бананнан әрі пісіп тұр. – Бәрі мәз боп, Лестердің өзі де қосыла күлді. – Соларға бір шоғын сатсам ба! – Лестердің беті дуылдап бара жатты. – Күтетін жағдайым жетісіп тұрғандығынан емес. Белшемнен қарыз екенімді өздерің білесіңдер. Бірақ тапайдың тал түсінде тонағалы жатса біз де бір әрекет етуіміз керек қой.

	– Әрине, бағалары оңып тұрған жоқ. Бәрі ауыз жаласқан ғой. Алдау, сөз жоқ, алдау. – Хуан Состенес басын шайқады.

	– Әрине, алдау, – деп қостады Лино Лусеро, – біздің бананымыз үшін олар қырып ақша алады. Сонда бізге бірер сентаво қосса қайтеді екен?

	– Бәрі рас, бәрі рас, – деді Лиленд жаман испаншасымен.

	Поштаны алуға шыққан ол бірнеше конверт ұстап есіктің көзінде тұр.

	Лестер әйеліне даудың мәнісін түсіндірді, бірақ дау үзілген жоқ, енді ағылшын тілінде жалғаса берді – Лиленд те бананды қазіргі бағысына өткізу керек деп санайды екен.

	Ерлі-зайыпты екеуі, қысқа да болса, қызу әңгімелесті. Содан соң Лестер қайтадан испаншаға көшкен. Ол айтқанынан қайтпайтынын мәлімдеді, әділ бағаларын бергенше талабын тоқтатпайтынын, еңбегі адал диқандарды өз жерлерінде алдап соғуға жол бермейтінін айтты.

	– Оңбағандықтарының басы – осы алдайтындары ғой. Әйтпесе, обалы кәне, қол ұшын беріп, демеу жасап тұратындары бар, айталық, ауру шыға қалса көмектерін аямайды, ал банан пісті дегенше теріс айналды дей бер, бағасын дұрыс бермей діңкеңді құртады.

	– Көпе-көрнеу алдау дедім ғой, – деп тақымдаған Хуан Состенес басын шайқай берді, шайқай берді.

	– Әрине, біздің бананды апарып сататын жерлерінде оларға ешкім бағаны кем беріп жүрген жоқ. Қараулық өздерінен. Бізге бағаны азын-аулақ көтеріп берсе бірдеңелері кете ме? Қайдағы! Оңбаған адамдар ғой, сөйте тұра жақсы көрінгісі келетіндерін қайтерсің. Жақсылық жасаған болады да бір бармақтарын бүге жүреді. Қарасаң, жақсы да солар, жайсаң да солар...

	– Е! Байқаймын, сенің көңілің жібіп барады ғой! Көбіміз солай ойлаймыз – риза-хошымыздан жарылып кете жаздаймыз, – деп саңқ етті ағайынды Айюк Гайтандардың бірі.

	– Жоқ, жігітім, “Тропикальтанера” тегіннен-тегін көмектеспейді, әлі-ақ бәрімізді қан қақсатады деп мен талай айттым.

	– Әңгіме бананға тірелсе, айтары жоқ, – деді Бастиансито, – мен кеше ғана солардың бастықтарының біреуін көрдім, әлгі үнемі темекі шайнап жүретінін, мистер... кім еді, құрып кеткір... мистер бірдеңе...

	– Дұрыс, – деп қолдады Лестер, – олардың бәрі мистер пәленше, мистер түгенше...

	– Соларыңның бәрі... – деп бастай берді Макарио Айюк Гайтан, – жоқ, жаман сөз айтпай-ақ қояйын. Мына дон Лестер де солардың арасынан ғой, бірақ олардай емес.

	– Мен айтсам, – деп сөзін жалғады Мид, – сол мистерің қандай болса да, мұнда бәрі бір бәс. Мүмкін, біреулері жаман адам болмас та, бірақ мұндағы қызметінде отырып... бәрібір жаңағы Макарионың айтайын дегеніндей болып шығады. – Ол сәл бөгеліп барып, сөзін түйіндеді: – Қысқасы, сатам дегендерің сата беріңдер, өзім сатпаймын.

	Олар аяқтарын ауыр алып, өлікті шығарғандай боп, жайлап басып үйден шықты. Бастиансито дағарадай қалпағымен қонышын сабалап барады. Лино Лусеро ернін қымқырып алыпты. Хуан Состенестің басы салбырап кеткен, бейне бір өрескел әділетсіздік жайындағы ойлар зілмауыр салмағымен көтертпей бара жатқан сыңайлы.

	– Сен кеткен соң бананды өзім сатамын да жіберемін, – деді Лиленд қажыған үнмен, сөйтті де желдеткішті қосты. Еңсесін басқан қапырықтан әбден шаршаған еді.

	– Болмайды. Олардың бізге берген бағасынан банан әлдеқайда қымбат тұрады. Оның үстіне, оңбаған пиғылға еш уақытта жол беруге болмайды. Біздің христиандық өркениет дейтініміздің моральдық азғындауы содан басталған.

	– Күш соларда ғой, қымбаттым!

	– Иә, құрып кеткірлердің қазір күшті екені рас, өйткені олар бізді тонап жатыр. Бірақ момақан қойдың да қасқырдай азуы болуы мүмкін. Бұрын сен журналдарға әңгіме жазып, бізді ересек балалар бейнесінде көрсетуші едің ғой. Енді сен басқа әңгіме жазуың керек. Қой терісін жамылған қасқыр туралы емес, ол ескірген, әлдеқашан иістеніп кеткен; енді сен қасқырлардың арасында өмір сүруге мәжбүр болған қойға тіс дәрігері қасқырдың азуын салып бергені туралы жаз.

	Басында – қалпақ, қолында – шабадан, аузында – қорқор. Лестердің жүрісі нық, мығым басқан қадамының даусы холл тақталарының үстінде жаңғырығады. Кенет оның аяқ алысы түс көргендей болып, мүлдем естілмей қалды. Лестер аяғының астына қараған жоқ, ұлы державаның жеріне аяқ басқанын онсыз да біледі, қатқыл бәтеңкесінің табанымен сезіп те келеді. Қазір ол “Тропикаль платанера” (С.А.) компаниясының басқармасы орналасқан кеңсенің еденіне төселген жұмсақ кілемді басып бара жатыр.

	– Мистер Лестер, – дейді кеңсенің басқарушысы, – менде сіздердің мүдделеріңізге қиянат қылайын деген ой жоқ, бірақ бананға басқа баға қоя алмаймыз.

	– Телеграф арқылы компанияның Бас басқармасына хабарласуыңызды өтінемін. Мүмкін, Чикагоға соғарсыз? Уақыт жырғалуды көтермейді, бананымыз бүлініп кетуі ғажап емес.

	– Жоқ, мистер Лестер, менің уақытым сіздің бананыңыздан қымбат, мен оны босқа шығындай алмаймын. Одан да бананды екі кемеге тиеп апарып теңізге төккізген оңай.

	– Ойбай-ау...

	– Небәрі екі-ақ кеме, шамамен миллион шоқ банан... теңізге қотара саламыз...

	Лестер Мид шытынып, аузынан қорқорын алды да оны қайтадан толтыра бастады. Хатшы бас сұғып, басқарушы мырзаға гольф ойынының кезекті партиясы бар екенін ескертті де жоқ болды. Мид орнынан көтеріліп, басқарушының қолын қысты да жөніне кетті. Әлден уақытта барып холл тақталарына басқан өзінің аяқ тықырын естіді...

	Міне, енді ол шабаданын алдына өңгерген күйі бізге ана құрсағындағы нәрестелерді өлтіретін у әкеліп, бананның алып шоқтарын әкететін кемелердің бірімен Атлант мұхитында кетіп бара жатыр. Толқын бетінде аппақ саңырауқұлақтарша тербелетін осы кемелерге қараудың өзі күйінішті.

	– Табыттардың флотилиясы, – деді Мид кеме қызметіндегі ұзынтұра зәңгіге. Оның бойының ұзындығы сонша, тіпті қимылдаған сайын маңдайшаға басын жарып алатындай көрінеді, бірақ зәңгінің дәл сәтінде еңкейіп үлгіретіні ғажап.

	Компанияның бірнеше қызметшісі сол кемеде бірге барады екен. Тіпті демалыс кезінде де олардың жүзінен кеңсегердің кеңкелес кейпі арылмайтын сияқты, ал киімдерінен куәлік берілген дәрі-дәрмектің иісі аңқиды.

	Кейбіреулері бұл маңда көптен тұрады, сондықтан Мидті жақсы таниды, есуас Тігіншіні, оның “а-ха-ха-ха-ха!” күлкісін ұмыта қоймаған. Сол Тігінші енді банан десе ішкен асып жерге қояды, екінің бірінде айтатыны: ағаштың бұлтығындай ғана, дымқыл иістенген қара-қошқыл нәрсені жерге көміп, көп күндер бойы соған қарайсың да жүресің, бірақ ол бәз-баяғы қалпынан аумайды. Кенет, күндердің бір күнінде, өсіп жүріп кеп береді! Өсе береді, өсе береді – міне енді көзіңнің алдында сымбатты бір ғажайыптың ырғалып тұрғанын көресің, – дейді.

	Жолаушылар, сірә, қауіпті жындыкештің көзіне көп түсе бермеуге уағдаласқан-ау. Әлсіз ысқырықтың, саусақ сыртылының, сәл жөткірінудің өзінен-ақ дәлізбен келе жатқандар кері бұрылып, палубада теңізді қызықтап тұрғандар екінші бүйірдегі жақтауға өте қояды. Мид салонға кірсе болды, ондағылардың бәрі шыға жөнеледі, ал бірен-саран бөгеліп қалғандары қызметшілерді іздеп кездейсоқ келгенсіп қипақтайды.

	Осының бәрін байқап жүрген протестант пасторы5 өзі залалсыз бір есалаң деп ойлаған адаммен танысқысы келген. Мексика бұғазынан өтіп бара жатқан кемені толқын қабықша қаңғалақ қақтырғанына қарамастан пастор қабырғалар мен жақтауларға жармаса жүріп, ақыры палубаға жетті де Лестер Мидтің қасына барып отырды.

	Толқындар аспанға шапшып, түпсіз тұңғиыққа құлап жатыр. Сірә, алғаш жаратылған күні Жер де осындай аласапыран болған шығар, тек онда таулар мен шыңыраулар судан емес, сапырылысқан лайдан, жаңа суып, енді-енді қатып жатқан материядан құралған болар-ау. Жердің жаралуы туралы пастордың әңгімесін Лестер Мид құлықсыз тыңдады. Тек пастордың банан өсіру туралы бірдеңе деуі мұң екен, Лестер соны күтіп отырғандай-ақ дүр сілкінді.

	– Сіз айтасыз, қазірет, – деді ол орындығына түзеле отырып, – отты көшкін суып, жер жаралып, онда банан өсе бастады дейсіз, – ол күнге тотыққан қыран тұмсықты жүзін пасторға бұрып, жасыл, тіптен жап-жасыл көздерімен тесе қарады, – сонда осы бананның арқасында ана жексұрындар шылқымайға батып, Кариб теңізінің жағалауын ерекше билеп-төстей бергенін қалайсыз ба?

	Пастор әңгімеге лайықтап Інжілден бір үзінді оқыды. Лестер еңсесін бұрынғысынан да тіктеп, орындығына жармасты – кеме асау атша тулап, арындап барады.

	– Қазірет, Інжілді әркім білгенінше түсіндіреді, ал онда күлтелексіз, тура айтылған сөзді әдемілеп, мәймөңкелеудің еш қажеті жоқ: “Егер оң қолың сені азғыратын болса, оны кесіп ал да лақтырып таста...” деген. Шіркеудің қызметшілері бұлжымас осы сөздерді кейбір адамдардың, көбінесе біздің жеріміздің нәрі мен онда жұмыс істейтін еңбеккерлердің сөлін сорып, миллиондап табыс табатындардың ыңғайына қарай жайдақтатқысы келіп қара тер боп жүр ме деп қорқамын. Ол адамдар үлкен жолдың бойындағы қарақшыларша жалаңдайды әрі солардың көбі сондайлық бір соғылған жандар да емес.

	Үн жоқ. Толқын ақырып келіп кеменің бүйіріне соғады, мәшиненің ышқынған дірілінен палуба солқ-солқ етеді.

	Миллионердің аты – миллионер, – деп сөзін жалғады Лестер Мид. – Оңбаған адам болып көрінбеуге оның дәулеті жетеді...

	Қалпағы – басында, шабаданы – қатар орындықта, қорқоры – аузында. Миллиондаған адамдардың қарамына мидай араласып, жападан-жалғыз қалған Лестер бағдаршамның жасыл жарығы жанғанын күтіп мәшинеде отыр. Мәшинені осында, Чикагодағы вокзалда алған, ал Чикагоға пойызбен Нью-Йорктен келген болатын.

	Бұл түні Лестер қатты ұйықтады да ерте оянды. Төсекке жатып, көзге түртсе көргісіз сұр тұманға оранған орасан зор қаланың ұйқыдан оянып, азан-қазан болғанын естіп жатыр. Ағылшын болатнайынан тігілген сейсептің бойын сергіткеніне рақаттанып, бүкіл денесімен созыла түсіп, жастыққа сүңгіген күйі қатты бір серпілді де көзін ашып алды. Кеудесіне шексіз қуаныш сезімі толды. Өзін, мына Лестер Мидті осынау қалалардан жырақтатып, банан жыныстарының жасыл әлеміне алып кеткені үшін тағдырталайына қандай алғыс айтса болады?

	Жалма-жан қырынып, жуынып, киінді. Қалпағын киіп, портфелі мен қорқорын алды. Жүру керек. Сағатының бауын бекітті де лифтіге жүгірді. Көше, ығы-жығы жұрт, абыр-сабыр жүріс. Ақыры қалың адамдардың арасынан сытылып шығып, бір мәшинеге ілінді-ау...

	“Оны Жасыл Папа күтіп отыр”. Осы сөз келемеж сияқты естілді. Өзге емес, Лестердің күтуіне тура келді, үш сағаттай күту бөлмесінде сарылып отырып, ақыры кабинетке де кірді-ау.

	“Тропикаль платанера” (С.А.) компаниясының жоғары лауазымды басшысы жазу үстелінде шәниіп отыр екен. Үстінде жеңіл сұр кәстөм, ақсерке балық түстес итальяндық жібек жейде, мойнында – сары галстук. Лестерді көрісімен лып етіп орнынан тұрып, оның қолын қысты да отыруын өтініп, өзі айналмалы орынтағына қайта жайғасты.

	Енді олар бір-біріне қарама-қарсы отыр... Жасыл Папа тасбақа сүйегінен жасалған қара қошқыл жақтаулы қалың көзілдірігінің астынан Мидке немкетті көз тастайды. Мид те оған көз аудармай қарады. Бір сәттік қана осындай көзқарастардан бірін-бірі тәуір-ақ сынағандай. Енді екеуі шылым шекті. Жасыл Папа орынтағына шалқалай отырды.

	– Сіздікі өте дұрыс, мистер Мид, солай екені рас. Бірақ біз бананның бағасын көтере алмаймыз. Ол – ол ма – мен банан сатып алуды мүлдем тоқтатуға бұйрық бердім.

	– Ол әділдік емес.

	– Біз, мистер Мид, өзара көмек-қолдау қоғамы емес, кәсіпорынбыз; альтруист-миллионерлердің тек періштелерге ғана жарасатын шүлеңгірлігіне бола “Тропикаль платанера” (С.А.) компаниясын қайырымдылық мекемесіне балап, ол тек адам баласына жақсылық жасау үшін отыр екен деп ойлауға болғанымен, біз – үлескерлер мекемесіміз.

	– Сіздердің өз табыстарыңызды қандай жолдармен көбейтіп отырғандарыңызды білмейтін, ал біле қалса ұяттан жарыла жаздап, ондай әдістен бас тартатын үлескерлер де болуы мүмкін ғой деп ойламайсыз ба?

	– Үлескерлер тек өздеріне тиесілі пайданы ғана көреді.

	– Сіз сол адамдардың бәрін білесіз бе? Түп-түгел?

	– Біз үшін адам дейтін болмайды, акцияның иесін ғана білеміз.

	– Сорға бола солай. Меніңше, көп адамның-ақ ұяты оянған болар еді. Олардың көбі сол үлесақыларының қайдан келіп жатқанынан, сіздердің арсыз әрекеттеріңізден бейхабар, адам айтқысыз қыруар пайданы осы елдегі бесінші колоннаның есебінен алатынын білмейді, олардың үлесақылары – жалгерлердің жан шошырлық ит тірлігі...

	Мид сабырлы қалпын бұзған жоқ, бірақ оның қаны басына шапшып, тамырларын жарып жіберердей болып бұлқынып жатты.

	Жасыл Папа жанарын Мидтен тайдырар емес, жап-жалтыр үстел бетінен шиыршықтала шағылысқан сәулелер оның көзілдірігінің қалың әйнегінде ойнайды, ал сондай шиыршық сәуленің әрқайсысының тереңінен енжарлығы мен қайсарлығы бірдей шағыр көз өктемсіп, шақшия қарайды...

	– Шіркін, сіздің акционерлеріңіз жер қазып, балаша мәпелеп банан отырғызудың, өмірдегі жалғыз үміті өсіп жетілген соң оны өгіз немесе қодас жегілген арбаға әспеттеп салып, сатуға апарудың не екенін білсе ғой. Содан соң күннің аптабында қуырылып, сағаттап тұрасың, әйтеуір адал еңбегімнің өтеуін көретін болдым ғой деп үміттенесің... міне сол кезде басқарушы шығады да пәлендей-пәлендей себептермен сенің бананыңды ала алмаймыз деп төбеңнен жай түскендей қылады. Содан соң шіріген банандар темір жол үйінділерінің бойында сасып-борсып жатады, енді олардың ешқандай құны жоқ, ешкімге – өсірген адамына да, өсірткен компанияға да керек емес, тіпті сыйға беретін де ешкімді таппайсың... Оларға сен өзегіңді жарып шыққан балаңның өлігіне қарағандай болып мұңая қарайсың, бірақ ол өлген жоқ, ол тірі – жасыл желегі жайқалып көз алдыңда тұр, оған сіңірген еңбегіңнің бағасы да өлмейді, сіздер базар бағасын ойларыңызға келгенше қаншама құйқылжытқандарыңызбен, ол солай болады.

	Жасыл Папаның үнсіздігіне Мид үрейленген жоқ, қорланды. Ол босқа арамтер болғанын түсінді. Жасыл Папа тірі адамдардың тіршілігінен бейхабар екен. Ол – адам емес. Ол – цифр, Нью-Йорк биржасындағы қара тақтаға ақ бормен жазылған цифр ғана.

	– Адам банан өсіреді, оның өзі де, үйелмені де, мекен-жай қыстағы да бар үмітін соған артады. Ол өзінде барын, тіпті өмірдегі ең қимасы – денсаулығын да сол үмітінің жолына сарп етеді. Енді пайымдаңызшы, сол еңбегіңіздің бәрін көріп-біле тұра басқарушы: қарайтын түгі де жоқ, ештеңе де сатып алмаймыз деп мұрнын шүйіріп тұрса – қандай қорлық. Көксаулық, соқырлық, шемендік, жадаулық, маскүнемдік, тер, ірің, қан...

	Жасыл Папа орынтағында ыңыранып, саусағымен үстелді қойып қалып:

	– Бізде аурухана, балалар консультациясы дейтіндер бар... – деді.

	– А-ха-ха-ха-ха!

	Лестер Мид қарқылдай күлгенде кабинеттің терезелері сыңғырлап кетті, бұл – бір кезде банан тоғайларынан асып, айналадағы талай жерге жететін Тігіншінің атақты күлкісі еді.

	– Біз ет пен басқа да керек-жарақты арзан бағамен сатамыз.

	– А – ха-ха-ха-ха!

	– Біз өлкені сауықтыру ісіне миллиондаған доллар қосып отырмыз, жұмыскерлерге ақы төлеу үшін олардың үкіметтері жұмсағаннан әлдеқайда көп ақша шығарамыз...

	– А -ха-ха-ха-ха!

	Терезе пердесінің қалқасынан қоңырқай мундир киген, қызыл мұрынды, дөңгелек жүзді адам шықты да Жасыл Папаның қасына барды. Қолға үйретілген құйтақандай аң сияқты кішкентай пистолеті бар. Бірақ Мид енді оны көрген жоқ. Аттап-бұттап, кабинеттен жүгіре шықты. 53-ші қабатта аузы-мұрнынан шыққан лифтіге ілінді. Ессіз күлкіден шыққан көз жасы әлі кебе қоймапты.





VIII




	Карл Розе күйеуін қарсы алмақшы болған Лилендті өз мәшинесімен вокзалға апармақшы болды. Карл мәшинесін үсті-үстіне ойбайлатып, донья Роселия апай мен Бастианситоның әйелі соңдарынан әлдене деп айқайлап, Лиленд әтірдің сауытын аша алмай, шақпақпен қыздырып, бәрі абыр-сабыр болды да қалды.

	Бекет басында адам көп екен. Қабырғаға сүйеніп, Мидті күтіп тұрған жұрт. Компания банан сатып алудан бас тартыпты деген жаман хабар жеткен. Анау-мынау емес, екі жылдық еңбектің жемісі. Бәрі сазарып, үнсіз тұр. Ағайынды Айюк Гайтандар Кучоны қарғап-сілеп біткен. Соның сөзіне ереміз деп қой осылай тұрғанымыз. Тірі болса тура көзіне түкірер едім. Теңізбен емес, кісі тонаушы қарақшылармен күресуге тура келіп тұрған жоқ па.

	– Қатырды-ау бізді, әбден қатырды-ау, – деді Макарио, ал оның бауыры Хуан Состенес:

	– Торға түсті деген осы. Екі қабат торға, – деп қайталай береді.

	– Екі қабатың қалай, мәнісін түсіндірші.

	– Ол былай: ақыр еш пайдасы болмаған соң біз де ештеңе отырғызбайтын боламыз, содан кейін жерімізді тартып алады. Әйтпесе жерді оларға өзіміз-ақ сатамыз. Қалай болғанда да барымыз соларға кетіп, тотиып қалғалы тұрмыз.

	– Жә, қой, естімеп пе едің – олар да өз банандарын түгел тасып әкете алмаса керек.

	– Көз қылып, алдаған түрлері ғой.

	Пойыз сақыр-сұқыр етіп барып тоқтады да Мид вагоннан шықты: қалпағы – басында, қорқоры – аузында, шабаданы – қолында. Күнге тотыққан, киімдері қырыс-тырыс өзге жолаушылардан ол ерек көрінеді.

	Құшақтасып, қауқылдасып, қол қысысып жатқан...

	– Тез жөнелейік, – деді Карл Розе, – бұлт қаптап келеді, қатты нөсер болатын шығар.

	Бастиансито, ағайынды Лусеролар (қарт Лусеро, белінің құяңы ұстап, үйінде қалған) және Айюк Гайтандар Лестермен амандасып, аттарына мінісіп алды, Лиленд, Лестер мен соңына қарай жеткен Уокер мәшинеге отырды.

	– Біздің жаңалықты естідің бе? – деп сұрады Уокер, Карл Розе моторды іске қосқанда.

	– Жасыл Папаның өз аузынан естідім. Олар бананды сатып алудан бас тартып отыр. Біткен жеріміз осы.

	– Мүлдем құлқы жоқ па? – деп қамыға сұрады Лиленд.

	– Мүлдем.

	Нөсер күттірген жоқ. Су тасқындары оларды жан-жақтан қамап алған, Карл Розенің өлімтік мәшинесі зорға жылжып келеді. Ду күлкі көтерілді, жолаушылары малмандай болып, сорпадағы сәбізше шолпылдаған салқам көлік туралы әзілдер айтылып жатыр.

	– Жаңа мәшине алсаң болмай ма? – деп сұрады Мид.

	– Мен сезімнің адамымын. Есімдегі ең бір қимас оқиғаларым осы мәшинемен байланысты. Өткен өмірге дейтін сағынышымның бәрін компания ескі мәшинелерді тастайтын бір қойнауда тот басып жатады-ау деп ойлаудың өзі мен үшін азап. Мен алтындай қалап алып қалмасам бұл да ендігі, өзге мәшинелер сияқты, кілең ескі-құсқының арасында дөңгелектері көктен келіп жатқан болар еді. Ал қазір, міне, жүгіріп жүр.

	– Мен мұны қонақ бөлмеге қояйыншы, – деді Лиленд.

	– Мұражайларда алуан-алуан корольдердің күймелері тұрады ғой. Ал сен мұның мән-жайын туристерге түсіндіретін мәтін жазып, тақта іліп қоясың: солай да солай, бұл мәшине – баға жетпес экспонат, өйткені Карл Розе дәл осымен жүрген шақта белгілі оқиғалар болған...

	– Қойшы сондай қалжыңыңды!

	– Жо-жоқ, мен жаңа бастадым. Содан соң, бұл тіпті де қалжың емес.

	– Онда мақұл, Карл Розе қандай оқиғаларға тап болғанын тыңдайық, – деп ойнақыланды Уокер.

	– Жо-ға, мен үндемей-ақ қояйын, әйтпесе Карлдың қаны көтеріліп кетіп, жаман арбасын сындырып алып жүрер.

	– Қой әрі. Карл мұны ескінің көзіндей көреді. Солай ғой, Карл Розе, сен өзіңнің таратайыңды сындырмайсың ғой? Шыңыраудың түбіндегі қоқыр-соқырдың арасында оны тот басып жатуына жол бермейсің ғой?

	– Сонымен, былай: бұл жай да осыған ұқсас өзге оқиғалар тәрізді басталған болатын. Карл Розе, махаббатқа шөліркеп, мәшинесінде отырған. – Лиленд күліп жібере жаздап, әрең шыдады. – Сигналды басып еді, мәшинесі де өзінің сезімін білдіріп безек қақты. Карл тағы басты... Тағы, тағы... Міне, ақыры ұйқыдағы ару көрінді. Ол күндіз ұйықтайды екен демеңдер, әңгіме түнде болған. Есік ашылды да сарт етіп қайта жабылды. Сұлу торға түсті. Енді ол қаша алмайды, екінші есік жақта сенімді күзет болып батырымыздың өзі отыр. Мотор гүжілдеп ала жөнелді, отырғандардың аяғынан басталған діріл біртіндеп көтеріле берді... Батырымыз жылдамдықты қоса түсіп, бүкіл дене түршігіп, ширығу шегіне жетті, ақыры әйелдің басы оның иығына түсті. Бірақ мәшине тізгініне жабысып алған жігіт қарсы алдынан ұштырта шығып жатқан бұрылыс-бұралаңдардан көз алар емес... Жылдамдықты ауыстыру керек. Соза берген қолы ақ балықтай балтырға қалай тигенін сезбей қалды... Бірінші жылдамдық, екінші... Терісінің нәзіктігі мен аяғының әдемілігіне тіл жетпейді, несін айтасың...

	Лилендтің тоқтай қоймасын байқаған Карл Розе мәшинесін зар қақтырды. Мотор үнімен аралас қытықты жайлар айтылып жатыр. Мидтің үйіне жеткенде мәшине кілт тоқтады. Жол да бітті, Карл Розенің басынан кешкендері жайындағы қызғылықты әңгіме де аяқталды.

	Салт мінген серіктестер жетті. Мид шабадан ашып, сыйлық үлестіре бастаған. Жұрттың бәрі көрді: ең қымбат сыйлық – ғажайып тапаншаны ол Лусеро қартқа алған екен. Содан соң кішкентай қол шамдарға, жайнаған әсем орамалдарға, тағы бір алуан түсті киім-кешекке кезек тиді... Серіктестердің әйелдері ішектерін тартысып, алғыстарын айтысып, естері шығып жатты...

	Бірақ ең басты әңгімеге барысқан жоқ. Бұл сапар Мид бірдеңе шығара алды ма, жоқ па?

	Шаруалар Мидке жәудірей қарайды, сол көзқарастардан ол жаңағы қарғыс атқан сұрақты сезеді, бірақ әңгімені бастауға ешкімнің тәуекелі бармады.

	– Ертең сөйлесейік, жігіттер, – деді Лестер.

	Карл Розе мен Эрни Уокер мәшинеге мінді. Аттарын жетектеген күйі, топырлап, шаруалар жолға түсті. Аптабы қайтпаған кешкі апақ-сапаққа сіңіп мәшине көрінбей кетті, адамдардың сұлбасы да баяулап барып ғайып болды.

	Лиленд күйеуінің қасына жатты. Оған бүгін бірдеңе болғандай. Бұрын Лиленд аталатынның бәрі өшіп, жоғалып кеткендей, енді өзі өз емес , ерік-жігері, еске алар тірегі жоқ, тек ауада қалқып жүрген бірдеңе тәрізді... Санасы сап-сау, әйтсе де бұрын көргені – көргендей, естігені – естігендей, сезінгені – сезінгендей болушы еді... Ал енді ше? Күйеуінің жанында жатыр, бірақ көреді де көрмейді, естиді де естімейді, сезінеді де сезінбейді. Бұлттың қалай пайда болатынын кім біледі? Жаңбырдың қалай пайда болатынын кім біледі? Міне, мынау, сенің махаббатыңа шөліркеп жатқан, сенің бір көзқарасыңнан-ақ шөлі қанатын жанның осынау жақындығы – сол қалай пайда болады?

	– Лиленд, – деп сыбырлады ол. Үнінде өксік бар ма? Тіпті мейлі! Тек осының үнін естісе болды, ең сүйікті, ең жақын, асыл жаннан артық басиесі қасында болса жетеді... – Лиленд, – деді ол тағы да. Оның ойы, қылтиып өскен сәтінен аяқ астында қалатын жасыл өркен сияқты, дәл осында, Лилендтің көз алдында бүршік атып жатыр. – Лиленд, біз дүниеден айырылдық. Біз, американдар, дүниеден айырылдық.

	Әйелі сөзін аяқтатпады – сүйісінің ұзақтығы сондай, Лестердің басы жастыққа көміліп кетті. Лиленд оның жасылдау реңкті ақшыл шашын тарақтап жатыр. Беу, шіркін, біздің қайғымыз дүниеден айырылғанымыз емес, олай болса жөнге келер еді-ау. Қырсыққанда, біз өзімізден айырылып, құдайдан бездік қой. Көзің бақырайып жүріп күнәдан қашып құтылармысың? Тек көзін жұмып, бәрінен баз кешіп қашқан адам ғана аман қалатын болар. Лестер көзін жұмып, әйелін өзіне тартты да жалаңаш денесін құшырлана, емірене кеудесіне қысты. Лиленд кірпігін айқастыра беріп, қараңғылыққа сүңгіп кетті.

	Елең-алаңнан көршілер келді – олар енді серіктестер емес, көршілер. Олар өздері үшін, өз жерінде банан өсіргендер үшін Мидтің не тындырып қайтқанын білмекке келген. Қолына жібектей үлбіреген банандардың бір шоғын ұстап Лестер есік алдына шықты.

	– Әңгімені бастамас бұрын, – деді ол қолындағы бананнан бір тістеп, – сендердің мен не айтсам да көнеміз дейтін уәделеріңді алғым келеді. Біз Жасыл Папамен күреске шығамыз, – Лестер бананды жеп болып, шоқтан тағы біреуін үзіп алып, шайнаңдай тұра жасыл көзімен тесіле қарады... бұрын да осы: қарқылдап, қарқылдап алып, кенет дәл осылай тесіле кеп қарайтын...

	Қоңырқай жүздер келісе шұлғып, көмейден шыққан көтеріңкі үндер естіліп қалды. Иә, иә, бұлар не десең де көніп береді.

	– Сонымен, былай: Жасыл Папа дейтін өзінің кеңсесінде шәниіп отырған өте бір дөкей сеньор. Оның мың-миллион доллар ақшасы бар. Саусағын қыбыр еткізгеннің өзі кемелерді теңізге шығарады немесе жол-сапарларынан қалдырып, кері қайтарады. Бір ауыз сөз айтса бүтіндей бір республика сатылып кете барады. Түшкірсе – президентің, генералың немесе адвокатың орнынан ұшады. Орынтағында отырып қимылдаса болды бір жерде төңкеріс бұрқ ете түседі. Міне, біз осындай сеньормен текетіреске шығуымыз керек. Мүмкін біз жеңістің ауылын да көрмеспіз, Жасыл Папаның түбіне жетуге өмір-ғұмырымыз да жетпес. Бірақ біз жол көрсетеміз, ал бізден соң келетіндер жолындағының бәрін жайпап өтетін дауыл сияқтанып көтерілетін болады.

	– Ал күнімізді қалай көреміз? – деп сұрады Хуан Состенес басын шайқап. Ол, қашанғысындай қаупайлап, бұдан бірдеңе шығады дегенге сене қоймайды. – Дұрысы үйге қайтқан шығар. Біз бөтен жерлікпіз ғой, ал онда жейтін дәнеңең болмаса да жаға жыртысу дейтін жоқ.

	– Бізге ең алдымен керегі – ақылға салып ойлану. Екінші керегі – ақылға салып ойлану. Біздің осалдығымыз неде, олардың әмісе бізден үстем бола беретіні неліктен? Себебі, бізде қаржы жоқ, оны Хуан Состенес дұрыс айтты. Ал соғыста азық-түлік мәселесі-ең басты мәселе.

	– Бізде берешектен басқа ештеңе жоқ, – деді Бастиансито.

	– Әрине. Менің де айтайын деп тұрғаным сол: біз жоспар жасап алуымыз керек. Жалаң мачетемен оларға қарсы шыға алмайсың, әңгіме-кептен де еш пайда жоқ, олар оныңа құлақ салмайды. Бұл – экономикалық күрес.

	– Енді олар бізден банан алмайды, – деп өртене сөйледі Лино Лусеро.

	– Білемін. Жасыл Папаның өзі маған солай деді. Бірақ олар алмады екен деп бананның бағасы кемімейді. Оны басқа жерде де сатуға болады. Сонда күнкөріс қаржы табылады. Кімнің қанша банан сататын ойы барын тізімдеп, бір аптадан соң маған әкеліңдерші, мен оны көрші қалаларға апарып өткізуге тырысайын, керек болса тіпті астанаға да барайын. Мен жүк мәшинесін сатып алдым, шамалыдан соң ол осында келіп қалар.

	– Бұл енді басқа әңгіме... соларға жалынбайықшы, – деп сөз қосты Хуанчо дейтін үшінші Лусеро.

	– Бананымызды сатып, Бастиансито айтқан берешегімізден құтыламыз. Сән-салтанатқа болмағанмен, күнкөріске жетеді. Басқа жерлердегі шаруалар сияқты өмір сүреміз. Өз жерлеріңде де бүйірлерің шыға қойғаны белгілі. – Ол аузынан қорқорын алып, оған темекі сала бастады. Содан соң насихат айтқан адамша таптап сөйледі: – Бәле мынада: алғашқы өніміміз үшін бізге тәп-тәуір ақы төледі. Біз соған дәндеп, ақшаны оңды-солды шаштық, үнемі солай болады екен деп ойладық. Сөйтіп, тапқан-таянғанымызды көрбай-жербайға жұмсадық, түкке керегі жоқ нәрселерге шаштық.

	Макарио Айюк Гайтан ойға қалып отыр: осы грингоның6 сөзінің жаны бар. Макарионың берешегі де пәлендей көп емес. Тәуекел деуге болады, түбің түскір! Алда-жалда жағдай қилаға шауып бара жатса, Макарионың ең соңғы тамтығы – осы жері, оны алып көрсінші кәне! Өз жерін ол қолына мачете алып қорғайтын болады.

	– Байқап көруге болады, – деді ол даусын көтере сөйлеп.

	– Бәрібір барар жер, басар тауымыз жоқ. Ұрылған итше қыңсылап үйге қайтып барғанша сеньор Мидтің айтқанындай әрекет етіп көрген дұрыс. Ең бастысы, мәшине тезірек келсе екен, әйтпесе құр далбасамен жүріп безгектен немесе басқа бірдеңеден өліп бітерміз, ал ең жаманы – мәшине келмейтін болса, ішқұса боп уайымнан өлеміз.

	– Оны кемемен өзім жеткіздім, содан соң тауар вагонына тиеп осында жеткізуді тапсырып кеткенмін.

	– Жақсы болған екен. Олай болса, әңгіме басқа, – деп қуанып қалды Бастиансито. Бәрі қозғалақтап, жайраңдасып, ауыр ұйқыдан оянғандай жамырасып кетті. – Олай болса, әңгіме басқа. Жүріңдер, банан тиейік, қалай болатынын көрейік. Бәлкім, бір сәті болар. Жатқанға жан жуымайды емес пе. – Бастиансито орнынан көтеріліп, Мидтің қолын қысты. Өзгелері де тұрып, жерде жатқан дағарадай қалпақтарына қол созысты.

	– Тұра тұрыңдар, – деді Мид, – сендер менің ұсынысымды тек біржақты, жақсы тұрғысынан ғана көрдіңдер. Оның басқа бір, қиындау соғатын қыры бар. – Қоңырқай жүздер түнеріп, салқын тартты... Мүмкін, осының бәрі әншейін желсөз шығар? – Жасыл Папа бізге ойына келгенін істей беретіні не себепті? Ол біздің осал жерлерімізді пайдаланады. Өздерің білесіңдер, бізбен бірге болуға тиісті жерлестердің өздері де кейде – ақымақтықтан ба, өзімшілдіктен бе, көре алмаушылықтан ба – әйтеуір қасақы дұшпаннан әрман болып шығады. Аткөпір ақшаның дәмін бір алған олар дүниенің бәрі су тегін келеді екен деп ойлайды. Қайыр-садақаға әбден үйренген соң ондайлар бәрібір құлдық пиғылдан аспайды. Ал баз біреулердің арты былғаныш, қылмысы болғаннан қыңқ дей алмайды. Енді біреулер заңды өздері бұзып, келімсек гринголармен ауыз жаласып алып сендерді тонайды...

	Ағайынды Лусеролар, Линго мен Хуан, Лестер Мидтің үрейлі күлкісін бала кезден біледі, үлкендердің: “Тентек болсаңдар әлгі күлкісі жаман Тігінші келеді” деп қорқытатыны әлі күнге естерінде. Енді ше? Ол, сірә, баяғы әумесер қалпында қалған сықылды.

	– Мұның не айтатыны бар, – деді Мид сөзін жалғап, – өздерің де білесіңдер, Хосе Луис Марсуль хининнің бірер түймешіне жас қызалақтарды сатып алады, ал сол қыздар басқарушының бір түндік шаруасына алғанына мәз. Қордаларда құмар ойындар қызып, алтын дейсің бе, ром мен виски дейсің бе өзен болып ағады...

	Бастиансито есінеді. Сөйлеп отыр, сөйлеп отыр, бірақ сөзінің ешбір түйіні жоқ. Қалғандар өрекпи жөнелді – мұнда уағыз айтатын дәнеңе жоқ, не істеу керегін Лестер төтесінен айтсын.

	– Банан тиеп базарға мәшине жіберумен іс бітпейді.

	Бұрынғы тұрмысқа оралу керек. Мен бұл жердің адамы емеспін, бірақ күй таңдамайтын, қарапайым, бейнеткеш үндістің қолынан не келетінін білемін. Оның ақылы бар, дүниені таба да біледі, тапқанын орнымен жұмсай да біледі. Арада талай ғасыр өтті, әйтсе де тек бойында үндістің қаны жоқтар ғана, испандардан тарағандар ғана әліге дейін парықсыз даңғойлықтан күндіз-түні ісініп-кебінумен жүр. Қаншама көп жылдар өтсе де бойларынан арылмаған бір қасиет – біреудің ақша шығындап жатқанын көрсе қарап тұра алмайды, міндетті түрде мақтанып қалғысы келеді. Ал мұнда, тропикте, тіпті жаман. Біз, достар, үндістің байырғы дәстүріне бағып, ақшамызды орамалымызға түйейік. Үндіс-екең ақша шығындамақшы болса, түйіншегін шешуге тісі мен тырнағын бірдей жұмсап ит әуреге түспеуші ме еді. Сондықтан да ол бізге ұқсап барын оңды-солды шашпайтын.

	Бананды көршілес елді мекендерге немесе астанаға апарып сатса шамамен қанша пұл табатындарын есептеп көрді де ақшаны босқа рәсуа қылмай, ұстай тұрмаққа келісті.

	Сарып ауруы буып тастаған Аделаидо Лусеро қартты сылап-сипап, шашын тарап, әтірмайын бұрқыратып, Лестер Мид сыйға берген тапаншасын беліне қыстырып, таңертеңгі күн көзіне жылынуға шығарды.

	– Серіктестік құрмақшы, ал акционерлері шетінен борышкер. Әпенді демей не дейсің, – деп қояды шал.

	Қолына немересін көтерген донья Роселия әуелі күйеуін құптаған. Бірақ табанда басын шайқады:

	– Мәшине ше? – деп қарсы бола кетті ол. – Кеше сырланғандай су жаңа жүк мәшинесін өзің көріп едің ғой. Күнде таңертең банан тасып жүргені.

	– Былшыл! Күндердің күнінде бәрі безіп шығады.

	Табыстың мардымсыз екеніне көздері жеткен жерде серіктестіктен сымбылбай да қалмайды, тек берешектері өсе түседі демесең. Мәшинелерін де тартып алғанда көрерсің.

	– Білмеймін, солай болса солай шығар. Бірақ, менің ойымша, адам қартайып, ұзақты күнге жастыққа тұмсығын тығып жатса, күні ертең өзін терең қазып, тепкілеп көметін көрінен басқаны көрмейтін болады білем. Ал жігіттердің ісі оңға басып-ақ жатқан сықылды.

	– Оңға басып!... Баспай қалсын! Көрмейсің бе, үстеріне бір шүберек жапсырды ма? Дамбалдарын жаңалауға да шамалары жоқ!

	– Өздері солай дескен. Серіктестік ақшасын босқа шашпауға келіскен сияқты.

	– Ол деген барып тұрған ақымақтық қой, Роселия!

	Компанияның дүкенінде не түрлі жақсы пұлдар бар, әрі қымбат та емес. Мен саған кезінде әтір де әперіп едім ғой, есіңде ме? Өзім де киер киімнен кенде болған жерім жоқ. Жұмысты бір адамдай-ақ істедім, арқа етім-арша, борбай етім борша болып дегендей, бірақ киінуге келгенде – рас, ол жағын тәуір көретінмін.

	– Бәрін құртқаның сол ғой. Әйтпесе азын-аулақ қорың болмас па еді. Мен болмасам, балаларға жер сатып та әпермес едің. Сенімен дауласып, жылап-сықтағаным аз ба менің!

	– Менің айтарым: кім соңымнан жүрсе өз білгенімен күнін көрсін; әркімнің жинағаны өзіне.

	– Жоқ, жігіттер дегендеріне жетеді. Әрине, бүгін бола қоймас, бірақ болатыны анық. Тек төзімдері жетсе екен. Қайтпау керек, ақырына дейін қайтпау керек. Ана оңбағандарды жеңем десең мың жыл болса да шыдап бақ, үңгірдегі бақаша қарыс. Сиқыршы Сарахобальда айтпай ма: мың жыл өткен соң бақа бір сілкінеді де тауды құлатады деп.

	– Ал маған, мына маған, Аделаидо Лусероға одан келіп-кетер не бар? Онда, өзің айтпақшы, менің сүйегім де қурап қалады ғой.

	Донья Роселия бес саусақты бірдей салып желкесін қасыды. Тізесінде отырған немересі оның жүдеу иығына басын сүйеп алыпты.

	– Мен былай ойлаймын, Аделаидо. Сен, әрине, илана қоймайсың, сонда да тыңда. Меніңше, солардікі жаңа бір дін сияқты. Біздің өмірімізді қалай өзгерту керегін шын ниеттерімен айтқанда сөздері ішіме қонады, тыңдаймын да иланамын. Олар тапқан табыстарынан ештеңені жұмсамауға әу десіпті, түптің түбінде солар құтылып шығады, көр де тұр.

	– Қарыздарынан ба?

	– Мейлі, қарыздарынан болсын.

	– Әттең, Роселия, байларға есе бермеу үшін жұмыс істеп, қор жинау дейтін жаңа сенім кеш келді-ау. Ауру дендеп, шау тартып отырғанымды көрмеймісің, әйтпесе мына тірліктің шаңын шығарар едім.

	– Сен екеуміз, Аделаидо, кәрі төбет есептіміз, бар шамамыз келетіні – табалдырықта тұрып үруге ғана жараймыз. Дегенмен, біздің де бітіреріміз бар: ошақтағы отқа қарап ара-тұра жаңқа тастап отырсақ та қайда тұр.

	– Ол қалай?

	– Мына мені алшы – осында саудагерлер келіп, тарағы мен айнасын, сабыны мен сүлгісін жер-көкке сыйғызбай мақтай жөнелгеннен-ақ оларды айдап шығамын.

	– Мұныңды жолдас Мид естісе – оны солай атайтын болыпты деседі ғой – ол сенің жаныңды шығарады әлі. Бұрын, Тігінші аталған шағында, ол өзі де сонымен күн көрді емес пе. Есіңде ме қалай қарқылдайтыны: “а-ха-ха-ха-ха!”

	– Иә, қазір ол: соң күлген оң күлер дейтінді шығарыпты.

	– Ендеше біліп қойсын: қанша сырқат болсам да жігіттер үшін тұрып беруге жараймын. Мен деген кәрі солдат емеспін бе, қажет болса, тапаншам оқтаулы.

	Шыбындар шалға маза беретін емес, немересінің бетінен құжынап ұшады да атасының бетіне қонады. Азан-қазан болған тотылардың қалың тобы жасыл бұлт сияқтанып ұшып өтті де көз ұшына барып ғайып болды. Аделаидо мен донья Роселия құлақтарын тосып, жүк мәшинесінің келуін күтіп отыр. Оның алыстан талып жететін үнін естудің өзі бір ғанибет.





IX




	Алайда сол күні олар ештеңе ести алған жоқ. Жүк мәшинесі өзінің дағдылы рейсіне шықпады. Лиленд ертемен күйеуіне тамақ әзірлеген, бірақ Лестер күн әбден ысығанша жатып, ұйқыдан кеш тұрды. Себебі – бәсекелестер пайда болған еді, олар – осыдан қырық жыл бұрын, бұл маңда бағалы сүрек дайындау науқаны басталғанда осында келген Фуетэ дейтін бір француз кавалерінің немерелері болатын. Олардың сары түсті мәшинесі елді мекендерді шарлап, арзандау бағамен банан сататынды шығарған. Дәл сол кеште Лестер мен Хуанчо Лусеро жаңа алушыларды іздеп жолға шыққан-ды. Түнімен жол жүріп, банандарын тәуір-ақ өткізді. Жолай қыратқа шығып тоқтады. Мид сүтке пісірілген күріш ботқасы бар үлкен термосты шығарды. Ботқа десең де, көже десең де болады, бірақ таудың салқынында содан дәмді тамақ жоқтай көрінеді екен. Әрі бойға қуат. Лестер дәмқабық иісі бұрқыраған қоймалжың көжені өмір-ғұмырында бұдан артық тамақ ішіп көрмегендей боп қомағайлана соғып отыр.

	Ұйқыға мәшиненің жанына жайғасқан. Мид көзі бақырайып көкке қараған күйі қанша уақыт жатты? Оны өзі де білмейді. Қолындағы сағаты тура құлағының түбінде сыртылдап, өмірдің өткінші екенін ескертіп жатқандай. Ал зәу биіктегі шексіз аспан мәңгілік туралы ойға жетелейді. Тағы да жолға шықты. Ағаштардың арасын тыныштық жайлап, аң-құс тәтті ұйқыда жатыр, жүк мәшинесінің ыңыранған үні сол тыныштықты тас-талқан етіп, орман тұрғындарын ұйқысынан оятып барады. Мәшине жарығы бірде соқтықпалы, бірде даңғыл қара жолды сипалап, жерден аппақ шаң-тозаң көтерілді. Шығыс белдеуі сәл ағараңдаған таң бозында астананың түні бойы өшпейтін оттары жылтырады. Бензинді үнемдеу мақсатымен моторды өшіріп, шатқалға құлап кетпес үшін ұдайы тежегішпен сүйемелдеп, еңіске тартты. Ара-тұра жаяуларды басып озады – мәшине жарығында қараңдаған сұлбалар көлеңдейді, содан соң адамдардың арқасы көрінеді, қастарынан өте бергенде мәшине жарығы оларды екі айырып тастағандай болады да, көлеңкелер қараңғыға сүңгіп кетеді.

	Банандарын бір демде талап кетті, шынымен талап кетті. Қалдық тасушы арбаны талаған құзғындарша жабылып ту-талақайын шығарды. Мәшине көзді ашып-жұмғанша босап қалды. Соңғы шоқтарға таласып, алған банандарын үйлеріне жеткізетін жүкшілерді іздеген еркек-әйел абыр-сабыр.

	Сауда жүріп жатқанда Мид мәшиненің қапталына: пәлен бағытпен пәлендей жерге дейін жүк жөнелтемін деушілер болса-мархабат дейтін жазуы бар қағаз қыстырып қойды. Ол көп күттірген жоқ. Әлдебір сириялық табыла кетіп, сөз байласты. Мидтің ақшыл шаштары мен көзі, түрі-түсі, өзін ұстауы жүктің аман жетуінің кепілі сияқты болды. Бұдан артық кепіл іздеп қажеті жоқ, гринголар еш уақытта ұрлық істемейді деп сендірді сириялық. Оларды бала жасынан өз беттерінше күн көруге үйретеді. Ал мұндағылардың бәрі барып тұрған баукеспе, нағыз алаяқтар.

	Сөйтіп, сириялықтың тауарлары ешқандай баж алымынсыз шекарадан өтті. Жергілікті өкімет орындары американның құжаттарын тексере қоймайтынын сириялық қу тап басып білген екен. Сириялыққа жүгін тапсырып, қажетті қағаздарының бәріне қолын қойған Мид, аткезшілік тауар өткізгенін қаперіне де алмастан, мәшинесіне отырып, моторын дүр еткізді де үйіне қайтты.

	Мид пен оның серіктестері көрші елді мекендерге банан тасуын қойған, ондағы сауданы, әупірімдеп болса да, Фуетэлер атқарып жүрген. Енді, оның орнына, Мидтің мәшинесі аптасына екі мәрте астанаға барып қайтады.

	Сөйтіп, күндердің бір күнінде олар базарға жетіп, көптеген алушыларға үйреншікті болып қалған өз орындарына барып тоқтап еді, ешкім көздеріне түспеді. Бұл не ғажап? Базардың құлаққа ұрған танадай болғаны қалай? Бананды бұлар аса көп емес, аптасына екі-ақ рет әкеледі. Оның ешкімге керек болмай қалуы, тегі, мүмкін емес! Отқа қақталған алмаша кіржиген саудагер кемпір келіп, сарғыш жапырақтармен жабылған банандарды иіскеп, әрі-бері аударыстырып, саусағымен басып көрді...

	– Ештеңе сата алмайсыз, мистер, – деді, – қалай сатпақсыз, кеше мен бұрнағы күні бекет басында мұны тегін таратты...

	Мид жылдамдықты қосты, мәшине алып жөнелді.

	Жүдеу иттер, кір-қожалақ үндістер, ішім-жемнің мұрынды жарған иісі, таң атпай жаңа шәркей киіп сәнденген сатушы әйелдер... ілгері, ілгері, қала, көшелер, бағдаршамдар... Міне, ақыры аурухана қақпасы, жүк мәшинелері мен “жедел жәрдем” мәшинелері иін тірескен, тақтайлар мен кірпіштер үйілген аула. Мид ұзын дәлізге жалғасатын, ашық тұрған есікке тақала келіп тоқтады. Есік алдында дәптеріне әлденелерді жазып медбике тұр екен. Лестер сәлемдесіп, банан әкелгенін айтты. “Мид-Лусеро-Кухубуль-Айюк Гайтан және компания” фирмасынан.

	– Өте жақсы, – деді медбике, – әйтпесе сіздерден әдетте мүлдем өкпесі кеткен, ем қонбайтын ауруларды ғана әкелуші еді. Ал бізде айналарға жер жоқ, жалғыз адамға да орын таппай қиналамыз. Аурулар тіпті еденде жатыр!

	Мид пен Хуанчо Лусеро банандарды түсіріп болғанша қақпадан тағы екі “жедел жәрдем” мәшинесі кірді. Медбикенің жүзі жайнап жүре берсін. Ол Лестердің қасына тақап, ақырын ғана:

	– Жаратқанға мың шүкір, менің айтқаным келді, – деді. – Алтын судай ағып жатқан алапат плантациялардан бізге қандай сыйлықтар келе бастағанын қараңызшы. Ал біздің үлесімізге мына бейшаралар тиеді.

	Мидтің алдынан үзбей жөтеліп, қан түкіріп, құр саудырап сүйегі қалған, хининнен сарғайып кеткен, жүздері тершіген тірі аруақтар ілби басып, ұбақ-шұбақ өтіп жатыр. Шарасынан шыққан көздер, қан-сөлсіз, кезерген еріндер, жан шошырлық жымиыспен ақсиған тістер. Мүңкіген иіс, ыңқыл-сыңқыл Өз аяғымен жүре алатындары іш киімдері салынған жаман-жәутік түйіншектерін көтеріп алған. Қалғандарын кенеп зембіл-сымалға салып, ақ киімді, жалаңаяқ санитарлар сүйреп барады.

	Мид өзінің тұрақты серігі Хуанчо Лусероның арқасынан түртті. Медбике дәліздің екінші басына барып, құдды бір қанатты кепешін жел көтергендей боп, көзден ғайып болды.

	Бұлар қосалқы бөлшек сататын дүкеннің алдына барып тоқтады.

	– Жоқ, болмайды. Бұрынғы покрышканы мен бұдан бес песо арзан алғанмын. Сіз тым қымбат сұрайды екенсіз.

	Қожайын жүрелей отыра қалып покрышканың өлшемін анықтады. Орнынан тұрып, әбден май сіңіп, алашұбар болған прейскурантқа ұзақ қарап, қарындашын кеміріп, әлденелердің есебін шығарды.

	– Мақұл болсын, мистер Мид, тек сіз үшін ғана арзанырақ берейін, бірақ біреуге айтып қойып жүрмеңіз. Бұларды біз әлдеқайда қымбат өткізіп жүрміз.

	Хуанчо Лусеро Мидке көзін қысып, олар оңашарақ шықты.

	– Сіз ақымақ болып тұрсыз, – деді Хуанчо. – Компания жап-жаңа покрышкалардың өзін босқа тастап жүр. Сондайларды алу керек емес пе.

	– Олар сатпайды ғой.

	– Сатпағаны қалай? Сондай жап-жақсы, пайдалануға жарайды.

	– Олар покрышкаларын сатпайды, текке тастайды.

	Покрышкалар іріп-шіріп босқа қалады, ал олар бүкіл елге керек.

	– Біз тәп-тәуір бағасын берер едік, ал олар ондап-жүздеп босқа тастайды.

	– Иә, солай: бізге бергенше шіріп жатсын дейді.

	Жаңа покрышканы әкесінің құнына алып, олар қаладан шықты.

	– Бұлар бізге бір жауыр болған жабағысын сатар еді-ау, – деп Мид өзімен-өзі сөйлескендей болып келеді. – Ал бұларға керегі – біздің адамдардан өзге, басқа біреу өтініш айтса дейді. Дегенмен сөйлесіп көретін... мен ойланайын... бұлар танып қоймайтындай біреу болса...

	Содан былай мәшине астанаға банан тасымайтын болды. Мид те, ілуде бірдеңе аларда болмаса, онда-мұнда ұзап шығуын қойды. Бірақ бұл күні сейілге шыққылары келіп, бәрі саяжайға тартқан.

	Сағаға жетіп тоқтады. Әрі қарай жол жоқ. Алапат өзен мұхитқа құярда бұрынғысынан да жайылып кетеді екен, реңі жасылдау тұщы су, айбыны асқан тұзды мұхитқа қосылудан қорыққандай, діріл қағады. Бойында бірде-бір бұтағы жоқ, ал ұшар бастары шексіз аспанды қотарып ала қоятын орасан зор себеттерге ұқсап қанат жайған зәулім мақта ағаштары қадау-қадау мұнараларға ұқсайды. Сала құлаш қалың шырмауықтар ұйысып, жан-жаққа жамырап, дымқылдау қара көлеңке жасап тұр, оның астынан сансыз табандарымен жылжыған құм күл-пәршасы шыққан мың-сан айналарының жарықшақтарымен жылт-жылт етіп көз қарықтырады, ал қызғылттау түсті жағажайларға анар тозаңын шашып тастаған ба дерсің.

	Үлкенді-кішілі балалар, ұлдар мен қыздар, жағажайды бастарына көтеріп, әсем тастар мен қабыршақтарды жинап жүр, ал құдды бір аңдар немесе құдайлар сияқты жалаңаштанып алған ересектер құм бетіне әлденелерді сызғылап қойып, өз алдарына жатыр. Тұрқынан тұмсығы ұзындау бір құс жатқандардың ара-арасымен паңдана басып, қоңырқай денелерді қанатымен бір-бір сипап өтеді.

	Тағы да адамдар келді, көбісі – компанияның плантацияларында істейтіндер. Олар алшаң басып, аспан мен жердің арасында, аспалы торда шайқалған адамдарша қолдарын сермеп жүреді екен. Бұл адамдардың бүкіл өмірі аспалы торда өтетіні де рас: сонда ұйықтайды, тамақтан соң сонда жатып тынығады, сонда қонақ қабылдайды, арақ ішеді, безгек боп ауырады, махаббаттарын да, аң сияқты, қомағайланып, апыл-ғұпыл атқарады. Сондықтан олардың божыраған самарқау денелері аспалы тордың пішіміне ұқсап қалады – белдері бүкір, бөкселері салбыраңқы, аяқтары қисық...

	Теңіз бұл адамдарды қатты жабырқатады. Көжиектің белдеуі шексіз, сондықтан олардың болмысына тән шектеулі төрткүл әлем бұзылады. Сол төрткүл дүниенің сыртында, кептердің ұясы сықылды үйлердегі біркелкі аянышты тірліктен тысқарыда олар өздерін бейшара сезінеді. Олар сол өз ұяларында өмір сүреді, сонда ғана еркін тыныстап, жайланады. Төменде су ағатын шүмектер тұрады, олар сонда түсіп, ұдайы тер сасыған киімдерін жуады. Ас үйлер мен аспалы төсектер де сол жерде, олар өмірлерінің басым бөлігін сонда өткізеді. Үйлері де өздері жұмыс істейтін плантация пішіндес. Адамдардың көздері бір-бірінен бірдей қашықтықта өскен банан ағаштарының жасыл төрткүлдері мен үйлердің ағаш төрткүлдерін көруге әбден үйренген. Үйде болсын, түзде болсын олар ұдайы төрт жағынан шектеулі кеңістіктің ішінде. Алғашқы кезде оның пәлендей кедергісі жоқ, бірақ шамалыдан соң ол жыныңа тие бастайды, еңсеңді басып, жаныңды жейді... Ал мұхиттың көрінісінен олар қатты абдырайды. Көк-жиектің көз жеткісіз шексіздігі олардың бүкіл өмірі өтетін жабырқау төрткүлге тіпті де ұқсамайды, олар соған үйренген: төрт жағы қамаулы сол кеңістіктен құтылудың амалы жоқ екенін біледі, өйткені табыт та – созылған төртбұрыш, дүкеншіден келетін төлем қағазы да – төртбұрыш, тапқан-таянғаныңнан түк қалдырмай жалмайтын төртбұрыш... Бастиансито Кухубуль сейілге шыға алмай қалған. Демікпесі көтеріліп, дәрігерге көрініп еді, ол теңізге баруына қарсы болды. Дәрігердің қабылдауын күтіп еркектерден гөрі әйелдері көп қауымның ортасында отырған Бастиансито небір сұмдық әңгімелерді естігенде, сыр білдірмегенсіп өзгелермен қосыла күлген сыңай танытқанымен, зәресі зәр түбіне кетті. Бастианситоның тұла бойы қалшылдап, жүрегі мұздап жүре берді.

	– Іім-іім-іім, әлгі төмендегілердің жүк мәшинесін вагон қағып кете жаздапты-ау, – деп бастады добалдай бақатамақ біреу. – Іім-іім-іім, енді аз болса... бітпек екен. Оларды аңдып тұрып, жолдан өте бергендерінде вагонды жібермек болған ғой... Содан ... іім-іім-іім ... енді аз болса мәшинеден сау-тамтық қалмайды екен, ал оның ішіндегілер тіпті қан-жоса болмақ екен. Тек, ақымақ немелер, мәшине жолдан өтіп кеткен соң жіберген ғой вагонды... Әлгілер жолдан өтерде сәл кідірсе жетіп жатыр... міне қалай... ха-ха-ха... іһм, енді болмағанда...

	– Олар қазір бізге әкеліп банан сатпайды ғой, – деді науқастардың бірі. – Фуетэ бананды арзанға беріп, оларды тақырға отырғызып кетті, ал астанадағылар бүтін бір пойызбен вокзалға апарған бананын тегін таратып, тағы да ауыздарын ұрды...

	– Іім, іім, іім, – деп әлгі бақатамақ қайта сөзге араласты. Ол қырылдап, бақатамағында әйнек уатқан сияқтанып, сөздердің жарықшақтарын қылғына қақырып отырған сықылды. Бақырайған көзінен жас парлайды – ол да уатылған әйнек сынықтарынан ауса неғылсын. – Іім, іім, іім, олар, сірә, бір амалын табатын тәрізді, әйтпесе күндерін қалай көрмек. Әлгі, соларға бас боп жүрген гринго, мен білсем, шайтанмен ауыз жаласқан сыңайлы.

	– Оған таңданатын несі бар, – деді көзі көріңкіремейтін, маңдайында томпағы бар тағы біреу, – Лусеро дейтін Сарахобальдамен әмпей ғой.

	Бастиансито бұл әңгімені сол күні-ақ Лестер Мидке жеткізіп, қамнен қаперсіз олар жолдан өтерде астарындағы мәшинелерін қағып құлатпақшы болып вагон жіберілгенін айтып берді. Бірақ бұл хабар сейілге шыққандардың көңіліне қаяу түсіре алған жоқ. Олар тек Бастианситоның өздерімен бірге бола алмағанына өкінді.

	Лестер, қашанғы ақжарқын мінезіне басып, кішкентай аккордеонын құйқылжыта отырып, жан тебірентерлік бір американ әнін шырқады. Лиленд қолын шапалақтап мәз: Лестер ән айтса, демек, көңілді болғаны, ал ол көңілді болса, Лиленд те бақытты. Лилендке қосыла бәрі қол шапалақтады; ән бәріне ұнады, сөзін ешкім ұққан жоқ – Лестер әнді ағылшынша айтқан болатын.



	Содан соң Лино Лусеро қолына гитара алды.

	Білмеймін, сонша долы ма,

	Күңіренді толқын, өкірді.

	Бір жұлдыз қонды қолыма –

	Жүрегің сенің секілді.



	Көзіңнің, қалқам, тый жасын,

	Көркіңді бұзса нетейін,

	Жүрегің болса қимасың,

	Теңізге алып кетейін.



	Қарбыз жарып, тағы дуылдасты. Лиленд бал шырынды балдырды құмарта асады. Жібектей сусыған қолаң шашы қобырап, маңдайына түсіп, мұрнын қытықтап, қарбыз балдырымен қоса аузына кіреді, ол болса шашы мен тәтті шырынды қайта-қайта түкіріп әуре. Жарқырап, алтын жалқынды жасыл теңіз жатыр, барақ күн оның жасыл тұңғиығында алтын түстес банандарды балқытып жатқан сықылды; ауада күннің тозаңы діріл қағады. Жағалаудағылар бірте-бірте суға жақындай түсуде. Үстерінен әлгі тозаңды сыпырып тастап, құмға лықсыған толқындармен араласып, айнала төңіректен тек суды, кәдімгідей жаны бар, көкпеңбек суды ғана көргілері келеді...

	Лиленд көзін жұмып, ақ көбік атқан толқындардың ортасында жүзіп жүр. Ара-тұра төстартқышын немесі ақ сазандай әдемі аяқтарын қысқан трусиін жөндеп қояды. Жорта қатыран болғансыған Лестер Лилендке шабуыл жасап, аяғын тістелейді. Есі шыққан Лиленд жан ұшыра жағалауға ұмтылады. Оған Лестер мәз:

	– Мен танитын бір әйелге күлекеш қатыран шабуыл жасапты! – дейді.

	Серуеннен бұлар кештетіп қайтты. Имек таяғына сүйеніп әрең деп орнынан тұрған дон Аделаидо оларды көрмекші болып айбанға шықты. Қасында шалдың көңілін сұрай келген Бастиансито бар.

	– Олай болса, оларынан түк шықпайды, – деді Лусеро қарт. – Қарай гөр, өлтіре салмақшы! Вагон жіберіп! Алда ғана иттер-ай! Бұған күйермісің, күймеспісің! Дес бергенде, ол – гринго ғой, оның үстіне өзінің өлермендігі де бар.

	– Жоқ, сол сұмдар біздің жігіттердің түбіне жетеді, көрерсіз әлі... Өзі Жасыл Папаны біз жеңеміз дегенмен, әй, қайдам...

	– Ей, балам-ай, Папасы түскір таусылар деймісің, ол да бір, Рим папасы да бір. Бірі өлсе, бірі табыла кетеді.

	– Сонда не болғаны...

	– Міне, менің де білмегім сол, Бастиансито. Сонда не болады? Болғаны сол, мен білсем, осы грингоң тегін емес. Ойға алғанына өзі жете алмасын біледі, бірақ соны басқалар көрсе екен деп басын бәйгеге тігіп жүр; біз болмасақ, басқалар.

	Қарт күрсінді. Түн жарық, ауа таза, адамның тынысына жеңіл. Бірақ Бастиансито демікпесінің қайталауынан қорқып тұр.

	– Сен де мына сырқатыңнан әбден зәрезап болдың, бұған виски мың да бір ем ғой.

	– Солай деседі, бірақ мен, дон Аделаидо, сол ит ішпегіріңді жарата бермеймін. Дәрі саси ма, құдды бір карболка ішкен сияқты.

	– Сен үйіңе қайт, ерте жатуың керек. Тас боп ұйықтап қаласың, ал таңға жуық жөтел оятқанда ұйқың қанық болады.

	– Жақсы жатып, жай тұрыңыз, Роселия ханымға сәлем айтарсыз. Сау болыңыз.

	Қарт басын көтерді. Жеті жұлдызды үшбұрыш жарқырап тұр екен. Аспан түгел самсаған жұлдыз. Жерді белдеулеген сансыз жолдармен көк жүзінде отарбалар самғап жүреді деп рас айтатын болар-ау.





X




	Естен кетпес түндер-ай... Лилендтің күнделігінде олар көп беттерді алыпты. Қайсысы өзгелерінен артық екенін кім айта алады? Егер Лилендке солардың біреуін ұмыт, ешбір болмағандай, санаңнан сызып таста деп бұйырса... Қайсысын сызар еді?

	Жоқ, Лиленд сол бір қараңғы және жарық түндердің ешқайсысын ешқашан ұмытпақ емес. Жарық болатыны – жан дүниесі сондайлық сәулелі, қараңғы болатыны – құмарлыққа көзсіз елтиді, қараңғыда тек қол мен жүрек көреді...

	Соңғы кездері Мидтердің үйіне байырғы достары сирек қатынайтын болған. Ал бүгін, тіпті ойламаған жерден, сау ете қалсын және өздерімен бірге ерлі-зайыпты О” Бриндтерді, мисс Морган мен инженер Смоллетті ерте келіпті.

	Ә дегеннен-ақ ежіл-қожыл, емен-жарқын, әзіл-оспақты, қызықты, студент кездегідей сәл қызғылықты әңгіме гулеп жүріп берді.

	Өңірінде қалампыр гүлі бар ақшыл кәстөм киген Карл Розе қонақ бөлменің ортасына шығып, содалы су қосылған бір стақан вискиді қолымен ұстамастан басына бір-ақ көтеріп ішетінін және соның өзінде жаратушы Иса Мәсіхтің біз үшін төккен қанынан да қымбат сусынның бір тамшысын жерге тамызбайтынын айтты.

	– Күпіршілік айтпаңыз, – деп қалды мисс Морган, өзінің ойнақы, қырмызы жүзін байсалдылыққа салған болып.

	– Әрине, стақандағы вискиді өйтіп ішу оңай емес, – деді Том, – бірақ одан да қиыны: сіріңкенің қорабы бәтеңкеңнің басында жатса, сіріңке талы аузыңда тұрса, ал аузы ашылмаған сигареттерің қалтаңда болса, шылымыңды қалай тұтатар едің?

	Бәрі күлкіге қарық болды. Инженер Смоллет, ерлі-зайыпты О”Бриндтер, Уокер мен Лестер Мид оңашарақ шығып, өздерінше бір үйірме бола қалды. О”Бриндтерге жағынғысы келіп Уокер апы-күпі.

	– Хас балықшы балықтың қабар сәтін бос жібермес болар, – деп Карл Розе оның құлағына сыбырлады да арқасынан қуақылана итеріп қалды.

	Уокер қайырылған шашын алақанымен бір сипап қойды. Вискидің бетінде қалқыған мұзды түбіне батырмақ боп стақанын толғай түсіп сөйледі:

	– Миссис О”Бриндке құрмет көрсетілуін талап етемін, – деді. – Қоғамды қоғам ететін күйеудегі әйелдер, бірақ бұл, әрине, олар өмір-бақи күйеуде болсын деген сөз емес.

	– Ой, қу-ай! – Карл Розе Эрни Уокермен көзегелдек соғыстырды, Эрнидің гавана сигарының күлі еденге төгілді.

	Айнала күлкі, гу-гу әңгіме, бірімен-бірі соғыстырып, біріне-бірі сигарет ұсынып жүрген жұрт; ал инженер Смоллет соның бірін байқайтын емес, бар ынты-шынтымен Андерсон жайындағы әңгімесін гөйітіп тұр.

	– Осының бәрін жасаған дәл сол Андерсон. Ол болмаса ешқандай плантация да болмас еді. Ол жайындағы әңгімелердің қаншалықты рас-өтірігін білмеймін, тек бір ғана айтарым: осы сияқты жерге өзің келгенде ғана сол бір жанға табиғаттың өзі ғажайып күш-қуат бергеніне көзің жете бастайды.

	– Менің әйелім қазір ән жазып жүр, – деді 0'Бринд. – Оның аты аңызға айналған сол адам туралы әңгімелерге қаныққаны сонша, өзінің шығармасын “Андерсон мен жасыл көбелектер” деп атамақшы.

	– “Жасыл көбелегі” несі? – деп сұрады мисс Морган.

	Оның шар табақтай беті темекі түтінімен қалқып әрең көрінеді.

	– Сіздің жақында келгеніңіз бірден байқалады, – деп әңгімеге Лиленд араласты. – Мұнда біраз тұрсаңыз, дүние көзіңізге төртбұрышты боп көрінетін болады, сол төрткүлдің ішінде жүріп сіз күн мен түнді айырудан қаласыз, күндізгі сәуле мен түнгі түнек қосылып жасыл тұманға айналады. Міне сонда сіз су асты дүниесіне ұқсаған осынау жасыл әлемді жасаушы адам – Андерсонның қалталарынан не себепті жасыл көбелектер ұшып шыққанын түсінетін боласыз.

	– Міне, енді Лиленд бәрін ақи-тақи түсіндіріп берді, – деді Карл Розе. – Мен тек Андерсонның осы арадан жер бөлтектерін сатып алып, сәтін күтіп жүретінін білуші едім. Содан соң, бұл жерлерін зерттей келе, мұнда банан өсіру қолайлы екен дейтін тоқтамға келіпті.

	– Ғажап! Ғажап! – деп лепіре сөйледі мисс О”Бринд, дөп-дөңгелек мөлдір көздерімен Лилендке наздана қарап. – Андерсон жер бөлтектерін бірінен соң бірін қалтасына салып, ақыры оның қалталары қампайып пілләға толған болды ғой, ондайларды мен осындағы мангр тоғайларынан көретінмін. Ал күндердің бір күнінде сол пілләлардан жасыл көбелектер – бананның ұп-ұзын, желбір жапырақтары ұшып шығыпты, енді солар қанат қаққан көбелектерше сыбдырлап, жердің жүзін, күннің көзін алып жатыр.

	– Оның үстінде, менің ойымша, ең бастысы, – деді Уокер,

	– Андерсон климатология бойынша жүргізіп келе жатқан тәп-тәуір жұмысын мансұқ етіп отыр. Әрине, осы өңірдің картасын жасауы – даусыз еңбегі. Сондай-ақ оның климаттық жағдайларға берген сипаттамасында біздің жағалауда ешқашан дауыл болмайтынын атап көрсетуінің де маңызы зор. Ол ұсынған жобаның қабылдануы да дәл осыған байланысты. Бізде дауыл болмайтыны рас.

	– Дауылы түссін, ол деген бір жан түршігерлік нәрсе ғой, – деп саңқ етті инженер Смоллет. – Оның қандай болатынын көз алдарыңызға елестете де алмайсыздар. Сұмдық! Мақтанып-ақ айтайын, осы өмірімде талай мәрте теңіз кештім, талай сұрапылдарды бастан өткердім, Кубада циклонды да көрдім, бірақ осыдан үш жыл бұрын Атлантика жағалауында дауылға тап болғандағыдай үрейді ешқашан көріп-білмесем керек. Өзіңді тұншықтырып, жаншып, жер бетінен аластап бара жатқанын сезесің. Дауыл жолында кездескеннің бәрін қидай сыпырып, ағаштарды тамырымен қопарып, зәу биік үйлерді тас-талқан қылады.

	Әліге дейін үнсіз отырған Лестер Мид кенет дауыстай сөйледі:

	– Көп адамдар баршылықты тапқырлықпен, әуесқойлықпен, ұшқыр қиялмен еш қатысы жоқ, әншейін сәтті жүргізілген сауда-саттықтың нәтижесі деп біледі. Олар арманның жай оғындай жарқ етіп көрінетін ұлы серпіні туралы дым білмейді. Андерсон армандай білетін, ол түсінде банан тоғайларын көретін, ал плантациялардың ендігі қожайындары алатын пайдаларының сала құлаш сандарын ғана көреді және оны түсім екен деп ойлайды.

	– Сол Андерсоныңыз маған шайтан сияқты боп көрінеді, – деді мисс Морган.

	Лестер Мид оған көзін төңкере қарады. Мисс Морган оның көптен бергі ойын дөп басты. Әрине, Андерсон – жауыздықтың тропикалық бейнесі, әзәзіл. Сайтан. Мисс Морган дұрыс айтады.

	– Бәлі, оның сайтан екені рас болса, менің әнімді басқаша атауға тура келді ғой. – Миссис 0'Бринд Лилендке жанаса рояльға отырды. – Сен қалай ойлайсың? – деді күйеуіне. Мистер 0'Бринд жөткірінді.

	– Бүйте берсе, – деді ол, – түптің түбінде сен әніңді “Андерсон, немесе Жасыл Әзәзіл” деп атарсың.

	– Иә, иә, Жасыл Әзәзіл, – деп киіп кетті Лестер. – Андерсонды мен қашаннан солай атаймын. Рас қой, Лиленд? Тауратта айтылатын тамұқтың Әзәзілінен бөлек. Ол, сірә, қызыл болар.

	– Иә, есімде, солай дегенсің. Ол тауға, жасыл таудың ұшар басына шықты, бұл деген мың-мыңдаған адамдардың үміт-арманы болатын, өйткені үміт жасыл түсті болады ғой. Ол әлгілерге сөз арнап: “Әлемнің әміршісі болғыларың келе ме?” – деп сұрады.

	– Ғажап! – деп деміге сыбырлады миссис 0'Бринд Лилендтің құлағының түбіне, ал инженер Смоллет сөзін жалғап:

	– Бай болғыларың келе ме? – деді де алақанын сарт еткізді. Қолының бұлшық етіне қарап боксшы екен деп қалатындай.

	– Лестер айтсыншы, – деді Уокер, – тек әуелі тағы виски құйып алайық, ал мисс Морган тізе бүксінші.

	– Стақандарыңыз бос тұрса сөйлей алмаймын, – деді Лестер. – Жоқ, Лиленд, маған құймай-ақ қой, онсыз да көп ішіп қойдым.

	– Маған да керек емес. – Мисс Морган стақанын алақанымен басты. – Мен өз сыбағамды іштім.

	– Тамшыдан өзен тасымайды...

	– Рахмет, сондай сүйкімдісіз, миссис, сізбен сөз таластыру да қиын.

	Эрни Уокер миссис О”Бриндке жанаса барып отырды. Ол өзі ұнатқан әйелінің жанында отырып, оның тынысын сезсе, сөйлегенде аузынан шығатын (мұны ғылым дәлелдеп берген) зәрердей ғана түкірік шашырандысын жұтса, соны ғанибет санайтын еркектердің сойынан еді. Ал ең бастысы – әтірінің сондайлық нәзік, таңсық иісін жұтса; тропикалық ыстықта эссенция ыдырап, иіс бас айналдыратындай кермектеніп кетеді.

	– Бұл жолы, – деді Лестер Мид сөзін жалғап, – онымен бірге тауға шыққандар атпал азаматтар, нағыз пуритандардың ұрпақтары болатын. Жақсылыққа жандары құмар, жанарлары су бетіне түскен жұлдыздардың бейнесіндей ізгі адамдар еді. Жауын-шашыннан ықпайтын қажырлы, қайсар, жас баладай таза, күнәдан пәк жандар. Адамдар ашық аспан астында ұйықтады. Төменде, қала басталар тұста, түн қараңғысында қалтырап алғашқы оттар көрінеді. Жасыл сайтан адамдарға жақындап қалған. Сонда олардың жүрегінде жасыл түспен үміт оты жанды. Нақты зат түріндегі, ең әзәзіл бейнесіндегі үміт – ақша: жасыл қағаз, шақа, алтын. “Бай болғыларың келе ме?” – деп сұрады сайтан. Олар оның жүзін көрген жоқ, тек бұқаның көзіндей бақырайған көздері. Баю үшін көп еңбектену керек, жо-жоқ, бізге осы да қанағат десті олар. “Еңбектену? Көп еңбек ету? – Әзәзіл қарқылдап кеп күлгенде аузынан буда-буда жыландар атқылады. – Сендер ен байлыққа белшелеріңнен батасыңдар, бірақ тұяқтарың да қимылдамайды. Көздеріңді ашып, төменге қараңдар, екі теңіздің арасында жатқан көгілдір таулардан жер іздеңдер, мен сендерге тұқым беремін, олар ақша түстес жасыл қопаға айналады, оның жасыл жапырақтары мен жемістері мыңдаған алтын кесектер, мың-мыңдаған алтын шақалар, алтын құймалар болып жан-жаққа тарайды”.

	– Сонда әлгі атпал азаматтардың, пуритан ұрпақтарының көңілдеріне күпірлік кірді, – деп әңгімесін созды Лестер. – Банан қопалары оларға миллиондап ақша берді, олар дүниенің қожаларына, әлемнің әміршілеріне айиалды. Енді оларға біреу бас болуы керек еді, сонда бәрі сом алтындарға отыра қалып, Жасыл Папаны көсем етіп сайлады. Енді осы түс емес пе, ертегі емес пе? Сайтан күн асқан сайын күш алып, миллиондаған пайда сияқтанып өсіп барады, ол әуелде үміттен, әлдеқайда мол сыбағаға лайықты халықтың жасыл үмітінен пайда болған еді. Бірақ сол халықтың өзі тура жолдан тайды. Әзәзіл Андерсон оларға біздің жерімізді берді, еңбексіз-ақ табылатын, басқа біреулердің табан ақы, маңдай терімен келетін қисапсыз байлық берді. Олар – ауру-сырқау, кір-қожалақ, жарлы-жақыбай, ақсақ-тоқсақ жандар – жер тырмалап, Әзәзіл азғырған мықтыларға күндіз-түні еңбек етеді...

	Үнсіздік орнады. Лестер Мид еріген мұздан басқа ештеңе қалмаған стақанын ерніне тигізді.

	Мисс Морганның үні құмыға шықты:

	– Ғажап болғанда, мен де осыны ойлап едім. Дегенмен Жасыл әзәзілдің байлығы бізді... Біз күш-құдіретімізден айырылдық. Құр әшейін қанаушыларға айналдық, болды-бітті...

	– Құдай ақы, қорытынды жасауды қойыңыздаршы! – деді Том жан ұшыра. Оны Уокер де қолдады.

	– Ешқандай қорытынды болмасын! Ешқандай! – деп қайталады ол – Айтылған сөз айтылды, сол да жетеді!

	– Онда несіне айтып әуре болдық? – Тәрбиесі жақсы мисс Морган жарыла жаздап әрең отыр.

	– Миссис О”Бриндтің, – деп Уокер өзін есінен тандырған әйелдің есімін рақаттана аузына алды, – қалтасынан жасыл көбелектер ұшатын адам туралы, жасыл байлықтың жасаушысы Әзәзіл Андерсон әрі Жасыл Папа туралы әнін шығаруына көмектесу үшін айттық.

	Лестер Мидтің кеудесінде қандай дауыл тұрғанын жалғыз Лиленд қана байқады.

	– Айтудың қажеті жоқ, әңгіменің түйіні өзі-ақ көрініп тұр ғой. Қап-қап ақша, плантациялар, шылқыған байлық, миллиондап саналатын жылдық пайда – міне, береке-бірлігімізді біз осыған мансұқ еттік. Дүниеге билік жүргізуді айтпаймын, бізде билік бар, бірақ береке жоқ – бұл екеуі екі басқа нәрсе. Біз осындағы жерлердің иесіміз, жасыл әзәзілді қолымызда ұстап отырмыз. Бірақ, естеріңізде болсын, сайтан мәңгілік емес, Жаратушының кезегі келеді әлі, Адамның кезегі...

	– Дауыл! – деді инженер Смоллет. Ол істің адамы еді, сондықтан осынау қысыр кеңеске бірден тосқауыл қоймақшы болды. Шынында, жексенбі күннің сәтсіз уағызы сияқты, бұл не өзі!

	– Инженер сөзінің жаны бар. Бірақ бұл – ол айтқан дауыл емес, табиғаттың бой бермес үрейлі күші емес, жо-жоқ. Адамның кезеңді сәті туады да төменнен, жер қойнауынан қасарысқан қарсылықтың гөй-гөйіндей дауыл көтеріліп, бәрімізді қидай сыпырады.

	Том Бекер есіктің артынан сыпырғышты тауып алды да әрі-бері сермей түсіп айқайды салды:

	– Жөнел, жөнел әрі, жөнел! Бәріңді қидай сыпырамын, мен дауылмын!

	Біреу сыпырғышты аттап, біреу бұғып қалып, уда-шу.

	– Кәне, Том, сыпырғышпен билеші! – деп айқайлады біреу.

	Миссис О”Бринд ойнақы сазды құйқылжытып, өзгелер жұп-жұп болып билей жөнелді. Музыка байыпты ырғаққа көшкенде жұптар ажырап, әрқайсысы жаңа жұп табуға ұмтылады, ал бикесіз қалғаны сыпырғышқа ие болып, музыка ырғағын қайта баяулатқанша сонымен билеуге мәжбүр.

	Уокер Лилендке өтініш айтып, миссис 0'Бриндтің орнына рояльға отыруын сұрады. Мистер 0'Бриндтің мисс Морганға ықыласы ауғаны сонша, басқа біреу келіп қызды құшағынан жұлып әкеткенге дейін оны ешкімге ауыстырмай билей берген. Енді өз зайыбымен билеуге тура келетінін түсіне қойған ол жалма-жан еңкейіп, сыпырғышты ала қойды. Оның парықтылығына риза болған Уокер биге елтіген болып, жайнаңкөз әдемі О”Бриндті мейірлене өзіне тартты. Шіркін-ай, дәл осылай құшағында тұрғанда, дәл қазір, табан аузында оны қалай сүйгісі келіп кетті десеңші! Бірақ болмады, айырылып қалды, енді ол сыпырғышты қолына ұстаған күйі жалғыз тапырақтап жүр. Не деген ақымақ ойын еді! Үлбіреген миссис О”Бриндтің орнына, қол жетпес тәтті жемістің орнына – қаудыраған жаман сыпырғыш! Амал қанша!

	– Мүмкін жасыл сайтан емес шығар, бірақ әйтеуір сіздің достарыңызды бір жын иектегені анық, – деді Лестер Мидке инженер Смоллет. – Жын қаққандай билейді, бірақ дер кезінде бір шарасын қолданбаса, осының өзі өлім биіне ұласып кетіп жүрмесін. Сіз айтқан дауыл көп күттіре қоймас. Езгінің, қанаудың, қорлық пен зорлықтың небір сұмдықтарын көргендер өздерінің қайғы-қасіреті үшін кек алуға көтеріледі. Осының бәрін жасырып-жаппай өзімнің баяндамамда жазып жіберсем деймін.

	– Сыпырғыш бетімен қалды, роялыда ойнаған да ешкім жоқ, бірақ би жалғаса берді, – деді ванна бөлмесінде қырынып тұрған Уокер ашық есік арқылы Тыюри Дэзинмен әңгімесін жалғап. – Мисс Морган О”Бриндпен биледі.

	– Меніңше, сол жас шалың белсіз болу керек.

	– Қызғанасың-дағы.

	– Жоқ, мисс Морган менің талғамымдағы адам емес.

	– Ал мен, өзің білесің, айдай сұлу миссис О”Бриндпен биледім.

	– Ол маған көбірек ұнайды.

	– Маған да.

	– Тағы кім-кіммен биледі?

	– Том Бекер мен инженер. Екеуі де өлесі мас.

	– Дегенмен ауыз жаласа қалған екен.

	– Сенің ойыңдағыдай ауыз жаласты ма, жоқ па – білмеймін. Аш мысықтың түсіне тышқан кіретіні белгілі... Бірақ Том инженердің мойнына асылып, әкем-көкем деп өліп-өшкені рас, инженер де Томды құшақтап, “бауырым” деп, бауыры езіліп-ақ жүрді. Егер өзің сонда болсаң, кіммен билер едің?

	– Лилендпен.

	– Е, онда шекең қызбақшы екен.

	– Айтпа. Дені сау екендігі сонша, тіпті жүрегің айнидіы.

	Оның үстіне, әлгі есерсоқ күйеуін айтсаңшы, әділдік жолындағы ұлы күрескер.

	– Ол кеше де уағыз айтты. Адам айтқысыз жойқын күші бар жаңа бір дауыл туралы. Мына плантацияларды көктей өтіп, бәрімізді тып-типыл етеді дей ме-ау. Ол өзі адамның серт сағаты соғып, құдай жасыл сайтанды ауыздықтаған сәтте басталатын болса керек.

	– Соның өзі бір төзгісіз адам. Біздің тікбұрышты дүниемізден тысқары өмір сүретіндей. Тіпті сонысына тәубе. Оның тікбұрышты ойлау теориясы дейтінін естуің бар ма? Біз параллель сызықтар шеңберінде ойлауға мәжбүрміз дейді ол. Банан плантациялары төртбұрыш формасында болады, жұмысшылардың үйлері де сондай, сондықтан біз, осында тұратын бәріміз, үмітсіздік сезіміне ұрынамыз, өйткені параллель сызықтар ешқашан қиылыспайды, олар әрқашан бір-бірінен бірдей қашықтықта қала береді, сол сияқты біз де өзімізбен-өзіміз еш уақытта біріге алмаймыз, әрқайсымыз параллель екі адам болып қала береміз. Оның айтуынша, плантациялардың төртбұрышы біткен жерде де адам – білмеймін, солай ма, әлде өзінің қиялы ма – параллель сызықтарын көруін тоқтатпайды, ол сызықтар одан әрі, шексіздікке дейін созыла береді және еш уақытта қиылыспайды. Яғни, оның пікірінше, біз, осы жердің тұрғындары, ұдайы әлденеге ұмтыла береміз, бірақ оған ешқашан да жетпейміз, ешқашан да. Амалы таусылған адам күні бойғы діңкелеткен жұмыстан кейін мекен-жайынан пана табайын десе, өзінің үйі де параллель сызықтардың жалғасы екенін көреді, әбден қалжырап ұйқыға кеткенше сол сызықтар көзінің алдында тұрады да қояды...

	– Сен өзің жаңа теорияның уағыздаушысы болып алыпсың ғой. – Қырынып-жуынып, ақшыл көк кәстөм киген Уокер Тьюри Дэзиннің қолын қысты. Ол Уокерге сигарет ұсынды.

	– Оның айтуынша, – деп сөзін жалғады Тьюри Дэзин, – осы бір албастыдай басқан геометрияны Жасыл Папа ойлап тапқан болса керек. Плантацияда жұмыс істейтіндер өздерін сабырлы, сенімді түрде сезінбеулері керек, олардың өмір жолы жұмыс пен отбасы, ошақ қасы арқылы өтеді, олар ертеңгі күндерінің дәйектілігіне, сенімділігіне ұмтылады, бірақ соның бәрі сол бағы параллель сызықтардың қиылысатын жерінде, яғни ешқашан болмайды деген сөз.

	– Бірақ біз әзірше сыпырғышпен билей жүріп, қалаған жұбымыздан үмітімізді үзбейміз. Демек, жағдайымыз жаман емес.

	– Иә, ал еркек пен әйелдің арақатынасына келсек... Бұл мәселеде Лестер мені үш орап алады.

	– Ол, сірә, сенің сол әлгі ішкі параллелизмге байланысты еркектерге жақпайтыныңды айтқан болар.

	– Жоқ, ол мені қатты құрметтейді, сен ойлама. Менің мұртым жоқ, еркектің кәстөмін кимеймін, кейбір ақымақтарша еркектердің қылығына еліктемеймін... Ол мені жолдасы ретінде бағалайды.

	– Жә, қайғы басар болсын, “ат мойнынан” бір-бір тартып жіберейік. Саған құяйын ба?

	– Маған әлі ертерек. Таңғы сегізден аса қоймаған шығар.

	Бірақ күні түскір жанып барады... Мұз тамсаса болар еді. Жарайды, құйсаң құйшы.

	Уокер әсем суреттермен безендірілген, аттың мойнындай сымбатты, сидиған ұзын бокалдарды алып, қолы дірілдей тұрып біршама виски құйды да содалы су қосып, үстіне лимон шырынын сықты.

	– Бокалды ұста. Қарашы, қандай сұлудың суреті салынғанын: балтыры топ-толық, төсі қайқайған, өзі қара торының әдемісі.

	Тьюри Дэзин жергілікті Венераны қызықтап біраз тұрды да вискиге ернін тигізді. Бір-екі ұрттап, досына портсигарын ұсынды. Оның алтын жалатқан қақпағының ішкі бетіне әйелдің бейнесі салыныпты, портсигар ашылғанда әйел де бұтын ашқандай болады екен.

	– Кел бұған сигареттен темекі алып салайық, сонда жирен түсті жүнге ұқсайтын болады.

	– Менің темекім қара түсті еді.

	– Ха-ха! Ха-ха! – Эрни Уокер қарқылдай күлгенде вискиге салған мұзы қолындағы бокалын сындыра жаздады.

	Ол басын шалқайта беріп, ұзын мойнын соза түсті де отты сұйықты бейне бір бокалдан екіншісіне қотара салды. Содан соң Тьюри Дэзинге жанаса барып отырып, жымия түсіп, қандай оқиғаға тап болғанын айтуға кірісті.

	– Осындағы ең қарт басқарушының уыздай жап-жас әйелі – әлгі шал үшінші рет үйленген болатын – жақында маған келіп...

	– Көп нүкте.

	– Күйеуі сенбіден дүйсенбіге дейін карта ойнайды, ал мереке күндері, үйінен күндіз шықса, кемінде үш күн жүріп қайтатыны бар.

	– Оның әйелімен мені таныстырсаңшы.

	– Менің ойым да сол еді, күйеуін жолынан бір адастырсам деп едім, әйтпесе, тегі, өзін Отеллодан кем санамайды. Ал саған әйелін қызғана қоймас, қамқоршылық жасап жүрген біреу деп ойлар.

	– Оның бола қоймас, жарқыным. Мені өзінің абыройын күзетуге пайдаланғысы келген басқарушылар аз болған жоқ. Сенің айтайын деп отырғаның жеңгетайлыққа ұқсайды. Мүмкін, менің жүріс-тұрысымда әбестіктерім бар шығар, бірақ мен тік мінездің адамымын, жеңгетайлықты жаным жарата қоймайды. Жеңгетай дегенің де – сол жезөкше, тек жарты жолда қалып қойған демесең.

	– Менің негізгі уайымым бұл емес. Басты пәле мынада: осындағы біреудің қызы бала таппақшы боп аузы-мұрнынан шығып отыр, соған мені күстәналайтын көрінеді. Шындығында ол – Карло Розенің ісі.

	– Қой әрі! Басқа біреуді айт. Тықыр қораз сияқтанған сол бір Дон Жуаныңды аузыңа алмашы. Ешкім иланбайды.

	– Ендеше, Том болар.

	– Пәлеңді кімге жапсаң да өзің біл, бірақ бұған мені араластырма.

	– Тәрізі, Том дұрыс келер-ау. Әлде басқа біреуді іздесем бе екен? Әлгі дүкеншімен сөйлесіп көру керек еді, ақша берсе, әкелікті мойнына алудан қашпайтын сол. Оның үстіне, қыз әкесінің қолын майлап, ашуын басамын десе, тауары жеткілікті. Ол итің біз сияқтылардан ақшаны күреп алады, ал сорлаған қыздардың әкелері күріш, қант, консерві, ром мен әтір сияқты көр-жерге алдана салады.

	– Демек, дүкенші бұл жердің халқын көбейтулеріңе қол ұшын беріп жүр екен ғой. Ақ шашты балаларының саны бірталайға барып-ақ қалған шығар.

	– Әркім өз білгенімен мал табады. Ал біз ерте ме, кеш пе бұл арадан тайып тұрамыз.

	– Балаларың қалады ғой.

	– Қанша қалар дейсің. Климат адам айтқысыз, қайыршылық, аштық... Ауру-сырқау да балаларды баудай түсіреді – қызылша дейсің бе, мысқыл дейсің бе, бұлақ, қызамық, баспа, көкжөтел дейсің бе... Аты шулы ішек құртын айтпай-ақ қояйын.

	– Жасыл тамұқ. Осында келген еркек-әйел дәп бір күйлеген, күйекке түскен аң сияқтанып кетеді. Арақтың пәлесі ме, климат солай ма, бәлкім, әлгі параллель сызықтардың әсері ме – білмеймін. Айтпақшы, мен саған бұл жөнінде Лестер Мид не ойлайтынын түсіндірмекші едім-ау.

	– Онда мен тағы бір бокал тастап алайын. Сен қалайсың?

	– Жоқ, мен таңертең ішкенді жаратпаймын. Көбінесе түнде ішемін. Оның үстіне, мына вискиің маған ұнаған жоқ, иісі тым қатты екен. Мидтің секс туралы теориясын тыңда, өте қызық нәрсе. Параллель сызықтардың ортасында өмір сүру еркектердің бір әйелден соң бір әйелге дейтін құмарлығын арттыра береді, әйелдер де оңай көнгіш, ашынадан ашына ауыстырғыш болады. Бәрі сол, кез келген нәсілдің, кез келген тап пен ортаның әйелдері сондай. Себебі не? Себебі – еркектер мен әйелдер торға түскенін сезеді де, үмітсіздіктен құштарлық толқынында, махаббат ойынында өздерін-өздері ұмытқысы келеді. Біздің тікбұрышты плантацияларды көз алдыңа келтірші: екі жағы – ұзын, екі жағы – қысқа, төрт жағынан бірдей шарбақ жасай салсаң болды, біз тордағы аң болып шыға келеміз, қаз-қатар тор, бірінен соң бірі тор, тор, тор... теңізге жеткенше тор.

	– Торлар, аңдар және оларды жуасытушылар.

	– Дұрыс. Лестердің айтуынша, біз – жуасытушылармыз, қолымыздағы шыбыртқымыз – еңбек шарты, ал шыбыртқының ұшына құйылған қорғасын – компанияның кез келген жұмысшыны жұмыстан шығара алатын құқығы жөніндегі тармақ...

	– Ха-ха! Соның сөзі рас болғаны ма? Қорқынышты-ақ екен! – Уокер тағы да бокалын басына көтеріп, Тьюри Дэзин қайтадан шылымын тұтатты. Уокер орамалмен ернін сүртті. – Шынында, бәріміз торда отырмыз, – деді ол, – мен де, біздің достарымыз да. Тұншығамыз, көк жүзін тек темір шыбықтардың арасынан көреміз, ал оларды сындыруға және болмайды, себебі ешқандай шыбық жоқ... Тағы сол қарғыс атқан параллель сызықтар! Қорқынышты! Қорқынышты! Әрі бізді өлтіріп жатқан тропиктер емес, орман да, шыбын-шіркейлі батпақ та, сары немесе қара безгек те емес... олай емес! Біз үрейден ауырып, үрейден өліп жатырмыз. Біз – аңбыз, сондықтан тор ішінде қамалып, бұрыштан-бұрышқа сенделумен жүрміз. Онымыз тозақтан да жаман. Тозақта да отқа жанасың ғой, бірақ онда дәл осындағыдай үмітсіздік, мұндағыдай мағынасыздық болмайтын шығар... Арпалысып, алысып, ақырын күтесің, әлденені іздейсің, бірақ мұның ақыры болмайтынын, ешқашан бітпейтінін өзің де білесің.

	Уокер қанталаған көзімен қонақ бөлмені шолып өтті. Кітап сөресінің үстінде анасының портреті ілулі тұр, күміспен нақышталған жақтаулары жарқырайды. Уокер портретке көз тастап, деміге сөйледі:

	– Бұрынғы ұрпақтың адамдары – бақытты, өйткені олар... – Ол бокалын үстел үстіне қойып, бүкіл денесімен құрыстанып барып, иығын көтерді. Тұла бойы қалшылдап кетті.

	– Ойлайтын түгі жоқ, бәрі белгілі жайт, – деді Тьюри Дэзин. – Лестер Мид айтпақшы, олар сайтанның арбауына шыдап баққан. Байлықтан, адам айтқысыз пайдадан, ақшамен келетін биліктен, үміт тауында тұрып ібіліс қарық қылмақшы болған бар жақсылықтан баз кешкен. Соған олардың ерлігі де, адалдығы да жеткен. Ал біз болсақ әзәзілдің даусын естісімен шартқа қол қоюға тұра жүгіреміз. Содан барып торға түсеміз.

	– Бұл арада шынымен-ақ байлыққа белшеден батуға болады. Пайда дегенің тау-төбе. Егер, айталық, банан плантацияларынан түсетін пайданы бала санай бастаса және бірден мыңдармен есептесе, қартайғанша есептеп, санының түбіне жетпейді.

	– Ой, сен де соғасың-ау.

	– Ал билік ше, Тьюри Дэзин? Сайтанның азғыруындағы маған ұнайтыны – билік, ал байлық – ол да билік... Демек, маған салса, Парижың қарызыңа татиды дер едім.

	Тьюри Дэзин орнынан көтерілді – Мидтердің үйіндегі кеште не болғанын білді, енді кетуі керек. Уокер де тұрып, сабан қалпағын басына киді – Тьюри шығарып салмақшы.

	– Кеңсеге бәрібір кешіктім, – деді ол есігін құлыптап тұрып. – Енді баланың қамын ойластырайын, оған әке тауып беруім керек қой.

	– Бір дүкеншіні тапқан сияқты едің ғой.

	– Бұл соншалықты оңай да шаруа емес, оны әлі көндіру керек, шіркіннің ұяты бар көрінеді.

	– ¥ят жұрттың бәрінде бар. Бірақ Әзәзіл келгенде ешкім шыдап тұра алмайды.





XI




	Едәуір қызып алған Эрни Уокер шиттей ақсары балалардың өгей әкесі Чичугуо ағайдың дүкенінің табалдырығынан аттады. Эрни сабан қалпағын шешіп (шашы дереу маңдайына түсті), едәуір ағылшынша мүкістеніп сөйледі:



	Бала кімнен? Қайдан білем?

	Жүрген жері – сайран кілең.

	Бір, екі, үш,

	Саған түсер күш.



	Күл сияқтанған өңсіз терісі үнемі түлеп жүретін қоңырқай жүзді Чичигуо ағай жақтырмай қарады – әлгі өлең оған ұнай қойған жоқ. Ол бос емес еді: өзінің борышкерлерінің бірі – пончо жамылып, ақ жейде киген, мойнына түйіндеп орамал байлаған қу сүйек шаруаның “шаңын қағып” тұрған болатын.

	– Қалай ететініңді өзің біл: иә қарызыңды өтейсің, иә болмаса дүние-мүлкіңді әкеп өткізесің.

	– Сен өзің менімен қалай-қалай сөйлесесің? Оның жарамайды. Менің қызыммен ойнап-күлгенде дыңдайсың, ал одан маған не пайда? Жарылқанған жерім жоқ. Алғаным – жалғыз кетпен, басқасының бәрін қызға жұмсадым, сенің жақсылығыңды білсін деп киім-кешек әперген болдым.

	– Оған бекер әуре болғансың, мен мұнда шүлен таратайын деп отырған жоқпын. Дүкеннен не қаласаң да ал, бірақ мерзімі өткен екен – берешегіңді өте. Өтей алмайды екенсің – дүние-мүлкіңді сал. Қарындарың ашып, іштерің шұрылдаса маған жүгіресіңдер, табанымды жалауға барасыңдар: әулие де мен, пәлен де, түген де мен... ал төлеуге келгенде итше арпылдайсыңдар. Жақында осында біреу, өзінің атын да білмеймін, әкіреңдесін-ай келіп, мені бәрі бірінші кездескен бағанға асып кетпекші көрінеді.

	Шаруа ләм деп тіл қатпастан шығып жүре берді. Бірақ Чичигуо ағай сабасына түсе қоймады:

	– Асып қоймақшы... Мына мені! Неге басқарушыны емес?

	Тапқан екен иі жұмсақты! Мен деген кішкентай адаммын. Әрине, бәрінің қиюын келтіріп қойғандары рас, бейшаралар қанша тапса да бәрін қақшып алады. Кім? Мына сіздер! – Дүкенші бұлың-бұлың ұзын саусағымен Уокерді түртті. – Сорлылардың қан-сөлін сора беру үшін не сұмдықтарды істейсіздер. ¥ят деген болса екен-ау, миллиондарды сапырып отырып, сондай істерге барасыздар, турасын айтқанда, ұрлық жасайсыздар. Жоқ, олар мені аса алмайтын шығар! Оңбаған иттер! Кеше түнде тереземнің алдына келіп, менің терімді сыпыратындарын айтып оттайды... жексұрындар... Сіз жақсы келдіңіз, мистер Эрни, тізімдеріне сізді де қосыпты, міне енді сіз екеуміз банан шоғы құрлы асылып тұратын боламыз, көзімізді қаршыға шоқитын болады!

	– Менің жазығым не?

	– Жазығыңыз – қатындар. Сіздің әйелдеріңіз сұлтанның харамындағыдан да көп. Олар сондай алты адамды о дүниеге аттандырмақшы, әуелі сізден бастайды, содан соң чоло Сифуэнтесті, дон Медардоны, мистер Абернесиді және әлгі, өздері Минор деп атайтынды, ол да қатын десе өліп тұратын неме.

	Ол күлді. Уокердің бойынан вискидің иісі аңқиды, дүкенші оны құмарта иіскеп, бетіне бетін тақап емінгенде Уокердің маңдайындағы шашы желбіреп тұрды.

	– Хи-хи, олардың тізімінде Риппи де бар, сеньор Андраде ме, Андрадес пе, қалай еді, ол да және дон Хуанчо Монхенің өзі де бар. Сіздер астанада кешірім алсаңыздар да болады, қасиетті апта басталғанда бастарыңызға күләпара жамылып, шеру тартсаңыздар Жаратушы Ие барлық жексұрын қылықтарыңызды кешіреді. Ал мұндағы жағдай басқа, алда-жалда дауыл тұрып кетсе мұқым жағалауға жайылады, мен білем ғой – дүкенші деген барометр есепті... Ешкім төлегісі келмейді... иттің ғана балалары... жаңа әлгіде өзіңіз көрдіңіз ғой... ол өзі ең ұқыпты борышкер болатын, апта өтсе болды берешегінің есебіне бірдеңесін арқалап келіп тұратын. Әрине, ондай есеп айырысу маған қол емес, бірақ ол да үйіндегісін жетіскенінен әкелмейді ғой... Енді, міне, мүлдем төлемейтінді шығарды, қорқытсаң да, жалынып-жалпайсаң да – бәрібір...

	Сыртта шаңқай түстің аппақ күні шақырайып, жанып тұр, ал дүкен іші салқын, қылуеттің ішіндей алакеуім. Екі қабырғаның арасында тынымсыз жүгіріп атжалмандар өткенде жылтыраған көзі бар маятник теңселіп тұрғандай.

	Дағарадай қалпағын сүйретіп бақылаушы кіріп еді дүкеннің тылсымы батқының салдырына толып кетті.

	– Қарғыс атқандар, мен ешқайсына ләм деген жоқпын. Бәрі өре түрегеліпті, тіпті әншейінде былқ етпейтін маубас үндістер де.

	Дүкенші мен Эрни Уокерде үн жоқ.

	– Жұмыс істемейді, ештеңеге құлықтары жоқ, – деп гөй-гөйін соза берді бақылаушы. – Тіпті орнынан қозғай алмайсың, құдды өлік дерсің. Әлде мас па... көздері мөлиіп, қыбыр етпейді-ау, қыбыр етпейді. Сірә, ішкен-ау иттер. Маскүнемді спирт толы бөтелкедегі малғұн де де қой, ал сіз, мистер, виски құйылған бөтелкеденсіз.

	Эрни Уокер бақылаушыға ашулана көз қиығын тастады. Дүкенші оның неге келгенін сұрады.

	– Сарахобальданы сабап тастапты, соны айтқалы келдім...

	Жұмысқа да шықпайды... Басталды...

	Сарахобальданың жайын естігенде алпамсадай, қап-қара, ашулы дүкенші балаша қыңқылдай жөнелді.

	– Мына ұрасы түскірді жауып, көзімді жоғалтамын, астын үстіне шығарса да мені тауып көрсін...

	– Қазір ауруханада жатыр, әлгі Сарахобальданы айтам, – деді бақылаушы. – Сорлының сау тамтығы жоқ.

	Сарахобальданың шашы аппақ болып (үйіне жұрт сау ете түскенде қорыққанынан ағарып жүре берген болуы керек), жүзі күлгін тартып, кір-кір ескі шүберек сықылды мылжа-мылжа күйде ауруханада жатқаны рас еді.

	Қоқан-лоққыны ол талай естіген, бірақ оларға сене қоймаушы еді, ал бұл жолы содырлы сойқан өзінің көз алдында болды: ішірткі жазылған қағаздары мен бал ашатын карталары пәршалап жыртылды, сүзгілері төңкерілді, хош иісті бальзамдары төгілді, тұнба құйылған шишалар қиратылды... Едендегі қиындылар мен қиратындылардың арасында аяқтары тарбиып, көкжасыл бақалар қимылсыз сілейді де қалды... Ең жаманы – Сарахобальдадан қан кетті. Әдетте өзінің дәрі-дәрмегін жасайтын ас үйінде отырғанда сап ете түскендердің бірі оны теуіп жіберіп, еденге қалпақтай түсірген... Жалғыз көзді біреу оны аяп, ауруханаға алып жөнелді. Аттаған сайын әйелден қан саулай берген соң анау оны арқалап алған. “Үстіме қан жұқса жауапқа тартуы да мүмкін-ау, – деп ойлады соқыр, – бірақ жақсылық қылсаң бүтін қыл деген”. Соған тәуекел еткен ол Сарахобальданы сүйреген күйі ауруханаға жетіп еді.

	Бәкене бойлы, қысқа қол, үкі көз дәрігер келді.

	– Е-е, кәрі мыстан, ақыры сыбағаңды алған екенсің ғой, – деді ол Сарахобальданы көріп, – және қандай қылығың үшін десеңші... бір зәңгімен былыққан боларсың-ау... Бұл кемпірлерді қойсаңшы, әйтеуір бір амалын тауып, бұрынғыларын қайта бастағылары келеді де тұрады. Ал соғыстың аты – соғыс, мен солай айтамын... – Бетінде тамшы қан жоқ, қудай болып кеткен Сарахобальдада, үн-түн жоқ, дәрігерге қарапты да қалыпты.

	Қызғылт резеңке биялай киген қыздар әйнек шкаптардан жалтыраған бір аспаптарды алып жатыр.

	Сарахобальданы әкелген жігіт сытылып шығып кеткен. Мұнда оған қалған жұмыс жоқ, ол мұның күйеуі де емес. Дегенмен, кетер алдында әуестігі ұстап, Сарахобальданың қандай екенін бір көріп қалды.

	– Бұл құрған қатын әр түрлі дәрі-дәрмек жасап, жұртты есалаң қылғанын қоймайды, – деп түсіндіріп жатыр дәрігер. – Енді менің қолыма түстің бе, бәлем. Қазір сенің ашынаңды шақырта қояйын, көрсін сенің қандай шірік екеніңді, мүмкін табанда ақылы кірер. Неге солай істемеске? А?

	Сарахобальданың зәресі зәр түбіне кетті. Дәрігер оны кәдімгі еркектердің ұстарасымен қырды.

	– Әрине, жұрт не десе о десін, – деп сөзін жалғады ол, – ал Джон Пайл қарттан әйелінің жеріп шығуы – осының жұмысы, басқа да түрлі-түрлі сұрқиялықтары бар мұның...

	Қасық тәріздес бірдеңені жалаңдатып шаруасына кірісіп кеткен дәрігер үнсіз қалды. Жаны қиналған Сарахобальда қалшылдап, бұралаң қағып, көгерген ернін тістелеп, ыңырсып жатыр. Көмекші қыздардың бірі дәрігерге темір тістері бар қысқышты ұстата қойғаны сол еді, Сарахобальда өз қанын сезді...

	Әйтеуір бір кезде дәрігер операциясын аяқтады-ау. Әлі сол салдырлай сөйлеген күйі ол қолын мұқият сабындап, екі шүмекті бірдей ашып қойды. Су алақанындағы аппақ көбікті жуып әкетіп жатыр, өзі де сол көбіктей аппақ тістерін көрсете жымиып, әлгі бір айтқан сөзін қайталап қояды:

	– Соғыстың аты – соғыс. Ұқтың ба, қарғыс атқан қақбас?

	Операция бөлмесі қайнап кетті, желдеткіштер ызыңдап, жараны таңар алдында жағылған марганцовканың иісі мұрынды жарып барады...

	Бақылаушы қыстақты түгел шарлап, Сарахобальдаға шабуыл жасалғанын сүйінші сұрағандай ғып айтып шықты. Екеуі де айтулы мерген болғанымен, дон Андрадито мен Хуанчо Монхе өзгелерден қатты үрейленді. Олар мылтықтары мен тапаншаларын айқыш-ұйқыш асынып жүретінді шығарды, үйлеріндегі әйнекті жақтауларда бұрыннан ілулі тұратын, өздерінің тыныс алуы сияқты белгісіз, еренсіз қалған әулиелерге жалынып-жалбарынумен болды... Ештеңенің себі тиген жоқ. Бақылаушылар күнде қосүрей. Жұмыскерлердің көзқарасында секем аларлық дәнеңе жоқ сыңайлы. Бірақ бақылаушылар – дөкейлері де, ұсақ-түйектері де – бір өзгерістер барын сезеді, не пәле екенін айту қиын, бірақ жұмыскерлердің көзқарасы оларды тінткілеп, салмақтап, ақтық есеп айырысатын кез келгенде қай жерінен қия соғуды ойластырып жүрген сықылды көрінеді.

	Өзгеден бұрын бақылаушылардың әйелдеріне көрім болды – күйеулері үйден шығуды сиретті. Қыстақта алшаң басып жүру қауіп, сондықтан жұмыстан соң бәрі дереу үйлеріне қайтады – зерігіп босқа отырады, журнал оқып, ескі-құсқы кітаптарды ақтарады, Иса пайғамбар мен әулиелердің бейнесі алдында күні-түні жанатын шырағдандарды ауыстырады. Үнсіз тобыр оларды қыспаққа алып, көлеңке сияқтанған даладай қалпақтар тоғыса келіп, қуатты қоңырқай қолдар көкке сермеліп, тырнақтары сояудай бунақ-бунақ тұтқыр саусақтар олардың алқымына жабысып, ауада ысылдаған мачетелер жарқылдап келіп-ақ қалғандай, тыныс алудың өзі қиямет-қайымға айналды...

	Бақылаушы – дөкейі де, ұсақ-түйегі де – тынысы тарылып, жейдесінің өңірін ағытып, өзінен, өз үрейінен өзі қашып құтылуға, жанының түкпірінде жасырынған қорқынышты жұлып тастауға жанталасады. Екі қолын екі жаққа жайып, түн түнегінде шықтың күміс тамшыларында жүзіп келе жатқандай болады; шықтың емес-ау, тердің, тер болғанда кергіге түскен Мәсіхтің де тері емес, күндіз-түні танаптарға тағзым етіп, титықтағанша жұмыс істейтін мыңдаған құлдардың тұла бойынан саулаған тердің тамшыларында жүзіп келе жатқандай.

	Бақылаушының – дөкейінің де, ұсақ-түйегінің де – ұйқысы шала. Сәл ғана селкеу дыбыстан шошып, жалаңаш күйінде, жанығып, төсегінен атып тұрады; тырдай жалаңаш, қорғансыз әйелі керіліп ұйықтап жатқанда, дәл сондай жалаңаш, қорғансыз балалары пысылдап жатқанда ол есіктің көзінде тұрып, қалың қаудың арасынан әлдебіреудің көлеңкесі қараң ете түспес пе екен деп, жасыл-қара түн қойнына үрке қарайды. Ал кейде тура қарсы алдына албаты мылтық атып, өзінің үрейіне оқ шығындайды. Оған жауап ретінде ауладағы төбет ұлып, қорадағы ұйқылы-ояу тауықтар қыт-қыттап, есікті жел тербейді...

	– Пулемет жіберіпті! Көп екен... – деген қауесет тарады. – Солдаттар келіпті... Бекет маңына еру жасапты!

	Бақылаушылар – дөкейлері де, ұсақ-түйегі де – бұған өз көздерімен қанықпақшы болды. Жұмыскерлер де вокзалға құйылды. Бұл күні бақылаушылар жұмыстан соң үйлеріне қайтпаған. Онда не бітірмек? Кітап оқып, бала бағып... зерігіп өлесің! Олар әулиелерге сиынуды да қойған. Пулемет жіберіп жатқанда сиынып керегі не? Ал абыройы төгілген қыздардың әкелері, бауырлары, туыстары мен жай әншейін таныстары тарапынан болған қоқан-лоққысымақтар оларды қорқыта алуы мүмкін бе?

	Дүкенші, шынжырын сүйреткен тұтқын сияқты, әр кеш сайын темір кереуетін салдырлатып, ұраның бір шетінен бір шетіне сүйреумен жүр. Ол әр түні әр басқа жерге ұйықтайды.

	– Пулемет дейтінді мен өз отанымда көргенмін, – дейді ол. – Әрине, оларды бастықтарға қорған болсын деп жіберді. Ал бірақ солдаттар халықтың ортасынан шыққан ғой. Осылардай үндістер, сондықтан оларға сене беруге де болмайды. Сол пулеметтерін күндердің бір күнінде... һа! Күндердің бір күнінде бізге қарсы бұрады, міне сонда барып сендер мені естеріңе аласыңдар, Чичигуо ағаларыңды еске аласыңдар!

	Көп адамдарды ұстады, соның ішінде Бастиансито Кухубуль мен Хуанчо Лусеро да бар. Қиыншылық атаулыға қыңбайтын атпал азаматтар, оларды ештеңемен қорқыта алмайсың, тіпті өліміңді де қасқайып қарсы алудан таймайды олар.

	Бәрін бекетке алып жүрді, әйелдері мен аналары соңдарынан шұбырды. Тұтқындарды апарып мал тасуға арналған вагондарға тықты. Бастиансито, көзі бақырайып, алға қарап қатып қалған, Лусеро жап-жалпақ қатқыл алақанын көтеріп, жақындарына бұлғаған болды...

	Міне, тағы да қалпағы – басында, шабаданы – қолында, қорқоры – аузында, Лестер Мид астанаға кетіп бара жатыр.

	Пойыз қатты кешіккен. Мид пен Лиленд бекет басына келіп, ұзынша орындыққа жайғасып, пальмаларға, бұталарға қарап отыра берді... Сол беті олар екі сағаттан аса үн-түнсіз отырды. Сөйлегенде не айтпақ? Лилендке Лестердің қасына отырғаннан артық ештеңе жоқ! Шыбын секілді беймаза, жүдеу әрі жабырқау бұралқы иттер келіп, оларды бір-бір иіскейді де кетіп отырады. Ара-тұра жергілікті тұрғындардың біреуі терезеден терезеге жүгіріп, ештеңенің жөнін біле алмай сілесі қатады да пойыздың қашан келетінін екеуінен сұрайды. Олар жауап береді. Тағы да үнсіздік, күйдіріп бара жатқан күн, аптап ыстық, шыбындар, бұталар, пальмалар... Ақыры, жасыл түтіннің будақтарынан шыққандай боп, бұтаның қалқасынан жайлап жылжып паровоз шықты. ЬІсқырық, қоңырау үні... Қоштасу.

	Лестер Мид өзінің адвокаты, отставкадағы сот шенеунігіне тартты, оны көргенде адамның ойына мінсіздік, адалдық, әділдік дейтін әлдеқашан ұмытылған сөздер өзінен-өзі келуші еді. Оның үстіне, адвокаттың артында биіктігі екі қабат үйге жақын кергі тұратын.

	Үстіне шынтағы қажалған пенжек пен көнетоз жейде киген, мойнындағы көпті көрген көбелек галстугі ұшып кетуге әзер тұрған, аяғындағы бәтеңкесі қолқылдаған адвокат клиентінің жеделхатын алған соң дереу сотқа барып, қарауға әзірленген істерге көз жүгіртіп шыққанын, бірақ ештеңе таба алмағанын айтты.

	– Олар түрмеде отырса, ештеңе болмағаны қалай!

	– Мен айтып болайын, сеньор Мид. Онда бар нәрсе – тек қана қағаздар, тау-төбе қағаз. Бірақ солардың бірде-біреуінде айыпталушылардың тұтқындалғаны жөнінде ештеңе айтылмайды. Ештеңе.

	– Менің жолдастарым тұтқындалып отыр, түсінесіз бе? Мен үшін сол жеткілікті.

	– Әрине. Заңсыз әрекет жасалған, сол арқылы конституцияны бұзуға, яғни қылмысқа жол берілген, сондықтан бұл істегі менің міндетім – мұндай жайлардың қайталанбауын қамтамасыз ету. – Адвокат қолдан жасалған шылымын алып тұтатты да сөзін жалғады: – Соттың әрекеті қандай да болсын құқықтық нормаларды бүтіндей аяқ асты ететіндіктен, – ұялғаннан бейшараның даусы қалтырап кетті, өйткені ол адал жан еді, – менің ойымша, егер біз заң жолымен жүретін болсақ, қағаздың саны көбейіп, үйіле береді де тұтқындарды біз босата алмаймыз.

	– Не істеу керегін айтыңыз, сеньор адвокат.

	– Басқа бір жо...жо... жолдарын қарастыру керек...

	Лестер Мид “Тропикаль платанера” (С.А.) компаниясының адвокаты кім екенін біліп алды да келесі күні таңертең соған барды.

	Компания адвокатының кеңсесінен сондай орындағы басшылар мен қызметшілердің әр қимылын оңайлататын таза американдық қолайлылық лебі еседі екен. Нью-Йоркте тігілген мінсіз кәстөм киген адвокат, қабылдау бөлмесінде бірталай адам отырғанына қарамастан, Мидті дереу кабинетіне кіргізді.

	– Біз шетелдік клиенттерді бірінші кезекте қабылдаймыз, – деп тәжім етті де, ол кабинеттің есігін жауып алды.

	Мид былғары креслоға жайғасты, адвокат өзінің жазу үстеліне барып отырды.

	– Мен кеше тұтқындалып, осында әкетілген жер иеленушілердің көршісімін, – деді ол. – Өзімнің көршілеріме көмектескелі келдім. Сіз, сірә, осы істе айыптаушы боларсыз.

	– Келгеніңізге рахмет, бірақ біз ешкімді айыптамайтынымызды сіздің құзырыңызға жеткізуді өзіме парыз санаймын. Іс насырға шауып бара жатқандай болса біздің жалғыз істейтін шарамыз – баспасөз өкілдерінен болып жатқан жағдай турасында халықты хабардар етуді өтіну. Біздіңше, мұндай жағдайдағы бірден-бір сот – сол халықтың пікірі. Сірә, өзіңіз де көрген боларсыз, газет біткен тіпті көтеріліс деп атауға да тұрмайтын толқулар жайындағы хабарларға, түсіндірмелерге, фотосуреттерге толы, ал тәртіпті қалт жібермей күзететін үкімет, баспасөз көтерген дабылды ескере отырып, оны ушықтырмай басу үшін оқиға болған жерге әскер жіберіп, оның басшыларын тұтқынға алуды дұрыс деп тапты.

	Мид орнынан тұрды да компания адвокатының қолын қысып (адвокаттың ағылшындық жібек галстугіндегі гауһар түйрегіш жарқ ете қалды), далаға шықты. Ол енді көпшілік газеттердің бірінің редакциясын тауып, кез келген бағаға келісіп, болып жатқан оқиғалар туралы түсінік жариялауға тәуекел еткен.

	Жүк мәшинелерінен үлкен-үлкен қағаз рулондарын тастап жатыр екен, олар жерге гүрс-гүрс құлап, айналаны дүр сілкіндіреді, содан соң жүк крандары әлгі рулондарды қызық көрушілердің бастарынан асырып көтеріп бара жатады... Мид редакцияға жетті. Әйнек, ағаш, баспахананың алыстан естілетін, жаңбырдың тырсылына ұқсас ұйқысыраған үні.

	Оны тісі кеткен, көзқарасы байыпты, қалың ерінді, шұбар бетті журналист қабылдады. Мид өзінің келген себебін түсіндірді. Журналист әуелі жаза бастап еді, кенет тоқтай қалып, Мидтің директормен сөйлескені дұрыс болатынын айтты.

	Соны айтып, кетіп отырған ол табанда қайта оралды да Мидті директордың кабинетіне шақырды. Мидтің жасыл көзі қылаулана бастаған сұйық шашты, қорқау қасқырдың терісі түстес қара қошқыл, теңбіл пішінді, ұзын бойлы, қысқа мойын, мес қарын адамның жанарымен шарпысты.

	Баспахана станоктарының үздіксіз созылған ұйқылы-ояу гуіліне қосылып, әлдеқайдан, бірақ станоктардан жақындау жерден жазу мәшіңкесінің сыртылы естіледі. Директор Мидпен амандасып, орнына отырды да алтын ұшы бар қаламмен бір қағазға қол қойды. Содан соң қоңыраудың түймесін басты – мұқият өңделіп, жылтыратылған тырнақ піл сүйегінен жасалған түйменің, өңімен астасып кеткендей болды. Содан соң барып директор Мидке мойын бұрып, мәселенің мәнісін түсіндіруді сұрады. Сөзінің майкүйез майдалығымен ол францискандық уағызшыны еске түсіргендей екен.

	Мидті бес минуттай тыңдады. Содан соң дәл жаңағы майда жорғасымен өзінің газеті заң орындары бұйырған жағдайда болмаса еш уақытта әшкерелеу дейтіндерді жарияламайтынын, оның үстіне бұл жолы көпшілік жұрттың көзінше өткен оқиғалар туралы әңгіме болып отырғанын тігісін жатқыза айтып өтті.

	– Мен ақысын төлеуге бармын, – деп Мид ішкі қалтасынан әмиянын шығарды.

	– Мәселе онда емес. Бұл жерде ақшаның ешқандай көмегі жоқ.

	– Сіздің ақшаңыздың демексіз ғой.

	– Мен сізге қалыптасқан жағдайды түсініңіз дер едім. Сіздің материалыңызды шығарсақ ұдайы өзінің жарнамасын бізде жариялап жүрген “Тропикаль платанера” (С.А.) компаниясына қарсы әрекет жасаған боламыз. Мүмкін сіз басқа газеттерге барып көрерсіз. Мүмкін сіздің түсініктеріңізді басатын біреуі табылып қалар.

	Бірақ ондай газет табылған жоқ. Басқа газеттердің директорлары да тура сол сөздерді айтты, тек айырмасы – бұдан гөрі қатқылдау, дөрекілеу айтқан болар.

	Сол күні кешке Американ клубының бильярд залында Лестер Мид алғашқы газеттің директорын кездестірді, оның өзі жан-жақты ынта-ықыласы бар адам болып шықты – мәселен, үш жақтаудан дуплет ұрғыш шебер екен.

	– Жолыңыз болды ма? – деп мейірлене сұрады Лестер Мидтен.

	– Жоқ, сеньор, не жағдай болып, ешбір кінәсі жоқ адамдарды қалай тұтқындағаны жөніндегі шындықты айтатын газет табылмады. Ол – ол ма, сіздердің газеттер айыптау жағында көрінеді, мен оны процесс болатын соттан анықтап білдім. “Тропикаль платанераның” адвокаты маған газет хабарларының компаниядан алынған ақпаратқа негізделгенін айтты. Сөйтіп, мүдделі жақтың ақпараты сіздердің редакциялар мен баспаханалар арқылы өтіп, өмір-ғұмырында болмаған жайлардың дәлеліне айналуда.

	– Бірдеңе ішейікші, – деді директор. Оның қолындағы кий таяғы тартылған адырнадай діріл қағады. – Әй, бармен, бір көзгелдек коньяк пен мұз қосылған бір стақан аперитив әкел Сізге ше, мистер Мид?

	– Жалбыз ликеры.

	– Қалай ұнатушы едіңіз?

	– Уатылған мұзбен болса.

	– Демек, “гугенот”, – деп тақылдады бармен.

	– Біз әншейін өз шаруамызды білеміз, сіз бізді жаман ойлайсыз, – деді директор, – сіз идеалиссіз...

	– Мен іскер адаммын, – деп оның сөзін бөлді Лестер, – сондықтан өз шаруаларыңызды күйттегенде сіз де, сіздің әріптестеріңіз де жаман жасайды деп айта алмаймын. Меніңше, жаман нәрсе басқада: сіздің газетіңіз, ол аз десеңіз, бүкіл елдегі газеттер қоғамның мүддесін қорғаймыз деп жар салады, одан гөрі олар “Тропикаль платанераның” мүддесін қорғаймыз десе, әділдігі сол болар еді.

	– Жо-жо-жо! Онда біз оқырманымыздан айырылып, оларға тигізетін ықпалымыздың бәрінен жұрдай болар едік.

	– Міне ең жаманы да осы: еркіндіктің тамырына балта шабу үшін еркіндікті пайдалану. Жұрттың бәрі солай істейді... біреулер асырып, біреулер жасырып дегендей... – Листер Мид өзінің көзі сияқты жасыл түсті жалбыз ликерын тамсап ішті. – Біздің тропикалық елдерде жұрттың бәрінің істейтіні сол. Еркіндікті құрту үшін еркіндікті пайдаланады.

	– Сонда қалай, сіз бір амалдармен еркіндікті шектегіңіз келе ме?

	– Сізге не дерімді білмеймін. Мен англосакспын, баспасөз бостандығының маған қымбат екендігі сонша, тіпті қандай да болсын шектеулерді немесе цензураны енгізуге бағытталған кез келген әрекеттен гөрі өздерін еркін газетпіз деп санайтын, бірақ еркіндіктен алшақ жатқан сіздердің газеттеріңізге ұқсап қоғамдық пікірді бұрмалаудың өзін артық көремін.

	Қабағы ісінген домбығыңқы көздерін сәл жұмыңқыраған журналист коньягінің сарқындысын ішіп тұр. Ол қолын көтеріп, пенжегінің алды ашылғанда беліндегі қарамен әдіптелген тікбұрыш Лестердің көзіне басылды.

	Бастиансито Кухубуль мен Хуан Лусероны азаматтық бағынбаушылығы, өкіметке тіл тигізгені және қаңғыбастығы үшін соттады. Осының бәрін жиып келгенде судья “қоғамға қауіп төндіреді” дейтін сөздермен суқитты. Олардың шаштарын тақырлап қырып, дағдылы тұтқын киімі: ала шұбар шалбар мен жейде кигізді.

	Судья Мидке былай деді:

	– Осындай немелер қоғамға қаншалықты қауіпті екенін дәлме-дәл анықтау үшін бізде Біріккен Штаттардағыдай (оның айтайын дегені Америка Құрама Штаттары еді) зертханалар жоқ. Аттаған сайын кодекссіз сөйлемейтін біздегідей емес, Штаттарда заң ғылымы шырқап алға кеткен ғой.

	Есіктен көгілжім форма киген шенеунік көрінді. Бастығында адам барын көрген ол қайта кетпекші болып еді, оны судья тоқтатты:

	– Қарай салыңызшы, дон Касимиро, сіздің тартпаңызда әлгі жағалаудағы былық туралы іс болса керек еді. Мұндай жағдайлар Штаттарда болмайды, – деп қосып қойды ол Лестерге қарап. – Бұл бейшараларды тас уатуға жіберу қандайлық қиын екенін тіпті сізге айта алмаймын, бірақ, баспасөздің талап еткеніндей, оларды жазаламайтын болсақ, тізгінді мүлдем босатып аламыз. Егер сен кедей екенсің, басыңды тау мен тасқа қанша соғам десең де еркіңде, бірақ бас көтеру дейтінді ойыңа алушы болма, оған заң бар.

	– Іс алпыс тараудан тұрады, – деп мәлімдеді хатшы, сол әлгі дон Касимиро. Салмағы қырық килограмнан кем түспейтін папканы сүйреткен күйі ол судьяның үстеліне қарай жақындады.

	– Сіз Штаттардан келген адвокатсыз ба? – деп сұрады судья Мидтен.

	– Жоқ, сеньор.

	– Бәлкім, “Тропикаль платанераның” басшыларының бірі боларсыз?

	– Олай да емес.

	– Бірақ сіз, сөзсіз, қуынушының жағындасыз.

	– Жоқ, менің мұнда келіп, сіздің алдыңызға кіріп тұрған себебім – сіздер қылмыскер деп атаған әлгі екеуі, Кухубуль мен Лусеро – менің серіктестерім.

	Енді судьяның ешқандай күдігі жоқ – әрине, мынау шетелдік, қауіпті жандардың серіктесі – нағыз анархистің өзі. Корольдерге бомба тастайтындар, шіркеудегі қасиетті сыйларға түкіретіндер – осылар...

	Судья ойынан серпіліп, көп отырғаннан жайылып кеткен семіз бөксесін орындығына жайғастыра біраз қыбыжықтады да, ақыры кеудесін тіктеп, анархистің бетіне қарады.

	Әр адвокаттың бойында бір-бірден полицей болады, ал мынада, сірә, олардың бүтін бір ротасы бар шығар-ау.

	– Сізді іспен таныстыру үшін алдымен құжаттарыңызды көрсетуіңізді сұраймын.

	Мидтің құжаттары дұрыс болып шықты.

	– Жақсы, – адвокат Мидтің төлқұжатын, әскери билетін және сонымен қоса темір жол билетін де қарап отыр, – жақсы. Бұл сияқты қылмысқа қатысты адамдар кепілдікке беріп босатуға жатпайды. Бірақ әңгіме күтімді қажет ететін, яғни осы адамдардың басы-қасында жүруін қалайтын жер бөлтектері туралы болғандықтан мәселе аздап өзгереді. Біз мұның бір амалын табуды ойластырып көрейік. Сіз өтініш жазыңыз. Міне, мынау сеньор хатшы, осы не керектің бәрін істеп береді.

	– Бізге бәліш әкеп берерсіз, оларды жасыл жапырақтарға орап әкелуді ұмытпаңыз, – деп әзілдеген болды хатшы. Көмейі белгілі болды.

	– Жасыл жапырақ табылды, – деп жауап берді Мид, содан соң сөзін кекесінмен аяқтады: – Әрине, бәліштің тез пісуіне отынды аямасаңыздар болғаны.

	– Сіз қашан қайтпақшы едіңіз?

	– Ертең жүрсем деп ем. Дегенмен, шаруа біржақты болғанша күте тұруыма да болады.

	– Бір-екі күн. Мақұл ма? Тек бәлішіңіз дәмді болсын десеңіз жасыл жапырақтардың тәуірлерін әкеліңіз.

	– Түсінікті. Компания сондай бәліш пісіреді екен. Дәмді болғанда айтпаңыз.

	– Тәтті... Әлде сізге ұнамай ма?

	Лестер әмиянынан банан жапырағына ұқсас жасыл қағаздарды – бәліш орайтын жапырақтарды шығара бастады. Бастиансито Кухубуль мен Хуан Лусероның өңделген жер бөлтектерінің иелері екендігіне және өнімді аман сақтау үшін олардың жұмыс басында болу міндеттілігіне байланысты, сондай-ақ басқа да толып жатқан жағдайларды ескере келіп... Лестер Мид қайтар жолға өзінің серіктерімен бірге шықты.

	Түнде олар қысыла-қымтырыла екінші кластық вагонға ілінді де келесі күні таңертең үйлерінде болды. Таң алагеуімде жағалаудың аспанында көгілжім, жасыл, сары, қызғылт түстеніп ұшпа бұлттар тұр екен. ЬІстық әлі күшіне кіре қоймаған, бірақ ауада алдағы аптаптың хабаршысы қалқып тұрғандай.

	Дүкенші Чичигуо ағайдың жоғалып кеткені гу-гу әңгіме болғалы неше күн. Дүкен ішінде шірік иісі мүңкіген соң зілмендей тауар тайларын аударыстырып ағайды іздеуге тура келген. Дүкенші қашып кетті дейтін қауесет тарады. Қанша дегенмен мексикалық қой. Өзі қашуымен қоймай бүкіл кассаны көтеріп кеткенін қайтерсің. Оның соңғы қарыз-құрызды төлетуге сонша ұқыпты болып кеткені осы екен ғой. Тіпті кеңірдектеп қоймап еді! Гөй-гөйін бір бастаса, тыңдап тұрудың өзі жүк еді. Ақшамды қашан бересің деп қақсағанда жетім қозы сияқты. Он песо қарыз болсаң ең құрығанда сегізін төле, оған шамаң келмесе – бесеуін, ол болмаса – үшеуін, тіпті құрығанда екі песоны да алып жүрді-ау! Ақыр соңында өстіп тышқаншылайтынды шығарды ғой! Берешек үшін, айналымға салу үшін дегенсіп оңдырмай жинап алды. Әрине, өтірік айтты, әншейін қойны-қонышын ақшаға толтырып алып тайып тұрды. Балаларды айтсаңшы! Бір қора ақбасты бала қыстақты бастарына көтеріп, аш балапандарша шуылдатып жүр. Компанияның дүкендерін басқаратын жалғыз аяқты, келте мұрын гринго дүкеннің кілтін алып, ведомстар мен сауда кітаптарын тексеріп шықпақшы болды.

	Бірақ дүкенге кіргені сол еді, өзінің ағаш аяғымен еденнің тақталарын ойып жібере жаздап тарсылдатқан күйі қайтадан атып шықты. Басқарушы тұншығып, лоқсып өле жаздады, мұрнынан өліктің күлімсі иісі кетпей қойды. Ол дүкенді түгел тексеріп, астын үстіне шығаруға бұйырды. Бұрыштағы қап-қап кофе үйінділері мен құрғатылған сүт қалбырлары салынған жәшіктердің астындағы сынық жайма төсекте жалпиып жатқан дүкенші табылды. Ол түн сайын жаналғыштардың келуін күтіп, олардан жасырынып, кереуетін бір орыннан екінші орынға жылжытып, шынжырын сүйреткен тұтқын сияқты оны соңынан салдырлатып, өлімнен қорқып, қараңғылықтан қорқып жүргенде, сондай түндердің бірінде өлім оның қапысын тауып, қараңғылық үстіне құлап, басып өлтіріпті. Оны жерлеуге әйелдер келді, көп әйелдер келді, өзі танымаса да олар – дүкеншінің ашыналары саналатын, көп-көп ақша алып, сол үшін олардың балаларына өгей әке есепті болатын. Ошақтағы күл мен көмірдің астынан көне темір сандық-шаға толтыра ақша тыққан қоймасы да табылды. Әйелдер мен ақбасты балалар бірінің соңынан бірі шұбырып жалғыз аяқ грингоның қасынан өтіп жатты, ал ол Чичигуо ағайдың қазынасынан олардың әрқайсына үлес беріп тұрды.





XII




	– Бір ғажабы, кез келген жеке біреудің уайым-қайғысы маған көп әсер ете қоймайды немесе тіпті әсер етпейді де, ал жалпы алғанда! Судың жетіспеуінен жануарлар қырылып жатыр екен десе қарадан қарап отырып керемет шөлдеймін, бірақ бір стақаннан артық іше алмаймын. Өзімде көп, өзгелерде жоқ болғаны жаныма батады.

	– Иә, көптің қайғы-қасіретіне жаны ашып тұратын ондай адамдар болады. Мүмкін өзінің кішкентай жеке қайғысынан арылған соң адам соның өрісі қашанда тар, шектеулі екенін түсінетін болар, ал анау көптің қасіреті... Оның себебі – мүдденің аяқ асты болуы емес, намыстың аяқ асты болуына байланысты шамданыс та емес, ол тікелей шындықтың өзінен, бас-көз жоқ, шексіз шындықтан, тіршіліктің нақты жағдайларынан туады.

	Олар екі аяқты көнтек арбада келе жатыр, Лилендтің шашында тәж тәрізденіп жасыл лента жарқырайды, шашының алтын түстес жібектей бұйрасымен жел ойнайды, ал күндізгі қам-қарекеттен шаршаңқыраған, қырынуға да мұршасы болмаған Лестер өзінің қорқорын сорып отыр.

	– Үндістанда мұндай аптап ыстық жоқ, сондықтан да ондағылар грек құдайларына өте ұқсайтын мейірімді де қайырымды, адам кейіпті құдайларды ойлап тапқан. Ал мұнда, айналадағының бәрі көзге көрінбейтін отқа күйіп-жанып жатқан ылғалды аптапта, көктегі құдайлардың да рақымына сене қою қиын нәрсе. Жалыны жоқ, күңгірт, алапат өрт қой бұл...

	– Иә, Лиленд, мен де кейде мейірімді құдайларды аңсаймын. Осы бір тропикалық тозақтан қашып құтылғым келеді.

	– Кетейікші, Лестер. Бүкіл денең жылағандай болып, бетіңді күйдіретін ащы тердің кермек дәмін ұмытайықшы. Иә, иә, тұла бойыңнан тер саулап, жылағандай боласың, бірақ оны өзің сезбейсің де...

	Доңғалақтардың сартылы оларды ұйқыдан оятқандай болды. Көтек арба гүл шашақты қамыс басқан кішкентай өзеннің көпірінен құйындата өтіп, алға, тек алға тартып барады, банан плантацияларының тіп-тік төртбұрыштары артта қалды, алға, тек алға, қайнаған қапырық ауада бұталардың үстін ала құжынап, алуан үнмен ызыңдап шыбын-шіркейлер қалықтайды.

	Олар құйғытып барады. Лиленд тіпті жолды байқайтын емес. Қысаңдау құмдақ жолмен бамбук орманын кесіп өтіп далаңға шықты, содан соң далаң кеңейіп, аумақты алқапқа айналды, алқаптың ортасында ай нұрымен жарқырап айдын көл жатыр.

	“Тү-у, жеттік пе әйтеуір, – деп ойлады Лиленд, – мынау ең болмаса дүниеде самал ауа, салқын жерді, аязды, гуілдеп жанып тұрған пеш түбіндегі қысқы кештерді, жұп-жұмсақ қар кілемі жапқан көшелерді, шаңғышыларды, қар бетіне өрнек салып шиқылдаған құстарды еске түсіргендей екен”.

	Олар көлді айналып өтті, терең қара су теп-тегіс боп тұнжырап жатыр. Төрт тағанға шатыр жаба салған ранчоның алдына тоқтады. Тықыр естілді, Лестер электр шамын жағып еді, оның жарығында қызыл дақтары бар семіз бірдеңе қараң еткендей болды.

	Зәресі ұшқан Лиленд күйеуінің артына қарай тығылып, оған екі қолымен бірдей жармасып, кейін тарта берді...

	– Жылан ғой, – деді де Лестер әйелін көтеріп алды. Лиленд безгек тигендей селкілдейді. Мид оны арбаға мінгізді.

	– Кәне, тізгінді ұсташы, – деп ол әйелін еркелете жағынан қағып қойды, – тізгінді ұста, мен атты жетектейін. Саған бірдеңе көрсетем.

	Ай мен оның суға балқығандай боп шағылған ебелегінің арасынан Лиленд қараңдаған көлеңкелерді көрді, олар көлбеңдеп, көбейіп, қайталанып жатқандай... Жылқылардың сұлбасы. Шөптесін жерде доңғалақтар сусылдайды. Кенет аттардың бірі кегжең ете қалып, арқырай кісінеген дауыс түн тыныштығын қақыратып жібергендей болды.

	– Биесі түскір біздің атты сезіп қойды.

	– Өздері көп қой!

	– Қанша деп ойлайсың?

	– Сірә, жүзден кем болмас.

	– Елу жеті және бәрі буаз биелер.

	Арба үйірдің ішіне кіріп тоқтады. Мид биелердің біріне жақындап барып, кеспек сияқты шеңбірек атқан қарнынан алақанымен қағып-қағып қойды.

	– Өзгелер байлығын банкке, өртенбейтін шкаптарға салып сақтайды, – ол ай жарығында тісін жарқырата күлді, – ал менің байлығым – міне, мынадай сұлу бикелердің қарнында. Бұларды бізге бракқа шығарылған деп су тегін сатты ғой, түсінемісің? Ал жануарлардың буаз екеніне мән берген ешкім болған жоқ.

	Кейін Лиленд “жылқы түні” деп атаған сол түні олар қалың бұталар мен шырмауық өскіндерінің ара-арасындағы тар жолдармен ұзақ жүрді.

	– Бұл жерлер Фуетэнікі, – деп түсіндірді Лестер, – мен жүк мәшинесімен банан тасып сата бастағанда бананды арзанға беріп саудамды бұзатын – солар. Енді олар жерлерін сатпақшы көрінеді, соны мен сатып алсам деймін, бірақ олардың жаны мұрындарының ұшына келгенше кішкене қоя тұрамын. Олар сияқты мұрагерлер көңілшек келеді, көп күтуді жаратпайды, қолда барын беріп-беріп жіберіп қарап отырады. Бұл жерде бұрын кофе өсірілген болатын, олар оны отап тастап, банан отырғызды ғой.

	– Ақымақтар-ай десеңші!

	– Жоқ, сен ойлағандай ақымақ емес олар. Ол кезде бананның бағасы бұрын-соңды бір аспандап тұрған болатын. Ақымақтық басқада: олар сүтті сиырдың заманы кетпестей орнады деп ойлады, сондықтан тиын-тебендерін ұқыптап ұстамай немесе басқа бір жеміс түрлерін өсіріп байқамай, үлде мен бүлдеге оранып, саяхат шегумен болды. Енді, жұрттың айтысы, таңертең де, түсте де, кешке де бұршақ ботқасына қарап қалған жайлары бар... Ш-шу, жануар! – Ол тізгінді қағып, қосар жегілген қарагер айғырдың басын бұрды. – Ал енді компания сыйға берген мәшинемен базарларға банан шығарып, бізден гөрі арзанға сатуға келгенде олар пысық, ол рас. Бай кедейленсе, оны кез келген арам іске тарта қою қиын емес.

	Қазотының жапырағындай жасыл аспанда жарқырап ай тұр, оның жарығында жұлдыздар мұнартып, көзге әрең ілінетін нүкте боп көрінеді. Жағаға соққан толқынның шуылы барған сайын анық естіліп келеді. Енді шамалыдан соң олар теңіз толқындарының тау-тау көбік доңғалақтары боп келіп, жағалау жартастарына соғылып, тас-талқан боп жатқанын көретін болады.

	Күндер өте берді...

	Жексенбі болатын. Лилендтің көзі қарықты; сейсеп тәрізді теп-тегіс су ағып, ал оның астында толғағынан жаңа босанған алып анадай боп қайраңы қалың жер дамылдап жатқан шалқар өзенге қарап қана отыру қатты шаршатады екен. Үміт бейнесіндей қармағын сол тереңге бойлата тастап қойып, қорқоры – аузында, әйтеуір бір жаман-жәутік балықтың қапқанын тапжылмай күтіп Лестер тұр. Жағалау тастардың арасында сыңсып су жылайды, өсімдіктердің ұйыса өскен шытырманы өзенді байлап тастауға шақ қалған, гүл ашқан бұтақтар суда шағылысып сан құбылады, зүбәржат болып жылтырайды; қызғылт реңді және қант түсті аппақ құтандар қаздияды, су бетін шиырлап үйректер жүзеді, тасқа шығып алған кесірткелер шыны көздерімен сиқырлағандай болып қалшия қалыпты, шоршыған балықты қоймай қақшып ұзын сирақ құстар тұр, тұмсықтары дәу қасыққа ұқсаған тағы бір құстар ұшып өтеді, ал қыбырсыз аптап өзінің жалынына қақталып, қара жерге қапырық боп құйылып жатыр.

	Карл Розенің иттері, тазының алпамсадай үш күшігі, әупілдей үріп, иесінің келе жатқанын хабарлады. Лиленд солай бұрылған. Тастардан абайлай аттаған Карл Розе бұталардың арасынан бері шығып келеді екен. Соңғы француз үлгісіндегі жаңа мәшинесін жол деп атауға обалсынатын ойлы-қырлы соқпаққа тастап кеткенге ұқсайды.

	Жексенбіде покер ойнаудың немесе саз кешін ұйымдастырудың орнына ерлі-зайыпты Мидтер балық аулауға шыққан. Осындай да алжасқан ой болады екен-ау! Шынында, олардың оғаш қылықтары шектен асып барады. Басқасын былай қойғанда, қазір қалыңды кешіп қаңғитын уақыт емес. Жұмысшылар суық жымиып күледі. Шыны керек, олардың сабап жатқанда да осылай күлетіні бар. Ал қазіргі жымиысында сол шіркіндер енді болмаса өзіңе бас салып, тісімен-ақ пәрша-пәршаңды шығаратындай көрінеді.

	– Осы да қызық болып па! Мұнда не ала келдік? Сен ғой, Лиленд, кәдімгідей-ақ есі бар әйел сияқтысың. Күйеуіңнің осынша тәуекел етіп басын қатерге тігуіне және өзіңді де осы адамдардың өшпенділігін қоздырғандай етіп әкелгеніне қалай ғана рұқсат еттің? – Карл Розе Лестерге жақындап барып тура құлағының түбіне айқайлады: – Естідің бе? Естимісің? Сен қорықпайсың ба?

	Мид былқ еткен жоқ.

	– Жоқ, қорықпаймын. Менің әскери кемелерім жағалауда күзетте тұр. – Мид автоматша тақылдай сөйледі.

	– Алжасқан! – Карл Розе Мидті арқасынан қағып қалды. – Әскери кемелерінің жағалауды күзеткішін-ай!

	Иттер Розенің қимылын белгі бергені деп түсініп, ентіге демалып, құлшынған ашумен Мидке тап берді. Ауыздары арандай, тілдері салақтап, көздері шатынап алған – осындай бостандыққа шыққандарына риза, өйткені өмірлерінің басым бөлігін шынжырда тұрып өткізетін.

	– Сенің құтырынған иттерің жұмысшылардан әлде-қайда қауіпті ғой!

	Лестер мұны жай ғана, Карл Розенің сөзіне қарай айтқан. Ал өзі, қармағын әйеліне ұстата салып, иттермен әуре болып кетті. Лиленд оның маңғаз қалпына түсіп, қимылсыз қатты да қалды. Бірақ өзіне онысы да аз көрінген болуы керек, иттермен ойнап жүріп Лестердің түсіріп алған қорқорын аузына қыстыра қойды.

	– Бәрекелді! Бәрекелді, бәлекей балықшы! – деп айқайлады Карл Розе қолын шапалақтап. – Толқын алып кетеді деп қорықпайсыз ба, Мартина-балықшы? – деді содан соң.

	– Жоқ, қорықпаймын, – деп жауап қатты Лиленд Мидтің даусымен, – менің дипломаттарым жағалауда күзетте тұр.

	– Қайдағы дипломаттар! – деп үн қосты Лестер Мид. Ол ұйпа-тұйпа болып, үсті-басын жүн басып, иттердің ортасында тұр. – Кәдімгі барып тұрған жағымпаздар!

	– Меніңше, осының бәрі жақсылықпен бітпейді. Демалыс сұрағалы жүрмін, содан соң бұл жерді төбемнің шұңқыры көрсін.

	Мид үстін қағып, шашын түзеді, қайтадан қармаққа жармаспақшы болды... Бірақ Лиленд бере қоймады.

	– Жо-жоқ! – деп қасарысты ол. – Бүгінгі аулағанымыз жетеді.

	Карл Розе оның қармақты жинауына көмектесті. Иттердің ортасында, шоғырлана жүріп, кері қайтқан.

	Басытқысы жоқ мәшине адамға бағынбаған тропикалық орманда, құстар мен гүлдердің арасында аңыраған күйі ағызып келеді.

	“Жағдай соншалықты қиын болса, Карл Розенің бізді іздеп өзенге келетін несі бар?” – деп ойлады Мид. Кешікпей оның мәнісін ұқты да.

	Мотордың тарсылымен қабаттасып Карл Розенің даусы естілді:

	– Сен банан дауына араласуға тиіссің, өйткені Кохубуль

	– Лусеро – Айюк Гайтан тобын басқаратын сенсің. – Розе үнсіз қалды, бұрылыс қиындау болды ма, әлде Мидтің жанына қаттырақ тиетін сөз іздеді ме – кім білсін.

	– Онда біліп қой, “Кохубуль – Лусеро – Мид – Айюк Гайтан” фирмасы қазір бір шоқ та банан сатпайды. Біз Фуетэнің жерін сатып алдық. Мақсат-мүддеміз мүлдем басқа. Ал “Тропикаль платанера” өзінің шарттық міндеттемелерін орындамақ болса, өз білгенімен орындай берсін, біздің онда шаруамыз жоқ.

	– Өлік не қайта тіріледі, не болмаса оны көміп тынады! – деп салды күйеуіне қарағанда қызу қандылау Лиленд.

	– Бұрын олар бізден банан сатып алғысы келмеп еді, енді өйтіп кесірленбесін. Тегінде, компанияны ешкім қолынан қаққан емес: қалаған кезінде қалағанынша сатып алатын. Енді біз компанияға банан сатпаймыз деп келістік, сол сөзімізде тұрамыз, жиған-терген ештеңеміз болмаса да шыдап бағамыз. “Банандарыңмен қоса көздеріңді жоғалтыңдар!” – дейтін бізге басқарушы. Құдайдың құлағын ұстап отырғандай боп біздің тағдырымызды сол шешетін. Енді көрсін қалай болатынын! Өздерін жалындырамыз әлі.

	Банан егістерінің иелері қалашыққа жиналды. “Тропикальтанераның” желкесін үземіз!” – десті олар бірауыздан. Осы бір ұран сөзі түп-түгел қолдау тапты.

	Телефондар безек қағып, компанияның алыс-жақын кеңселерінің бәріне жеделхаттар ағылды. Су асты кабелі хабар таратып жатыр; ол теңіз суынан таттанбайды, оның тиісті шаралары жасалған, ал ақпараттың жалғандығынан оған келіп-кетер дәнеңе жоқ. “Тропикальтанераның” желкесін үземіз!” деген жауынгерлік ұран жан-жақтан естіліп жатты. Соғыс басталды – қашан да, қай жерде де қолдау табатын бейбіт соғыс, сауда соғысы. Тек телефонмен, телеграфпен, су асты кабелімен тасқындаған хабарлардың суыттығы сонша, тіпті күзеттегі кемелер бағыттарын өзгертіп, цербер-дипломаттар7 құтырынып шабуылға шыққан.

	Карл Розе сақтық ойлап мәшинесін біршама қашыққа тоқтатты. Аптап ыстықтан ауа қатпарланып жатқан сияқты, тыныс алар ештеңе жоқ. Шешендер сөз сөйлеуге емес, бокстасуға шыққандай-ақ терге малшынып, таңдайлары кеуіп, тамақтары қарлыққан. “Тропикальтанераның” желкесін үземіз!”.

	Шешендер әбден құтырынып алған. Компанияға банан сатудан бас тартқандар саны өскен үстіне өсе түсуде. Сылтаулары да сан алуан: биыл бананның бітімі мәз емес, пәлендікі жарылып кеткен, түгендікі өтіңкіреп кеткен, базбіреулердікі ұрылып-соғылып біткен. Өткен жылы да дәл осы кезде – кездейсоқ па, кім білсін – банандар сатуға жарамайтын болған. “Тропикальтанераның” желкесін үземіз!” – деп өзеурейді банан егістерінің иелері.

	Карл Розе салқын сыра сататын дүкеннің тұсына барып тоқтаған. Мұнда дамбалшаң, өңірі ағытылған жейдешең еркектер ығы-жығы. Біреулері жейденің етегін дамбалдың үстінен жіберіп, енді біреулері қарындарының үстінен шарт байлап алған. Көбі сыраны бөтелкенің аузынан қылқылдатады, құжынаған қара шыбын бастарын шалған бұлт па дерсің. Әлдебіреу көбігі көпірген стақанын көтеріп, өзіндей біреумен соғыстырған болады:

	– Кел, қартым, ішелік. – Стақанын жартылай ішті де ерніндегі көбікті сүртпестен сөзін жалғады: – “Тропикальтанераны” өзгелерден жаман деуге болмас, олай айту жарамайды. Олар өздері біліп, өз еріктерімен талай игі шаруа атқарды, оны ұмытуға болмас.

	– Рас айтасың, достым, бірақ сен бір нәрсені ұмытып тұрсың: олар біздің көзімізді алдағысы келеді, ол – ізгіліктен емес, мұнда есеп бар. Бес тиындық бақырдың жақсылығын жасайды да жүз бетке созып газеттерге жазады, мақтанады кеп, мақтанады дейсің.

	– Енді, әйтеуір, аз да болса біз үшін бірдеңе істейді. Өзің бір түрлі ашулысың ғой?

	– Айтасың-ау! Сонда қалай: екеуміз, айталық, бірдеңеге келіскен екенбіз, содан соң мен саған бір жақсылық істеген екенмін, сонда баяғы келісім бетімен қалып, мен өз бетімше лағып кетуім керек пе? Жоқ, жіп қанша тарқатылғанымен, оның да бітер жері бар, енді грингоның жандәрменге жабысарлық ештеңесі қалған жоқ. Олардың плантацияларына барып банан жинайтын жан табыла қоймас.

	Лиленд құлай кетуге шақ тұр. Ыстық үдеп барады. Манил қоғасымен жабылған үйлердің іші-тысы бірдей жанып, бүкіл қыстақ жалынға оранып алған тәрізді. Үйге қайтпақшы болды. Көпке шейін шешендердің үні соңдарынан қалмай: “Тропикальтанераның желкесін үземіз!” – деп лепіріп тұрды. Бұл бір сәтсіз жексенбі болды – әуелі балығы түскір, сиқырлап қойғандай қырсығып, қармақты қаппай қор қылып еді, содан соң мына Карл Розенің қайдан келе қалғанын... Соңғы кезде бұлар одан бой жиятын болған, өзі Мидті аңдып жүр ме, кім біліпті.

	Лестерді үйінде Лусеро, Бастиансито және үш Айюк Гайтан күтіп отыр екен. Мид оларды көрісімен автомобиль маркалары жөнінде шүйіркелесіп кеткен Лиленд пен Розеден оза барып, өзінің серіктестеріне ақырын ғана, бірақ анық етіп:

	– Сендер мені туған күніммен құттықтауға келдіңдер.

	Түсінікті ме? – деді.

	Бәрі Мидті қоршап алып, шын жүректен шыққан құттықтаулары мен ізгі тілектерін айтып, оларға Карл Розе де қосылып, мәре-сәре. Біреулері сыраға бас қойып, енді біреулері содалы су мен мұз қосылған виски ішіп жатыр.

	Карл Розе кетісімен бәрінің алаңсыз лепіргендері су сепкендей басылды. Бұлардан банан сатып алатын Чинденттен жеделхат келген екен. Ол темір жолдың әзірге жүк тасымалдамайтынына байланысты бананды үзбей қоя тұру керегін ескертіпті.

	– Оны өзім реттермін, – деді Мид. Ол ыстықтан қалжырап әрі қатты қапаланып отыр. Жексенбінің сәтсіз болғаны өз алдына, мынадай сыбаға дайындап отырғанын көрмеймісің! Аузына өті құйылып, өкініш тісін қармағандай хал кешті.

	Таңертең ертемен Мид бекет басында бастықты күтіп отырды. Ара-тұра қорқорын сорып қояды, терден су-су болған қалпағының жиегі салбырап құлағына түсіп кетіпті.

	– Мен сізден бола ма әлде болмай ма деп сұрап отырған жоқпын. Сіздің тарапыңыздан ол бір керемет көмек болар еді әрі мен де оның ақысын соған лайық берер едім. Тіпті екі ақысын төлеуге бармын. Морланған сүрек тиемекшімін. Сіз тек қажет кезінде вагон әзір болады дейтін міндеттемеге қол қойсаңыз жетіп жатыр.

	– Сіз білесіз бе, қымбат болайын деп тұр... бұл тым қымбатқа түседі.

	– Мен сізден оның қаншаға түсетінін сұрап отырған жоқпын. Нарқын айтатын – сіз, төлейтін – біз.

	– Әйтсе де мен сұрауым керек қой...

	Мид бекет бастығының үстелінде тұрған телефонды иегімен нұсқап, әмір еткендей сыңаймен:

	– Сұраңыз. Мен күте тұрайын, – деді.

	– Дегенмен, сізге ескертейін, ондағылар, орталық басқармадағылар, жұмысқа келмеген де болуы мүмкін, әлі тым ерте ғой.

	– Мен бәрібір күтемін.

	Мид платформаға шықты. Дәу құмыра көтерген әйел келді.

	Сүт қосқан кофе сатады екен. Мид бір стақанын ішті. Сүтінен гөрі суы көптеу сияқты, бірақ дәмді. Тағы бір адамдар келіп, әлгі әйелден кофе, зағара сатып алып жатыр.

	– Жағдай қиын, – деді сатушы әйел өзіне жанасалап, әңгіме-дүкен құруға келе қалған екінші әйелге. – Құдай бар-ды, рас айтам. Қашан да осы ғой. Одан да... Шығарды деген сөз, бәрі түрмеде отыр, астанада... солай жағдай... Ішерге тамақ жоқ, тілімізді тістеп біз отырмыз. Солдат шығарып, жұртты тағы қамауға алады деген сөз бар. Құдай-ау, біздің еркектерді құтырған ит қапты ма, не болды, тегі беттерінен қайтпайды.

	Бекет бастығы Мидке шаруасының біткенін хабарлады, Мид табанда оған чек жазып берді. Бірақ, қырсыққанда, бекет бастығы Мидтің морланған сүректі қай кезде тасуына құқық берілетінін сұрамапты. Бекет бастығы аппараттың тұтқасын қайтадан бұрап, телефон қайтадан шыр-шыр-шыр етіп безілдей бастады, ал Мид сол екі арада тағы да платформаға шыққан.

	Алабажақ сары-көк жейде киген шата біреу келіп қасына отырып еді, Мидтің мұрнына қолаңса тер иісі бұрқ ете түсті.

	– Мистер, сіз сияқты бастықтардың енді тайып тұрғандары дұрыс. Қырғын болады. Түн баласы аспалы төсектерде тыным жоқ: сықыр-сықыр, сықыр-сықыр, ал адамдар: пыш-пыш, пыш-пыш әңгіме. Ақша жоқ, бала-шаға аш, өзің ашсың, жағдай мәз емес...

	– Пулемет беріп, мылтық беріп, солдат шығарған жоқ па, – деді Мид. Шатаның шын ниетін байқап, оны сөйлете түскісі келді.

	– Иә, шығарды.

	Шата үнсіз қалды. Әділ деуге келмейтін жағдайда, тіпті мәжбүрлеп жұмыс істеткенге амалсыз көнген адамдармен сөйлесуге келгенде, әрине, мылтықтың сесі басым екені сөзсіз.

	– Бір жылға келісім жасасуға болады! – деді бекет бастығы терезеден айқайлап. – Тек сол кезеңнің өн бойында тасымалдайтын жүгіңіз болса...

	– Мен ондай жағдаймен келісе алмаймын, – Мид терезеге жақындады, – тек арнаулы шарты болмаса...

	– Сеньор Мид, – деп бекет бастығы оның сөзін сыпайы, биязы үнмен бөлді, – темір жол басқармасы өзіне пәлендей міндет жүктейтін шарттармен келісім жасауға баспайды. Тіпті еліміздің заңдары да темір жол басқармасының алдында дәрменсіз. Келісімнің қандай күші болуы мүмкін? Осы күйінде-ақ қол қояйық та, содан соң бананыңызды тией беріңіз... Қулығыңыз білініп қалған жағдайда тией қоятын басқа жүгім болмап еді дерсіз, арғысын тағы көре жатарсыз.

	Күндер өте берді.

	Хуан Состенес Гайтан жүк мәшинесін театр маңындағы мейрамхананың есігі алдына тоқтатты. Олар осы жерде гринго Мидпен кездесулері керек болатын. Хуан белбеуін тарта байлап (мәшине тізгінінде отырғанда ол шалбарының бауын мүлдем босатып қойған), біршама қыдырыстап, аяқ жазбақшы болды. Бір айналымдай жүріп барып шіркеуге жетті. Онда мерекелік дұға өтіп жатқан сыңайлы. Хуан ішке кіріп, тізерлей отырған көп адамды көрді, тастай суық еденге өзі де отыра кетті. Ол қалай шоқынуды ұмыта қоймаған болатын, “Әкеміз біздің” де еміс-еміс есінде, бірақ дұға сөздерін көптен айтпағандықтан өзгелердің үніне мұқият құлақ түруіне тура келді...

	Бір кезде, әкесінің көзі тірісінде, Хуан бұл сөздердің байыбына көп бара бермеген. Ал енді, ешкімің жоқ кезде, біреуге: “Әке, әкеміз біздің” деудің өзі қандай қуаныш.

	– Әкеміз біздің, көкте барың рас болса...

	“Бұл тіпті де ойдан шығарылған нәрсе емес, – деп ойлады Хуан. – Көк жүзінде оның бары рас. Көктегі әкемізге біз “сен” деп сөйлейміз, демек, жер бетінде ешкімге “сіз” деудің жөні жоқ. Кімде-кім: “Әкеміз біздің, көкте барың рас болса...” деп айта алса – сол бақытты болғаны.

	Музыканың салтанатты гүрілі құлағын тұндырды. Ол бүкіл болмысымен, жан-тәнімен осында, мына тізе бүккен пенделердің арасында емес, сонда, ана музыкада, айбынды күркіреуде, біресе бәсеңсіп, біресе үдей түскен төмен дыбысты гүрілде екенін сезді. Музыка тропикалық нөсерге ұқсайды екен – арқырап-күркіреп келіп лап қояды, кенет тына қалып, ұйқыдағыдай ұзақ-ұзақ күмбірлейді, содан соң қайтадан күш алып, су толқындары азынап, денені шыбыртқыша осқылайды. Музыка кіре беріске қарай шапшыды, “Есімің сенің киелі болсын...”. Қай аспаптың сазы бұл? Әйтеуір кернейлеткен бірдеңе.

	Осыдан бірер күн бұрын серіктестер Фуетэнің жер телімін қазір Хуан Состенес айдап жүрген сары түсті жүк мәшинесімен қоса сатып алған болатын. Ол шіркеуден далаға шықты, мейманхана есігінің алдындағы өзінің сары мәшинесінің қасында мистер Мидтің қызыл мәшинесі тұрғанын анадайдан-ақ көзі шалды.

	Демек, Мид осында болғаны. Хуан Состенес аяғын жеделдете басты. Мидпен бірге өзге серіктестер де келіп, бәрі осында, пансионда қонып жатыр екен.

	Бастиансито Кохубульдің астанада қалғысы-ақ келмеп еді, қонақ үйдің қатқыл төсегінде түнімен аунап жатқаннан не табамын деп азар да безер болған. Бірақ мәселе шығынға тірелгенде Лестер Мид анау-мынауға көне қоймайды.

	– Бізге төсегі не, кереуеті не. Біз – солдатпыз. Жасыл Папаға қарсы соғыс жүріп жатыр, ал біз оқтың өтіндеміз. Кімде-кім соны ұмытса – жаман солдат болғаны. Үндістер жерде жатады, ақшасын компанияның дүңгіршегіне беріп босқа шашылмайды, сондықтан банан тозағынан байып қайтатындар тек солар ғана. Біз де байимыз! Біз үйімізге темір жолмен, өз бананымыз тиелген вагонда әндетіп қайтатын боламыз!

	– Міне сонда, – деді Сабалақ атанған Макарио Айюк Гайтан, базбіреулерді, кімдерді екенін өздерің білесіңдер, темір жолға сұлатып салып, үстерінен пойыз өткізсе жаман болмас еді.

	Келесі күні бәрі екі мәшинеге тиеліп, кеденге тартты.

	– Сокоррито Крус, – деп айқайлады қойма есіктерінің бірінде тұрған кеден қызметшісі.

	– Мен, – деген әйел даусы естілді. Тапалтақ келген домалақ әйел Мид пен оның серіктерін итере түсіп, ілгері шықты.

	– Сокоррито Крус мен боламын, ал мынау – Ниньо де Гойя.

	Әйелдің соңын ала солтүстіктің қалпағын киген жабырқау жүзді испан көрінді.

	– Банан ұнын тартуға арналған мына диірмен сіздердікі ме? – деп сұрады кеденші.

	– Не-ме-не-е? – деді Ниньо де Гойя соза сөйлеп.

	– Осынша көр-жерді мұнда әкеліп жүрген адам оңбасын! – деді Сокоррита. – Біздің шаруа өзіміздің, мына екеуміздің киім-кешегіміз жайында ғана.

	– Мен тіпті ондай диірмендер жайынан ештеңе естімеппін.

	– Әулие Қыз дель Пилар төбемнен ұрсын!

	– Әулие Қыз диірменіне тек жұлдыздарды тартады деуші еді. Қаласа, сіздің көзіңізді тартуы да мүмкін, сонда бір жарқыраған алтын сәулелер шығар-ақ...

	– Оның бәрі үйдегі, Испаниядағы әңгіме. Ал мұнда, Америкаңызда, тартуға болмайтын нәрсені де диірменге тартып жатады. Мұнда менің диірменіме тартарлық ештеңе жоқ, оған тек сенің астығың ғана жарайды, Ниньо де Гойя. Диірмен астық тартса ғана жарасады және баяғының сәнімен айдай сұлу диірменші әйел отырса ғой. Ал мұндағының бәрі әшейін көр-жер.

	– Сіздерде қанша орын бар? – деп сұрады кеденші испандардан.

	– Небәрі отыз алты, – деді Ниньо де Гойя, – біз қарапайым жандармыз...

	Екінші бір есіктегі қызметші банан диірмендерінің иелерін жөнелтіп тұр. Лестер мен достары зілдей теңдерді, бөлшектер салынған таудай жәшіктерді сүйреп, ақыр аяғында ең ауыр жүкті – диірменнің тасын көтеріп абыр-сабыр. Осының бәрін жанталаса жүріп, сүймендер мен дөңбектердің көмегі арқылы екі жүк мәшинесіне тиеді.

	Сокоррито Крус белдемшесінің етегін көтеріп, ышқыр бауын түзеді. Тығыршықтай тотыққан тәнді көруі мұң екен, Лестер Мидтен ес кетті. Көңілінің қобалжуы ызамен астасты – осы әйелдің әлгіде диірмен туралы аузына келгенін айтқаны несі, өзін сол диірменге салып тарттырар ма еді! Актерлардың заттарын “Париж” мейманханасына жөнелткенін Мидтің құлағы шалған, енді ол Нью-Йоркке жедел телефон соғатын едім деген сылтаумен түсіп қалды да екі мәшине бірінен соң бірі бұрылыстан көрінбей кеткенше күтіп тұрады...

	Сокоррито Крус бір терезесі аулаға, екіншісі көшеге шығатын бөлмеге жайғасқан екен, көрші бөлмеге Ниньо де Гойя орналасыпты. Мид соларға жақын бос тұрған бір бөлмені қолайлады.

	Алғашқы күні ол екеуінің әрбір қадамын аңдумен болды. Сокоррито Крус ұзын бойлы ақ құба еркектің өзіне қарайлай бергенін байқап қалды, содан соң иіліп ілтипат еткенін де көрді. “Қандай сүйкімді, – деп ойлады Сокоррито, – Испанияда ер адам құтырынған бұқаның алдында бас имейтіні рас, бірақ ол әйелге де бас имейді, оны әуелі сулығымен ызаландыратын, содан соң жонына семсерін қадап, ақыры қан майданда жан алып, жан берісетін бұқа құрлы көреді”.

	Жан алып, жан берісетін шайқас сол күні, әйелдің бөлмесіне Мид кіргенде басталды. Сокоррито аңырған да қалған. Қабырғаның әр жағынан Ниньо де Гойяның аяқ басысы еміс-еміс естіледі. Сокоррито байыппен басын бұрды – өзіне-өзі сенімді екенін көрсін, бұл тарпа бас салып жәукемдей беретін әйелдердің сойынан емес екенін мына американға таныту керек қой. Ал бірден бетпақтанып оны қуып шықпаған болса, онысы – айқай-шу шығарып, өзінің абыройын кетірмейін дегені, құдай сақтасын, бұл бір ұшқалақ әлдекім емес.

	– Адасып жүрмісіз?

	– Жоқ.

	Осы бір “жоқ” деген сенімді сөзден әйел абдырап қалды.

	Мид оған қарай кеуделеп барады.

	– Сізге не керек? – деп үрейлене ышқынған Сокоррито көнетоз жібек пердені қалқалай берді.

	– Маған көз алдымдағы керек.

	– Е, сізге көз алдыңыздағы керек екен ғой? Оныңыз бола қоймас. Ол бір жеңсік дүние екені рас, оған дауым жоқ, бірақ оның иесі бар, білдіңіз бе? Иесі бар.

	Мид оның иығынан шап берді, сол-ақ екен, оның тегеуірінді қолының жылуын сезген әйел бірден жуасып, шүберек қуыршақ тәрізді босаңсып қоя берсін. Ол да талайды көрген сияқты еді, одан талайлар дәмеленген, бірақ, масқара болғанда, балаша тызақтаған мына бір алпамсадай қыңыр неменің алдында сонша абдырғанын көрмеймісің. Мид оның иығын құшырлана қысқан сайын тұла бойында қан ойнап аласұрады. Осы әйелге өлгенше ынтығып, сонымен бір мезгілде оны езгілеп, жойып жібергісі келді ...

	– Болмайды, – деп, әйел Мидті итеріп тастамақшы болады. Бірақ сол қарсылығының өзі оны одан әрі құтырта түсетін сияқты – бұл өзі адам ба, болмаса әлдебір дүлей, Дон Кихоттың диірмені ме?..

	– Болады, – деді Мид және сол “боладысының” дәлелі ретінде он саусағын бірдей әйелдің иығына батыра түсті. Тырнақтары күнқақты қоңырқай денеге батып барады – еркек болған соң, күшті болған соң, әлі жеткен соң ол дене өзінікі болмақшы.

	– Жә, мақұл, ақыр үстіме кірген екенсіз және мен сізге керек екенмін, – Сокоррито оның төбесінен жай түсірмекші болды, – онда мен келістім, тек менің нарқыма лайық ақшаңыз болса.

	– Қалауыңыз білсін, – деді Мид ентігіп, сілекейін жұтынып. Тұла бойы қалшылдаған күйі ол жасыл көздерін Сокоррито Крустың мойылдай қара көздерінен аудармай қарап қалған.

	– Мың доллар, – деді әйел кекесін күлкімен.

	Енді Мидтің жасыл көздері оған басқаша қарады: бұдан былай қол жетпес армандай болған Дульсинея Тобосская жоқ, жай ғана зат бар – өзіне, Мидке тиесілі болмашы зат бар. Ол әйелдің иығын босатып, кітапшасын алды да чекке қол қойды. ¥йып, жансызданған қолымен Сокоррито қағазды алды. Чек екі мың долларға жазылған екен.

	– Сіз қателесіпсіз, – деді ол да сілекейін жұтып. Қап-қара көздерімен қайтадан Мидтің көзіне қарады. – Екі мың доллар деп жазыпсыз.

	Лестер оның ұқыптылығына рахметін айтты да чекті жыртып тастап, бес мың долларға деп басқа бір чекке қол қойып берді. Ол одан да көп берер еді, тек соны таптап, езіп, талқанын шығарса, бананның балғын көгін мыжғылаған диірменнің тасындай етіп тәнін тісімен жыртса, керіп тастап, бұлшық етті денесімен, кеудесімен, қарнымен, тізесімен, саусақтарымен, ол үшін ешбір мәні жоқ, тек болымсыз бірдеңе, әншейін бес мың доллар төлеген еркек дейтін бүкіл болмысымен жаныштаса.

	Бірақ ештеңе болған жоқ. Мид аттап-бұттап бөлмеден шыға жөнелді. Бұл әйелге деген ессіз құмарлықтан гөрі кек құмарлығы басым болып шықты. Кемсітуге кемсітумен жауап беру, ақша үшін арын сатуға дейін барып жайылып салған сәтінде оған қайырылып қарамай кету – міне, кеден басында болған жайдың кегі осылай қайтты: ол өзінің диірменіне көзі тоймай қарап тұрғанда: “Осынша көр-жерді мұнда әкеліп жүрген адам оңбасын!” – деп сыңғырлаған осы әйел болатын.

	– Әй, сораңбай! – Сокоррито Мидтің соңынан дәлізге жалаң аяқ атып шықты. – Мына ақшаңызды алыңыз! – Ол Мидтің соңынан жете алмай, долдана шаптықты. – Чегіңмен әдіра қал! Тапқан екенсіз күлкі қылатын адамды!

	Ниньо де Гойя шығып, қолындағы чекті тартып алмақшы болып еді, үлгіре алмады, қағаз жұлымдары саудырап еденге ұшты...

	– Оңбаған неменің өзіне бұл ақша шығар, бәлкім, ал мен үшін – жай ғана қиқым...





XIII




	Донья Роселияның көзі жастан құрғамады. Сарыптың кесірінен тартылып қалған дене мүшелерін жазып шақарланған Аделаидо өз ұлы Лино Лусероға тарпа бас салып, үйден қуып шыққаннан бері ол жылаулар еді – шешесі жан ұшырып келіп баласына ара түсіп, аяғына оратылғаннан ғана Аделаидо саппас ұлды мачетенің жүзімен емес, шүйдесімен бір періп қалған.

	Донья Роселия әкелі-балалы екеуі көтерген шаңды жұтып, киелі үшеуге, әулие Харлампий мен шадияр Фаддейге жалбарынумен болды, тек жүзі қудай болып, қалшылдаған Лино төбелерден асып, банан тоғайының ішіне сіңіп көрінбей кеткенде барып күйеуін одан әрі күйдірмеу үшін әрең іркіп тұрған көз жасына ерік берді, ал күйеуі болса, беті-басы терге малшынып, орындыққа құлап түсті.

	Донья Роселия оған ілтипатпен сусын ұсынды да жанаса барып жанына отырды. Балалары қасында болмаған соң ол үшін енді “Семирамида” қаңырап қалған үй есепті, өйткені – қырсық қылғандай – Хуанчо бүлікке араласқаны үшін тұтқындалып кетті. Шал оған пәлендей қайғыра қоймаған. Бала ұрлық істеген болса қарттарды бауыздамай өлтірер еді. Ал өзіңнің құқығыңды қорғау үшін, еркек екеніңді дәлелдеп, отырып шығуыңа да болады. Әне, солай. Аталарында үн болған жоқ. Бұлар да, әкелері де, үндей алмаған. Ал үшінші ұрпақтың сыбағасына бәрі үшін: тірілер үшін де, аруақтар үшін де жауап беру жазылған.

	Донья Роселия жалма-жан бара қалғанда Сарахобальда мына өздерінің аяғы астындағы қара жердей былқ етпеді-ау шіркін. Оған жағдайды айтпақ болып, әлгі... тілі құрғыр келмейтін... көз жасымен терден малмандай болған бет орамалын умаждай түсіп, әлгі соны... маңдайы мен көзін орамалымен сүртіп... әлгі жайды...

	Болған жайды Сарахобальданың өзі білетін, сондықтан турасын айтты:

	– Ол теңіз шайтанының қызымен шатасқан десеңші...

	– Иә, менің қарашығымның қылған ісін көрдің бе! Әйелі қандай жақсы бала, мың болғыр! Ақыр еркек атаулының бәрі құтырады екен, Лино-жаным балаларының анасын тастамаса екен деп тіледім ғой – алда ғана сорлаған балапандарым! Сол балық-әйелді көрген ешкім жоқ деседі ғой.

	– Ешкім жоқ, тамыр...

	– Ал біздің ұл, демек, көретін болғаны ғой: есіңізде ме, кішкентай күнінде ол айкезбе болды емес пе. Құдай сәтін салып, өзіңіз емдегенсіз, әйтпесе ол ұйықтап жүре беретін – көзі ашық, өзі ұйқыда... Қалай қорқатын едік... Сонда аяғын жерге тигізсе ұйқысынан оянсын деп кереуетінің астына су төгіп қоятынымыз бекер болды ма екен? Қазір ол түнде бет алды кезуін қойды, бірақ бар ма, Сарахобальда, сол баланың дені дұрыс емес.

	– Хуанчодан не хабар бар?

	– Мистер Мид Бастиансито екеуін түрмеден шығарамын деп астанаға кетіпті. Бастиансито да ұсталған ғой. Бір күннен бір күн оңып тұрған жоқ, Сарахобальда, қартайған шағыңда барыңнан айырылып отыру оңай ма? Бірақ бәрінен гөрі Линоға жүрегім ауырады. Тұтқындағыларды қорғауға болатын шығар. Ал Линоны қайтемін? Сіз сиқыршымен ақылдасып көрмесеңіз...

	– Рито Перрах бір жаққа кетсе керек, көрінбейді. Ал Линоға келсек... Лино – менің кіндік балам еді...

	– Иә, сіздің кіндік балаңыз, бізге сөйтіп құрмет көрсетіп едіңіз...

	– Онда бір күпірлік бар сияқты ма-ау...

	– Онысы несі тағы?

	– Күпір ме?

	Бұл сөзді түсіндіруге қиналып, Сарахобальда үнсіз отырып қалды.

	– Жә, мейлі... Отырайықшы, тамыр.

	– Иә, отырайық. Менің абыржығаным сонша, тіпті қонақты аяғынан тік тұрғызып қойыппын.

	– Әбден басым қатты. Енді сіз “күпір” дегенді айтып отырсыз. Бұрын күпірлік қылғандарды отқа жақса керек қой.

	– Күпірлік бола қойса ештеңе емес-ау – киеленген май жақса кетіп-ақ жатыр. Жаратқан Ием, байғұс баланың пәлекетін аластап, елесін қуа гөр!

	– Иә, тамыр, баланың құр сүлдері қалды.

	– Барып, Рито Перрахты іздеп келейін. Мен тазаланбаған күріштің жеті дәніне бал аштым – таспен үгітіп, таңға дейін бөртсін деп түнге қарай танауыма тығып қойдым. Таңғы тауық шақырғанға дейін көгілдір қарағайдың бүршігінен жағылған отқа сіңбіріп-сіңбіріп тастадым.

	– Көгілдір қарағайдың дейсіз бе?

	– Иә, көгілдір қарағай биік тауларда өседі және сусып бара жатқан жыланға ұқсайды. Ошақта өшпеген қоламтасы қалған екен.

	– Ал Рито Перрахты қайттік?

	– Иә, Рито Перрах дұрыс ақыл бере алады. Ол данагөй адам, денесінің төрт жағы бір мезгілде дүниенің төрт тарабының біріне қарап тұра алады; қыран көзі түн түнегін тілгілеп, түріп әкетеді; дуаны айта-айта тістері перденің кенебінен де аппақ; саусақтары – кассияның қабығы тәрізді сүйрік, ал тырнақтары – қуырылған бананның түсіндей.

	Лино Лусеро орманның шуылына құлақ түріп келеді. Терең шатқалдың түбінде су сылдырайды: құмға зілмауыр көлеңке түсті – әдеттегідей тәнсіз емес, әрбір қара түйірі шаншудай қадалатын қатқыл көлеңке. Қараңғыда еш нәрсе көре алмай, әрі тыңдап, әрі тесіле қарап шаршаған ол банан діңінің жасыл балдырына түскен жарақаттан аумайтын аузына алақанын тосып, бір орнында сілейді де қалды – сілекейі тәтті-кермек татиды екен.

	Қорқытқанға да болмаса, оны қылғындырып өлтіргеннен басқа амалы жоқ, ол енді тұла бойы бананнан, мүктен және түнектен, тер мен су атқылаған түнектен тұратын сол бір хайуанның қыңсылағанына да қарамайды.

	Соққыға ашынған анау бұған аузын салды – итке тән өткір тістерімен қаусыра тістеген: бірақ көгілжім қызыл иегіне Лино Лусероның жып-жылы қаны тигенін сезгенде ол жағын ашып, теңіз бен банан тоғайының тоғысқан жеріне көсіліп жата кетті.

	Лино Лусеро қарап тұрмады. Өзінің мұрны бітіп, аузымен қинала дем алады; тұла бойын тер басып, денесін біреу пәршалап жатқандай. Бірақ сонда да қарап тұрмады – жерге тізерлей беріп, зығырданы қайнап, әлгінің үстіне төнді. Оның жалғыз аяғындағы – екінші аяғы жоқ болатын – балдыр жамылғының астына қолын салғаны сол еді, кенет жан дүниесі құлазып жүріп берсін, бұл – өз терісінен өзі атып шыққысы келген адамның иә болмаса өзінің ең бір арманды дүниесіне жетуге шарқы жоқ – кері шегінуі керек екенін білсе де шегіне қоймайтын, бірақ үстем шығу үшін ақыры шегінетін адамның жабырқау сезімі еді.

	Әлгі пәлекет жұлқына тұрып, ғайып боп кетті.

	– Лино! Сен мұнда жатырсың ғой, қарғыс атқан! – Таңғы сағат бес шамасында оны Макарио Айюк Гайтан аяғымен ақырын теуіп оятты. – Ұйқысырап жүріп қайда кетіп қалғаныңды қарамайсың ба... әйеліңнің сені іздемеген жері жоқ... өзің ішіп алғаннан саумысың? Ағашты құшақтап алыпсың, сірә, әйел деп ойлағансың ғой... бір кезде мен де сөйткем...

	Лино Лусеро таңертеңгі ыстық тұманның құшағында, Сабалақ Макарио Айюк Гайтанның жанында бүк түсіп жатыр. Макарионы тек осы Лино түсінетін. Сондықтан Макарио әңгімесін айтты:

	– Иә, мен өтірік айтып отырған жоқпын, ондай менде де болған. Тек ұйқысыраған жоқпын – есім де дұрыс, жадым да орнында болатын. Әлдебір жауыз шоқ ішіме түсіп, жай таптырмай айдасын келіп. Содан тура осы жерге алып келді. Аспанда – айшық, мұнда – аптап: жер де ыстық, ауа да ыстық, дүние тегіс жанып тұр. Аз жүрдім бе, көп жүрдім бе – әйтеуір бет алды сенделе берсем керек, кенет банан діңінен маған қарай созылған топ-толық, балғын қолдарды көрдім, жас өлген адамның қолдары сияқты – ондайды түсімізде көруші едік қой... Шайтанның арбауына түстім бе деп долылық қысқан басым, әлгіге тап беріп, мачетеммен турап-турап тастадым.

	– Неткен қатыгездік! – деп ышқына сөйлеген Лино, пышаққа өзі түскендей, бүрісіп кетті.

	– Иә, Лино, қатыгездік. Ағаш діңі ашыла беріп менің үстіме құлады, бірақ енді ол ағаш емес, сыңар аяқ әйел болып шықты... Жапырақтар құлағыма әлденелерді былдырлайды... Жап-жас балғын өркендердің жасыл сәулесі ай шапағымен астасып жатыр... Оның қандайлық ләззат екенін бір ғана мен білемін, бауырым... Мен ұрғашыға шөктім... Иә, сол арадан тез кете қойғаныма және одан соң онымен кездеспегеніме әлі өкінемін...

	Үнсіздік. Тұз татыған, ыстық атқан жып-жылы теңіз... Күн шықпай тұрып-ақ ыстық титықтатып барады.

	– Қарашы енді... Саған бұл оқиғаны айтқан себебім – сен де сондай жайға тап болыпсың. Анау банан діңін құшақтап жатыр екенсің.

	– Мұнда мені қандай күш қуып келгенін, үйден қашан шығып кеткенімді білмеймін және еш уақытта біле алмайтын да шығармын, Макарио... Анық білетінім – менің түн аруым банан тоғайын емес, теңізді мекендейді. Мен оның жағаға ұрған толқындардың көбігіне сүңгігенін көрдім, әне, қарашы, ана жерде, сәуле мен көлеңке ойнап тұрған жерде... Соңынан жүзуге дәтім шыдамады...

	– Айтарсың! Суға кетпегеніңе, қатыранға, кесірткеге немесе балыққа айналмағаныңа шүкіршілік де. Сен осы Рито Перрахтың әңгімелері жайында не ойлайсың?

	Лино безгек ұрғандай қалтырады.

	– Егер біз мұнда, жер бетінде, – деп түсіндірді Сабалақ Макарио, – тұтас дүниені көретін болсақ, ол жақта, су астында, небәрі екі жүз-үш жүз метр тереңдікте адам басты, қырғи көзді құбыжықтар болады. Олар қатып қалған ағаш сияқтанып жартастарға жабысып тұрады, бірақ бұтақтарының ара-арасынан қалың шырыш ағады... Шаяндардың жалмауыздығы сонша, айталық, теңізге қой құлап кетсе, көзді ашып-жұмғанша оның сүйегінен де, жүнінен де дым қалмайды, тіпті тұяқтарын да кеміріп жеп қояды. Ал шаяндардың соңынан шұбырған мыңдаған алтын балықтар қан дақтарын жалап-жұқтап, суды тазартып жүргені... Содан соң аяғымен жүріп, аузымен сөйлейтін теңіз жұлдыздары бар...

	– Қайдағы-жайдағыңды айтып иманымды ұшырмашы, онсыз да қалтырап отырғанда!

	– Енді жексұрын қалдықтан құтылу үшін бір-ақ нәрсені істе, сонда бүкіл денеңді бұзау жалап бергендей тазарып шығасың: күн қапырығын сапырып тұрған тапайдың тал түсінде күміс шақаны маңдайына бас – металдың суығы жүрегіңе жетіп, балықтың құшағынан шаршаған жан дүниеңе тыншу береді.

	– Лино Лусеро, сен мені үйіңе апара алмайсың, өйткені ондағылар менің жейтін тамағымды жемейді!

	– Сонда сен не жеуші ең, кәне айтшы?

	– Теңіз түбінен ұсталған балықтың қабыршағын...

	Лино қызды сүймекші боп ынтығып бас салып еді, ол аптабы қайтпаған жұлдызды түннің торғын пердесінде тістерін жарқ еткізіп сытылып кетті. Ешкінің – тек теңіз ешкісінің – көзі, батық маңдай, шоқтай ыстық әйелдің тұзды су мен терге малшынған қап-қара сүмбіл шашы.

	– Лино Лусеро, сен мені үйіңе апара алмайсың, өйткені ондағылар мен сықылды ұйықтай алмайды.

	– Сен қалай ұйықтаушы едің?

	– Көбіктің көрпесіне, терең судың сейсебіне жатып.

	Ол аузымен қыздың ернін тапты. Жігіттің сүйісінен қашқан беті қыз мойнын бұрып, салқын қабаттың астында әлі күн жылуын сақтаған үстіңгі дымқос, кеуек құмы бар банан тоғайының топырағына басын төсегенде ақырын ыңырсығандай болды.

	– Лино Лусеро мені үйіне апара алмайды, өйткені ондағылар мен ішетін теңіз суын ішпейді.

	Тұла бойына сабын жағып алғандай жылпылдаған ол Линоның құшағынан сусып шығып құйын-перен жүгіре жөнелді – құйрығы құйынша ойнап, оны желдей жүйткітіп әкетті. Лино қуа жөнеліп еді, ұстай алмады. Дегенмен ол ақыры қызды қуып жетті. Қыз да қарсылық білдірген жоқ. Ол қызды кеудесіне басып, бар денесімен жабысып тұрып құшырлана сүйді. Анау ентігін басып, еркелей күледі, көздері ыстықтан шоқ боп жайнайды.

	Мазасызданған Сабалақ Линоны іздеп, табанынан таусылды. Бұл екі арада олардың достары балық аулауға шығып, білгіштердің ау тастауына көмектесіп жүрген, бірақ олар ауды теңізге емес, ұшы-қиыры жоқ өзеннің сағасына, балдырдың, құмның, бұтақтардың ара-арасынан су арындап ағатын, бақалар жайлаған, жартасты кемерлері көп, көгеріп-шіріген жерге жайды.

	Макарио Айюк Гайтан Линоны балықшыларға ертіп апарды. Жағалаулардан айқайлаған дауыстар естілді:

	– Маған бір әйдік балық ұстап беріңдерші!

	– Ең сұлуы менікі болсын!

	– Үлбіреген ерні болсын!

	Сабалақ Линоға гитара ұсынды.

	– Гитараның пішіні, – деп сыбырлады оның құлағына, – сенің ғашығыңнан аумайды екен, тек құйрығы жоғарыда демесең.

	Содан Лино Лусеро гитараны тартпас бұрын оны сипалап, әр жерін ұстап көріп, саусақтарымен ішектерін қуалап біраз отырды, ішектерден шыққан діріл оның өн бойына тарады.



	– Көгершінім, қайдасың,

	Көрінбейсің, апыр-ау.

	Сен кеткелі сенделіп

	Жаным менің жабырқау.



	– Мен де сені сағынып

	Күндіз-түні қайғы алдым.

	Жылай-жылай жабығып,

	Сәмбі талға айналдым.





	Жағалаудағы балықшылар теңіз шуылы саябырсыған әредікте жерге түскен жапырақтарды сыбдырлатқан аяқ басысы естіле қалатын теңбілтерге айбарақ болсын деп жағылған алаулардың маңында жүр, ал басшылары шишаның аузынан қылқылдата ром ішіп, карта соғып отыр.

	Ән айтып болған соң Лино Лусеро қайтадан кете барды. Түн жарымында ұйқыны келтіретін ыстықтан көздері жұмылып, баданадай тер бұршақтары басқан денесі сары балшық түстеніп кеткен.

	Ол қызды шашынан шап беріп ұстап, көк долы толқындардың жағалауға өкіре кеп соққанына қараған күйі, оны алдында ғана өзі жатқан жерге қарай икемдеді. Банан діңі әрі, екінші жағынан, әйел денесі болатын. Ол ештеңені көрмей, ештеңені естімей-ақ, бас-аяғы жоқ, үн-түнсіз сүйе беру үшін сол діңге жабысқан. Тұла бойы – жан мен тәннің буырқануы.

	Тылсым тыныштықта тек теңіздің ұлы сарыны мен Линоның ауыр тынысы естіледі; ол аңға айналып кеткен болатын, ал қыз, жұлдыздардың жарқылы бейнеленген су боп сүмеленсе де, адам кейпіне түскен.

	– Жоғалшы-ей! – деп ышқынды Лино Лусеро.

	– Жоқ, батыр-екесі, мен сені қалдырмаймын, суға кетіп қалып жүрерсің, – деді Айюк Гайтан оны алау жанған ошақтарға қарай сүйрелеп. – Бір жұтым тастап жіберші, мүмкін есің кірер...

	– Мақұл...

	Содан Макарио қолынан жұлып алғанша Лино шишадан айырылсашы – жарты шишадай ромды бір деммен ішіп салды!

	Ау тартатын мезгіл жеткенде дау туды. Базбіреулер суға барбаско тастайық та сол өсімдіктің шырынымен балықты көбірек өлтіріп, мол олжаға кенелейік десті.

	Лино Лусеро аузын ашты да қалды. Теңізге у тастайық деген сөз оның жынын келтірді. Терісіне сыймай кетті. Тағы біреу, қарап тұрмай:

	– Әй, осы суда сенің екі туып, бір қалғаның бар ма еді! – деді.

	Лусеро беліндегі мачетесін суырып алып, сілтеп қалды, бірақ қарсыласы пышақты қағып жіберді; бірнеше адам ұшып түскен қаруды жасырып үлгірді.

	– Жоқ, бұлай болмайды! – деп қалды біреу. – Мына сумұрын неме мас боп алып, шырқымызды бұзды!.. Көкесін көзіне көрсетіңдер! Іше алмайтын адам шишаға жоламасын... Арақты да нағыз еркектер ішуі керек, ал сен, Лино, аузыңа алушы болма...

	Ашуы басылған соң Линоның еңсесі түсіп, болбырады да қалды. Мачетесін тартып алғаннан кейін ол балықшыларға өлердегі сөзін айтып, суға барбаско тастамауларын өтінді.

	Шатақты баспақшы болған Макарио мән-жайды түсіндіре бастады:

	– Жігіттер, мен досымның жайын білем ғой, сондықтан айтайын: бұл балық-әйелге ғашық болып қалған...

	Бәрі мұның сұрақтары мен жауаптарын ойша салмақтап, жабырқау күйде үнсіз қалды. Әлгіде Лино басын қақпақшы болған жігіт оған жақындап келіп, құшағын ашты:

	– Кешір, Лусеро, мен сенің мынадай кереметтерге иланатындай мас екеніңді білмей қалдым!

	– Жарайды, барбаско тастамай-ақ қояйық. Кімнің карта ойнағысы келеді? Шақыр жігіттердің бәрін!

	Лино ойынға құлықсыз араласып еді, бірақ әлден соң қолы жүре бастады және жүргенде қандай! Қай картаны қаласа, дереу сол шығады да тұрады. Ойына алғаны орындалады да тұрады.

	Ойыншылардың бірі оны иектей келіп:

	– Кел бір қол боп ойнайық, мүмкін балық-әйел қолдап, мен де қарық боп қалармын, – деді.

	– Дұрыс айтады, аздап маған да берсінші!

	– Бұған гитараны әперіңдер, – деді үшінші біреу. – Бізді жүндей бергенше ән айтсын. Сенің қолың шыққыш екен, Лино. Балығың карта тануды үйреткен-ау, шамасы!

	Тартылған аулардағы балықтар сусыз жерде тұншығып, әйнек сияқтанған дөп-дөңгелек көздерін адырайтып, естері шыға тулап жатыр. Таң шапағының көгілдір-сарғыш сәулесі теңіздің ұшы-қиыры жоқ жасыл айдыны мен банан тоғайларының жасыл түнегіне жайылып барады.

	Лино қарлығыңқы дауыспен әндетіп отыр:



	Келші маған, балығым -

	Ақ еркесі айдынның!

	Жабырқадым, налыдым,

	Сырына бақ қайғымның.



	Қиып тастап барамын

	Туған жердің өрісін.

	Бұйрық болса аламын

	Судың сұлу перісін.



	Лестер Мид бостандыққа шығарылған Бастиансито мен Хуанчоны алып астанадан қайтысымен Сабалақ Макарио оған бұқпантайлап барып, Линоның теңіз аруына ғашық болғанын, бояуын қалыңдата отырып, құтырта айтып берген. Одан соң Хуанчоны босатқаны үшін алғысын айтып, жаратқанның Линоға қандай пәлекет жібергенін хабарламаққа донья Роселия да Мидтердің үйіне бас сұққан.

	Лестер жасыл жанарын көзінің аңғалағында ойнатып, бір ауыз тіл қатпай, тіпті саусағын да қозғамай отырып тыңдады – бұл енді оның мінезіне мүлдем сәйкеспейтін еді. Айтқан ақылы да, көрсеткен көмегі де жоқ. Бірдеңе деуі керек еді, шара қолданып, балықтың сиқырынан арылуы үшін Линоға қол ұшын беруі керек еді. Ондай ештеңе болмады. Линоның оқиғасын Мид табан аузында ұмытып кеткен сыңайлы.

	– Оның үндемеуі тегін емес, жерге қаратып қайтаруында гәп бар, – десті ол жайдан хабардар болғандар. – Өзі де теңіз әйелінен туған емес пе, жағалауға жын ұрғандай күліп шыққан пақыр ғой.

	– Шынында, көзінің жасылдығы – су перісінен, ал денесі балықтың жас етіндей аппақ!

	– Иә, балық тұқымдас, үндемейтіні де содан!

	Лиленд Линоның әйеліне барып қайтқанын айтты. Бейшараның көз жасы көл болыпты, бірақ қайғыға мойын-сұнып қалғанға ұқсайды деді.

	– Онысына да рахмет... – деп күңк етті Лестер.

	– Тек өзі теңізден күндесі болғанға онша-мұнша сене де бермейтін тәрізді...

	– Ол, енді, күйеуі испан балеринасымен ашына болыпты дегенге ұқсайтын әңгіме ғой! – деп салды ақыры төзімі таусылған Мид. Енді үндемей қалуға шыдамы жетпеді.

	– Қайткенмен сен, еркек сияқтанып, Лусеромен сөйлесуің керек. Бұған тоқтау салмаса болмайды... Ақымақтығын қойсын... жөнге келсін...

	Мид жауап қатқан жоқ. Оның су перісі Сокоррито Крус аталатын, денесі гитараның ішегіндей серпінді, саусақтарынан сандал иісі бұрқырап тұратын ару еді. Сол есіне түскенде сөйлеуге де зауқы соқпады.

	– Сен сөйлесіп көрсеңші, – деді әйеліне көп үнсіздіктен кейін. – Линоға ара түс, жігіттің жігерін жасыта бермесін, балалық өзі-ақ қалады дерсің. Естуімше, Лусеро қарт ұлын үйінен айдап шықса керек, тіпті оны шауып өлтірмекші болған ба... Ақымақ! Балаға қол көтерген әке біткеннің бәрі жынданып кететін сияқты. Оны тек баласыз адамдар ғана түсінеді.

	Бірер күннен соң, жеңіл-желпі асбасар жей отырып, Лиленд су перісі шынымен бола ма екен дейтін тақырыпты қозғаған.

	– Мен оған еш таңданбаған болар ем, – деді миссис О”Бринд ыстықтан тұншыға жаздап; ыстық әлгіде желінген астың ащы тұздығы есепті болды да одан терлемеген жан қалған жоқ.

	– Өз әйеліңнен басқа әйелдердің бәрі перінің қызындай көрінеді, – деп мәлімдеді де мистер О”Бринд топ-томпақ ұртынан, маңдайынан, мұрнынан, алқымынан, құлағы мен желкесінен саулаған терді қол орамалымен әрі-бері сүрткілеп әуре-сарсаңға түсті.

	– Міне, міне, – деп қостай кетті Лестер.

	– Бәрі бос сөз, – деді миссис О”Бринд.

	– Дегенмен әңгіме тақырыбына қайта оралсақ, – деп сөзін жалғады Лиленд, – сол су перісі дегенге сенесіздер ме, жоқ па?

	– Жас кезімде, университетте оқып жүріп, перілер туралы азын-аулақ білгенім бар еді. Соны әлі күнге жатқа білемін.

	– Сұраймыз! – деп лепірді Мид.

	– Ой, құдай ақы, қойыңыздаршы! – деді миссис О' Бринд жалбарынып. – Пері туралы әңгімені мен де түгелге жуық жатқа білем: пойыз немесе трамвай күтсек те, өзі сақалын алып тұрып та, бірдеңе оқудан жалықса да бұл маған соны айтады.

	– Солай-ақ шығар, бірақ біз оны білмейміз ғой және естігіміз де келеді. Сіз тым өзімшіл екенсіз, мисс.

	– Су перісі туралы естісем де...

	– Енді басталды лекция! Құдай қосқан қосағымның сандырағы біткенше кішкене жүріп қайтайын, – деп миссис О”Бринд қолына бір кесе кофе ұстаған күйі үстел басынан тұрды да өзінің кофесіндей ыстық әрі қошқыл көлеңкеге кіріп ғайып болды.

	– Су перісі туралы естісем де оның болатынына сенбеуші едім. Тропиктің сол түні Антиль аралдарынан қиянда жатқан ашық теңіздегі аптап ыстықты тозақтың төрі десе де болатын. Алғашқы ұйқым алаңсыз болды. Кеме қуалай соққан желмен қалқып келеді, жылы шырайлы теңіз оны сәбидің бесігінше тербетеді. Сонау-сонау алыстан кемені бағып жұлдыздар жымыңдайды, олардың қаптап шыққаны сонша, тіпті аспанда алтын құйын ойнап жатқандай. Кенет бір жерден, қалың түнектің арасынан жарқ етіп сәуле шашылды да гауһар кейіпті балық көрінді. Ол шоршып, бұралаң қаққандай ма... Орнымнан атып тұрдым. Су перісі сол болды ма екен?.. Бірақ мен ұйқылы-ояу атып тұрсам керек, әлден уақытта есімді жисам, теңізге құлағалы тұр екенмін. Басқа ештеңе көрген жоқпын. Су перісі деген сол болғаны ма? Әйтеуір өзім солай ойлаймын. Сол түннен былай денемнің айналасын тастан шыққан сәуле орап тұрғандай болады – бірде суық, енді бірде ментол майын жаққандағыдай жылы сәуле. Өзім бір түрлі әдеміленіп кеткендей және... қалай еді әлгі... дүлей күштің ықпалына түскендей сезінемін. Басынан өтпегендер күлмей-ақ қойсын. Әрі маған аяушылық білдірудің де қажеті жоқ. Өзіңіздің қолыңызды – ешқандай кереметі жоқ кәдімгі қолыңызды – менің үстіме үйкеңізші, содан менің сиқырым кетіп қалар ма екен және сол перінің әсерімен тамырларыңыздан аздаған сәуле жүрмес пе екен. Әйтсе де мен сол аруды көргенім рас па деп сіздерден де, өзімнен де сұраймын. Оның кескін-келбеті, бет әлпеті, тіпті көзінің түр-түсі есімде болмаса да мен оны көрдім деп тағайын айта аламын. Әлдебіреудің бейнесі өзімізге елес сықылды жат болса да оны түсімізде танып, аң-таң боп оянатынымыз бар. Содан соң, сол түннің жұпар иісі, жылы ауасы, теңіздің ырғақты биі, аспалы төсектердің шілтер өрнекті көлеңкесі... Осының бәріне бола менің денеммен жүгіріп өтіп, мұхиттың тұңғиығына батып жоқ болған отты ойласам-ақ кілең бір нәпсі құмарлығы есіме түседі.

	Лиленд қол соғып жібермекші болып еді, оны Лестер тоқтатты:

	– Сөзін бөлме, әлі айтып болған жоқ. Өтінем, айта беріңіз, әңгімеңіз қызық екен әрі жадыңыз қандай мықты еді!

	– Саяхатшылардың айтуынша, тропикалық ендіктерде адасып кетіп, жағалаудағы банан мен тікенек бұталар өсетін жол шеттеріне лақтырып тасталған су перілері құмырсқаға жем болады екен. Кейде теңіз толқынымен жағаға шығып қалған осындай перінің біреуі миллиондаған құмырсқаны өзімен бірге ала кетеді де, сол құмырсқалар тасқынды суларда қалқып жүріп жарқырай көрінетін болады.

	Темір жол су перісінің құйрығы тәрізді үлкен бұрылыс жасайтын жерде шпалдардың бойымен бет алды кезіп жүрген Лино Лусеро әредік шаршағанда азырақ мызғып алмақшы болып немесе жай шер тарқату үшін жолшылардың бірінің жанына барып отырады. Екі аяғы салдырап, белі үзіліп кетердей болып, қалпағын желкесіне қайырып, шалжия кеп жатады; өзін жер жұтып жатқандай көрінеді және жердің жақындығы тілінің тиегін ағытып жібергендей сөйлейді-ай келіп. Ол да жолшы болып жұмыс істер еді, бірақ тек түнде ғана. Шақырайған күннің астында жұмыс істеу тозақ. Жол бойында жұмыс істейтін бірер зәңгі айкезбенің қылығына мәз болысып, аппақ тістерін ақсита күледі. Күннің жұмысқа кедергісі жоқ. Қақтап тұрғаны рас, бірақ күн нұрын төгіп тұрғанда көңіл қандай шалқиды! Лино топырақ үйілген платформалардың шаңынан түшкіргенде танауынан күйе төгілді. Жолда жұмыс істемегенімен Лино да жолшылар сияқты – пойыздардан шыққан қара түтінді қанша жұтқанын бір құдайдың өзі білсін. Ыспен және мәшине майымен қақталған, үнемі құм мен түтін бұлтының ішінде жүретін жолшылар қарт адамдарша қырылдап сөйлейді.

	Аптап ыстықтан тер басқан жып-жылтыр денелердің бұлшық еттері сәл қозғалыстың өзінен тері астына тығылған анатолиялық тұлып сияқтанып бұлың қағады.

	Базбір жолшылар сигара немесе сигарета тартып, енді біреулері арақ шишаларын көмейлеріне қотарып жатады. Лино Лусеро қолдарындағы шой балғаларды қуыршақша ойнататын жолшылардың ортасында болуды, гуайава қойыртпағын еске түсіретін шпалдардың, сүре шегелер мен рельстердің арасында жүруді ұнатады.

	Бәрі айкезбені қоршап алып “Кім-кім” әнін сұрады. Гитараны біраз даңғырлатып алып, Лусеро басын шұлғып еді, “Кім-кім, кім-кім...” деп бәрі қосыла жөнелді.

	Лино дауысты сәл төмендетуге белгі беріп, өзі үсті-үстіне қайталап, созып әкетті:



	Кім зырлайды, кім жылайды,

	Кім сұлайды оттай ыстық жолдарда?

	Теміржолшы жұмыскер!



	Қос рельс, қос рельс, қос рельс

	Гитарамда менің бұл...



	Қарғитын кім, қалғитын кім,

	Алжитын кім болат жолдың бойында?

	Теміржолшы жұмыскер!



	Кім біледі, кім айтады, кім байқады;

	Аман ба әлде жұмыскер,

	Жаман ба әлде жұмыскер?



	Бір жыл өтсін, үш жыл өтсін, бес жыл өтсін сірә да,

	Сорың сенің қайнайды ғой, сол ғой саған сыбаға...



	Бұл әңгіме-өлең ұзақты күнге таусылмайды, кейде тіпті анайыланып кететіні де бар. Ара-тұра жігерлі дауыстар қосылады:



	Төлейтін кім, демейтін кім,

	Қан түкіріп өлетін кім, көметін кім?

	Теміржолшы жұмыскер!



	Талатын кім, солатын кім,

	Жол бойында қалатын кім?

	Теміржолшы жұмыскер!



	Күн батқанға дейінгі тірлік осы – шылым шегу, арақ ішу, “кім-кімді” созу... Түнгі ауаның селт етпес қапырығы тербете келеді. Шырылдауық шегірткелер, бақалар және ұйқылы-ояу мұнар әннің ырғағына түсіп алғандай. Лино жүрттың көзін ала беріп сытылып кетеді де, өзі айтқандай, “денесі балдыр реңді жап-жасыл, жағаға шықса банан ағашына айналып кететін таңғажайып, тамаша әйелді” іздеумен болады. Бірақ таба алмайды. Сілесі қатып, сүріне-жығылып қайтады. Сабалақ Гайтан одан көз жазбайды. Әрі ұдайы айтатыны:

	– Бала-шағаң бар, босқа әуейленбей, шаруа күйттесеңші!.. – дейді.

	Лино әлдеқайда жанарын қадап, аузын ашқан күйі сілейіп тұрады да қояды.

	Кей күндері мас боп алған Лино түнемелікке плантация пеондарының арасына барып, оларға ән айтып отырады:



	Мен өлгенде

	банан шайнап.

	Көр қазбағын,

	банан шайнап.

	Ат қорада жатсам деймін

	банан шайнап,

	Аттар сонда мені бассын,

	банан бассын.

	Басыма әкеп сынтас қойған

	банан реңді:

	“Мұнда жатыр бір бейшара

	банан жеген,

	банан, банан, банан, банан,

	банан деген”.



	– Құдай біледі-ақ, сен біткен адамсың! – деді ағасы Хуанчо Лусеро оған қатуланып. – Құрыған жерің осы шығар. Одан да өліп-ақ қалғаның жақсы еді. Бәріміздің түбімізге жететін болдың. Апам жылай-жылай соқыр болуға айналды. Ана кіндік шешеңе, Сарахобальдаға барсаңшы, мүмкін сол жазар сені. Күн сайын есалаңданып барасың. Ішіп алсаң болды, көзіңе перінің қызы елестейді де тұрады. Арақ шишасындағы перінің қызы!

	Сиқыршыдан кеңес алудың ең қиын жері, деп түсіндірді Линоға кіндік шешесі, алдыңдағы Рито Перрах атасы, әкесі яки баласы екенін бір дегеннен айыруға тиіссің. Сәлем бере тұрып, алдынан шыққан адамына қарай “Рито Перрахатасы” немесе “Рито Перрах-әкесі”, иә болмаса “Рито Перрах-баласы” деп бөгелместен, дәп басып айтуы керек екен.

	Линоның сиқыршыдан медет тілейін деген ойы жоқ еді, бірақ оны қырсық айналдырды. Жоқ жерде безгек болды да қалды. Сырқат суық жыландай қысты: қол-аяғы мұздай болып, шашы өлген адамның шашына ұқсап, аузы кермек татып, буын-буыны құрысты. Ауру қайдан жақсы болсын. Ол адамды сансыратады. Бет-аузынан бақырайып екі көзі, сопиып екі жағы қалды, терісі теңбіл-теңбіл – жауын-шашында ел кезгеннен, елес ғашығының жылуын аңсап ылғалды банан тоғайында түнегеннен алған сыйы. Кей-кейде Лино Сабалаққа немесе Хуанчоға банан діңінің өзегін көрсететін: талшықтардың арасындағы кішкентай саңылаулар су перісінің құйрығындағы қабыршыққа ұқсайды екен. Қышқыл сұйыққа толы кәрез ұясынан аумайды. Ең ақырында Линоның сиқыршыға баруына себеп болған нәрсе – күндердің күнінде өз тұрпатына көзі түсіп кетіп, өзіне-өзі жаны ашыған. Ендігіәрі ол плантацияда тек кенке болып, яғни у шашатын адам ретінде ғана жұмыс істей алады; демек, өздері шүберек қарақшы деп атайтын, қаладан келіп жұмыс істейтін бейшаралардың деңгейіне дейін түскені. “Жоқ, мен оған бара қоймаспын! – деді Лино іштей. – Кенке болғанша, қайыр тілеп кеткенім артық. Әрине, жұмыс істеу керек, бірақ пеон немесе жолшы болып қана”. Байыптап ойласа, мұнда да кедергі бар екен: өзінің Карласы – сенің періңнің аты осылай деп бір итальяндық айтқан Карласы – оның бойынан ұдайы ұрығын айдаумен болыпты ғой! Лино Лусеро тәнтіректеп, жылауға шақ қалып жүр. Лино Лусеро тек кенке болуға ғана жарайды екен. Құм мен топырақ үйілген платформа басындағы көңілшек зәңгілердің гөй-гөйін естігісі-ақ келмеп еді, амалы не! Міне енді ол мыңдаған қызыл құмырсқалар сүйреген банан ағашының жапырағындай болып, амалсыздан-амалсыз сиқыршыға жол тартты. Көгілжім реңкті ұзын шашы қобырап кеткен – енді ол кенке есепті ғой! “Карла – әйел де емес, пері де емес, – деп басқармадан күн сайын алатын бір шиша кьянти үшін өзін “Тропикаль платанераға” сатып жіберген көк көз итальяндық оған қайталай берген. Карла менікі, әйел де емес, пері де емес, Италияның жүзімі, менің Италиямның жүзімі!”.

	Айкезбе пішінімен Лино Лусеро келгенде сиқыршы есігіне құлып салғалы жатқан. Көкжиектен шар табақтай ай көтеріліп келе жатқан тропиктің кеші енді-енді жамыраған. Жаңа шыққан сәтінде суық суға шомылдырғандай етіп денені жеңіл ғана тітіркендіріп өтетін жағалаудың жылы айы. Линоның жолы болды, ол сиқыршының атынан жаңылған жоқ:

	– Рито Перрах-атасы...

	Атаның салтқы ұстап тұрған қолы сылқ түсті. Ақшулан басын шығарып сыртқа қарады. Оның артына таман, қаракөлеңкеде, ұлы мен немересінің сұлбасы байқалды, сондықтан Лино саспастан:

	– Сондай-ақ Рито Перрах-әкесі мен Рито Перрах-ұлына да қайырлы кеш болсын, – деді.

	Апақ-сапақта тістері жүгері баданасындай болып үш бет пішін көрінеді. Шалдың жүзіндегі жымиыс тез сөнді де ол, Линоның сәлемін әлік алып, қонақты үйге шақырды.

	Рито Перрах оны үлкен бойраға жатқызып, соған жалғас шағын ас үйде жанып тұрған мексика қарағайының қалтылдаған сәулесі астында әлуетті қолының тірлік нышаны қаша бастаған қатқыл саусақтарымен науқасты қармалап қарай бастады.

	Лино Лусеро өзінің өздігінен айырылып қалғандай халде, бірақ дағдылы ой желісінен адаспауға тырысты: ол – Лино Лусеро де Леон, Аделаидо Лусеро мен Роселия де Леон де Лусероның ұлы, Хуанчо Лусеро мен кішкентай Кесірткенің бауыры, Сабалақ Гайтанның жақын досы, кооператив мүшесі...

	Сиқыршының демінен нақты заттардың бәрі ғайыби сипат алып жатыр. Лино енді ересек азамат емес, әлі шоқындырудың құпиясынан өтпеген ғайыби тәннің бір түйірі; анасы мен әкесінің тіні, ол үшін, Лино үшін, жоққа айналған уақыт ішіндегі олардың бірін-бірі сүймекке деген өзара ынтықтығы.

	Ол өзін уақыт шеңберінде тұңғыш рет қашан сезініп еді?

	Алтыншы көкекте, мың... мың... тіпті өзінің туған жылын да ұмытып қалғанын қайтерсің!

	Сиқыршы оны ерітіп, саусақтарының ұшына салып, ентіге демалып, аһылап-үһілеген күйі бүрге мен ыстықтан есеңгіреген, ұйқы қысып, ұшудан да қалған жарқанаттардың үңгіріне әкетті. Осы мақұлықтардың қанаты астындағы тұтасқан өрмектің ішінде тығылып жел жатады; сиқыршы бір себеппен ертерек шығармаса, жарқанаттар үңгірден жүз жылда бір-ақ ұшып шығады. Лино шыбын-шіркейге жем болған адамша қалтырап үңгірде бара жатқанда құтырынған бүргелер оның қанын сорып болды. Көзінің алдынан дөңгелете кескен пияз тәріздес шеңберлер өтіп жатыр, – шеңберлер, шеңберлер, шеңберлер, құдды әр көзіне бір-бірден тас лақтырып жатқан сияқты. Маңдайының орнына ып-ыстық былғары құрсау салып қойғандай. Линоның денесіне өзі жаққан жалбыздың шырынымен араласып кетпесін деп әрі көзі мен құлағына тамбауы үшін сиқыршы оның шашынан аққан жылбысқы терді сүртіп қояды.

	Оның бар білетіні: ұйқыдан әйелінің үйінде емес, өз үйінде оянды және таза судың сылдырына ұқсаған анасының даусын естіді; ол науқас оянған соң іш босататын дәрі беріңдер деп сиқыршының тапсырып кеткенін Линоның әйеліне айтып отыр екен.

	Ғажайып тұқымнан Лино екі-үш аптада сауығып, әлденіп алды. Жемісті жарып, дәнін жауып тұрған қара қабықты аршып, дәнді үгеді, содан соң оны Лино там-тұмдап қабылдайды – жалпы әлсіздіктен арылуға және еркектік күшті қалпына келтіруге мың да бір ем екен.

	Сарып ауруынан құрысып қалған қарт Лусеро қайта-қайта:

	– Ұлымды үйден қуып шыққаным ақыл болған екен, енді оның қайтып оралғанына қуанышымыз қойнымызға сыймай отыр. Бір балам екі бала болғандай... – деп қояды.

	– Жағыңды қарыстыр, Аделаидо, қайдағы-жайдағыны айтпай...

	Дымын білдірмей Лестер Мид келді. Оның мұнда бас сұқпағанына көп болған. Донья Роселия оны қуана қарсы алды. Кірісімен, Мид шал мен Линоны құшақтады. Содан соң бәрі отағасының орындығын қоршай отырысып, “Семирамиданың” айбанынан ашылатын көріністі тамашалады. Мид Линоның астанаға көшуі керегін айтты.

	– Ол жердің қымбатшылығы асқындап тұрғанда бұл қалай өмір сүреді... – деп қамықты донья Роселия сәл үнсіздіктен соң.

	– Аздаған жиған-тергені бар ғой.

	– Сонда бұл кім болып істемекші? – деп сұрап қалды Лусеро қарт, Лестер Мидтің ұсынысы әрдайым-ақ бұйрық есепті болатынын біле тұра. – Су перісіне байланысты жағдайда қол ұшын да берген жоқсыз, енді келіп Линоны алып кетпексіз.

	– Жұмысты өз ықыласына қарай таңдайды. Ең бастысы – гитарасын ұмытып кетпесе және нағыз музыканттарша ойнауды үйренсе жетіп жатыр.

	¥лын жібермейтінін айтпақшы болып оқтала берген Лусеро қарт мұны естігенде дәсердей болып қалды. Әкенің менмендігі – мүмкін-қатерлі менмендік атаулының ең күштісі. Донья Роселия іштей тіксініп, тымырайды да қалды; ол тіпті Линоның гитарасын ойша да көргісі келмей көзін жұма берген – перінің қызы қамалған жер соның іші ғой, ал мына мейірімді мырза Линоның музыка үйренгенін қалап отыр.

	– Әуелі донья Лиленд бұған бірер сабақ берсе жақсы болар еді, – деді донья Роселия таптай сөйлеп. – Аделаидоның сиқы мынау, ал балалар жоқ жерде адамға өлім де үйірсек. Ең қымбатты қазынасы – балалары болмаса адам өзін өмірде артық санайды, ал ол ажалды өзің шақырғанмен бірдей. Балалар біздің жүрегімізді жылытады, мистер Мид...

	– Иә, Лиленд әзірге нота оқуды үйрете алады, бірақ содан кейін бұл бәрібір кетуі керек.





XIV




	Аделаидо Лусеро, ажалың жетті! Ақтық сапарға дайындал! Енді саған мәулет берілмейді. Балалардың өз балалары бар. Роселия болса қартайды, оған қылар амалың жоқ, қартайды, қаусады. Ал өзің болсаң, бейшара шал, дымқыл жағалаудың ауруы – сарыптың қыспағындасың, ол сенің діңкеңді құртып, атқа өңгерген теңше еңсеңді басумен келеді.

	Үйде жалғыз қалса балаша қыңқылдайтыны бар. Әрі тынбастан тыр-тыр қасынады да жатады. Міне қазір де басын ұзақ қасыды. Содан соң үйде кім бар екенін байқағысы келді. Қиналып жатып, әрең дегенде мойнын созып қарады. Кім бар екен? Роселия. Жарайды, Роселия болса бола берсін... Балалардың біреуін көрсе болар еді. Бұрын біреуі болмаса біреуі қасыңнан табылып, бірдеңе сұрап жататын. Ең еркесі – кенже ұл Росалио Кандидо болатын – оны жұрт әліге дейін Кесіртке атайды... Бүгін кешке қағаз гүлдермен және жапырақ тізген алқалармен безендірілген қайықтарға тиелген жұрт шамдардың самаладай жарығында банан ұны фабрикасының ашылуын тойламақшы.

	Лестер Мид, Лиленд және басқалары баға жетпес ұнтақ жиналып жатқан астауларға қайта-қайта қолдарын сұғады. Доңғалақтар тынымсыз айналып, сала құлаш жыландар сияқты қозғалтқыш белдіктер қозғалысты мәшинелерге беріп тұр – осының бәрін біржарым аттық күші бар мотор жүргізеді.

	– Мен өлемін, Роселия. Аделаидо Лусеро шындықты білмей-ақ өлетін болды! Осы бір кооператив дегеннің әңгімесі, біздің балалардың осы бір есалаң Тігіншімен ынтымақтасуы (Лусеро қарт үшін “Лестер Мид” деген аттың өзінде арандату бар сияқты) – күмәнді шаруа. Мен білмей айтпаймын, Роселия. Күмәнді шаруа. Мен бұларды ішкі қырындысына дейін білемін. Олардың болымсыз табысына осынша құрылыс салуға болады деп мені иландыра алмайсың. Тіпті диірмен салып алғанын көрмеймісің. Мұның бір шикілігі бар.

	– Сарнады сары Жақыптың сауысқаны!

	– Жоқ, Роселия, бұл адам ба... бұл адам ібіліске жанын сатқан. Есіңде ме онымен қалай танысқанымыз? Ол... Сонда ол не сатып жүр еді?.. Жә, мейлі. Оның екілене күлгенінің өзі сонадайдан естілмеп пе еді... “А-ха-ха-ха!” Түн баласы кез келген жерде ұйықтай салатын және тырдай жалаңаш ұйықтайтын – оған мен де күлсем болады.

	Диірмен басында елді мекеннен әкелінген маримба қалықтайды. Қарағай қылқаны төселген алаңшада бірнеше жұп билеп жүр. Мид Лилендтің денесін екі қолымен қапсыра құшақтап алыпты. Вальс. Өзін осындай азамат сүйеді деген ойдан Лиленд балқып алған. Ол өзге әйелдердің бәрінен бақыттырақ, өйткені, басқалардай емес, оның сүйіктісі ерекше жан. Лиленд күйеуіне жабысып алған, өзін жүрегіне басса екен деп тілейді. Лестер де оны үздіге құшақтайды – қалыңдығымен тұңғыш биге шыққан жан ба дерсің. Ол Лилендті сүйеді, өйткені өзі жай ғана тігінші болып, “бәрі де тігін үшін” керек дейтіндерді саудалап, тауарын үздіксіз қарқылдаған дуайпат күлкісімен жарнамалап жүрген әлем-жәлем сатушы кезінде Лиленд оны таңдап алған болатын. Лестер Мид әйелін сүйіп алғысы келген құмарлығына басып, оның құлағы мен шашына – банан жапырағының алтын реңі шағылғандай жұпар иісті жібек бұрымына ернін тигізді. Осы бұрымның асты – өзі керемет жақсы көретін әйелдің кішкентай ғана басы. Әлгі ынтызарлықтан Лиленд сұлуланып кеткендей болды, күйеуінің махаббатына бөленген өзін осы жұрттың бәрі көрсе екен, сұқтанса екен деп тіледі.

	– Олар тапқан-таянғанын жұмсамайды деймін, Аделаидо. Оған бәрі риза-хош. Еңбегімен тапқандарын қорға салады, ең қажетті нәрселеріне ғана содан там-тұмдап алып жұмсайды.

	– Соқ өтірікті! Диірмен тегінге түскен жоқ, биелер үшін де ол жұмыртқаның қабығымен есеп айырыспағаны анық. Фуетэ мен Харриндерден сатып алынған жер туралы, оның әмірін күтіп, темір жолда бос тұрған вагондар туралы айтпай-ақ қояйын... Соның бәрі ақшаға келеді, Роселия, және бұл жын-перінің араласуынсыз болған шаруа емес – ақтық демі біткенше шайтан оның алақанына алтын құяды да тұрады.

	– Мүмкін, бірдеңесі бар да шығар, – деп міңгірледі донья Роселия. – Бірақ ол туралы жаман айту бір жараспаса бізге жараспас. Біздің балаларды оның қалай жақсы көретінін, қаншалықты қамқорлық жасайтынын көрмеймісің. Хуанчоны бала-шағасына қалай қайтарғанын есіңе алшы!

	– Қойдым, қойдым! Құдайдың аманатын тапсырмас бұрын...

	– Есеп айырысатындай, өлгелі жатқан жоқсың...

	– Бері қара, алғаным. Өлерімнің шағында балаларым шайтанмен шатаспадық деп дұға ұстап ант еткенін қалаймын.

	– Жарайды, оны өздерінен сұрарсың...

	– Бүгін болмас па екен, Роселия?

	– Бүгін олар тойда жүр, сондықтан сенің қыңырлығыңа бола олардың мазасын алмай-ақ қояйық. Періштедей болған немерелеріңді ойласаңшы, сайтанның сапалағында нең бар.

	– Жиған-тергендерінің бәрі арамнан келген болса ше? Күндердің бір күнінде, ұрлық жасады деп, балаларымды түрмеге тығып тастаса не істеймін?

	– Олардың айыпты емес екені дәлелденеді.

	– Дәлелденеді... Дәлелдеп болғанша оларды сыбайлас ретінде темір торда ұстаса қайтесің?..

	– Басымды қатырмашы. Түрме деген пәлені тауып алыпты! Одан да сайтанның өзімен-ақ сыбайлас болсын.

	– Қатын!

	– Жарайды, сайтаны да, түрмесі де құрып кетсін. Өзің ғой басымды қатыра берген. Тілден жаман нәрсе бар ма? Қарт адамның тілінен иә у тамады, иә бал тамады деген.

	– Істің жөнін біреу білсе, мистер Розе білер. Екеуміз тамыр едік, ара-тұра осында келіп-кетіп тұрушы еді. Әттең, қайтерсің, ауру шіркін алып ұрып, қураған меңдуана сияқтанып қалдым ғой. Байқаймын, мистер Розенің қоштасуға бір келмейтіні – менің мазамды алмайын дейді білем – басымды бұрудың өзі мұң боп қалды емес пе.

	– Әйткенмен содан бір сұрарсың... Линоның басына іс түскенде келіп, жағдай сұрап еді ғой.

	– Сұраймын... Баланың көңілі далада болғанымен, ата-ананың көңілі балада ғой... Оларды түрмеден де, әзәзілден де сақтау керек... Әкелері сияқты өз жерінде, еркін жүріп еңбек етсе, өздері өсірген өнімдерін сатса кәнеки.

	– Солайы солай, өкпелейтін жөнің жоқ.

	– Иә, олар дегеніне жетті, бірақ... Менің тілімді қышыта бермеші, Роселия. Жетуін жетті, бірақ соның бәрі ұрлықпен яки қарлықпен келген болса – қайсысы жаман екенін таразылап көр...

	Сол түні ауа сәуле шашқан жасыл нүктелерге толы болды, құдды бір қайнап тұрған аспан астындағы банан тоғайының сансыз шырақ-көздері ашылған ба дерлік. Лусеро қарттар Мидтердің мереке салтанатымен жайнаған үйінен көз алар емес – үй қырқаның жартысына дейін өрлеп барып, содан соң диірмен тұрған ойпат пен төбедегі “Семирамиданың” екі арасын жалғастырған қалың ағаштардың саясында еді.

	– Біреу келе жатқандай болып еді, – деді Роселия кемпір көп үнсіздіктен кейін.

	– Мұндай кезде тек доктор болар... Егер сол болса, мен сұрап алайын, Роселия, қамнан қаперсіз өле салғым келмейді.

	Дәрігердің жайдарылығы ерлі-зайыпты Лусероларға ауысты. Оның саусақтары өрмекшіше жайлап жылжып Лусероның сол жақ бүйіріндегі қабырғаларын қармалағанда қартыңның еріндері дірілдеп кеткен. Дәрігер саусақтарын циркульше керіп, науқастың денесіне жарты шеңбер салып өтті. Содан соң оның екінші жартысын салып, оған жібек орамалын жайды да құлағын жүрекке тосты.

	Айтпақшы, оның ойы Лусероны тыңдау емес, үй айналасындағы дыбыстарға құлақ түру сияқтанды, өйткені кенет басын қалт көтеріп алып:

	– Осы маңайда маримба бар ма? – деп сұрады.

	– Банан ұны фабрикасының ашылу құрметіндегі тойда, – деді донья Роселия, күйеуі жейдесін түймелеп болғанша. Түймеленген деген аты болмаса, оның әрекеті сарып болып құрысқан саусақтарымен түймені тесігіне тықпалап, жейденің екі шалғайын жымдастыру далбасасы болатын.

	– Бері қараңыз, доктор, сіз мені қазымыр шал деп дұрыс айтасыз. Менің қазымырлығым сонша, осы фабриканың өзі алдап соғудың амалы ма дейтін ой басымнан кетпейді...

	– Ұлдарыңыз білуі керек қой...

	– Дымды да білмейді олар. Қайта мен солардың көзін ашқым келеді – мистер Мидке қатысты нәрсенің бәрі сезікті көрінеді де тұрады...

	Донья Роселия күйеуінің тым артық кеткенін сездіргенсіп жөткірініп қойды.

	– Менің білетінім, – деді дәрігер, – “Тропикаль платанера” мұнда Штаттардан мықты деген үш детектив жіберіп тексерткен екен, мистер Мидке қылау жұқпайтын болып шығыпты. Ол кім өзі? Қызық іздеген жан ба? Кооператив ұйымдастыру жөніндегі маман ба? Қияли біреу ме? Әйтеуір даусыз нәрсе сол, дон Аделаидо, бұл адам баршаның құрметі мен сүйіспеншілігіне бөленген.

	– Өзі сондай елгезек! – деп қалды донья Роселия.

	– Ал мен айтқанымнан қайтпаймын – ол сайтанның сапалағы.

	– Әйтеуір анығы – осы елде болсын, басқа елдерде болсын ол банан плантацияларын жағалаумен жүрген.

	– Сәл тізе бүгіңізші, доктор...

	– Жоқ, сеньор, мен жүрейін... Түнеугүні бір әңгімелесе қалғанымызда Мид маған өзінің экономикалық жүйесінің мән-маңызын айтып бергені бар. Сан-Хасинтоның үндістері жағалауға таудың басқа беткейімен түсіп, банан плантацияларында жұмыс істеп, үйлеріне ырғалып-жырғалып қайтады екен. Ал бастары бос қиялдарға толы креолдар8 үйлеріне де оралмайды. Орала қалса, жұртқа көзтүрткі болып-ақ жүргені... Демек, үндістердің ұқыптылығы жайында ойланып көріңіз де сайтанды босқа мазалай бермеңіз!

	Доктор донья Роселияға ым қағып, шығарып салуын өтінді. Кемпір оның соңынан емпеңдей басып жөнелді, ал қайтып үйіне кірген соң екі аяғы құм салынған қап байлап қойғандай боп салдырасын. Лусеро көзін жұмып алыпты – жүзі әбден тершіген, бетпердеден аумайды. Бірақ әлі демі бар, ақырын ғана тыныс алады. Қарт адамдарға тән мейіріммен Роселия оның басына алақанын басты. Айналаны қою қараңғылық басқан, ештеңе көрінбейді. Түн, түнек, жүрегі тоқтасымен шалы аттанғалы жатқан өлілердің мекені. Роселия диірменнің тасына түскен жүгері дәндері сияқты баданадай көз жастарын ірку үшін қабағын жапты. Өмірдің өшкенін көру – уайым, әбден қиналыс көрген бейшара қартқа байланысты әрекеттің бәрі далбаса екенін сезіну – уайым. Ол күйеуінің қасына тізерлеп отырды. Еріндері үнсіз қыбырлап, шал байғұстың қолын сипалаған болады – оны ақырғы сапарға шығарып салатын өзі болғалы отыр ғой, сондықтан “Құдайым-ау!” деп сыбырлай береді.

	– Сан-Хасинтодан келген үндістердің ұқыптылығы... – деген сөздерді Лусеро қарт буын-буынға бөліп тістене айтты...

	Ауруының соңғы соқпасы тым ұзаққа созылды. Бірде қартты арбаға салып диірменді көрсетуге апарды. Ол банан ұнын өмір-ғұмырында көрмеген еді. Бәрі сыртқа әкетіледі екен. Лусеро ақсары ұнтақты қолымен уқалап көрді. Тіліне салып байқады. Ерніне азырақ ұн тигізуді өтінді де дәмін көрудің орнына оны сүйгендей ырым жасады. Банан ұны. Тропик құдайының ұны. Жаңа діннің, адам дінінің шелпегіне арналған ұн. Содан соң ондағылар шалға экспортқа қажетті түрлі мөлшердегі қалбырларды және оларға арналып, қалбырдың салмағы жазылған жапсырмаларды көрсетті.





XV




	Бастиансито Кухубульдің әйелі ерлі-зайыпты Мидтердің үйін күзетіп қалған. Қожайындары бірер аптаға жол жүріп кеткен болатын. Міне, бәрін аударып-төңкеріп, бәрінің күлманын ашатын жер осы. Әттең, қайтерсің, аяғымды баса алмаймын, еш нәрсеге жарамаймын... Сан-Хасинтодан келетін үндістердің ұқыптылығы жайын өзіне әбден түсіндірсе де Аделаидо Лусеро қарт секемшілдігімен жұрттың бәрін мезі ғып болған. Бірақ көп кешікпей шал өзінің бөлмесінде өліп жатқан жерінен табылды – өлген қоңыз тәрізді құжынаған шыбынның астында жатыр екен. Енді міне марқұмның денесін күзету. Содан соң – тоғызы. Донья Роселия қара жамылмаған. Тропиктің күнінде қара киіммен күйіп өлесің, содан соң, жесірдің өзі айтпақшы, кәріліктің өзі-ақ қаралы. Кәрілік – өмірдің қаралы кезеңі. Адам жақындарынан арыла-арыла қартаяды. Көкек пен мамырда керемет құрғақшылық болған. Әдетте бұл уақытта жағалауда жаңбыр басталушы еді. Ал биыл нәр тамбай қойған. Ақыры нөсерлетті. Бірақ соның өзі құстың қанатында келетін сыңайлы. Соңғы тамшылары тамып болғанша күн де қуырып жібереді, жер сорлы сонда қам кірпіштен айнысашы. Нөсердің шуылымен ұйқыға кетіп, әйнекті шерткен тырсылынан оянатын ақ жауын бұл емес.

	Азынаған үйдің өлі тыныштығынан аздап та болса көңіл аулау үшін донья Роселия Мидтердің мекеніне барғыштауды шығарған. Олар өз тілдерінде бунгало деп атайтын әдемі ағаш үй. Айнала – бақ, бірақ донья Роселия үшін бұл бақ емес, мал азығының ұқыптап күтілген жасыл бөлтектері тәрізді. Бастианситоның әйелі оны мейлінше пейілдене қарсы алады. Жұпыны киінген, жүзі сынық жесір әйел табалдырықтан аттасымен-ақ Бастианситоның әйелі оның алдына шоколадын тосады. Бұл шетелдік шоколад не деген дәмді еді! Жергілікті шоколад мұның садағасы кетсін, тек тәтті демесең, какао иісі де жоқ. Донья Роселияның ұлдарының бірі Лестер Мидтің кетер алдында жер сатып алғанын, онда какао ағашын өсірмекші ойы барын айтып еді. Кофе мен бананнан гөрі сол әлдеқайда пайдалы болса керек. Менің балаларым бай болады деген өңім түгіл түсіме кірсе неғыл дейсің, деп ойлады Роселия кейуана күндізгі сағат екіде самалы желпіген еңселі жерден жағалауға қарап, кеседегі ыстық шоколадты сораптай отырып. Ол құдайдан ұлдарының бай емес, еңбекқор болып өскенін тілеп еді. Бар пәленің басы осы байлықта. Біз бейбақ бәрін көрдік қой! Байлар тасжүректеніп кетеді. Ал тас жүректен жаман бұл дүниеде не бар? Бірақ олардың тәлейі де сол: байлық қолдарына өзі кеп түсіп тұрады, ал өзгелер өмір бойы тек телмірумен өтеді...

	Өзінің алғашқы күйеуімен “Тропикаль платанераның” плантацияларына келгеннен бері Лиленд Фостер бұл жерден табан аударған жоқ. Құрама Штаттарды былай қойғанда, осындағы астанаға да барған емес. Баяғы бір кезде жолға жиналып, буынып-түйініп отырғанында осы Лестер қайтып оралды да, Лиленд ешқайда шықпай отырып қалды. Пойыз оның жүйкесіне жақпайтын. Мид оны әуежайға автомобильмен жеткізбекші болды; ол мәшинесін техбайқаудан өткізіп, сырлау үшін шеберханада тастап кетеді, бұлар қайтып келгенде ол жап-жаңа боп құлпырып тұрады.

	Лестер мен Лиленд саяхаттап кеткенін естігенде достары қалай қайран қалар екен! Олар үшін Мид әуелден-ақ “жылпос” қой, ал енді Лилендті айтсаңшы. Оның пәленбай сағат ұшақта отыратыны тұңғыш рет. Лиленд өзіне азды-көпті лайық көйлек, қол сөмке, туфли сатып алып, қаланы шала-пұла аралап шықты, соның өзінде нұрлы көк аспанмен астасқан басқа бір әлемде жүргендей болды.

	Ал бірнеше сағат ұшқаннан кейін ол шынында басқа дүниеге барып топ ете түсті. Қақталған темір иісті Нью-Йорктен бір-ақ шықты. Нью-Йоркте болмағалы қашан! Лиленд өзіне бөлінген салтанатты бөлменің алапат айнасының алдында тұрып шашын түзеді. Нью-Йорктің айналасындағы ең бір әсем жерге орналасқан бұл пәтер Лестердің достарынікі еді. Лиленд ас үйге кіргенде Мид газеттер мен хаттарды шолып, оны күтіп отыр екен. Лиленд жолай кітапханадан “Асауға тұсауды” ала салған. Шашы күліңгір алтын түстеніп, таптап пісірілген нанның түсіндей, бадам дәні пішіндес көзі қуаныштан ұшқын ата сөйлей келді:

	– Шекспирді қайта оқығанның өзі дұрыс. Дәл қазір Алаяқтың кебін киер жайым жоқ...

	– Алаяғың енді мен болдым. Мені адвокаттар шақырып жатыр.

	– Саған мұраға қалған бірдеңе бар шығар.

	– Қалай болғанда да сен басқа автомобиль мінесің...

	– Неғылған басқа автомобиль, сеньор Герцог?

	– Мына адамдардың саған арнаған автомобилі.

	– Қайдағы адамдарды айтасың? Осында келгелі бері мен портреттерден басқа тірі жан көрмедім ғой.

	– Өзімнің достарымды, миллионерлерді айтамын Олар өз капиталдарын Еуропаның бір түкпірлерінде отырып басқарады.

	Адвокаттар Лестер Мидті күтіп отырған. Өздері егіз екен. Екеуі қатар келгенде қайсысының кім екенін ажырату қиын еді, ал біреуін ғана көрсең, оны да жыға танымай дал боласың. Ал Мид Альфредті – Альфред деп, Робертті – Роберт деп жаңылмай атағанына өзі дәсердей болып қалды. Ағайынды Альфред пен Роберт Дозуэлдер танымал адвокаттар болатын.

	Амандық-саулықтан соң Мид жазу үстеліне тақау қойылған орындыққа жайғасты; біріне-бірі соншалықты ұқсас және талғамдары мен іс мүдделері де үйлескен, бір тұлғаға айналып кеткен екі адамға арналған үстел де сондайлық үлкен екен.

	– Біздің акционерлеріміз, – деді Роберт Дозуэл, – сіздің тәжірибеңіздің нәтижесін білуге құштар. Біз бүгін-ақ жиналыс өткізе алар едік.

	Альфред сөйлегенде... Жоқ, сөйлеген Роберт екен ғой. Роберт сөйлегенде Альфред блокнотына бірдеңелерді түртіп отырды.

	– Бүгін-ақ жиналуға қарсы емеспін, – деп жауап берді Мид. – Тек сағатына келіссек болды.

	– Біз күндізгі төртті белгілеп отырмыз, – деді Альфред Дозуэл қағазын жазып отырған бойы.

	– Келістік...

	– Тұра тұрыңыз, Стоунер мырза... – Шын атын айтқанға Мид сәл таңырқап қалды. – Біз Вашингтонға хабарласамыз.

	Біздің топтың акционерлері баяндамаңызға мемлекеттік департаменттің өкілі қатысқанын қалайды.

	– Жақсы, ал мен әйеліме хабарласайын. Бәлкім, ол әлі кете қоймаған шығар, айтатын біраз тапсырмаларым бар еді.

	– Сонымен, сағат төртке дейін, Стоунер мырза... – деді адвокаттардың бірі, бірақ бұл жолы оны Альфред пен Роберттің қайсысы айтқанын Лестер аңдамай қалды.

	Шын мәнінде күйінішті жайларды қозғаған баяндама әзіл-қалжыңмен тұздықталып отырды. Қоңырқай кәстөм киген Лестер Стоунер сөзін сәске түстегі сағат төрттен бір минут өткенде бастады. Акционерлер жатаған жұмсақ орындықтарға жайғасқан. Мемлекеттік департаменттің өкілі де келді – бұл өзі кәрі тарлан деуге келіңкірейтін, жүзі ызғарлы, бурыл тартқан адам екен.

	– Алыпсатарлар мен құл сатушылардың ұйымына мүше болуды бақыт санайтын болсаңыздар, – деді Стоунер жарнашылардың өздеріне шүйлігіп, – бір мүшесі дейтін бақытқа өзім ие болған “Тропикаль платанераның” жұмыс тәсілдері қандай екенін енді өздеріңіз де білесіздер. Сіздер содырлы жолдан бас тартуларыңыз керек. Бедел мен табыстан ада-күде айырылайық демесек тропиктегі мұндай саясатты жалғастыра беруге болмайды. Егер біз билік орнындағыларға пара беруді доғарып, қазіргі табыстарымыздан бір центті де жоғалтпай, қайта, бәлкім, оларды молайта отырып, жергілікті халықтың әл-ауқатын арттыруға ықпал ететін болсақ, онда бұлар бізді қас емес, дос көретінін тәжірибе дәлелдеп беріп отыр. Бізде ұят жоқ, өйткені өзіміз жұмыс істеп жүрген елдердің заңдарын құрметтемейміз. Мұндағылар бізді солтүстікамерикандар болғанымыз үшін емес, жаман солтүстікамерикандар болғанымыз үшін жек көреді. Жайбарақат өмір сүру үшін өз жерлеріне ұрық сепкен адамдардың үмітін күнбе-күн өшіре беру – оңбағандық. Бұл адамдардың бізбен соғысатын себебі – біз бұларға соғыс туын желбіретіп келдік. Біз адал ниетті кәсіпкерлер мен саудагерлер сияқты заң мен әдепке сүйеніп іс жүргізуге дәрменсіз болып шықтық. Доллардың құдіретіне арқа сүйегендіктен біз не істесек те жарасады деп ойлаймыз. Бірақ мен мынаған сенімдімін: күндердің күнінде халықаралық жағдай бізге сырт беріп қалыптасады да езілген халықтардың наласы басымызға түсіп, біздің инспекторлар банан шоқтарын қалай аяусыз лақтыратын болса, олар да бізді дәл солай аяусыз жазалайтын болады.

	Лестер Стоунер су ішіп алып, сөзін жалғады:

	– Латынамерикандар бізден мезі болып бітті, біз де олардан шаршай бастаған сыңайлымыз. Плантацияларымызды тастап, капиталымызбен басқа жаққа кетіп қаламыз дейтін қоқан-лоққымыз әсер етуден қалған. Оларға бізбен бірге болудың қорлығы өткені сонша, бізсіз де бұдан жаман болуы мүмкін емес. Оның үстіне, география да бізге қарсы. Өз үйімізге тақау болайық десек, ауыл шаруашылық кәсіпорындарымызды арқалап әкете аламыз ба? Әкете алмаймыз. Өзімізді қорғап келген баспасөзге де сенуден қалдық, ал біздің адвокаттарымыз заңның қызметінде емес, одан гөрі өзіміздегі полицейлік қызметте. Біз баз біреулерді саудаласуға негізделген жүйемізбен, енді біреулерді тастаған сүйек-саяғымызбен азғындатып болдық. Өзіміздің тойымсыз аш көздігімізбен жергілікті экономиканы бүлдіреміз де осының бәрі өркениеттің игіліктерімен ақталады деп көлгірсиміз. Сөйте тұра бұл бейшаралардың безгектен-ақ өлуіне мұрша бермей, ромнан, арақтан немесе содалы су қосқан вискиден болатын созылмалы ажалды әкеп тықпалаймыз. Ал өзіміздің адамгершілік абыройымызды елшілікке телефон соғу арқылы қорғаған боламыз.

	Ерні кеберсіп кеткен Стоунер су құйылған стақанды басына бір-ақ көтеріп, баяндамасын жалғады:

	– Еңбеккерлерді қанамай-ақ, жеке меншік плантацияларды ойсыратпай-ақ және бәсекелестерімізді қырып-жоймай-ақ тәп-тәуір пайда алуымызға болады дейтін менің берік сенімімді цифрлар дәлелдеп бере алады. Менің адвокаттарым ол деректерді сіздердің алдарыңызға жайып салады.

	Ақыры даусын көтере сөйлеп былай деді:

	– Басты мәселе мынада: компанияның басқа-көзге қарамай тек пайда алуды ғана көздейтін қазіргі басшыларын орнынан алып, оларды біздің қолымыздан күн сайын сусып кетіп бара жатқан билікті нығайту үшін орасан зор қаржылық қуатымызды пайдалана білетін адамдармен ауыстыру керек. Мен сындарлы саясат жүргізейік деймін, сонда ол біздің алашағымызды азайтпай-ақ болашағымызды қамтамасыз ететін болады. Сіздер саясатты бұлайша өзгерту туралы әлі ойланып көрген жоқсыздар. Басқа акционерлер де солай: олар жергілікті жердегі жағдайды білмейді. Сөйтіп, солардың арасынан өзімізге жақтастарды неғұрлым тезірек тартып, қатарымызды қалыңдап алсақ...

	Сәнді автомобиль Нью-Йорктің орталығынан қаланың сыртына қарай апаратын автожолдардың бірімен үнсіз сызып барады. Мәшинені құйғыта жүргізіп келе жатқан күйеуінің қасындағы Лиленд есікке қарай шалқая берді де Лестерге шамдана қарап барып сөйледі:

	– Мен сенімен ашық сөйлесуім керек... Иә, өзің туралы не ойлайтынымды білгенің жақсы... Сені қоқитып тұғырға көтерген мен едім, бірақ сол тұғыр құлады. Сенің ұятсыз, аяр екендігің сонша, тіпті бір күн, бір сәт қасыңда қалай болу керегін білмеймін... Плантацияда кейде пеондардың қасына, жерге жата салатынсың... Онда біз басы артық ештеңе жұмсаған жоқпыз... Басы артығы не? Тіпті ең қажет заттың өзі көбінесе молшылық саналды емес пе! Әйеліне деп басқармадан бір жапырақ жібек мата алғаны үшін Макариомен көрместей болып шатыстың... Анау кедейлердің алдында қарапайым боп көрінемін деп тыраштандың... Сайқымазақ...

	Қаланың оттары, құйрықты жұлдыздың жарығындай боп, алқапты сәулелендіріп тұр. Лиленд күйеуінің үндемегеніне жәбірленді – оның айыптау сөздеріне Лестердің беті бүлк еткен жоқ, ал жасыл көздері тас жолдың сұрғылт таспасынан ауытқитын емес. Ол көз жасын жұтып, тістеніп алған.

	¥зақ үнсіздіктен кейін ол, мойнын бұрмастан:

	– Мүмкін болса айтшы, сен өзің кімді артық көресің: плантациялардағы тақуаларды ма, әлде Нью-Йорктің зиялысын ба? – деп сұрады.

	– Ұятсыз!

	Лестер тағы үнсіз қалды, ал Лиленд көзіне ерік берді. Екі бетінен моншақтап жас ақты. Ол осынау әңгередей, дыбыссыз автомобильдің күрделі тетіктерінің бірі сияқтанып қыбырсыз қалған. Тек шілтерлі қол орамалына сіңбірінгенде ғана оның жылап отырғаны белгілі болды.

	– Кейбір шығындар сырт көзге ысырапшылдық көрінгенімен, шын мәнінде ақылға қонымды болады – мәселен, менің банкирлерден алғаным сияқты қарыз алуға тура келгенде. Сол ұзақ мерзімді несиеміз банан мен басқа да ауыл шаруашылық өнімдерін өңдеу жөніндегі кәсіпорындар құруымызға мүмкіндік береді.

	Лиленд басын көтерді. Жас шылаған көздерінен ұшқын байқалды да ол бәсең үнмен үздіге сөйледі:

	– Мені кешірші, Лестер, мен деген ақымақ әйелмін, оның ұ-стіне мына қаласы түскір есімнен тандырып жіберді. Нью-Иорктің мен ойлағандай, менің арманымдағы қаладай болмай шыққанына жүйкем тозды... Бұл қала адамдардың бойындағы нәрін соруға, жүрек айнытардай... бәрімізді жалмауға әдейі жасалғандай... Мейірімсіз, ұсқынсыз алпамса! – Содан соң күйеуіне жабыса түсіп: – Жаным, сен кереметсің! Біресе ақсүйектің, біресе диуананың, енді бірде Ситидегі банкирдің, тропиктегі помещиктің кейпіне түскеніңде қайсысын жақсы ойнайтыныңды айтудың өзі қиын. Мен үшін бәрін ғажап орындайтын сықылдысың, сенің қолыңнан бәрі келетін сияқты. Әлгі әзірде ренжіген себебім... сүйіктім... менің көкейіме орныққан, қолынан келмейтіні жоқ адамның бейнесін өзің бұзып жатқандай көріндің.

	– Біз қайтамыз; менің де шыдамым таусылып болды – түрмеден қашатын тұтқын сияқты күн санаумен жүрмін. Теңіз бар екенін, жасыл белдер, жанартаулар, көлдер, ылжырап піскен жеміс иісі аңқитын шексіз-шетсіз өзендер барын, ал мұнда мыңдаған адамдар тумысынан иісі мүңкіген сұрқай үйлер мен мекемелерге қамалғанын ойласаң...

	Егіз адвокаттар екі айнадағы бір бейне – Альфред пен Роберт, Роберт пен Альфред болып Мидтің (олар үшін – Стоунердің) алдынан тағы шықты. Мид қоштасып, базбір маңызды қағаздарға қол қоймақшы болып кірген болатын. Қол қойғанының кепілдігі үшін оған жарты миллион доллар несие берілген. Сондай-ақ өсиетнама рәсімдеуі керек-ті. Оның барлық мүлкінің бірден-бір әрі толық құқықты мұрагері – Лиленд Фостер де Стоунер, ал ол да қайтыс бола қалған жағдайда – “Мид – Кухубуль – Лусеро – Айюк Гайтан” қоғамы.

	Лиленд адвокаттардың кабинетіне кіргенде бәрі орындарынан тұрды.

	– Осы бір жолға жиналудың машақаты-ай... Бірдеңені ұмытып кетпейінші деп алаң болып-ақ жүргенің... Ең ақырғы сәтте әлденелерді сатып алып жатқаның... – Кешірім өтініп барып, күйеуіне қарады: – Жүретін уақыт болды, солай емес пе?

	Адвокат Дозуэлдер Лилендтің қолын сүйді, ал Лестер Мидтің (олар үшін – Стоунердің) қолын қысып, достарша қоштасты, содан соң кабинеттің есігі ерлі-зайыпты екеуінің алдынан бұрын қалай ашылса, қазір де дәл солай дыбыссыз, автоматты түрде жабылды.

	– Адвокаттарың бір-бірінен айырғысыз ғой, олармен қалай жұмыс істеп жүрсің?

	– Мен бұлардың екеуімен бірге кездесемін. Жолықпақшы болып телефон соққанда екеуін де көргім келетінін айтамын. Содан бұлардың клиенттері арасында рекорд жасап жүрген әзірге мен ғана, өйткені кабинеттеріне кірісімен аттарын жаңылмай атаймын.

	– Маған таң атпайтындай, ертең өзім кетпейтіндей көрінеді. Тек миллионер болсам ғана мұнда тұруға келісер едім...

	– Сен қазір-ақ миллионерсің...

	– Онда мен қалайын...

	– Сен “Тропикаль платанераға” мүше ең ірі акционерлерің біреуінің мұрагерісің, ал айлық тұрақты табысың... кез келген цифрды аташы... жүз мың доллардан кем емес.

	– Болам, миллионер болам – “Мид – Кухубуль – Лусеро – Айюк Гайтан” қоғамы түбі “Тропикальді” жұтып қояды, сонда біздің акцияларымыз ең салмақты болып шығады.

	– Тек Шекспирдің томын орнына қоюды ұмытпа. Анаған әлі үлгіресің... – деген Лестердің күлкісі естілді. Автомобиль оңаша үйдің қара көлеңке бағына кіре бергенде ол “анаған әлі үлгіресің” дегенін қайталап айтты.

	Барлық жерде – қонақ бөлмелерінде, дәлізде, маңдайша астында, айбанда және салтанатты сарайға ұқсап кеткен үйдің айналасында түгел жарқырап шам жанып тұрғанын көріп Лиленд таң қалды.

	– Сенің достарың келген болды ғой. Мұндай құрметке мен ризамын. Олармен таныспай кеткенім өкінішті болар еді. Қайта, адвокаттардан шыққан соң бірден осында келсек қой, үй иелерімен ұзағырақ отырып, бірге болар едік.

	Ерлі-зайыпты екеуі мәшинеден шығып болғанша Лилендтің немқұрайлылау айтқан сөздері осы болды.

	Кешкі көйлектері төгілген бикелер мен сықитып смокинг киген ер азаматтар жаңа келгендермен амандасуға шықты. Олар Лестерді Мид демей, Стоунер деп атайды екен. Аң-таң болған Лиленд бұлар өздерін басқа біреумен шатастырып құрақ ұшып жатқан болар деп ойлады да күйеуіне қолқа салып, өздерінің Стоунер емес, Мид екенін айтуды өтінді.

	Ал сол жерден егіз адвокаттарды көргенде ол тіпті қайран қалды. Мерекенің де ол үшін ешбір мәнісі болған жоқ, өйткені құрақ ұшып жалпылдаған мына жандар өзін басқа бір әйел ретінде қабылдайды деп қуыстанды. Тіпті өзінің күйеуі жөнінде сезікті ойлар пайда болды ма-ау. Сол өзін басқа біреу деп көрсетіп жүрген жоқ па? Күйеуі туралы жаман ойға құлауы үшін әйелге көп нәрсенің қажеті жоқ. Артынан шындықты білгенде барып, Лилендтің мүлдем еңсесі түсіп кетті. Осыдан бірнеше сағат бұрын Лестер оның миллионер екенін айтқанда Лиленд қалжыңы болар деп ойлаған, бірақ оның шын айтқаны мүлдем күтпеген жерден расталды. Шампанның алғашқы бокалынан соң-ақ бұлт ыдырап, жайдары көңіл күйі орнады. Лиленд ағайынды Дозуэлдермен күлісіп, арқа-жарқа – өздерімен достасып алғаннан кейін оларды ажырату қалай қиын болар екен; компанияның қаржы саясатын қайта қарау жолындағы күресінде Стоунерді қолдаған “Тропикаль платанераның” ең бір байсалды жарнашыларымен жайраңдасты; өзін құттықтап, ғажайып әдемі деп сұқтанған бикештермен сылқ-сылқ күлкіге батты. Тіпті Лиленд күйеуінің Тігінші болғансып, “Бәрі тігін үшін” дейтін ұранды малданғанын айтып мемлекеттік департаменттен келген дөкейдің де миығына күлкі үйірді және осы жерде Лиленд ысытылған құйғыштан лекілдеген суға ұқсайтын үні құлағында әлі тұрған қарқылдақ күлкіге салып “а-ха-ха-халап” бір кетті дейсің.

	Лестер оны айбанға қарай оңашалап әкетті. Бір бокал шампанға қызып қалғаны ма?.. Шаттыққа мас болды ма?

	Жауап орнына Лиленд күйеуін мойнынан құшақтап бір сүйді де:

	– Мен саған маспын... – деді.

	Камералық оркестр Лилендтің сүйікті пьесаларын ойнады. Биден соң айбанға қайтып оралғанда Лилендтің күлкісі тыйылған.

	– Менің жылағым келді, – деді ол, көз жасы бетін жуып тұрып.

	Олар оңаша қалған. Меймандар тарап кетті, екі ғашық жұмақтағы жұп сияқтанып бетпе-бет қалғанда өзге жұрт, тіпті достардың өздері, ғайып болатыны бар емес пе, бұлар да солай жылыстап-жылыстап кетіп отырған. Иә, компаниядағы акцияларының санына қарай бағаланатын достар зым-зия. Бурыл қастарының астынан жымысқылана қарайтын, жансақалы мен шоқша сақалы бар, топ-толық қолын қарнының үстіне қойып тымырайып отыратын бәлекей шал да тайып отырыпты. “Тропикаль платанераның” жаңа қаржы саясатына бастамашы болғандардың бірі – сол. Мейлінше бәсең әріптестеріндей емес, ол түбегейлі өзгерістер жағында болатын, тіпті фирманы әлеуметтендіру қажет деп санайтын.

	Музыка тынған, бірақ үні әлі көкейден кете қоймаған. Лиленд Стоунердің құшағынан сытылып шығып, баққа қарай жүгіре жөнелді.

	– Қайда барасың? – деп айқайлады Лестер.

	– Өзімді Мид бейшара күткен жаққа!

	– Ол сені бақта емес, мына жерде, Шекспирдің пьесасында күтіп тұр!

	Лиленд актриса ретінде жеңіліс тапқанын мойындауға мәжбүр болды.

	– Алаяқ, – деді ол қайтып оралып. – Өзіңді Алаяқ деп санағаныңды қойсаңшы, әйтпесе сол арманың шындыққа айналып жүрер. – Сөйтті де ол күйеуінің жағынан наздана сипап қойды.

	Шынтуайтында қонақтар әлі тарқамаған еді. Жансақалы мен сақалы бар шал Лилендті айналдырып соңынан қалар емес, ал оған тағы бір жарнашы, шошақ төбелі еврей қосылып, миллионердің өмірі әбден жалықтырған соң Стоунер банан плантацияларына байланысты шаруаны қалай қолға алғанын айтып емініп жүр.

	Лиленд бірте-бірте есін жиды. Күлкіден соң, көз жасынан соң, баққа қашқан балалық қылықтан соң байсал тартты. Оны меймандар, солардың ішінде – егіз туған адвокаттар қоршап алған, ал ол қолындағы жүзігіне сүйсіне қарап, ара-тұра сипап қойып, масаттанып отыр. Онысы зүбәржат болатын, жоқ, зүбәржат та емес, Лестер Мидтің жасыл көзі еді. Лиленд үшін ол Мид болып қала береді.

	Қонақтар қоштаса бастады. Сабасына түскен Лиленд оларға қолын созып тұр. Оған қош айтып, қолын сүйгісі келгендер таусылар емес...

	– Иә, сүйіктім, Лестер Стоунер Нью-Йоркте, осы үйде қалады, ал мен плантацияларға сенімен, Лестер Мидпен қайтамын. Саған бір нәрсе айтайын ба?

	– Не айтам десең де өзің біл, сәулем...

	– Мен Лестер Мидті қалаймын. Лестер Стоунер – мейірімсіз миллионер, ол үшін ардың тазалығы – мүмкін емес нәрсе. “Уолдорф Асториядағы” миллионер, желдей жүйткіген желкенді қайығы, желмен жарысқан сәйгүліктері мен жалдап әйелдері бар миллионер... Кедей сорлының табан ақы, маңдай терімен табылған дәулетті құмар ойынына салып ысырап қылатын миллионер... Саяси сайқалдықтармен ел-елдің үкіметтерін қолдап-қолпаштап, өзі соларды сүліктей соратын миллионер... Ал мен Лестер Мидті, егіншілердің кооперативтерін құрған, банан ұнының фабрикасын салғызған, сөйтіп, құдайдың мейірім-шапағатындай махаббатын тапқан Мидті қалаймын. Иә, жаным, Лестер Стоунер Нью-Йоркте, осы үйде қалады, ал плантацияны күлкімен басына көтерген менің әумесерім, қарапайым еңбеккерге айналған миллионерім өзіммен бірге кері қайтады...

	– Менің ақшам жыныма тиетінді шығарды, өйткені мен оны неге жұмсарымды білмедім, жүректе ешқандай арман-тілек қалмады... біздің компанияның тропикте қандай жағдайда жұмыс істеп жатқанын өз есебімнен зерттеп көрмекші болдым. Бір жаман жері... жоқ, жаман емес, жақсы жері... мен енді бұрынғы қалпыма қайтып түсе алмаймын, мен деген – қақпанға өзі түскен аңшымын.

	– Оның есесіне тамаша әйел тауып алған десеңші...

	– Жә, енді жатайық, ертең ерте тұру керек...

	– Мен тек “Асауға тұсауды” сөреге қояйын, әр нәрсе өз орнында тұрғаны жақсы.





XVI




	Шақырайған күннің күйдіріп бара жатқаны сонша, тіпті жүздеген, мыңдаған өрмекшілер жерде тірідей қақталмас үшін тастардың астынан құжынап шығып жатыр, шығып жатыр. Күн мен түн тамұқтың отына айналған, бір тамшы ылғал болса неғылсын. Тершіген, ентіккен, тамақтары кепкен адамдар тұра-тұра қалысып, аспанға қарасады. Аспан – көк мұнар. Аптап пен шөлден қажыған жануарлар, шүберектен қалқайтқан қарақшылар тәрізді, құлай-құлай кетеді. Алапат алаудың ортасында, жалынның қатып қалған тіліндей боп, ағаштар қараяды, топырақтың ақырғы ылғалын аямай сорып банан пальмалары тұр. Сиқыршы әк салып, әуелде әзірлеп қойған шелектерін алып бейітке қарай беттеді. Көкжиекке дейінгі көзкөрім кеңістікте қарайған жалғыз сол ғана. Әк салынған шелектерін ұстап жападан-жалғыз кетіп бара жатыр. Бейіт басындағы жер аяқ басқан сайын сыңғырлайды. Осы бір сәске түсті, тоғызыншы наурыздың сәске түсін пайдаланып қалу керек. Сиқыршы шарбақтың ішіне кірді. Бір өзі. Жақында жерленген аруақтар әрі от, әрі мұз қолдарымен шап беріп ұстап алса да не істерсің, – жер бейне бір қызып тұрған көрік сияқты, сондықтан өлгендердің қызуы тірілермен теңесіп-ақ қалған. Күнге қызған сүйектердің мекені, ажарсыз өсімдіктердің үстін шарлай ұшып, құдды желдеткіш тәрізді ызыңдаған көкжасыл және қызғылт шыбындардың мекені.

	Бір өзі. Жападан-жалғыз екендігі сондай, онымен аруақтар да сөйлесуі мүмкін. Бәкене бойлы, көнетоз құба киімді – онысының бүрме-бүктесіндеріне шаң тұрып, шаңды жаңбыр езіп, киімі қатқылданып, бұжырланып, картон сықылданып қалған. Иықбаусыз пенжегін өндіршектете түймелеп алған. Бет-аузын түк тәрізді қап-қара теміреткі басыпты. Әжімнің қойнауындағы екі көзін әрең деп ашты; қабағы, маңдайы, құлағы – бәрі тұтасқан әжім. Қолы мен аяғының саусақтары да әжімге толы.

	– ¥йтқы-соқ, ұйтқы-соқ...

	Осылайша зікір айтқан бойы сиқыршы бейітке кірді. Шелектеріндегі әк сыздықтап, жолға тамшылап, өзінің аяғына сорғалап барады. Аппақ сызықтар мен тамшылар. Ол кіре берістегі молалардың жанынан ақырын басып өтті.

	Ұйтқы-соқ, ұйтқы соқ... Алғашқыларға қарсы беттегі өзге қабірлер де артта қалды. Ұйтқы-соқ, ұйтқы соқ... Молалардың ортасымен жүріп барады, жүріп барады.

	Әжім-әжім бетпердесі өзгеріп сала берді: қайғылы жүзіне көңілді шырай жүгірді. Сабан бақыраш киген басын көтеріп (айнымаған бақабас!) айналаны барламақшы болды: сығырайған көзі жақсы көрмейтін, сондықтан осылай мойнын созып қарайтыны бар. Сипаланғандай боп жүріп тастақты тепсеңге жетті де әк құйылған шелектерін қойды. Бір белгі болса... Ұйтқы-соқ, ұйтқы соқ...

	Көлдіреген қабағының астында көздері жұмылып барады, бірақ өзі ұйқыда емес. Кенет ол тоқ ұрғандай селт етіп, ұшып тұрды! Үстіндегі жап-жаңа ағаш айқышының жазуы анық көрінетін жаңа моладан өлікті қазып алды. Пышақты бір-ақ сілтеп басын шауып түсірді де әк құйылған шелектің біреуіне тастады. Содан соң келген жолымен кері қайтты. Бір өзі ғана – ұйтқы-соқ, ұйтқысоқ – жападан-жалғыз, екі қолында екі шелек: біреуі – ізді жасыру үшін, екіншісінде Эрменехило Пуактың басы жатыр.

	Үйіне келісімен Рито Перрах шелектен өліктің басын алды. Ісінген, иістенген, әк жұғып аппақ болған бас – көгіс тартқан еріндерінің арасынан баданадай мық тістері көрінеді. Сиқыршы басты тағы да шелекке тастай салды. Ол енді жаңбырсыз күндерге себеп болған ай шығысымен теңізге қарай кетеді, ал мұнда өзінің орнына Пуактың басын қалдырады – бетін күннің шығысына қаратып, қаршығаның қауырсынынан жасалған төсенішке қойып кетеді.

	Сиқыршы қалпағын емес, құжырасының шатырын шешті – онысы пальма талшықтарынан жасалып, бақырашының үстінен киілген сомбреро сықылды болатын. Біртін-біртін адымдап – екі адым, үш адым, бес адым, он адым аттап – теңізге қарай ойыса берді. Құжыраның белағаштары – өзінің қабырғалары, қолдары, сандары. Ал іргетасы – екі аяғы. Содан соң ол қайтып оралды, оңы мен солындағының бәрін талқандап, теңіз жақтан екпіндей келді.

	“Құжыра көкке ұшып кетті...” – десті жұрт; олар басамандап кетті, өйткені қатты жел көтеріліп, екпіндей берді, екпіндей берді, жойқын дауылға ұласты...

	Өзімен белдесетін ешкім жоқ екенін білгенде Эрменхило Пуактың жүрегі тоқтап қалған. Міне, ол солай өлген! Шынында күресетін ешкім болмады. Ол басқарушыны өлтірмекші болғанда бір досы: “Мұны өлтірсең басқа бір басқарушыны қояды, оны да өлтірсең тағы біреуін қояды...” – деді.

	Пуак еңбекпен қатайған жұдырығын шамырқана түйгенде тырнақтары алақанына кіріп кетті. Не істесе рауа? Чикагоға жазу керек. Соңғы сөз сондағы адамдарда, “басшыларда”. Эрменехило Пуак Чикагоның қайда екенін білмейтін, әйтсе де күйзелістен құтылу үшін соған дейін еңбектеп баруға да қайыл еді. Бірақ құтыла алмады. Ол әлгі “басшылардың” кім екенін сұраумен болды. Бәрі де білетін сыңайлы, бірақ кім екенін айтпайды, тура жауаптан жалтара береді. Чикаго. Ондағы адамдар. Қожайындар.

	Одан үлкендігі орташа бойлы адамға пара-пар банан шоқтарын алудан бас тартқан күні Пуак жылап тұрып былай деген:

	– Гринго, сайқалдан туған немелер! Бұлар бізді өз білгендерімен тұқырта берсе, оларды тіпті өліммен де жеңе алмайтын болсақ, онда біз де... Осыдан кегімді алмадым бар ма, өзімді ақта ғып тастайын!

	Соны айтты да ол көзге көрінбейтін, өзіндік бет-бейнесі жоқ осы бір озбыр күшке қарсы күшті тауып, “басшылардың” көзін құртсын деп сиқыршыға барған. Сиқыршы оның жанын қалады – Пуак жанын берді; сиқыршы басын қалады – Пуак басын да берді, тек әйтеуір кегі қайтса екен.

	Бәрін қиратып, қидай сыпыратын зауал. Эрменехило Пуактың тілегені сол. Төменнен соғатын жел. Екіленіп, қоймай соғатын, барған сайын күшейе беретін, жер бетінің ту-талақайын шығаратын, плантациялардағы банан ағаштарын тамырымен жұлатын жел. Жерге азуын аямай салған лас, тұзды жел топырақты суырып, тіпті өліктерді де жұлып-жұлып алады. Тоқтаған жүрегінің және өзі Рито Перрахқа берген басының өтеуіне Эрменехило Пуактың жалбарына сұрағаны осындай жел болатын. Дүниедегінің бәрі соның ырқына көнер ме? Көнеді. Темір жолдағы рельстер жыландарша бүгіледі. Еш нәрсе шыдап тұра алмайды. Өсімдіктердің зілзала сұрапылына әлсіз қарсылығы бұрын-соңды болып көрмеген дүлей күшке төтеп бере алмайды, қаптаған теңіз құбыжықтарының астында қалады... Ағаш тамырлары, үйлердің іргетастары, жануарлардың тұяқтары мен үрей билеген адамдардың аяқтары толассыз соққыға ұшырайды. Эрменехило Пуактың тілегені осы. Дауыл тасқыны, құйғытқан құйын, құрылықтағы сұрапыл Пуактың өтінішімен, Хураканның9 су және тас дүлейін, оның демін саусақтарының ұшына қондырған сиқыршының зікірімен келеді. Дауыл келеді, құтырған Қабан келеді!

	Сол түн. Келесі күн. Екінші түн. Және екінші күн. Үшінші түн. Және үшінші күн. Жел шайқаған вагондар рельстен тайды, ал қашада тұрған мал азан-қазан мөңіреп, опыр-топыр сыртқа шығып, доңғалақ астына түсіп, паровоздарды аударып, астаң-кестең. Азынаған жел үйлерді іргетасымен қоса құлатып жатыр. Суландырушы құбырлар аққан жұлдыздарша құлайды: болат мұнаралар тас-талқан; телеграф бағандары жерде жайрап жатыр, ал банан плантацияларында сау қалған бірде-бір ағаш жоқ – ойраны шыққан жерге, өсімдіктердің ұсқынсыз қалдықтарына қарап тұру мүмкін емес.

	Сиқыршы Рито Перрахтың ырқындағы дауылдың темір тегеуіріні наркескендей қылпып тұр. Банан ағаштарының қарсылық көрсетпекші болған әрекетінен түк шыққан жоқ, оларға дүрсе қоя берген құйын селі көшеттерді тамырымен көшіріп, ағаштарды бел ортасынан опырып, үйлерді, малдарды, пойыздарды қидай сыпырған желге жол ашып жатыр.

	Компанияның төрағалары, олардың орынбасарлары, аймақты басқарушылар, суперинтенданттар... “басшылардың”, бет әлпеттері мен денелері жоқ дерексіз, бірақ қайтпас-қайсар қыңырлығы көп жандардың бәрі... Ақтан киім киіп, сықсима көздеріне көзілдірік ілген ақ құба өңді атжалмандар зәре-құттары қалмай сасқалақтасын-ай келіп... Үйлері шайқалып тұр, оларды ә дегенше жұлып әкетпекші болып жел екіленеді. Осы адамдардың бәрі жабылып, өздерінің бұйрығын бұйрық демеген, қайта ырық бермес дүлей күшпен қасарыса түскен, ықтимал шығындарына қарсы кепілдік қаттап алғандарына қарамастан туталақайларын шығарған беймәлім жауларының бет әлпетін көре алмай әлек.

	Сұйық отқа ұқсаған ыстық, аңызақ жел жолындағының бәрін жойып, күлге, қу талшыққа айналдырып, жайраған банан пальмаларының нәрін сорып, көп күндер бойы осындағы аптаптың табында жатқандай етіп кептіріп барады. ¥йтқы-соқ, ұйтқы-соқ...

	Сиқыршы бейітке қайта барып, Эрменехило Пуактың басын жерге көмді. Дауылдың демі мола бастарындағы айқыштарды күл-талқан етіп ұшырды. Өзінің өлгендерімен зиратты қамтамасыз етіп отырған мекеннің тек қиранды жұрты – мұң арқалаған маңғаз ұстындары ғана қалды. Біреулерінің шатыры ұшқан, екіншілерінің қарны жарылғандай боп қабырғалары құлап, ішек-қарын жиһаздары жауын-шашынның өтінде қалған аңғал-саңғал үйлер. Құлазыған көшелердің әр-әр жерінде – мысықтардың, иттердің, тауықтардың, ара-тұра тіпті балалардың өліктері арасында дүкендердің, дүңгіршектердің және асханалардың сөрелері аман қалыпты.

	Ұйтқы-соқ, ұйтқы-соқ...

	Желдің екпіні жансыз заттарды да үрейге бөледі: ол тынымсыз соғып, кез келген нәрсені ала қашып, сапырылыстырумен болды; кішкене қарсылық білдірем дегендер қирандыға ұшырап, азап шекті. Табиғаттың өзі жеңілгенін мойындап, енді тек зәулім ағаштарды құтқармақшы болып дауылмен ойнауға көшкен сияқты – олар сұрапылдың еркіне көшкен діңдерін солқылдатып, билеумен тұр.

	– Лиленд!..

	Лестер желмен жағаласып үйіне беттеген күйі есуастанып әйелінің атын шақырумен келеді.

	– Лиленд!.. Лиленд!..

	Ол “бәрі тігін үшін” деп жарнама айтатын кезіндегі өзінің парықсыз күлкісіне салғысы келгенін жанымен де, қанымен де және көмейінің бұлшық етімен де сезініп келе жатыр. Қарқылдап, қарқылдап, қарқылдап кеп күлсем дейтін сол құлшынысын баспақшы болып, қарысып қалған қолын аузына апара берді.

	– Лиленд!.. Лиленд!.. Лиленд!..

	Лестер дауылдың демімен ұйпалақтанған өсімдіктердің жылпылдақ бетімен тайғанай түсіп, әл-дәрмені құрып, әрең ілбіп келеді. Ағаштарға жармасып жүрудің өзі мүмкін болмай қалды. Ол етпеттей құлап, біресе төрттағандай еңбектеп, біресе жыланша ирелеңдеп, рақымсыз әрі тынымсыз дауылда қалайда үйіне жетуге жанталасты.

	– Лиленд!.. Лиленд!..

	Өткен күндердің “а-ха-ха-халаған” күлкісі қан жентегіндей болып тамағына тығылды, соның дәмін тілімен сезген Лестер үсті-үстіне жұтынып, оны ішіне айдай берді. Су желге айналды, теңіз толқындары желге айналды, тастар мен ағаштар желге айналды, күннің жарығы желге айналды... Мұхит аңының иісі бар, есуастанған, құтырынған, мейірімсіз жел, жүгенсіз кеткен дүлей күштің гөй-гөйі мен жан тәсілім азап шеккен тіршілік иелерінің күңіренісі. Жел банан пальмаларын жұлып алып, аспанға атып, құлаш жетуі де мүмкін емес-ау дейтіндей алысқа-алысқа лақтырып жатыр. Бүлініп, сиқы кеткен үстелдер, орындықтар, кереуеттер айнала төңіректегі пәлен шақырымға шашылған, оларды ағаштардың басынан да, дауылмен тіл табысып алған өзендер буырқанып жатқан көпірлердің астынан да көресің; сол өзендерді сапырып, құтыртқан судың көптігі емес, дауылдың екпіні.

	– Лиленд!.. Лиленд!..

	Лестер күлкісін енді еркіне жіберем дегенде әйелін көрді. Боран оны үйіне қарай қуып әкеп, шашын ұйпалап, киімдерінің дала-даласын шығарған еді, оның үстіне Лиленд ат пен екі аяқ арбаның арасында маталып қалған.

	– Лиленд!..

	Ол да құтырынған мына жел сияқты, Лилендті бас салды. Құшақта енді. Құшақта. Аман-сау келгеніне көзіңді жеткіз. Жел айдап кетіп, мылжа-мылжасын шығармады ма екен. Мына дауылдың жолында қалған мыңдаған сұп-суық өліктер сияқты бір жерде ессіз-түссіз қалып қоймады ма екен.

	– Лиленд!..

	Өлген жерім осы екен деген ойдан зәре-құты қалмай қорыққан әйел жауап қата алатын емес. Оны тіпті ой деу де болмас, ол, сірә, өзім де, айналамдағының бәрі де әлде-қандай бір мейірімсіз де қайырымсыз, болмай қоймайтын бұйрыққа бағынып жатыр-ау; әлі де бағына береді-ау дейтін сезім, түсініксіз түйсік болар...

	Үй артындағы тауық күрке, күйме сарай мен мал қора бірге орналасқан тас қашадан шығысымен-ақ ат шоқыраққа салды. Екі аяқты жеңіл арба жұлдыздай жүйткіп барады, ал Лестер Стоунер (қауіптенгенде құлағында өзінің шын аты дүрсілдеп тұрғандай еді) жастық шақтың алтын күндеріндегі алақызған студенттік мерекеде көне римдіктердің сулығын жамылып алып, жауарбамен құйғытқанын есіне алды.

	Қол шапалақтаған көрермендердің орнына мұнда мылқау да меңіреу күштің дәмін татқан мыңдаған жапырақтар, мыңдаған бұтақтар толассыз дірілдеп, қалбақ қағады – ағаш діңінен айырылғысы келмейді, ауаға ұшып, дәрменсіз заттардың алақұйынына араласып кеткеннен қорқады. Арбаның доңғалақтары шайқалақтай бастады. Онда отырғандар тіпті бір доңғалақпен шоқырақтап бара жатқандай еді. Дес бергенде, ескі күйменің үсті берік екен, сондықтан ерлі-зайыпты екеу бәлкім тірі қалармыз, елді-мекенге, ең болмаса Лусероның үйіне аман жетерміз деген үміттерін үзген жоқ. Лиленд бүкіл денесімен күйеуіне жабысып, бір бас, бір тас болып алды; көлік айдауына кедергі болмау үшін бетін оның желкесіне басқан күйі қатып қалған. Әрі оқыста құлап кетпейін деп оның белінен қапсыра құшақтап алыпты. Жазмыштың бұйрығы солай болса, енді екеуі бірге құламақ; не көрсе де бірге көрмек; өлсе – бірге өлмек. ¥йқы-тұйқы дүниенің құлақ тұндырған ұлы сарыны, желдің сарнауы; күллі жапырақтары кенет жасыл құзғындардың қанатына айналып, бірнеше қадам жердегіні көрсетпейтін шаң-тозаңның бұлтына көтеріп әкеткен мың-сан банан ағаштарының сартылы. Жол жадағай еңіске тартады екен, бірақ кенет арба төменге домалап түскен тасқа соқтығып, сұмдық соққыдан кейін екеуі, былғары орындықтарымен қоса, жерге ұшып түсті. Қолында тізгіннің бір үзігі қалған Лестер әйелінің үстіне етпеттей барып құлады. Лилендтің беті жараланыпты: маңдайынан құлағына қарай түскен жарақаттан қан ағып тұр. Бірақ өзі оның ауырғанын сезген де жоқ, тұла бойын тек үрей билеп алған. Бұл тек болмай қоймайтын ақтық сәттің алдындағы үрей емес, нағыз ақтық сәт дегеннің өзі осы: таудай тастар меңіреу дүние сияқтанып өздеріне қарап құлап келе жатқанда олардың аман қалудан үміттері де шамалы еді... Төменде, алып ағаштың астында жайрап, аттары жатыр – ағашты құзға ұшып бара жатқан жартастың сынығы құлатқан. Аяқтары күл-парша боп сынған жануар қан жоса; жан тәсілім оқыранғанынан ғана мұның жылқы баласы екенін білуге болады.

	Лестер бұл маңды жақсы білетін, бірақ мынадай қиямет-қайым жағдайда Лиленд үшін пәруана болып, сасып қалған. Жалғыз өзі болса қалай қарай еңбектеуді білер еді, ал Лилендпен болған соң...

	Ол желден сақтанып, ағаштардың тамырына жармасқан күйі, жолдан сәл еңсесін көтеріп жан-жағын барлады да Лусероның үйінен екі-үш шақырымдай жерде, Алтын Іздеушілер Үңгірі деп аталатын үңгірлерге таяу маңда жатқандарын аңдады...

	“Дүлей апат кең ауқымды қамтыды...” Метеорология институтының мәліметінде осылай делінді. Осыны Сиқыршы білсе ғой, осыны Эрменехило Пуактың әкке былғанып, қайтадан молаға көмілген басы білсе ғой! Дегенмен бас мұны білді; ол гринголарға, олардың билігіне, мәшинелеріне, барлық “басшыларына” ақсиып күліп жатты, ал ондай “басшылар” екеу емес, үшеу емес – барлық акционерлердің көзге көрінбейтін бастары Жасыл Папаның қазандай басына сыйып кетіпті. Эрменехило Пуактың ақ сөңке бас сүйегі дауыл қиратып, су жайылған жерге теннистің добындай шашып тастаған ондаған миллион банан ағаштарына күліп жатты.

	Лестер мен Лиленд еңбектеген күйі шағындау қазан-шұңқырға жетті, мұнда жүру оңайырақ екен, енді екеуі селбесіп, желден қорғана еңкейе түсіп, бір қырындап, мас адамдарша қалтаңдай басып кете барды.

	Үңгірлерге жеткенде Лиленд есінен танғандай халде болатын, тірлігінің бірден-бір белгісі – қарысқан тістерінің арасынан әлсіз ғана ыңырсиды. Аппақ қудай болған жүзі күліңгір алтын түстес шашының астында, тұзды су тәрізді буалдыр ауада айқын ажарымен көрінеді. Лестер арбадан ішіне жылқының қылы толтырылған былғары жастықты әкеліп әйелінің басына жастады, содан соң орамалымен құлағының артынан сорғалаған қанды сүртті. Қазір тып-типыл болған, бірақ бұрын осы маңда өскен ағаштардың құбыжық бейнелі көлеңкелері алып жануарларша жылжып осында кіре бастады. Оның жайын Лестер білетін. Оны жұртқа Сарахобальда айтқан болатын. Дауыл тұрғанда әлдеқашан бұрын кесілген ағаштардың көлеңкелері Алтын Іздеушілердің Үңгіріне елес тәрізденіп ұрлана келеді-міс, алда-жалда онда біреулер болса, солардың сөлін сорып, адам көргісіз аруақ кейпіне түсіреді-міс. Атылғалы тұрған жыртқыш аңды көрген адамша Лестердің жасыл көздері шарасынан шығып, қоңырау сағаттың серіппесіндей боп кеудесін кернеп келген күлкі тығынын тағы да басып:

	– Лиленд!.. Лиленд!.. – деп ышқына айғай салды.

	Өлген ағаштардың – қара ағаштың, қызыл ағаштың, гуайоканың, ахростың, матилисгуатенің алып көлеңкелері елес сияқтанып төніп келеді – енді болмаса қабыланша қарғып немесе буырқанған теңіз толқындарынша басып қалмақшы.

	– Лиленд, кетейік бұл жерден, әйтпесе мыналарға жем боламыз, – Лестер саусағын шошайтып көлеңкелерді нұсқады, – қарашы, басбағып, жылжып, кеңейе түсіп, бізді бұрышқа ығыстырып келеді... Егер қолдарына түссек, бір тамшы қанымызды қалдырмай сорып алады да ертең мұнда тек саудыраған екі қаңқа қалады!

	Екеуі үңгірден жалма-жан атып шыққандары сонша, Лиленд көйлегінің етегін ілдіріп алып, бір бөксесі жалаңаш қалды. ¥шар басында алыстағы шапақтың сәулесі ойнаған зәулім ағаштардың ара-арасымен өтіп, қашқындар Лусероның үйіне қарай жылыстай жөнелді. Дауыл қаңбақша қақпақылдаған шомбал тастардан әлдеқалай аман құтылып, тағдырдың жазғанына мойынсұнып, Лестер мен Лиленд кетіп барады.

	Ентігіп, аяқтарын зорға сүйретіп, есалаң күйге жақындағанда екеуі Лусеро үйінің маңындағы тоғайға жеткен. Сол жерде олар желден ықтасын тапты. Жердің бетін бұлтша жапқан ыстық тозаң күннің көзін бүркеп алған. Тек сананың әредік бір саңылауларынан ғана өздерін жойып жібермекші болған апаттың бейнесін көруге болатын сияқты – үйдің шатырына ұқсас жүк мәшинесі әлі сымдары үзіліп болмаған телеграф бағанымен қатар жүйткіп бара жатқандай... Бірақ ол баған емес, шошайған саусақ болып: мына мен телеграф сымдарын да, солай қашып барған малды да аяған жоқпын – жүздеген сиырлар мен қойлар бырысып-тырысқан теріге айналды, аяқтары мен құйрықтары серейген таяқ боп қалды деп қаһарлы үн қатып жатқан тәрізді... Бұл жерден сондай-ақ мектептің қирандысын көресің, оның парталары мен тақталары жүгіре басып үзіліске шыққан ба дейсің... Әрі соның әмбесі жерден жұлынбай, көктен саулап түскендей көрінетін мыңдаған банан бағандарының қойнауына сіңіп кеткен сияқты...

	– Лиленд, аялдайық. Ақтық сәтімізді осында күтейік, бәрі бітті ғой. Мен біліп едім...

	Олар алай-дүлейдің ағынымен барып жабысып алған ағаштардың ара-арасын қуалап жел заулайды. Күннен жасалған қалқа, сынған орындығымен қоса, қанатын жайған дәу құсқа ұқсап әуеде айналып жүр. Орындықтардың арқалықтарын, ыдыс-аяқ, төсек-орынды жел лақтырып жатыр, жерге шашылған заттарды қайтадан жұлып алып, ешкім ештеңені керек қылмайтын айдалаға әкетіп жатыр. Күннен қалқа Тьюри Дэзиннің үйінен еді. Иуданың сабаннан жасалған қарақшысына ұқсап, бірақ қақпанға түскен аңша жұлқынып адам сұлбасы өтті. Біршама уақыт бойы жап-жақын жерден әйелдің жылағаны естіліп тұрды. Әлден соң ол сап тыйылды. Тағы да – дауылды билеткен жан түршігерлік сарын. Тауықтарымен бірге ұшқан күркелер: көгершіндері зәре-құты қалмай тыпырлаған кептерханалар; ішіндегі бар дүниесі ақтарылып, ішегін сүйреткендей болған шкаптар; зілзаланың кейпін қайталап, мың-сан бейнеге шашыратқан айналар. Жел қуалаған бойралар қағаз жыртындыларынша қаңғалақ қағады...

	Олар енді ештеңені көретін емес. Әрі әлсіреп, әрі түңілген Лестер құмыққан үнмен:

	– Лиленд, аялдайық, ақтық сәтімізді осында күтейік, бәрі бітті ғой. Мен біліп едім... – деп қайталай береді.

	Құйғыта шауып жылқылар өтті, олардың тұяғынан көтерілген шаң бұлты тұзды судың ауаны лайлаған тозаңымен жайлап араласа берді. Еркіндікке босап шыққан жануарлардың сұлбасынан, шаң-тозаң ішіндегі қараңдауынан ғана бұлардың жүйтки шапқан жылқы екенін аңдауға болады, өйткені тұяқтарының дүрсілі дауыл сарынынан естілер емес. Ал мұнай түкіріндісі мен бүркіндісіне қарағанда, сірә, газолин қоймалары жарылған болуы керек.

	Аузына жиналған қоймалжың түкірігін қинала жұтынғанда немесе адам айтқысыз ауырсынуы жанына батқанда Лилендтің сүттей аппақ, қимылсыз жүзі өзгеріп сала береді. Ол әбден діңкелеп біткен еді. Бұлай болар деп кім ойлаған! Үсті-басы сатпақ-сатпақ болған ол күйеуін жұбатқысы келеді, екеуінің бірге екенін, өзі оның құдай қосқан қосағы екенін айтқысы-ақ келеді, бірақ ойлауға да, сөйлеуге де әл-дәрмені жоқ, тек Лестерге жабыса түседі, ал ол болса бір айтқанын қайталай түседі:

	– Лиленд, аялдайық, мына сұмдықтың аяқталғанын осында күтейік, өйткені бәрі бітті. Мен осыны білгем, алдымыз – тас қараңғы қапас, көзге түртсе көргісіз түнек екенін, жойдасыз жалпақбас балық бейнесіндегі дауыл боларын, аяусыз кек күтіп тұрғанын білгем. Иә-иә... аяусыз кек... Біз шытырман табиғат күштерінің қыспағындамыз, бедірейіп, бет қаратпайтын жел дүлейінің тұтқынымыз...

	Оның арқасы. Ағаштар. Жылт еткен бір жұлдызы, жалғыз жарығы жоқ түн. Қорғасындай басқан қараңғылық...

	– Лиленд, мен білгем, алдымызда қапас қараңғылық тұрғанын білгем...

	Олар енді бір-біріне қарауды да қойды. Қарамайды. Тек тыңдай береді. Бүтіндей тың сезіміне айналып кеткендей. Міне, енді тыңдауды да қойды. Нені тыңдамақ?.. Өздеріне қарай көтеріліп келе жатқан теңіздің сарынын ба? Екеуден-екеу қою қараңғылықта қалғанда олар адам түсінетіндей ештеңе айтпай, тек сылдырлаған жалғыз үн шығарып, ирелеңдеп келе жатқан орасан зор тілдің бір жалағанынан қалмай жоғалатын сәтін ғана күтіп отыр. Ол – желге айналған ыстық теңіздің тажал тілі – жолындағының бәрін өртеп, жалмап, жапырып, қақтап, лақтырып, сүйреп келе жатқан тіл...

	– Лиленд, аялдайық, мына сұмдықтың аяқталғанын осында күтейік, өйткені бәрі бітті. Мен білгем, алдымызда қараңғы қапас тұрғанын білгем...

	Лилендке дүниенің бәрі аяғының астындағы терең құзға айналғандай көрінді; ол дәрменсіздік шыңырауына құлап бара жатқанын, жай ғана түрегеп тұруға да шамасы жоқ екенін сезді; арқасын ағашқа сүйеген еді, енді сол ағаштың өзін де үрей билеп алған сияқтанды. Лиленд алып ағаштың діңімен біртіндеп сырғи-сырғи төмендей берді де ақыры жерге отыра кетті. Үсті-басы түте-түте; осы кейпінде ол дауылдан құтылмақ болып жанталасқанымен бәрібір соры қайнап, мына тұрған, жақындап келген ажал тырнағына іліккен жануарларға ұқсайды... Иә, Лиленд құдды өз тәнінен ажырағандай болып, әл-дәрмен жоқ, жерге сылқ ете түсті. Бірақ денесі одан айырылғысы жоқ, ол – әрі дене, әрі шаршау, тағдырға мойынсал бір зат...

	– Лиленд!.. Лиленд!.. Лиленд!..

	Мид оның атын атап, бойына дауыл кіріп кеткендей құтырынып, сілкілеп жатыр. Қалтыраған ыстық қолдарымен әйелін сипалап, анарының астынан жүрегін іздеп жанталасты, бұрынғыдай еркелете сипамай, өзінен қашқалақтаған әлденені қармалағандай болғанына өзегін өкініш өртеп барады... Дегенмен – иә, мінеки...

	– Лиленд! – деп еңкейе беріп қарысқан тісінен сүйді, содан соң ақырын ғана, сыбырлағандай болып, бұрынғы сөздерін қайталады: – мен білгем, алдымызда қараңғы қапас тұрғанын білгем...

	Ол енді әйелінің қасынан кетпейді. Бұтақтардан оған жастық жасап, ептеп қана белінен көтеріп еді, Лиленд ағаштың бұтағынша сынып, құлай берді.

	– Лиленд... – дейді ол демігіп, екі көзін жұмған күйі әйеліне жармаса түсіп. – Лиленд... мүмкін ертең... – Дауылмен тайталаса келіп бетіне қаралы жапырақтарын тоса қойған қара бұтақты жасқап жіберді... Сол-ақ екен, қолы жоқ, өзінің қолы... Ол ұшып кеткен, бұтақпен бірге ұшып кеткен... Міне енді оның өзі де қолсыз, екі бірдей қолынсыз және тозығы жетіп, істен шыққан қос шәркейдей боп әлдеқайда, айдалада қалған екі аяғынсыз бет алды жосып кете барды.





ЭПИЛОГ




	– Екеуі осында танысқан болатын, енді осында қалады!..

	Лусероның қара жамылған жесірі айтқан кесімді сөз, оның жасқа шыланған көзі мен қызарып кеткен мұрны, ауа райының жайсыздығынан және ұзаққа созылған дауылдың қайғысынан кезерген еріндері – осының бәрі қалалық судья мен жарастырушы қазының орнын басқан қарт альгвасилдің басқаша билік айтуына мұрсат бермеді.

	– Екеуі осында танысқан болатын, енді осында қалады!..

	Жас жапырақтардан төсеніш жасап, Лестер мен Лилендтің мүрделерін әкелген зембілдер аулада тұрған. Тамақ іздеп жалаңдаған аш иттер оларды немкетті иіскеп кетеді. Донья Роселия екі жеңін түрініп алып, қаза болғандарды үйдегі ең үлкен бөлмеге қойылған төсекке апарып жатқызды. Орынның аздығынан екеуіне бір төсек тиді. Өлісінде мәңгі қосылып, денелері мұздай болып, қатар жатыр, биік-биік тау шыңындағы толған ай екеуінің беттері мен қолдарына нұрын құйып тұрғандай. Донья Роселияның ұлдары көршілеріне қолдан келген көмегін жасап бәйек болып жүр. Қаншама мүлікті дауыл теңізге ұшырып әкетті! Қара жердің қаншама мақұлықтары қатырандардың арасында, теңіз толқындарында қалқып жүр, ал толқындардың өздері дауыл басылған соң момақан кейіпке түсіп, қайтадан зүбәржат сынықтарына, су перілерінің ақ көбік құйрықтарына, күн мен банан ағаштарының салтанатына айнала қалыпты.

	Біреу сонау төмендегі үйлер жайында бірдеңе деді. Үйлер? Қайдағы үйлер? Олар тып-типыл Дүлей дауыл үптеп кеткен. Мидтердің үйі тұрған жерде дымы жоқ айтақыр қалыпты, құдды бір құтырынған алып сыпырғыш оның бар көркін жер бетінен сыпырып тастағандай.

	Лусероның, Кухубуль мен Айюк Гайтанның отбасы мүшелері қауіп-қатер салқыны әлі бойынан кете қоймаған мұнарлы дымқыл ауамен тыныстап, еңселері суға кетіп, мәйіттердің басында тұр.

	Донья Роселия өз күйеуі жатқан жерден ақым қазуға бұйырды, Рито Перрах-атаның, Рито Перрах-әкенің және Рито Перрах-баласының күлкісін – сарытістенген үш күлкіні келемеждегендей болып Эрменехило Пуактың әкке былғанған аппақ бас сүйегі жер астынан ақсиып жатқан зират еді ол. Әйткенмен жарастырушы қазы мәйіттерді өз жауапкершілігіне алды. Оларды шетелде жерлемекші.

	Лусероның, Кухубуль мен Айюк Гайтанның отбасы мүшелері түгел жиналып Лестер Мидті – олар марқұмды осы атпен білетін – және Лиленд Фостерді соңғы сапарға шығарып салысты. Оларды ақ кебінге орап, өздері “Семирамидаға” әкелінген зембілдерге салып, пойызға жеткізді. Жабынның бірінен күліңгір алтын түстес бұрым сыртқа шығып қалыпты. Жайлап қана үнсіз қозғалған пойыз тамырымен қоса қопарылып, тас-талқаны шығып жайрап жатқан банан ағаштарының зираты жанынан өтіп, бірте-бірте екпін алып бара жатыр.





	https://t.me/kzkitap





Notes


	[←1]

Мәсіх – Христос.





[←2]

Пеон – борышкер құл есепті шаруа.





[←3]

Бабыл қаласы (Вавилон).





[←4]

Шекспир, “Отелло”, 1 акт.





[←5]

Протестанттық дін қызметшісі.





[←6]

Гринго – латынамерикандықтардың американдарды немесе ағылшындарды кемсіте атауы.





[←7]

Цербер – ежелгі грек мифологиясында тамұқтың есігін күзететін үш басты төбет.





[←8]

Креолдар – Испания мен Португалия отаршыларының Латын Америкасындағы ұрпақтары.





[←9]

Хуракан (Ураган) – киче-майя үндістерінің ұғымында найзағай мен желдің жебеушісі.





