	Қалаубек Тұрсынқұлов

	Кешіккен хат





	Повесть





	«Великая боль – любить.

	Великое несчастье – освободиться от этой боли».

	И.Л. КАРАДЖАЛЕ





	– Кел, құда болайық, – дедім мен Асанға. Өзім болсам асыр салып ойнап жүрген балалардан көз айырмай отырмын. Олардың мына еркін жүрісі, жайма-шуақ күлкісі, көлеңкесіз, кіршіксіз көңілдері ұнап кетті. Асан маған бір қарап алып, балаларға басын бұрды да, аз уақыт үнсіз отырды.

	– Болсақ болайық.

	– Әпкел қолыңды.

	Әлгіден бері үндемей отырған Қалқа:

	– Ей, шынымен айтып отырмысыңдар мына құбыжықты? – деп шап ете түсті.

	Ол да біздің әңгімеміз басталғаннан бері үнсіз отырған. Асанның сөзіне де құлақ қоймаған секілді еді, менің жауабымнан кейін көктемнің жауар күніндей шатыр-шұтыр етіп түнере қалды.

	– Әрине, шын, – дедім мен әлі де әлгіндегі бағытымнан таймай, тек жүзімді сұстандыра түсіп. Байқауымша, Асан да алғашында онша мән бере қойған жоқ еді, енді Қалқаның мына мінезіне елеңдей-елеңдей қалды.

	– Біз қашан өтірік айтушы едік. Бұндай мәселеге әзіл араластыруға бола қоймас, ізгі ниет емес пе?

	– Жоқ, бұл ізгі ниет емес! Бұл – опасыздық! – деді Қалқа орнынан қарғып тұрып: енді анықтап қарасам, оның түрі бұлқан-талқан болған ашудан гөрі, ыза араласқан қайғыға толы сияқты. Ат жақтылау келгенмен қарсы қарағанда әсем көрінетін бет-әлпеті қарақошқыл тарта қалыпты. Әдетте мейірленіп, күлімсіреп тұратын көздері де қаталдана қалған. Мына көзқарас – мейірімді болса да ештемеден тайынбайтын батыл адамға ғана тән қасиет. Бір жағына қайырған қою қара шашының бір тобы сол жақ қасын жаба қалыпты – толқудың белгісі. Ұзын бойлы, сымбатты келген денесі де тастан құйған мүсінге ұқсап жансыздана қалған. Көптен таныс болмасам да көріп жүрген мезгілдерімнің ішінде мұндай мінезін де, түрін де байқаған емеспін. Әлгі сөзін де бізге айтпаған секілді, көзін салмайды, алысқа қарап тұр. Ойланып тұр.

	Асан орнынан тұрып, қос қолымен ақырын ғана иығынан ұстап, орындығына қайта отырғызды.

	– Қоймаймысың осы бір түйткілді, – деді ол Қалқа жайғасып отырған соң. – Ұмытылатын мезгіл болған жоқ па?

	Қалқа төмен қарады. Мен түгіне түсінбей түңіліп отырмын.

	– Қойдым, Асан. Кешірерсіңдер. Тек әлгі бір құда болу деген бәлені бастарыңнан кетіріңдерші, өтінемін.

	Енді сөзге мен араластым.

	– Біз әзілге айтып отырмыз ғой, Қалқа. Ал өзіңе жөн болсын, әлгің не?

	Ол маған мойынын да бұрған жоқ. Асанға қарады. Ұзақ қарады. Ол да үн қатпай жай ғана басын изеді. Қалқа маған қалтасынан бір бүктеулі қағазды алып ұсынды. Өзі сарғайып, қабатталған жерлері қырқылып қалған. Дегенмен ұқыпты адамның сақтағаны сезіліп тұр.

	– Мына қағазыңның қырына қарасаң, қырық жыл сақталған зат секілді ғой. Тарихтың бір тарауы болып жүрмесін.

	Әлгі қағаздың алғашқы бетін ашып жіберсем, ірі әріптермен бадырайтып тұрып: «Арманым, алдадың ба?» деген сөз жазылыпты. «Әріптері тышқанның ізіндей болса да қырқылған бөренедей қым-қиғаш боп тіп-тік түсіп жатқан жоқ, бірі басын исе, бірі белін бұрып шалқақтап тұр. Осыған қарап қыздың қолтаңбасы екенін айыру қиын емес. Аржағын оқымай Қалқаның бетіне қарап едім:

	– Қырық жыл болса, қолыма тиер-тимесін құдай білсін, ал он жыл болғаны рас. Оқы, ар жағын, – деді.

	* * *

	«Сені сонау бір кезде өзен жағасында көрдім. Есіңде болар, жаздың жадыраңқы кезі еді. Жоқ, айтпақшы, жаз емес-ау күздің басы болар, әлде жаздың соңғы күндерінің бірі ме екен. Әйтеуір, жапырақтың мұңдасқан абысындардай баяу ғана желбіремей, қоштасқан қыздар сияқты сыбдыры көбейе түскен мезгіл болатын. Сен нақ сол бір жапырақтың сыбдырымен сырласқандай боп ағаштың арасында тұрғансың. Олар да өзенге мұңын шаққандай шайқалып-шайқалып, басын иіп, тәжім еткендей кейіп білдіреді.

	Сенің бейнең есімде қалар ма еді, жоқ па қайдам, есімнен кетпейтіндей болып кесіліп түскені де осы өзен мен талдың, жаға мен жардың әсері болса керек. Сен де сол бір қоңыр салқын болса да жел теңселткен ағаштарға арашашы, оның мөлтілдеп тамған көз жасындай болып, өсіп-өнген сабағынан амалсыз үзілуге бет алған жапырақтардың мұңына ортақтасқан жандай болып көріндің. Толқыны толастай түскен өзенді де өзіңше аяп, кемерін су кеулей-кеулей жығылуға жақын қалған жарға тосқау болып тұрғандай көріндің. Қашықтау болатынсың, сондықтан жанарыңның жалынын көре алмасам да жүрегім сезді, осы бір табиғаттың тамашасының таусылып бара жатқанына жаның ашып, көкіректен үн шығармай айғайлап тұрғандай көріндің.

	Міне, менің көңілімде де ұялай қалған осы қалпың еді. Мен сені Қалқа деп емес, өмірдегі әсемдіктің, қуаныш пен шаттықтың қалқасы екен деп қой, көңіліме ойып жазып жүргенім (Мен өмірде осы бір жапырақтың жай ғана сыбырласқанын, толқынның толықсып аққанын, түрлі түске бөленіп құлпырған даланың қаталдана бастаған мезгілін аса ұнатушы едім. Табиғаттың бұл тамашасы менің ғана еншім деп ойлаушы едім. Сен менің осы бір құпияма қол сұғып тұрғандай көріндің. Содан да болар сұқтана көз салып қарағаным).

	– Иә, осылай көріп едім, осылай кездесіп едің сен де, менің маңдайыма сыймаған махаббатым да...

	Жоқ, бұл жолы мен сені іздеп келгенім жоқ, су алуға келгенмін. Сол бір кезде ауыл қыздарының иығына мықтап мініп алған әпкішім де бар. Қос шелекті қолыма алып өзен суымен ойнап біраз тұрғам, сен де тұрдың. Кетіп бара жатып та артыма бір қарадым, көңіл бөлген жоқсың. Шынын айтайын, менің әлпетім көз салатындай емес еді ғой. Әлгі ай-шайға қарамай жалаңаяқ, жалаңбас жүгіріп жүрген мезгіл ғой. Дәл осы бір түріміз кейде жігіттердің көзіне қораш көрініп, көлеңке болады да қалады-ау.

	Өйткені, есіңде ме, кешке бақ ішіндегі би алаңында кездескеніміз. Би билеп жарытып жатқан да біз жоқ, тек сол маңды жағалап бой көрсетіп жүретінбіз. Осы жерге сен де келген екенсің. Бір құрбым сені таныстырмақ болып, сөз бастай бергенде:

	– Біз таныспыз, әлгінде өзен жағасындағы ағаштарды аялап, жапырақтың сыбдырымен сырласып жүрген болатын бұл кісі, – дедім.

	Бала деуге аузым бармады, жігіт деуге жетіңкіремей жатқан сияқтысың, сондықтан да жармасып жатқан сөзім – «кісі».

	– Таныспыз?! Мен сізді көргенім жоқ, – дедің.

	Иә, сен көрмеген едің, мен көргенмін. Өзен жағасында көргенмін. Толқынның бетіндегі бейнеңді көргенмін.

	* * *

	Қуаныш пен қайғы қатар келеді екен ғой, бір-біріне жетектесе келеді екен. Мен оның бәрін қуанышқа жорығанмын, соңына көз салмаппын ғой. Осы бір қайғы дейтін қырсықтың қуаныштың қыр соңынан қалмайтыны не екен.

	Қайда барса да, қайда жүрсе де аяғынан бір шалмай қоймайды.

	Байқатпай келіп, батырып кетеді.

	Иә, сол күні қуаныш пен қайғы қатар келді, бірақ сыбысын сездірмей келді ғой...

	Айтпақшы, дәл ол кезде мен мұның қуаныш екенін де, қайғы екенін де аңғарған жоқ едім-ау. Сол күні біздің үйге қонақ келді. Мен олардың кім екеніне көңіл де бөлгенім жоқ. Қуыс тұрған қазақтың қай үйін көріп ең, қонақ дейтін сапырылысып жатады емес пе, соның бірі болар деп аяқ жимай арсалаңдап жүгіріп жүргенмін. Қонақтар ұзақ отырды, бұрыннан таныс адамдар болса керек, әңгімесі таусылмайды. Үйге кіріп-шығып жүріп құлағым шалып қалған сөздерді де көңілге қондырмай, қағып тастай саламын.

	– Көп уақыттан бері ат ізін салмай кеткеніңе жол болсын десем, осы сауалды өзімнің де алдыма көлденең тартарсың! Сондықтан өткенді айтып, өзекті өртегенше, болашақты әңгіме жасайық, – деп бір қойды, келген қонақтың қартаңдауы.

	– Иә, ендігі әңгімеміз алдағы өмір ғой, Аллах қайыр қылса, – деді менің әкем де төмен қарап отырған күйі.

	– Менің үлкенім ұл еді. Аман болса ер жетті. Ендігі арманым – соның үй болып, отау тігуі. Бір тілегім ол сенің де ұлың болса, – деді әлгі қарт қасынан өтіп бара жатқан маған бір қарап алып. Әкем үндеген жоқ, мен «мына кісі не айтып отыр» деп өте шықтым.

	Олар әңгімесін тауысатын емес. Біздің үй-ішінің бәрі де аяғынан тік тұрып қызмет етпегенмен, әйтеуір, қыбырламай қалғаны жоқ. Тіптен кіп-кішкене інім де қолына құмған алып, қонақтарға су құйып, әлек болып жүр.

	Менің еншіме тигені – самауырдың отын сөндірмей, созбалап тұру. Ол сорлы неше қайнап, неше суалмады. Соны еселей түсіп от жағамын.

	Қонақтар тамақтан соң және бір рет шай ішіп бола бергенде сол маңайға біздің үйдегі ересектердің бәрі жиналды. Көз салсам, жеңгем де солай қарап ентелеп жүр. Маған да керегі осы емес пе, зып беріп жеңгемнің төсегіне құлай кеттім. Қанша жатқанымды қайдам, әйтеуір, алғашында ұйқының ара-арасымен келіп жатқан күңгір-күңгір әңгіме толастап, көзім ілініп кеткен екен.

	– Тәтті, орныңнан тұр, – деп жұлқылап жатқан жанның жеңгем екенін сеземін ғой деймін, көзімді ашқым келмейді. Көңіл сергек болмаса да, жүрек сезіп жатыр ғой, ұйқы да ашылатын емес.

	– Тұршы енді, тіпті! – деп жұлқылап қоймаған соң басымды көтеріп, көзімді уқалап, кеудемді көтерсем де орнымнан тұра алмай отырып алдым. – Саған құда түстік. Тәтті, әлгі кісі енді атаң болады.

	Алғашында әлі де болса қос қолым көзімнен таймай отырған қалпымнан өзгере қойған жоқ едім, аз-кемде белгісіз бір күш селк еткізді. Қарыма оқ тигендей білегім былбырап, саусақтарым тіземе сылқ ете түсті. Көзім жеңгемде. Үнсізбін. Ол да үнсіз. Жүзінен ештемені ажыратып болмайды.

	– Қандай кісі?

	– Жаңағы келген қонақ.

	– Менің өз атам ше?

	– Өз атаң да ата болады. Енді екі атаң бар.

	– Жоқ! – дедім орнымнан қарғып тұрып. – Болмайды!

	Мен қанша қатулансам да қалтырап тұрғандаймын. Буындарым босап кетті. Жеңгемді құшақтай алдым. Әрине, көз өз еркіне көшті ғой, жеңгем де жылап тұр. Ұзақ тұрдық. Иә, ұзақ тұрып едік. Кейін де осылай бір ұзақ тұрып едім-ау...

	Сен білесің бе, Қалқа, әрине білмейсің ғой. Менің сол күнгі егіл-тегіл болғаным тек біздерге біткен қасиет қой. Мен ғой, әрине, қайдағы бір танымайтын адамды «атаң» деп таңғанына, оның көріп-білу түгілі, атын да естімеген баласына (кім біледі, ол бір сұмпайы болар) байлап бермек болғанына жылап тұрмын. Бұл сендердің де бастарыңда болар.

	Ал екінші жағын қайтесің. Ойланшы өзің, туып-өсіп, өмірін бірге өткізген үйін, ағайын-туғаның тіптен ауыл-аймағын тастап кету оңай деймісің. Біз де сол үйдің бір босағасы емеспіз бе? Айыбымыз не? Неге кетеміз?

	Ол кезде, әрине, мен, әйтеуір, тұрмысқа шығатыныма көзім жетіп қалған мезгіл, тіптен су жағасында саған көзім түсіп, бақ ішінде басыңды айналдырып кетпеп пе едім. Дегенмен жыладым. Оның себебі әлгі екі мәселе ғой. Тіптен қанша ғашық болса да, қандай қатал жүректі қыз болса да елінен аттанарда бір толқып, көзін жіпсітпейтіні болмас. Бұл өмір заңына өзімшілдік жасай алмағанның ызасы ғой.

	Мен қайта оралып, жеңгемнің қасына қисая кеттім. Ол да отырды. Қайтып үн қатысқанымыз жоқ, құшақтасып ұйықтап кетіппіз.

	Ертеңгілік орнымнан тұрып, сыртқа шықсам, түндегі «атам» есік алдындағы ағаш арасында жүр екен. Есіктің табалдырығын аттай беріп, көзім түскенде қалт тоқтай қалдым. Алғашында шошып кеткен сияқты едім, сонан соң ыза кернегендей болды, соңынан күлкім келді. Бар қайратымды бойыма жиып, ызаланған боп тұрып, мырс етіп бір күлдім де, еркін басып жүре бердім. Қолжуғышқа барып жуындым. Сүлгіні алып сүртіне бергенде жеңгем келіп, иығымнан ұстап, баяу ғана:

	– Тәтті, үйге кір. Ұят болады, – деді.

	– Кімнен ұят болады?

	– Атаңнан.

	– Қойшы-ей, – дедім иығымды қиқаң еткізіп. Дегенмен бөлмеге бет алдым. Табалдырықтан аттай беріп көз салсам, әлгі «атам» өзінше бір қуанышқа бөленіп, күлімсіреп тұрғандай сезілді. Менің ызам бұрқ ете қалса да денем де дүр сілкініп, бетім ду етті. Түс қайта кітаптарымды қолтықтап мектептен келе жатсам, қонақтар қорадан шығып келеді екен. Алғашында аялдап тұрдым да, артынан асыға-аптыға алдарын кесіп өтіп, дарбазаның ішіне еніп кеттім. Бұл қыр көрсеткенім...

	Қалқа-ау, мен осы бұлданып жүргенімде кейінгі өмірдің өзегімді өртейтінін ойлаппын ба. Ол күнгі түрім осы ғой. Қуаныш пен қайғының қойнына қол ұстасып енгенін сезбей қалдым ғой.

	* * *

	– Мына қызды мен танимын, – деген дауысқа жалт қарасам, желке тұсымда сен келеді екенсің. Өз сөзіңе өзің, әсіресе даусыңның қаттырақ шығып кеткеніне қысылып қалдың ғой деймін, көзіңе көзім түскенде төмен аударып кеттің.

	– Қай қызды? – қасыңдағы жолдасың жан-жағына алақтап. Шамасы, сені таяқ тастам жердегі жанға батылы барып тіл қатар деп ойламаса керек, жанарын алысқа сілтейді. Сен оған жауап беріп үлгермедің, қасымызға келіп қалып едіңдер.

	– Саламатсыз ба? – дедің әлі де баяғы өзің ұялған биязы үнмен. Жолдасың айналаны бір адақтап алып, енді маған тігіле қалыпты.

	– Мені, – дедім қырсығым ұстай қалып. Бетіне бажырайып қарап тұрмын.

	– Бұл кім? – деді ол. Күліп жібердім. Күлмей көрші – өкшеңе өкшесін түйістіріп тұрған жан «бұл кім?» деп бақырайып тұрып басқа біреуден сұрап тұрса. Менің қасымдағы қыз да күлді. Сен болсаң жағаңды жия алмай жүрсің, әлі де жаңағы қысылғандық басылмапты. Енді жолдасың да қысылды. Сасқаны болар.

	– Саламатсыз ба? – деп қолыма жармасып жатыр.

	– Жоқ, бұл кісі мені таниды, – дедің сен. Бұл сөз қасымыздағы екеуіне және де жай түскендей болса керек. Тағы абыржып жатыр.

	– Иә, танушы ем, тек есіміңізді ұмытыппын.

	– Қалқа.

	Енді менің қасымдағы қыз мырс етті. Оған ренжіп қалдым да:

	– Менің атым – Тәтіш, – дедім.

	Біз киноға кірмек болып тұрғанбыз. Жолдасың саған қарағанда еті тірілеу болса керек, асты-үстімізге түсіп, қайдан келіп, қайда баратынымызды сұрап бәйек болып жүр. Сен үнсізсің. Мен оның сөзіне құлақ салып тұрғаным жоқ, сенің бет-әлпетіңмен әлекпін.

	– Ал кеттік, уақыт болды, – дегенде, қасымдағы қызбен ілесіп киноға кіріп кеттік. Сендер орындарыңнан жылжымай тұрып қалдыңдар.

	Біздің қасымызда екі орын бос тұрған. Оған көңіл бөліп отырған мен жоқпын, тек бір кезде сендер есіктен кіріп келе бергенде көзім сол бос орындықтарға түсіпті. Тік келесіңдер. Міне, жеттіңдер. Сенің қысылып жүрген түрің бар, өйткені қолыңдағы билетіңе бір, орындықтың қатарына бір үңілесің. Әбден жайғасып отырған соң барып:

	– Ой, көрші болыппыз ғой, – дедің баяу ғана. Сенің осы сөзіңді күтіп тұрғандай-ақ шам сөніп, тастай қараңғылық басты да кетті.

	Сенің сөзіңнің жауап тілеген ырғағын байқамай қалдым. Мына қараңғылық арамызды қақ жарғандай болды. Көңіл экранға ауысты. Байқап қалам, ара-тұра көз салып қоясың.

	Кинодан бірге шықтық, бірге қайттық. Ұзатып салдыңдар. Жол-жөнекей ептеп әңгімелестік. Мені бір ой билеп, мазалап алды. Сен әлі де әлгіндегідей қызарып тұрған сияқтысың, үнің биязылығынан айырылмайды. Үн қатып келе жатқаныңның өзі де мына түн жамылып жүргеніміздің әсері сияқты көрінеді де тұрады. Осы бір ой көңілден кетпей қойды. Баяғы өзен жағасындағы қалпыңда қатарласып шыға келеді. Сендер кеткен соң да мені біраз қинаған осы елестер болатын.

	– Оу, Қалқа келді. Жоғары шық, Қалқа! – деп отырған жұрт орнынан өре түрегелмесе де, бірі тұрып, бірі қозғалып жатыр. Соған қарап сенің мына топтың арасында әжептәуір абыройың бар екенін байқадым. Осы бір абыр-сабыр қимылдың өзі көңілге қозғау салып тастағандай болды. Өзің туралы кейбір пікіріме ризалана түссем, кейбіріне қысылып тұрғандаймын.

	Сен болсаң кешіккеніңе қысылып, тартыншақтап тұрсың. Қайта-қайта «кешіріңдер» деген сөзге еміне бересің. Осыныңды пайдаланған жұрт төрдің алдынан бір-ақ шығарды.

	– Қонақ қыздардың қасынан орын беріңдер, – деді есік жақта тұрған біреу. Сен әлгі «кешіріміңнің» көлеңкесінде жүріп, көз салмасаң керек, қасыма келгенде бір-ақ байқадың ғой деймін. Әуелі таңдана бір қарап алып, сонан соң ғана «есенсіз бе?» деп сәлемдестің. Оның да ерінген адамның ежігіндей әрең естілді.

	Жиын-той болса, кешіккен жұртқа жапа-тармағай бас салатын әдет бар ғой, сол қау-қаудан құтылғанша біраз әлек болып, маған көңіл де бөлмедің. Бөлер ме едің, кім біледі, оған мына қауым мұршаңды келтіріп жатқан жоқ. Әлден соң барып:

	– Сіз де осында екенсіз ғой, – дедің.

	– Енді қайда болайын, әдейі арнап келген жұмысым осы кеш болса.

	– Солай ма еді?

	– Мына жиынның айыпкеріне бір қатысымыз болушы еді.

	Соған келгенбіз.

	– Кеше сұрамаппын да ғой.

	– Мен де сұрамаппын.

	Жиын – менің бір құрбымның нағашысының ба, жиенінің бе, туылған күні болатын. Алыстан арнайы шақырған соң мені ерте келген. Міне, бұл сол жиынның нағыз қызған кезі. Айтпақшы, есіңде болар, сондағы отырғанның бәрі оқушылар еді ғой. Оқушылардың жиыны да өзгеше болушы еді. Кейін ғой туылған күн деп шақырып, тоғытып-тоғытып жіберетінді көріп жүргеніміз. Ол кезде болса оншақтысының ортасына бір шөлмек шарап қойса, содан еріндеріне бір сүйкеп, қоқиланып алып, ән салып, би билеп жүруші еді. Осындай кештерде ол кездің бір ерекшелігі, отыра қалып, ойын ойнау болатын. Сол мезгілге жеткенде:

	– Балалар, тату ойнайық, – деді бір жігіт ортаға шығып. Оның сөзін екі қылып жатқан ешкім жоқ, қастарындағы көршілеріне жанаса түсіп, екі-екіден бөліне қалды. Жеке қалған екеуміз, арамыз алшақ болса да тату болуға тура келді. Мен бұған онша ренжи қойғаным жоқ, тек бойымды қашықтау салып отырмын.

	– Татусыңдар ма? – деп жетіп келгенде ойын жүргізушінің қолындағы орамалдан зәрем ұшып, саған тығыла түсіппін. Сол сұраққа берген сенің жауабың да нақ осыдан аумады. Осылай біраз өткен. Қандай ойын екенін қайдам, әйтеуір, бір кезде екеумізді айыпқа таңды да қойды. Жазықсыз болсақ та жаза ауыр кесілді.

	– Екеуі өзеннен барып бір шелек су әкелсін.

	Мә, керек болса! Сен тартыншақтандың, мен болсам қонақтығымды сыйласа да кешірім етер деп үнсізбін. Жоқ, олар қоймады. Екеумізді еріксіз айдады. Сыртқа шыққан соң сен бір ұсыныс жасадың, есіңде болар.

	– Тәтіш, ана көшеде құдық бар. Өзенге барып жүргенше сол жерден әкеле қойсақ қайтеді.

	Айналаға айдың жарығы түскенмен, беймезгіл уақыт болған соң анадайдағы үйлердің өзі де білеуленіп көрінеді. Аспан күмбезі күңгірт, бейтаныс ауыл болғандығы беймазаландыра түседі. Сонда да менің қайтқым келмеді.

	– Жоқ, Қалқа. Бізді айыпты деп жұмсаған екен, айыбымызды адал ақтап қайтайық. Өзеннен-ақ әкелейік суды.

	– Шаршамасаңыз, мейліңіз.

	Менің жыным келе қалды. «Сонда суды шынымен мен көтеріп келеді деп тұрғаны ма мынаның? Көрерміз». Былай шыға ойымның жансақтығын сездім – өзен әудем жерде екен. Дегенмен шелек көтеру деген ойдан аулақпын.

	Біз ауыл сыртына шығып кеттік. Бір жарқабақтан түскенде тәлтіректеп жүрген мені көріп, қолтығымнан демедің. Ойға түскенше иығыңа өзім сүйенсем де, тегістікте сенің де қолыңды қаққаным жоқ. Қолтықтағы қолың көңілімді қытықтағандай сезіледі, жұмсақ тиеді, өзімнің де осылай жүре түскім келеді. Сенің үнің баяғы ұятыңнан арылмайды, жүзің де қызарып жүрген сияқты, мінезіңде де ештеме өзгерген жоқ секілді, тек даусыңда сол ұяңдыққа қосылған қуаныш бардай сезіледі. Өйткені үнің еркіндеу болмаса да сөздерің жадыраңқылау естіледі.

	Сен кешіре гөр, Қалқа, біздің де ерекшелігіміз болу керек емес пе. Соның бірі – сендердің иненің жасуындай өтетін өзгерістеріңді де сезе қоятынымыз ғой. Сеземіз, білеміз, тек айтпаймыз. Бұл біздің құпиямыз болса керек.

	Мен сол жолы сенің даусыңдағы өзгерісті де сездім, тек оның қандай сезім екенін анықтай алмап ем. Өйткені кейде жігіттерде шын сезімге, нәзік сезімге мақтаншақтық, надандық деген де араласып жүреді ғой. Кейде соны дәл баса алмай қалсақ, сор болып жабысады.

	Біз көп әңгімелестік. Бір қызығы, сен туралы көп сұрағанмен өзім туралы ашып ештеме айта қоймадым. Сен де сұраған жоқсың. Оныңа да ризамын. Ризашылығым сонша, әлгінде түйіп келе жатқан түйінімнің бәрі тарқатылып, қолындағы шелекті қоярда қоймай қағып алып, алма-кезек көтерісіп келемін. Айдың жарығы да молайып, аспан ашыла түскен секілді, ағара түскен секілді. Қайдағы бір бейтаныс сезімге сүйрелейді. Есік алдына жете бергенде ғана сен: – Сізге хат жазып тұруға бола ма? – дедің.

	– Әрине, болады.

	– Ауылдарыңызға қыдырып барсақ ше?

	– Келіңіздер.

	– Адресіңіз?

	– Баяғы өзіңіз көретін өзеннің жағасы.

	Сен жерде тұрған шелекті алып бұрыла бердің. Мен аң-таңмын.

	– Ә, сушылар, келдіңдер ме?

	Бұл дауыс ту сыртымнан естілді. Сөйтсем, сен жат көзді байқап қалып, оқыс қимыл жасаған екенсің ғой. Дауыстан қысылсам да, сенің мінезіңе риза болып кеттім. Үйге кіріп келсек, бізді күтіп отырған ешкім жоқ. Бәрі өздерімен-өздері әлек, ат шаптырым жерден барып алып келген суды ішейін деп ентігіп отырған ешкім жоқ. Сонда барып байқадым. Жоқ, ештеме байқағаным жоқ, тек ойландым.

	Осы біздің ата-бабамыздан қалған ойындарымыздың да өз ерекшелігі көп-ақ екен ғой. Айып тақтық деп өзенге айдап жібереді, тату бол деп құшағыңа ендіреді, қой мен қасқыр деп бөлек-бөлек бөліп тастайды, алтыбақан деп арманыңды айтқызады, бастаңғы деп ел көзінен бөліп алады...

	Осы емес пе арманыңды айтатын мезгіл, бұдан артық не оңашалық керек, қандай кездесу қажет. Көшенің қақ ортасында құшақтасып тұрғанның не артықшылығы болды бұдан. Жоқ, шамасы, жастарға деген еркіншілікті әркім өз орайына қарап пішіп, өз ортасына қарай ыңғайлап берсе керек. Тек теңсіздік дейтін пәле соны пайдаландырмаған болу керек, әлсіздер амалсыз пайдалана алмаса керек.

	Міне, мен айып тартқанымның арқасында саған қол артқан жоқпын ба? Осы айып па екен? Ондай болса көбейе түссе еді. Сол жолы суды төгіп тастап, айыбымызды тартып неге жүре бермедік екен осы кезге дейін. Бұл бақыттан сол азабым, сол айыбым артық емес пе еді. Артық еді ғой, Қалқашым...

	* * *

	Қалқашым, мен сені көріп, біліп жүріп танымаған екенмін ғой. Ертерек таныссам, етекке төгілген жас орнынан қозғалмас па еді, әлде кім біледі. Тек кеш білдім ғой, бірақ ол да арман емес еді ғой.

	Арман болған...

	Мен үйге қайтып келген соң, бір оңаша қалғанымызда жеңгем келіп:

	– Тәтті, қайда барып келдің? – нақ бір менің қай ауылға барғанымды білмейтіндей-ақ. Мен бетіне бұртия қарасам да сенің ауылыңның атын айттым.

	– Қалқаны көрдің бе? – деді ол және шұқшиып. Селт еткен күйімде сіресіп қалдым. Денем шымырлағандай. Әйтсе де батылданған болып:

	– Қай Қалқаны айтасың? – дедім. Өз ойым шартарапты шарлап жүр. «Қалқаны бұл қайдан біледі, кім айтты екен?». Түсіне алмаймын.

	– Күйеу баланы айтамын.

	– Күйеу балаң кім тағы?

	– Қалқа.

	– Ол неге күйеу бала болады?

	– Тәтіш, сабырланшы ептеп. Шын көрдің бе өзі, қандай жігіт екен?

	– Кімді айтасың?

	– Қалқаны.

	– Қалқа – жақсы жігіт. Бірақ ол сенің күйеу балаң емес.

	– Неге күйеу болмасын. Саған құда түскен жоқ па еді сол балаға.

	– Қашан?!

	– Өткенде, әкесі келгенде ше?

	– Ол сол ма еді?! – деппін жеңгемді құшақтай алып. Дегенмен басыла қалдым.

	Дүниеде аттас адамдар аз ба, басқа біреу шығар. Әлде не де болса жеңгемнен жөндеп сұрап алсам ба екен? Айтқан сөздеріне қарап, бұртаңдай қояйын десем өзімнің тағатым жететін емес. Жеңге жүрегі де осыны сезіп тұр ғой деймін.

	– Анық кездестің бе өзің? – деді шашымнан сипап, құшағына қыса түсіп.

	– Кездестім. Бірақ басқа біреу шығар.

	Жеңгем мен көрген Қалқаны тәптіштеп сұрап алды. Кеше айып тартып жүргенде өзен жағасында есіткендерім бар емес пе. Әкесінің атын, қайда тұратынын – әйтеуір, өзім білетін хабардың бәрін жіпке тізгендей қып тәптіштеп айтып шықтым. Бәрі сәйкес келіп тұр. Дәл өзі.

	– Сен ол екенін білген жоқ па едің, Тәтіш?

	– Жоқ, жеңеше. Бірақ мен Қалқаны бұрыннан білетінмін.

	– Ол сені таныды ма?

	– Жоқ. Мен тіптен өзің қойған атымды айттым, Тәтіш деп таныстым.

	– Сүйінші, Тәтішім, тағдыр өзі-ақ ретіне келтіріпті. Енді ашуланбас боларсың.

	Мен қысылғанымнан қызарақтасам да, қуанғанымнан көңілдің қобалжуын баса алмай тұрмын. Енді бізді ешкім ажырата алмайтын сияқты. Өйткені ата-аналардың өзі де бізді жақтап тұрған жоқ па? Енді қарсы келер қандай күш бар. Жоқ, жоқ! Ондай күш жоқ! Бірақ... Қалқа мені мүмкін танып қойып, сонан соң әке-шеше ырқынан шыға алмай жүрген болар. Өткендегі мінезі де бір ерекше емес пе еді, еріксіздіктен жүрген жоқ па еді. Иә, әлі белгісіз екен-ау.

	– Жеңеше, ол жігіт маған ештеңе айтқан жоқ. Мүмкін, ойы да бөлек болар...

	Мен сені осылай сыртыңнан тұңғыш рет таныдым, алғашқы рет жігіт деп атадым. Саған құда болды дегеннен бергі өз қылығымнан өзім ұялсам да жүрек желпіне береді, жымиып қоямын. Жеңешемнің көкірегіне жаныштала түсемін. Ол маған сенің көкірегің сияқты болып көрінеді. Қиял сүйрей береді, сүйрей береді. Аспанға бір шығады, жерге бір түседі...

	* * *

	Есіңде болар, Қалқа, сен бір рет шынымен мені іздеп келдің. Сол жолғы ақылым өмірдегі бір тауып түйген түйінім болар деуші едім, азабыма айналарын кім білген.

	Үзіліс кезі болатын. Сыртқа шығып асыр салып жүрген балалардан бөлініп, қыз атаулы бір шетте бұйыға түсіп тұрғанбыз. Бір кезде анадайдан көрінген жас жігітті байқағанда, денеме ток дарығандай шымыр етті. Анық байқай алмағаным, жол жиегін жағалай өскен өзің сияқты жасөспірім жапырақтардың қалақайлауы, әрі десе тастөбеде аспаннан шақшиған күн көз нұрына перде тұтып тұр. Көзім жетпесе де көңіл сенеді, жүрек тасырлай жөнелді. Нақ сенсің! «Мұнда неге жүр, кімді іздеп келді?». Осы бір сұраулар ойымды он орап, әлекке түсіп тұрғанымда, сен де таяуға келдің. Бұрылып бері жүрдің. Міне, масқара! Тіке келіп біреуден сұрасаң не болғаны. Бұл арада мені

	«Тәтіш» деп атайтын бір жан жоқ. Таппай кетсең, өтірікшіге баларсың. Ал біреу-міреу біле қалып, «ол кіміңіз еді?» деп сұрай қалса, не деп жауап беретініңді де Аллах білсін. Не істесем екен? Тәуекел. Шетірек тұрған бір балаға жете беріп, аузыңды ашып үлгергенше жанұшырып, қасыңа жетіп бардым. Сол екпіндеген күйіммен мойныңа асыла кеттім. Жай емес «Көке!» деп аймаладым. Әлгі бала аң-таң. Сен де мәз болып тұрған жоқсың, қақпанға түскендей қасарысып, қос қолдап менің құшағымды жазып, кейіншектеп барасың. Осы бір бейберекет әрекетің мені тігіліп тұрған бар көздің найзасынан, тіл ұшына оралған әңгімеден құтқарды. Нағыз «көкем» екеніне көздері жетсе керек. Бірақ осы бір әрекетің сезімді де шымшылап кетті. Құшағыма мамық құшқандай болып едім, сілкіп тастауын сезіктендіріп тастағандай.

	– Көке, қашан келдіңіз? Неге хабарламадыңыз? Үйге бардыңыз ба? Оқуыңыз қалай?

	Сұрақтарым қандай жылдам болса, сені сүйрелеуім одан да жылдам. Қолыңа жабысып алғанмын, қалай да мектептен алшақтау әкету. Сен, шамасы, әлі де ештемені сезбей келесің.

	– Тәтіш... – дедің таңданған үнмен.

	– Мұнда келмеңіз. Кешірек баяғы өзен бойындағы ағаштардың арасында болыңыз... Ал мен кеттім, қоңырау соғылып қалды.

	Мен тұра жүгірдім. Қоңыраудың соғылғаны да рас. Әдетте сол ғой. Қуанышқа жеттім бе дей бергеніңде, қоңырау құлағыңның астында тұрады. Амалсыз кетіп барам, сен де әлгі бір қалыптан аумайсың. Есіктен кіре беріп, бір секунд мойнымды бұрсам – сол қалпыңда тұр екенсің.

	Сабақ үстіндегі қалпымды көрсең еді. Белгісіз бір күш билеп алған. Денем жеңіл, бойым ширақ. «Сабақ үстіндегі әңгімелердің бірін естіп, бірін есітпесем де құлақ шалып қалған тұсында тұра ұмтылам. Салмақты болайыншы десем қолымнан келмейді, елгезек болып кеттім.

	...Кездестік. Баяғы биязы мінезің. Өмір өз заңына біраз болса да сүйрелеген секілді. Түсің қоңырқай тартып, мінезіңдегі балалықтың буы басылайын деген сияқты. Бұл есейгеннің белгісі болса керек. Бетіңе қарай берем, қарай берем. Қараған сайын қызығам. Мына жанымда тұрған жан менің көңіліме ұялаған бейнеден бес есе жақсы көрінгендей болады. Менің арманымдағыдан өмірдің өзінде әсем сияқты көрінесің. Айналаның бәрі құлпырып тұр. Ағаштар жасыл жапырақтан алқа тағып алған. Біздің тыныштығымызды бұзғысы келмегендей – сыбдыры да саябырси қалған. Жапырақтар қанатын жайып-жайып, бізді қаракөлеңкеге көмкеріп тұр. Осының бәрі де сені біртүрлі әсемдей, бедерлендіре түскендей көрінеді.

	Иә, шынында да солай еді-ау, Қалқа. Мойындамай қайтейін, мойныма артып барамын ғой сол ақжарқын ажарыңды, жаймашуақ ақкөңілділігіңді, асылым...

	Кетерде хат жазып тұрсам қайтеді дедің. Оныңа көнбедім. Оқуды бітіруіме аз күн қалса да: «Бұл кімнен келген хат?» дегізіп, қай мұғалімнің алдында абыройымды аяққа басып тұрайын деп түйгенмін.

	– Хатты мен жазып тұрайын, Қалқа. Ал сен жауабыңды үлкен бір дәптерге жаза бер, кездескенде берерсің. Мұнда біреулердің қолына түссе, қылжақтап есімді кетірер.

	Сен көндің. «Дұрыс. Сенің атыңа кір келмегені де дұрыс қой, Тәтіш» деп те қойып едің-ау. Мен осы жолы неше рет оқталсам да, ойымдағы бір сөзді айта алмадым. Айтып салсам арман болмас еді-ау, шайтан түртті ғой, шайтан. Болмаса неге айта салмадым сол жолы бар шындықты. Онда мүмкін бәрі басқаша болар ма еді. Оны да жасаған тағдыр шығар...

	Ал хаттарыңды алдым. Міне, мынау менің алдымда жатыр. Семіз-семіз төрт дәптер. Бәрінің де сыртына бір-ақ сөйлем жазылған. «Жолданбаған хаттар».

	Оларды да оқыған сайын өзегім өртене түседі. Міне, мынау – бірінші беті.

	«Тыңда, әлем, қуаныңдар адамдар, қызығыңдар құрбылар! Менің атым – Қалқа, кәсібім – студент. Көңіл күйім – қуаныш, өмірдегі үлесім – бақыт. Ал бүгін аса бақыттымын, қуаныш кемерінен асып төгіліп, бүкіл әлемді көл-көсір етіп барады.

	Өйткені мен бүгін досымнан хат алдым. Иә, иә, досымнан. Не дейсің, әлем? Досың бар ма деймісің? Иә, бар. Қандай деймісің? Ол ма, ол – орта бойлы, аққұба (әлде қара торы әсем бе? Онда ол – қара торы) қиғаш қасты Қызжібек (Бірақ мен Қызжібекті көрген емеспін. Егер ол әсемдігінен, мінезінен Жібек атанған болса, онда міндетті түрде менің досыма ұқсау керек. Ал басқа қасиеті болса, өз бойына жұқсын). Көзі әр кез күлімдеп тұрады. Адамға тік қарағанда оның мөлдірлігі, нұрлылығы сонша, жанарына бойыңмен батып кетіп, қалтқисың да қаласың. Өрмекшінің торына түскен шыбындай шыр-пырың шығып, шыр айналып кібіртіктеп жүргенің. Адамның көзінде магнит өрісі бар дегенге өз басым сенбеймін, бірақ менің досымның көзінде бар. Оны қазір де сезіп отырмын. Сол өрістің біреуі менің жүрегімді қытықтап, алыспен жалғап тұр. Жүректі баяу ғана шымырлатып қояды. Қайтсын, аяйды ғой.

	Бойы ма? Әлгінде орта деп едім ғой, орта, жоқ ептеп ортадан жоғарылау болар. Белі қыпша, жібек көйлек кигенде бар денесі білеуленіп-білеуленіп тұрады. Кеуде тұсы көйлегін ептеп көтеріп тұрғаны да өте әсем көрінеді. Шашын есіме сақтай алмай-ақ қойдым. Кейде жібек сияқты үлбіресе, аспандағы күнмен шағылысқанда көмірдей қара болса да алтындай жарқырайды.

	Мінезі ме? Әр кезде ақжарқын, батыл. Сөз арасында сыңғырлап күлгені сезіміңді сандырақтатады. Әзілді батыл айтады, бірақ жаныңды жараламайды, жай ғана сипап өтеді.

	Иә, менің досым осындай. Ол кім деймісің? Айттым ғой жаңа, аты ма? Аты – Тәтіш. Қай жерде тұрады деймісің? Жоқ, бұны айтпаймын. Кім біледі, іздеп барып жүрерсің. Не дейсің? Онда сенбеймін деймісің? Онда, міне, өзің-ақ көре ғой».

	Бұл – беташары. Астына менің суретім жапсырылыпты. Суреттің астында және бір сөйлем бар. Оны есіңе түсірмей-ақ қояйын, Қалқа.

	Ал мына сөздерің ше? Маған қайдағы бір тұла бойымнан табылмайтын қасиеттердің бәрін үйіп-төгіп жапсырған екенсің ғой. Бар ма еді менің бойымда мұндай қасиет. Бар болса неге айырылдым сенен, әлде оның бәрі тозып кетті ме? Солай болар шамасы. Ал хаттарың қалай еді. Міне, мына бірін қарашы.

	«Тәтіш!

	Сені қатты аңсайтын секілдімін. Күнде қасыңда қатар жүргім келеді, амал жоқ, алыстасың. Есіңде ме, өткендегідей қол ұстасып өзен бойлап қыдырып жүре берсек, жүре берсек. Әдебиет туралы және талай ой таластырар едік-ау. Өмір туралы әңгімелер, өмірге деген өкпені айту да қызық екен ғой.

	Менің халым жақсы. Оқу жүріп жатыр. Экзаменге келгенде ерінбей оқып, екпіндеп-ақ өтсем де, сабақ кезінде ара-тұра сүрініп те қаламын. Одан менің бағама, біліміме келіп жатқан көп нұқсан жоқ, дегенмен «бұл қалай?» дегенде оқытушының бетіне қарай алмай кібіртіктеп қалудың өзі де азап екен...»

	Аржағын айтпай-ақ қояйын. Ол кезде де сен өмірді тек ерлігіңмен, өжеттігіңнің арқасында ғана тізгіндеп, жұрттан қалмай өрге ұмтылып жүргеніңді жөндеп сезбеппін ғой. Енді оқысам, жүрегім езіле түседі. Көп қиналып едің ғой, Қалқашым. Ал мен болсам онымен жұмысым жоқ, тек сенің қасымда жиі-жиі болуыңды ғана тілейтінмін. Келмесең, ренжуші едім. Міне, мына сөздерді мен кеш есіттім ғой...

	Төртінші дәптерден.



	«Тәтіш! Жаным!

	Уәдеме тұра алмағаныма өзім де опық жеп жүруші едім, бүгін сенің хатыңды алғаннан бері тіптен мазам кетті. Жүрерге жер, отырарға орын таба алмаймын. Жүректің желпілдеуіне ардың ашуы қосылып, жанымды жегідей жеді. Сенің «кел» деуіңсіз-ақ жетіп барар едім ғой, қайтейін, қол қысқа. Жалғыз стипендия тамақтың тарықпауынан басқаға септігін тигізе алмайды. Өткенде бір жұмыстар жасап, жол қаржы тапқандай болдым ба десем, камзолым да кежірейе қалды, «сетіней» бастады. Жаңасын алдым. Жаңағы қаржы соған жұмсалып жай тапты. Әй, өмір, өмір-ай, қашан бір сенің мойныңа құрық салып, ауыздықтар екенмін.

	Тәтішім, ақылың бар ғой, түсінерсің. Сені ренжіттім-ау десем, ішім әлем-жәлем болады. Әйтеуір, бір үміт: сен түсінер, бұл азап та артта қалып барады-ау деген жұбаныш...»



	Иә, Қалқашым, сен қиналып оқыдың. Тек ешбір кезде сол қиыншылықты алдыңа көлденең сап айдамай, ер көңілмен күле жүре-ақ ашығын айтушы едің. Көп қасиетіңді білмей келіп, кейін түсіндім. Өйткені сен әр кезде бойыңдағы мінді айтса, түзеуге тырысушы едің ғой. Сондықтан болар, өзгеріп отыратының, жақсара түсетінің. Мына бір хатты қарашы.

	Үшінші дәптерден.



	«Тәтіш!

	Мен бүгін бір уақиғаға кезігіп, өзіме-өзім күліп отырмын. Бағана мынадай жағдай болды. Өзен жағасында жүргенбіз. Бір кезде жарқабақтан бірдеме суға гүрс етіп құлап кетті. Соған қосыла «а-а-а!» деген ащы дауыс естілгендей болды. Өзен бетіне қарасам, бір адамның басы қылт етіп көрінді де, қайта батып кетті. Денесінде киімі бар сияқты. Көңілімді бір суық ой қари жөнелді. Қасымдағы жігіттердің мыңқ етуге мұршасын келтірмей, суға қойдым да кеттім. Биік жарқабақтан тереңге түскендіктен біраз тұңғиықтан барып, су бетіне қайта шыға бергенде бір қол қолтығымнан демей берді. Жалт қарасам, бейтаныс қыз. Мен асып-тасып:

	– Әлгінде осында біреу суға құлады. Құтқарайық, – десем ол:

	– Құлаған өзіңіз ғой. Қане, әрекет етіңіз, жағаға қарай малтыңыз, – деп сүйрей жөнелді.

	Мен аң-таңмын. Дегенмен айтқанына көндім. Бұрын әжептәуір малти білуші едім, қазір қимылым қожыраңқы, үстімдегі киімім қармаққа байлаған қорғасындай тереңге тартып барады. Әрең қимылдаймын. Не керек, жағаға шыққанда масқара болғанымды бір-ақ білдім. Мен құтқармақ болған қыз өзімді құтқарды. Ол малту костюмімен суға сүңгіген жүзгіш екен. Қасымдағы жолдастарым оны анадайдан-ақ байқап келе жатыпты. Аласұрып жүрген – жалғыз мен. Бұл қызбалықтың бәлесі ғой. Алды-артымды ойлап алмай опық жеп қалатыным да содан. Сен жиі-жиі айтушы ең, осы мінезден құтыл деп. Ақылыңа бас ием, Тәтіш. Енді қорытынды жасармын...»



	Иә, Қалқа, мына дәптер лирикаға толы сенің өмірің...Кешіре көр, Қалқа, осы бір дәптерлерді өзіңе қайтармай отырмын. Менде қалған ескерткіш осы болсын. Бірақ оны да сақтай алсам. Бәрібір тәуекел...

	Менің қатты сасқан кезім – әкем қайтыс болған мезгіл. Қайғы қанша қатал болғанмен, көңілдегі шуақты түгелдей сызып тастай алмайды ғой: қоюланып келген қара бұлтқа сол шуақты найзағай ғып жұмсағың келеді. Сол бір шуақтан тамған тамшы қаптап тұрған қапалықты қақ жарып, сейілтіп жіберетіндей көрінеді.

	Мен шуаққа ұмтылдым, өміріме нұр болды ғой деген саған қол создым – телеграмма бердім.

	Бірақ сен келмедің. Бұл көңілдің кілтипанын көбейте түсті. Ашуландым, қапаландым, ызаландым. Тіптен талай рет ақымды жастықтан да алдым.

	Сүйтсем, мен білмеген екенмін ғой. Аз күннен соң есіттім ғой бар пәлені. Сондағы сыртыңнан айтқан сөздерім үшін кешіре көрерсің, сәулем.

	Сен ай өткен соң келдің. Жүзің сынық, сұсты, сылбыр, бойың да бәсеңдей түскен сияқты. Аяп кеттім. Әсіресе мені жұбатпақ болып әбіржігеніңді, уатар сөз таба алмай, өз көңіліңді өзің умаждағаныңды аядым. Қолымның қалай көтерілгенін білмеймін, мойныңнан құшақтай алып, маңдайымды көкірегіңе тіреп еңірей бердім, еңірей бердім. Көз буланып, көкірек көмескіленіп тұрса да, құлақ пен жүрек есіте береді екен ғой. Сенің көкірегің де қарс айрылып жылап тұр. Сол зарды аңсап қалғандай-ақ басымды көтермеймін, өзім де егіле түсем, қолтығыңа ене түсем. Сен тек қана шашымнан сипап, арқамнан қағып тұрсың. Мұның мені одан сайын балқыта түседі, еріте түседі. Құша түссе екен деймін қолтығыңа, қыса түссе екен деймін көкірегіңе. Сонда қайғы да ыдырап, мауқым да басылатын секілді. Жоқ, сен олай етпедің, еркелетпек болып арқамнан қаққаннан ары бармадың. Ең батыл әрекетің бетіңді шашыма басқаның ғана. Сүймедің де ғой. Ыстық сезім мына қайғыға араласып, шашылмасын дедің ғой.

	Ризамын, жаным, сондағы мінезіңе.

	Жас дейтін толассыз аға беретін су емес екен. Қос жанар да бұлақтың қайнар көзі болмаса керек. Тыйылды.

	– Тәтіш, ол кісі қай күні қайтыс болды, – дедің әлден уақытта қолымды алақаныңа салып уқалап тұрып.

	– Жұма күні.

	– Қай жұма?

	– Сенің әкең қайтыс болған күні...

	– Солай ма?! Сен оны қайдан біліп жүрсің?

	– Есіткенмін.

	– Иә, Тәтіш, менің папам да қайтыс болды.

	Көз қиығын иығымнан асырып алысқа тігілдің. Жанарың нұрсыз сияқты көрініп кетті. Денең де жансыз сияқты.

	– Қапаланбашы, Қалқа, – дедім мен және құшып. Ер жетіп қалдық емес пе. Ештеңе ете қоймас.

	Аз үнсіз тұрдың.

	– Несіне қапаланайын, Тәтіш. Тек бір арманым – оқуымды бітіре алмай қалдым. Аржағы ештеме емес еді. Інілерім де жастау...

	Мені бір күш биледі. Көкірекке үйіріле қалған мейірімділіктің нышаны болар, шамасы. Әлде сен деп сүйреген жүрек әмірі болар. Не болса да барынша батыл сөйледім:

	– Оларға мен қарайын, Қалқа. Маған сеніп тапсыр да, өзің оқуыңнан қалма...

	Екі алақаныңды жағыма тақап, иегімнен ұстап, сәл жоғары көтеріп тұрып, көзіме тігіле қалдың.

	– Сен оқымаймысың, Тәтіш?

	Мен еріксіз қабағымды төмен түсірдім. Баяу сөйледім.

	– Мен оқуға түсе алмадым. Колхоздың жұмысы қайда болса да бәрі бір емес пе.

	– Жоқ, болмайды, Тәтіш. Саған жұмыс істетіп қойып оқу оқымай-ақ қояйын мен. Болмайды. – Ақырын ғана ерніңді жақындатып маңдайымнан сүйіп, шашымды иіскеледің. – Болмайды бұл, Тәтіш. Сен де оқисың...

	Ризамын, жаным, сондағы сөздеріңе. Әлгі бір сүйіп, күйіп, өртеніп жататындардың сөзінің бірін де айтпадың ғой өмірде. Жүрегіңмен сездіріп ең, мінезіңмен сендіріп ең. Сеніп ем бәріне де, көзім де жетіп еді.

	Тек...

	Иә, Қалқашым, мен сендік едім ғой. Өмірге өкпем жоқ, өйткені ол ештемесін аяған жоқ, мені сен үшін жаратқан-ақ. Әттең, өкініші – адамдар араға түсті, адамдар қоспады. Арамызды алшақтатқан аһ ұрғанда ауызға түсе беретін Аллах та емес, қысылғанда барлық бәле-жаланы қос қолдап үйе салатын жын-шайтан да емес – адамдар еді. Адам деген ардақты аттың ақық түспес асыл қасиеті еді, адамгершілік, ар дейтін мұратты ұғым еді.

	Иә, өмірдің маған деп жаратып, әдейі әкеп берген асылынан ажырап қалдым. Сен де ие бола алмадың қолыңа ұстаған гүліңе. Қанша уақыт аялап алақаныңа салып жүрсең де шырынынан шет қалдың. Сенің бақытың тым қысқа болды, бар-жоғы бір-ақ күнге, жоқ-ау, тіптен бір-ақ түнге созылды. Мүмкін, сен оны бақыт деп санамайтын да боларсың. Ал мен үшін өмірімнің ең бір бақытты шағы сол еді, сол болып та қалар өмір бойы...Өйткені енді қайта кездесемін дегенге сенбеймін, кездессем де сондағы бір сөгілген сезім қайта қалыптаспас. Құдай қос көріп, бола қалса, тек елес қана болар, елес...

	Көңіл соны сезетін болар, сол бір кездер есіме жиі-жиі орала береді. Көз алдымнан елесі кетпейді де тұрады. Қазір де көріп отырмын. Сенің көңіліңді қобалжытқым келмесе де (әлсіздігімді кешіре гөр) және бір алайыншы есіме. Осы жолдарды оқығанда мені құшағыңда жатыр деп есептеші, ең болмаса елестетші бейнемді...

	...Май айы еді. Күн шыжымаса да қызуы күшейе түскен мезгіл. Айналаның бәрі алабажақ шапанын жамылып, ажарланып қалған. Ағаштар да қызық: бірінің жемісі уылжып үзілуге әзір тұрса, кейбірі әлі гүлін де төге қоймаған. Бақытқа бірі ерте, бірі кеш жететін адамдар секілді. Қыс кеткелі қоңырқай тартып бара жатқан жер жасылға бөленіп, көз нұрына шағылысып, көңілді қытықтайды. Жалғыз ғана қоңырқай тартып жатқан жер мына біз жүрген жолақтар – мақталықтың арасы. Онда да «арам шөп» деп жасылды жапырып жүрген – өзіміз. Мен тіптен сол «арам» деп аты тұрпайы қойылған шөптің өзін де аяймын, шапқым келмейді. Дегенмен, амал жоқ, мұны да істетіп жүрген – біреудің бақыты деп басқаның жанын ауыртып жататын өмірдің өзі ғой. Өнімді көп аламыз деп жазықсыз жасылды жапырып тастаймыз. Мен мақта шауып жүргенмін. Күн төбеге жақындап қалған, арқадан ыстығы өте бастады. Ертең ерте елгезек болып жүрген дене зілденіп, қолдағы кетпен де ебедейсіздене түседі. Маңдайдан аққан тер де самайыңды сауырлап сабылта түседі. Әйтеуір, бәрінің мақсаты біреу-ақ – көңілдің хошын кетіре түсу. Жұртқа қарасам, бәрі де қарбанып жүр. Дем алуға аялдаған ешкім жоқ. Ыңғайсыздау болса да кетпеніме сүйеніп, жүрелеп отырдым. Әлден соң қабағымды еркіме әрең көндіріп, жол жиегіне көз салсам – сен жүрсің. Орнымнан қалай қарғып тұрғанымды білмеймін, алғашқы ойым саған тұра ұмтылу еді, бірақ олай етпедім. Бас жоқ, көз жоқ, кетпенді құлаштап тұрып саламын жерге. Көз қиығым түсе берсе де, басымды көтермеймін. Дене ширап, кетпен жеңілдене түскендей. Әлгіндегі кербезденуімнің кесірін енді сездім – жұрттан әудем жер қалып қойыппын. Енді жағалыққа қалай да жетіп жығылу керек. Уһ, жеттім-ау. Бірақ мынау не? Тежеліп қалдым. Қанша асығып келсем де, көңіл алып-ұшып тұрса да, мойныңа асыла кетуге батылым бармады – айналаның бәрі үлкен-үлкен сұрақ белгісіне үйіріліп, жанарлары менің арқама арқандалып қалған аңдып тұрған көз. Сен де төңірекке ұрлана көз тастап алып, күлімсірей келіп қол создың.

	Жүзім нұрланып кеткен сияқты. Қолыңды қысып ұстадым, үн қата алмаймын.

	– Әрең таптым ғой, – дедің тігіліп тұрып баяу ғана. Мен енді есімді жиғандаймын. Әлгіндегі аласұрып алқынғаным онша басыла қоймаса да тарқайын деді.

	– Қашан келдің? – дедім.

	– Бірер сағат болды.

	– Ауылдан келдің бе?

	– Жоқ, қаладан тіке осында тарттым. Ауылға енді барамын.

	– Жай ма?

	– Аз күндік демалыс берді. Оқу бітті. Енді тек диплом қорғасам болды. Сонан соң жұмысқа жібереді.

	– Кешке қайда боласың?

	– Қайда бол десең, сонда боламын.

	Жүзіңе жайдарылана қарадым. Қуанышым қойныма сыймады. Сен де қуанып тұрсың.

	– Онда былай ет. Кешке көрші селоның клубына киноға барамыз. Оған дейін дем ала бер. Мені өзен жағасында күт.

	– Тәтіш...

	Мен аз ойланып тұрдым. Ойыңды түсініп тұрмын. Алыстан аңсап келгенде ет пісірімдей ғана бірге болатын уақытыңның екі сағатын басқа біреулердің тағдырын талқылап жататын киноға жұмсағаның қалай деп тұрсың ғой. Әйтсе де кино деген ойдан қайтқым келмеді.

	– Мақұл, Қалқа. Түн бойы бірге болуға уәде берейін. Үйден рұқсат сұрап шығармын. Ал киноға бәрібір барамыз. Кешке дейін сау бол...

	Сен кеткен соң да көңіл қобалжуын қоймады. Қимылым ширақ, ісім тындырымды болғанмен, мазасыздық ажырамайды. Күн төбеден аумай, арқандап қойғандай біздің мақталықтың үстін айналшықтап тұрып алды. Мұндай ұзақ күнді өмірі көрмеген шығармын. Ал түн ше? Түннің жарымы күнге ауысып кеткендей әп-сәтте өте шыққан. Менің бақытым да сол қараңғылыққа ораулы ма еді әлде, қысқа болды ғой. Тым қысқа болды-ау.

	Кешке дейін талай ойдың басын шаттым. Тіптен «басым ауырды» деп бар айыпты медицинаға арта сап, кетпенді атып тұрып, тартып отырғым да келіп қалады. Ыңғайсызданамын. Айналаның бәрі менің қимылымды бақылап тұрғандай. «Әлгі бір жігіт кім екен?» деген сыбыс құлағымның құрышын қандырған. Адам дейтін қызық қой, көзі анық жетпеген күңгірт нәрсені байқаса, міндетті түрде жамандыққа жори салады. Жақсылыққа жорыса қолын кім қағып жатыр. Жоқ, әсте олай етпейді. Тіптен сол үшін жазаланып қалатындай қасарысады. Бұл адамзаттың бір әлсіздігі болса керек.

	Әлгінде сен оқуымды бітірдім деп кеттің ғой, ал мен болсам құтты болсын айтуды да ұмытып кетіппін. Бұл да көңіл хошын өшіре түседі. Әйтеуір, көңілдің бір медеуі – қимылым жаман емес. Бар пәлені кетпен әкелгендей армансыз-ақ алысып жүрмін.

	Талай жұртты шаңыма көміп барамын. Шаршау, шалдығу білінбейді. Оның бәрі сенімен ілесіп кеткен секілді.

	Үйге келген соң да мазасыздық басылмай қойды. Уақыт өтпейді. Бір кіріп, бір шығамын. Көзге көрінген нәрсенің бәріне бір тиісем. Өзеннен әкелген суды әдейі қағып жіберіп төктім де, қос шелекті қолға алып және барып келдім. Сонда да уақыт өтіп жатқан жоқ...

	Кинодан шықтық. Бізге әдейі арнағандай сол күні «Махаббат туралы поэма» («Қозы Көрпеш – Баян сұлу») жүріп жатыр екен. Жарық пен қараңғының алма-кезек ауыса беруінің әсері болар, айнала тастай қараңғы. Әркім өз ойымен болып келе жатыр.

	Былай шыға бере:

	– Енді қайда барамыз? – дедің.

	– Үйге барайық.

	Сен кілт тоқтай қалып, бетіме қарадың. Таңданып тұрғаныңды қимылыңнан байқадым. Күлімсіреп тұрғаныңды көңілмен сездім де, үнсіз тұра бердім.

	– Қалай барамыз?!

	– Қалайы несі? Кәдімгідей кіріп барамыз.

	– Шын айтып тұрмысың?

	– Енді қалай деп ең.

	– Ыңғайсыз болмай ма?

	– Кімнен ыңғайсыз болады. Қонақ шақырған жоқ едік қой, жат көз бола қоймас.

	Сен сабырлана қалдың. Жүзіңде сенімсіздік ойнап шыға келді. Айнала күңгірт болса да оны да көңіліммен сезіп тұрмын. Ойланып тұрсың.

	Жоқ, бұл бола қоймас. Мен қазір бара алмаймын.

	– Онда өзің біл. Мен барамын. Сен енді абыржиын дедің.

	– Тәтіш, не айтып тұрсың? Түсінсем бұйырмасын. Бағанағы уәде қайда?

	– Уәде – сол уәде. Үйден рұқсат сұрап шықтым. Таң атқанша еркіңдемін. Мені ертіп бара қоятын үйің алыста, біздің үйге барғың келмейді. Сондықтан өзіміздің үйімізге барамыз да, табиғаттан тартып алған үйіміз – өзеннің жағасына...

	– Уһ, солай десейші. Зәремді ұшырдың ғой.

	Сен жайдарыланып сала бердің. Он қолыңды белімнен асырып қолтығыма тығып алдың. Баяу жүріп келеміз. Енді үйіміз туралы әңгімені өзің айтып келесің.

	– Тәтіш деймін, Тәтіш, шынында да біздің үйіміз тамаша емес пе? Қандай кең, неткен биік. Керегелерінің өзі қалай әсем – тірі ағаштан өрілген. Ал шаңырағымыз ше? Құлпырып тұрады. Бірде күн көрінсе күлімдеп, бірде жұлдыз ойнап жүреді. Ажарын төгіп, ай да қабаттасып қалады. Қанша қонақ келсе де қабырғасын кең ашып, қуана қарсы ала береді. Бірақ есіңде болсын, Тәтіш, үйіміз қонақжай екен деп мен жоқта қонақ шақырып жүрме. Оған рұқсат етілмейді. Өйтетін болсаң, есікке құлып салып қоямын. Ұқтың ба?

	– Ұқтым, – дедім мен бауырына тығыла түсіп.

	– Міне, бұның ақылдылық, – деп қойдың дауысыңды өзгертіп, қамқоршы бола сөйлеп.

	Ағаш арасында көп жүрдік. Өзенге де бардық. Қолымды суға малып, толқынмен де ойнадым, ыңылдап өлең айтқан боламын. Әсеттің әні:



	Қозы-Көрпеш – Баяндай

	Бір молада өлсек-ай.



	– Жоқ, біз өмірді айтайық та, Тәтіш. Қозы мен Баянның заманы өткен ғой, енді біздің заманымыз. Айқайлап, әлемге жар салып жүріп өтерміз өмірден. Біз бақыттымыз деп мақтанатын боламыз.

	...Иә, солай деп айтып едің ғой, Қалқа. Дүние-ай, неге солай болып шықпады. Қол ұстасып қатар жүру түгілі, баяғы Баяндардың да бақытына жете алмай қалдық қой...Жо-жоқ, құдай сақтасын. Саған тек өмір тілеймін. Тек өзімнің сормаңдай болғанымды айтып жатқаным ғой...

	Бірқыдыру уақыт өткен сияқты. Ептеп ызғар пайда бола бастады. Жер өз қойнынан күннен алған жылуын шығарып алған мезгіл ғой деймін, дене шіміркенгендей. Сен байқап қойдың.

	– Тоңдың ба, Тәтіш, – дедің еркелетіп.

	Мен үн қатқаным жоқ. Тек бетіңе қарап, сәл ғана басымды изеп, көкірегіңе сүйендім. Сен жалма-жан камзолыңның түймесін ағытып жіберіп, қолымды қолтығыңа қысып, мені орап ала қойдың. Екеуміз бір камзолға оранып тұрмыз. Қолымды беліңе орап алғанмын. Көкірегім жүрегіңнің тұсына тіреліп тұр. Бүкіл денеміз бірігіп кеткен секілді. Тіптен бар денені қыздырып, тулап жатқан қан бір денеден бір денеге ауысып жатқандай. Денем ептеп дірілдегендей, бетімді тамағыңа тақап отырғанмын.

	– Тәтіш, – дедің сен баяу ғана. Дауысың қарлыққандай ма қалай, өзгешелеу шықты.

	– Әу, жаным... – дедім мен көзіңе тік қарап. Басқа сөз айтқаным жоқ. Несін айтам – көзімнен-ақ оқып тұрсың ғой. Ақырын еңкейіп бетімді аймаладың. Мен тартынғаным жоқ. Ернімді бір ыстық леп қарп түсті, көз нұры бұлдырланып қабақ жабыла берді...

	Иә, сол күні мен саған тоймап едім. Құшқан сайын мейірлене түстім, балқи түсіп едім махаббаттың шоғына. Бетіңе қарай бергім келеді. Көкірегіңнен басымды көтергім келмейді. Бар денеме өмір беріп, жүрегімді соқтырып тұрған нүкте сенің көкірегіңде сияқты көрінеді. Біз түні бойы сонда болдық. Мен денем балқып, ұйқым келген сияқты. Арқаңа жер батар деп айналадағы көк шөптен жұлып әкеп астыма төсеп бердің. Камзолыңды үстіме жаптың. Мен басымды тізеңе қойып ұйықтадым. Иә, ұйықтадым-ау мен ұятсыз сол түні. Шөкімдеп қана берілген бақытты да түгел пайдалана алмадым.

	Бірақ сенің құшағыңда ұйықтап едім ғой. Мен үшін сол да бақыт еді ғой, бірақ баянды болмады.

	Үлбірей келіп ерніме тиген ыстық лептен оянып кетсем, айнала жарық тарта бастапты. Жүзің нұрланып тұр.

	– Таң ата бастады, Тәтіш. Қарашы айналаның нұрлана бастағанын. Түннің бізге жапқан көрпесі көкке көтеріліп барады. Осы бір мезгіл қандай тамаша. Мен әр кезде осы бір шақты көргенде мейірлене түсемін, көкірегім кеңи түскендей болады.

	Мен орнымнан қозғалғаным жоқ. Сол қалпымда.

	– Сен таңның атуын бұрын да көріп пе едің? – дедім.

	– Әрине, көргенмін.

	– Онда да осылай қолтығыңда қыз жатып па еді?

	– Иә, – дедің сен байсалданған болып, бірақ көзіңнің күлімсірегенін жасыра алмай отырсың.

	– Жоқ, мен шын айтамын.

	Біраз үнсіз отырдық. «Сырымды білесің ғой, несіне қинап отырсың» деген ойыңды қас-қабағыңнан-ақ оқып отырмын. Сонда да қинағым келді. Жауап күтіп жатып алдым.

	– Тәтіш, егер маған сенбейтін болсаң, несіне сұрайсың. Жүрек жеткізе алмаған сенімді сөзбен қалай сездірем. Сенсең, арым да, барым да алдыңда. Сенің арыңа ақау салмаймын, алаң болма.

	– Мен бәрібір білемін, Қалқа. Менен несін жасырасың. Бірге болғаның да рас. Атын да айтып берейін бе?

	– Айт...

	Бұдан арғыны ойыма алғым келмейді. Орныңнан қарғып тұрғанда аяғыңа жармастым. Қайта отырғызып құшағыңа өзім құладым. «Не істесең де еркіңдемін, тек әлгі айтқан сөзіңді қайтып ал» деп жалбарындым. Көнбедің. Нақ қазір соңыңа еріп ауылыңа бірге кете берейін, әлгі сөзді қайтып ал деп те жалындым. Жібімедің. Айнала әудем жерден қара танитындай бозараңдап қалған. Мен ештеңеден қаймыққаным жоқ, құшағымды жаза алмай қойныңда жата бердім. Көңіл бұзылса да көзге ерік бере қойғаным жоқ. Тек жүректің бір бұрышында тоң тұрды.

	– Тәтіш, оқуды бітіруге бір-ақ ай қалды ғой. Несіне асығамыз. Екеуміз екі жақта жүргенде көретін бақытымыз қандай болмақ. Мен сөзіңе де, өзіңде де қалтқысыз сенемін, жаным. Оқу біткесін бірге барамыз үйге, – дедің.

	Ал менің сырымды білген жоқсың ғой. Менің тілім байланып қалды ғой. Айтқан антыңнан қайтпадың... Тіптен ол туралы өтініш жасағанымда, сол сөзіңнен қайтпайтыныңа және ант еттің. Мәселе антта емес еді ғой, Қалқам. Түсінбедің, қайтейін. Түсіндіре алмадым.

	Сол күнгі батылдығыма таң қаламын. Тіке сол бақ арасынан еркін шығып, ешкімнен қаймықпай-ақ бой түзеп, автобустың аялдамасына бардық. Сен машинаның үзеңгісіне аяғыңды сала бергенде қолыңды жібере алмай қиналдым. Жүріп кеткен машинаның шаңына көміліп, соңынан қол бұлғап ұзақ тұрдым. Көзіме жас оралды, бірақ оны сүрткенім жоқ.

	Сүйтсем, жүрек шіркін сезген екен ғой бірдемені. Сенімен көретін бақытым осы-ақ екенін, мына қол бұлғау өмірлік қоштасу екенін сезсе керек. Сезбеген көңіл болды ғой, өзім болдым ғой секеңдеп сезіміңе тырнақ батырып алған. Кешіре гөр, Қалқаш, маған сыйлаған сол бақытың да өмірге нәр, тек қас қаққандай аз болғанын қайтерсің. Аз болды ғой, аз...

	Есіңде ме, Қалқа, жаз кезінде базарға келгенің. Мен сонда апамды да көргенмін (кешіре гөр, Қалқам, мен сол жолы ойға келмеген қайдағы бір шаттыққа бөленіп кетіп, сенің апаңды «апа» деп атап ем. Оны, әрине, ешкім есіткен жоқ, есітпегей де лайым, тек өзімнен-өзім мәз болатынмын. Қайта-қайта айтып ем-ау сол сөзді. Неткен ардақты сөз еді, айқайлап айта алмай кеттім ғой). Сен оны білген жоқсың, тіптен сезген де жоқсың, ал менің айтқым келмеді.

	Ұмытпаған боларсың, сендер базардан бір күн бұрын келдіңдер. Кешкілік ауыл маңынан сені байқап қалдым. Шамасы, әлдеқашан келіп, күте-күте қажығаннан қайтып бара жатқан мезгілің болса керек – ту сыртыңды беріп, селоның шығысына қарай кетіп – байқамадың. Ұзақ жүрдік, қиыр шеттегі бір үйге бардың. Мен ізіңді санап келемін. Барған үйіңді де байқадым, кімдер екенін де білдім. Сен сол үйге кіргенде мен көрші үйге енген болатынмын. Жұмысым жоқ болса да жоқты желеу етіп сол үйдегі құрбыммен күбірлесіп көп тұрдым. Өзің білесің ғой, жаз кезінде біздің ауылдың тұрғындары түгелімен есігінің алдындағы ағаштың аясын жаулап алатын. Сонда сыпаша соғып, күн түстіктен қайта бере үстінен көл ағызып жіберіп, түскі аптаптың демін қайтарып, кешкілік соған шығып отыратын. Әлгі сен барған үйдің адамдары да сол сыпашаның үстінде екен. Сені көре сала біреуі бас салды.

	– Қалқа-ау, сен қайда жүрсің? Түстен бері іздеп таппаймыз ғой бұл.

	– Ауылды аралап қайттым, аға.

	– Дем алып, тер басып алған соң да аралауға болмай ма ауылды.

	– Әй, сенің Қалқаңда не жұмысың бар? Жұмыстарына барып қайтқан болар. Бұрын келгенде де сол жолдастарына кетіп қалушы еді ғой. Онда сұрамаушы ең, бүгін тәптіштей қалыпсың.

	Бұл – үй иесі жеңгей.

	– Ей, қыдырса, қыдыра берсін, онда жұмысым қанша менің. Тек табалдырықты аттамай жатып жөнеп қалғанын айтып жатқаным ғой, – деді үй иесі.

	Сүйтсем, сен мені түстен бастап іздеген екенсің ғой. Келетініңді білмеп ем ғой, Қалқаш. Сен әлгі бір жардың жағасында жападан-жалғыз көп тұрған боларсың. Ағаш арасын да араладың ғой. Онда менің иісім сіңіп қалғанды деймісің, өзімді таппаған соң көңіл жұбатуға жасаған желеуің ғой. Мұны ғой ертең айтпайсың, мойындамайсың іздегеніңді. Ол сырыңды білемін. Бірақ осылай болғанына кәміл сенемін, талай рет басыңнан өткен жағдай ғой.

	Менің көңілім сергіп қайтты. Жаздың әлемді жапырып, жаныңды мұрныңның ұшына үйіріп тұратын мезгілін көргісі келетін адам осы біздің ауылға келуі керек қой. Жұтуға ауа жетпей, аптаптан өкпең қысылады. Шекеңнен шыққан тер башпайыңның басынан барып жерге тамып жатады. Тіптен мезі болғанда өзен жағасындағы сазға барып бауырыңды басып жата қалғың келеді. Міне, бұл күн нақ осындай күн еді. Бірақ дәл қазір мен үшін бұдан жанға жайлы күн, рахат мезгіл жоқ сияқты. Көкіректі кере дем алып, бүкіл әлем ыстықтың буынан бұлыңғыр тартқан сағымнан айрылып, мөп-мөлдір болып кеткен сияқты.

	Біздің үйіміз әжептәуір жерде болатын. Қайтар жолда алақтап жан-жағыма қарай беремін. Елегізетін сияқтымын. Бұрын талай рет бой тасаламай-ақ еркін жүрген жерлерім. Бүгін үрейдің қайдан қосыла қойғанына таңмын. Сүйтсем, үрейді сен ала келген екенсің ғой, Қалқаш. Өзіңді көрген соң көңіл қобалжып, қасымда неге жоқ деген наздан туған үрей. Сен жанымда болсаң, жалтақтап нем бар.

	Ертеңгілік және де жоқты сылтау етіп, жұмысқа бармай базарға келдім. Аралай беретін саудашы емеспін, ары-бері бір-екі рет көлденең кесіп өтсем, көзіме түспедің. Қысылғаным болар, кеше неге барып жеңіңнен ұстай алмадым екен деп өзімді жерден алып, жерге саламын! Одан түсіп жатқан пайда жоқ және сандалудамын. Бір кезде шайхананың тұсына келе берсем, сен бір-екі адамды сыпашаға орналастырып жатыр екенсің. Шамасы, енді келген кездерің болса керек, өйткені алдарыңда жайылып жатқан дастарқан білінбейді. Орнымнан тапжылмай тұрып қалыппын. Артыңа бұрылмайсың. Кері бұрылсыншы деп құдайдан тілеп-ақ тұрмын, бірақ оның да құлағы бітеліп қалған ба, жалбарынуымды естімейді. Жоқ, есіткен сияқты, тек ол емес, бейтаныс қамқоршым есіткен сияқты. Неткен мейірімді жан еді.

	– Қалқаш, – деді ту сыртымнан біреу. Осы бір дауыс екеумізді де елең еткізді. Мен шұғыл бұрылсам, бір қарт қасындағы жас қызға үн қатып тұр екен. – Мынаған көз сала тұршы, мен қазір ораламын.

	Кері бұрылсам, сен маған қарап тұрсың. Көзіңе көзім түскенде қасымдағы кісілерге бас бұрмай-ақ үн қатып алға жүре бердің. Мен де бұрыла салып аяғымды жылдам басып ілгері кеттім. Тасқа тық-тық тиген өкшенің дыбысынан-ақ сезіп келемін – жүрісің жылдам. Қатарластың. Тіптен алға өтіп кеттің. Енді соңында мен келемін. Көңілге бір долы дауыл үйіріле қалып еді, сенің анадай барып кері бұрылғаның тұзақтап тастады. Қасыңа келдім. Күлімсірегенмен толқып тұрсың.

	– Кешір, Тәтіш. Кеше келіп едім, іздеуге уақыт таба алмадым.

	Қасымда мамам болды, жұмысымыз да біте қоймады.

	– Түн өзіңдікі емес пе еді, іздейін деген ниетің өтірік болар.

	– Мейлің не десең де, тек осы кезге дейін кездесе алмағаныма кешірім өтінемін. Ренжімеші, Тәтіш.

	– Саған қалай ренжірсің. Іздегеніңді білемін ғой, Қалқаш-ау. Таба алмағаныңды да білемін. Менікі наз ғой. Қыздарға назды да қимайсың ба? Қиясың, білесің, түсінесің.

	– Мен сені көп іздедім.

	– Келгенімді қайдан білдің?

	– Қос ағайдың үйінде болдың ғой.

	– Болғаным рас. Оны саған кім айтты?

	– Онда сенің жұмысың болмасын. Тек есіңде сақта – сенің басқан қадамыңның бәрі аян.

	– Кешіре гөр, Тәтіш.

	Және кешірім сұрадың. Білемін, бұл әлгі қыз алдында қылымсып «кешіріңіз де кешіріңіз» деп бәйек болып, асты-үстіне түсіп жүретін мінез емес. Ақ көңілің, адал мінезің. Түсіне білсең, сен емес мен кешірім өтінуім керек еді ғой. Кеш болса да өтінейін, Қалқаш, кешіре гөр, айыптымын.

	Біз біраз жүрген соң айналып шайхананың тұсына келдік.

	Байқаусыздау, қаға беріс жерде тұрғанбыз. Сен үн қаттың:

	– Тәтіш, әлгінде мен мамамды қалдырып кетіп едім. Дүкеннен керегін алып берейін. Сонан соң ағайдың үйіне кетер. Бүгін түнді бір өткізсек.

	Мен сенің мамаңды көріп тұрғанмын. Өйткені нақ осы кезде сенің сырт жағыңда, анадай жерде бір қарт ана біздің сыртымыздан тігіле қарап тұр. Қарт адамның күлімдеуі – қуанғанының шегі ғой. Сен болсаң ғой ұрланып келдім деп тұрдың, ал ол кісі көріп тұрды, біліп тұрды біздің ішкі сырымызды да. Сонда мен еңіреп тұрып жылағанмын. Сен көз жасымды көрген жоқсың, жылап тұрған көңіл болатын, езіліп тұрған жүрек болатын. Болды ғой сондай кез.

	Апам (әлі де апа дей берейін, кешірерсің) менің көз қиығымды байқады ғой деймін, әрі кетіп қалды. Сен бір қолқа салдың.

	– Тәтіш, сені мамаммен таныстырайын.

	– Оның не қажеті бар?

	– Көргенің жақсы ғой.

	– Ол кісіге де айтамысың мен туралы?

	– Оны өзің шеш.

	– Онда былай болсын: Мен мамаңды өзім тауып сәлем берем, бірақ сен ол кісіге ештеме айтпайсың.

	– Қалай танисың?

	– Танимын.

	– Көрейік.

	Сен түсінбедің ғой, мүмкін, солай болуы да керек шығар. Сендерге сезімталдықтан гөрі өжеттік қажет қой. Өжет болмаған жігіт... ай, қайдам, кім боларын. Апам сен айтпай-ақ таныды мені. Апа ғой, апа жүрегі басқан қадамыңа дейін санап отырады, жасаған әрекетіңді біліп отырады, ой-күйіңді сезіп отырады. Мен де сол қауымның өкілі емеспін бе, сондықтан болар сезгенім.

	Сен қалып, алға мен кеттім. Тік келемін, апама бармақпын. Не сұрап, не қоймағымды анықтап алғаным да жоқ, әйтеуір, батыл келемін.

	Тура қасына келгенде:

	– Армысыз, апа... – дер түйіліп қалдым, ол кісі орнынан тұрып, қолымды ұстай алып:

	– Бар бол, балам... Қалқа, маған әлгі орамал шаршы сияқты ұсақ-түйек сататын жерді көрсетіп жіберші, – деп бар қыспақтан өзі алып шықты.

	– Жүріңіз, апа.

	Біз дүкенге бардық. Ол кісі қызыма, келіндеріме деп анау-мынау алды. Бір кезде орамал алып:

	– Мынау саған, қарағым, – деп қолыма ұстатты. Мен қатты састым.

	– Жоқ, апатай, мұның маған қажеті жоқ. Өзіңіз алыңыз.

	– Мен де саған қажет бола қалды деп ұсынып тұрғаным жоқ. Үлкеннің қолын қайтармайды, бір инабатты бала екенсің, апаңның ескерткіші бола қойсын, ал, қарағым.

	Мен лажсыз алдым. Баяу ғана ұстаймын. Үлбіреп тұрған сияқты, қолымды да қарып бара жатқандай.

	– Атың кім еді, қарағым?

	– Шырын.

	– Кім дедің қалқам?

	– Тәтіш.

	– Ә, солай де. Атың әсем екен. Рахмет, қалқам. Бара ғой, ендігі жұмысымды өзім бітірермін.

	Мен кетіп қалдым. Айналсоқтап жүрген сені де байқадым, бірақ бет бұрмадым. Шыдай алатын емеспін. Сол күйі үйге келіп жастыққа құлай кеттім. Еріктің иелігі көзге тиді. Ішім өртеніп барады, жылаған сайын лаулап жанған оттай күйдіре түседі. Бір кезде жеңгем келіп қалыпты, теріс бұрыла қойып ем, бәрі бір байқап қойды.

	– Неге ренжіп жатырсың, Тәтіш? Үн жоқ.

	– Мына орамалды қайдан алдың, Тәтіш? Әсем екен. Үн жоқ. – Айта қойшы, Тәтіш. Әйтпесе өкпелеймін.

	– Қалқаның апасы әперді...

	– Қалқаның апасы?! Ол кісіні қайдан көріп жүрсің? Не деді?

	– Көрдім. Ештеңе деген жоқ...

	Орамалды ала сала сыртқа атып шықтым. Көздің жасын көйлектің жеңімен көлегейлеген боламын. Абырой болғанда, ешкім кездеспеді. Баяғы өзеннің жағасына бардым. Жанымның жарасын жазар жер де осы жаға, мұңымды түсінер де осы өзен сылдыры сияқты. Толқып аққан өзеннің суы да қайғысын баса алмай шыр-пыры шығып, сылдыр қағып, мұңын шағып бара жатқан секілді сезіледі. Менімен сырласқандай, қайғысын айтып мұңдасқандай. Күн кешегі аптап қалпына түсіпті де қалыпты. Жер дүниені өртеп барады.

	Сол күні мен саған кездеспедім. Сен талай ойға түскен шығарсың-ау, қиналған да боларсың, бірақ мен аямадым. Аяр ем, еркімді өзім билей алмадым. Кейіннен хат жазғанда апамнан ұялдым дей салып ем ғой. Сендің соған. Шын сөзімді сезбедің, сездірмедім. Мен ардан ұялғанмын, Қалқаш, ардан...

	* * *

	– Шырынмен қалайда кездессін. Кешірім өтінсін. Оған дейін мен сөйлеспеймін. Кездеспеймін де.

	– Оны қайдан табамыз, – деді Қабыл.

	– Мен көмектесейін.

	– Сен қалай көмектесесің?! Әлде танимысың?

	– Танимын. Күнде кездесіп жүрмін. Маған рұқсат берген, тек Қалқаның өзі бір кездессін.

	– Қалқа танымайды ғой оны, мен де көрген емеспін.

	– Оған да өзім көмектесейін. Тура сағат он екіде осы көше бойымен дүкенге келеді. Қолында кітабы бар, үстінде Қалқа танитын және бір заты болуы мүмкін. Ал мен Шырын қайтып келгенше үйден шықпаймын. Өзі таниды.

	– Сонда сіздің үйден шыға ма?

	– Иә, осы шамадан шығып, осында қайтып оралады.

	Бұл менің саған қойған шартым еді. Қабыл басқа амалы болмаған соң ырқыма жығылып, «мақұл, айтамын» деп кеткен.

	Сағат он екіде қолыма әлгі өзің беретін қалың дәптердің бірін ұстап көшеге шықтым. Басыма баяғы апам (эх, апа, апа) әперетін орамалды салып алғанмын. Алыстан-ақ байқап келемін: сен көше бойындағы ағаштардың арасына орнай қалған бағананы бағып тұрсың. Соған күзетшілікке қойғандай-ақ айналшықтап шықпайсың. Жақындап келем. Қатты толқуда болсаң керек, қабағың қатыңқы. Сабағынан үзіліп кеп үстіңе сыбдырлай құлаған ағаштың сарғыш тартқан жапырақтарының бірін сіліксең, екіншісін байқамайсың. Әлсін-әлсін соққан жел сол ағаштарды да сен сияқты баяу ғана теңселтіп тұр. Қасыңа келдім. Өтіп барам. Көшеден өткен жанды қалт жібермей тұрсаң да маған көз салмайсың. Дүкенге бардым, ары-бері айналшықтап қайта шықтым. Ізімше кейін жүрдім. Және көрдім, әлі тұрсың. Ойланып тұрсың, көңіл бөлмедің. Мен үйге келдім де егілдім.

	Кешірек жұмыс аяғында әлгіндегі дүкенде қызмет істейтін құрбым келді. Тосын келісіне таңданып, әрі көңіл хошы болмай тұр.

	– Жұмыс кезінде неғып жүрсің? – дедім.

	– Мен қызметімді ауыстырдым, Шырын, – деді ол күліп. – Табан астында пошта тасушы болуға тура келді.

	– Қалайша?!

	– Мә, мынаны оқыған соң түсінерсің.

	Хат ұсынды. Сыртында «Шырынға» деген жалғыз ауыз сөзі бар. «Бұл кім болды екен тағы?».

	– Мұны кім берді?

	– Саған ғашық болған бір жігіт болар.

	– Маған керегі жоқ ешқандай Мәжнүннің. Жеңгетайдың да қажеті жоқ, оқымаймын, өзіне қайтарып бер.

	Құрбым мүдіріп қалды. Шамасы, ойы дал болып отыр.

	– Шырын, сен түсінші. Мен ол жігіттің кім екенін білмеймін. Өмірімде көрген жан емес. Қолқалап қоймады. Түрін көргенде аяп кеттім. Жұмысымды тастап келдім емес пе. Сені өкпелетейін деген ойдан аулақпын. Өзің біл. Ең болмаса оқығаның жөн сияқты.

	Енді мен ойландым. Кім болды екен бұл. Әлде...

	– Анықтап айтшы өзі, қайдан кездесіп жүрсің?

	– Ол былай болды, Шырын. Ертеңгіліктен бері бейтаныс екі жігіт есігімді тоздырды, дүкен алдын торлап шықпай қойды. Темекі деп бір, сіріңке деп екі келді. Бағана сен келгенде де сол маңайда жүрген сияқты еді, көз салсаң, байқаған болуың керек. Түс қайта жалғыз қалды. Әлгі әзірде маған келді де:

	– Қарындас, мен сізге бір қолқа артқым келіп тұр. Тек күле көрмеңіз, Шырын дейтін қызды білесіз бе? – деді.

	Білетінімді несін жасырайын, жауап бердім.

	– Қолқаңыз осы болса, орындайын, білуші ем.

	– Онда мына қағазды сол кісіге апарып беріңізші.

	Алғашында сенгенім жоқ. Әжуалап тұрған жоқ па деп те ойландым. Күлкі де қысты. Тек түріне қараған соң барып түсіндім. Құдай біледі, көрсең өзің де аяр едің. Өтінішін орындағым келді. Келгенім осы.

	Мен хаттың сыртына қайта қарағанда қасымдағы құрбым қолымнан ұстай алды.

	– Түрің бұзылып кетті ғой, Шырын. Құрысын оқымай-ақ қойшы. Әпкел, қайта апарып берейін.

	Қайтып бергенім жоқ. Конвертті жырттым.



	«Шырын!

	Мен сізді сыртыңыздан естігенім болмаса, көрген емеспін. Сіз де естуіңіз мүмкін. Әттең, бекер болған екен, әлдеқашан-ақ кездесуіміз керек еді. Балалық болды ма, шалалық болды ма, не болса да кездесе алмадық. Ол үшін кешірім өтінемін. Енді, міне, тұқырға тығылғанда көмекті өзіңізден іздеп тұрмын. Тұңғиықтан тартып алатын жалғыз сіз ғана сияқтысыз. Мен туралы талай өсек есіткен боларсыз. Тек сене көрмеңіз, өтінішіме құлақ асыңыз. Мен бүгін қалайда сізбен кездесуім керек. Мүмкін болса кешірек жарым сағатқа жолықсақ, өтінемін, тіптен жалынамын, жалбарынамын. Айтпақшы, мен сізді танымаймын да ғой. Сондықтан келетін болсаңыз, жолығар уақыт пен орынды меңзеп жіберіңіз.

	Сәлеммен Қалқа.

	Шырын! Жолығуыңызды өтінемін. Ертең мен алыс жолға аттанбақ едім, тағдырым сіздің қолыңызда».



	Міне, қызық. Мына қосымшасын қалай түсінсем екен.

	Менің ойымды бұзғысы келмейді ғой деймін, құрбым да үн қатпайды.

	– Барып айт: кешкі сағат жетіден сегізге дейін ауыл шетіндегі төбенің бауырында күтемін. Қолыма кітап алып шығамын, содан таныр.

	Құрбым әлі үнсіз.

	– Түгін түсініп тұрғаным жоқ, Шырын. Бұл не өзі? Ауыл сыртың қалай?

	– Оны өзі түсінеді. Саған кейін түсіндірермін. Тезірек бар, кетіп қалар.

	– Сен танимысың ол жігітті. Ең болмаса соны айтшы.

	– Танимын...

	– Ә, онда мейлің...

	Ымырт жабыла бастаған мезгіл. Күн жылы болса да күз емес пе, баяу ғана жел есіп тұр. Ол денеңді қытықтағаны болмаса түршіктіре қоймайды. Қолыма бағанағы қалың дәптерді алып, төбе бауырына тарттым. Бірақ саған кездесе алмадым. Келесі хатың да маған, басқалар арқылы тиді.



	«Тәтіш!

	Сені іздеп бірнеше рет келдім. Кездеспейсің. Не болғанын түсінбеймін. Баяғы көңіл, баяғы бақытты өмір қайда? Дүниедегі бақытты жандар біз демеуші ме едік. Өзің айтушы едің ғой осыны. Бақытсыздыққа байламақ болған кім? Түгін түсінсем бұйырмасын! Тәтіш-ау! Баяғы сөздерің қайда? Тіптен менің қиналған мезгілдерімде, болашағым күңгірттеніп, өшіп кете ме деген күндерде де сүйеніш болған өзің емес пе едің жүректі елжіретіп, тіптен сол күні-ақ қол ұшын беруге әзір тұрған. Иә, солай еді, өзім едім қолыңды қаққан. Әлде сол күні жүрегіңе жара салдым ба? Келген бақыттың маңдайына соқтым ба? Сенің сол бір мінездерің есіме түссе, өзімді-өзім өлердей сөгемін, сені айыптауға арым жетпей қалады. Мына бір суретіңді әдейі қайта беріп отырмын. Сыртыңдағы жазуды оқышы:

	«Қол бұлғаған күні қасыңда әзір болуға әзір Тәтішің». Осы бір сөздерден кейін не айтайын. Егер бір үлкен себеп болмаса, сен бұлай етпеуің керек еді. Әлде көңіл суыған болар. Онда менің лажым не, анығын неге айтпайсың.

	Тәтіш! Менің соңғы өтінішім: Егер көңіл суыған болса, ашық айт. Мүмкін, әлгі Шырын дейтін шіркін шығар кесір болған. Оны да ашық айтайын. Іздедім – таппадым. Кездесе алмадым. Ол туралы пікірімді өзің білесің ғой. Жақында мамама да айттым. Ол кісі мені толық түсінеді. «Сонау бір кезде әкеңнің барып айтып келген бірауыз сөзі үшін біреудің бағын байлама, балам. Әрине, кездесіп, кешірім өтінгенің дұрыс еді, таба алмасаң нетесің. Ал үйіне бармай-ақ қой, ыңғайсыз болар. Сол кезден бері ат ізін салып барған емеспіз, келген де емес. Олар да ұмытқан болар. Тәтішің маған келін боламын десе, құшағым ашық. Тек менің атымды айтып ант бергенің бекер болған деді. Міне, Тәтіш бар жайды алдыңа жайып салдым...»



	Мен хаттың соңын оқуға мұршам келмеді. Көкірегіме қыстым да, құлай кеттім... Иә, ол күнгі азапты айтпа, Қалқа. Сұмдық іс жасағанымды білмей қалдым ғой. Өзің-ақ ойланшы, мен масқара болғанда саған: «Қалқа! Өмірдің өз заңы бар көрінеді ғой. Шырынды саған сол өмір заңы жазған болар. Кездесіп кешірім сұра деп едім – көнбедің. Мен оның көзіне қалай шөп саламын. Енді хош бол. Жақында тойым болады, соған кел. Тек Шырыннан рұқсат сұрап кел. Сол рұқсат берсе, сонда сөйлесерміз. Мүмкін, тойда кездесерсің. Рұқсатты да бірге сұрармыз. Тек келетін бол, күтемін. Баяғы өзіміздің үйде күтемін» деген сөздерді жазып, «тойымның» болатын күнін, күтетін сағатымды да белгілеп жібермедім бе. Бұдан артық не керек еді. Ал сенің хатың ше? Апама айтатын қалға апарғаным не масқара? Қалқаш-ау, мұны кімнен көрейін, құдайдан көрейін десем өз әрекетім есіме түссе, жоқ болса да оған да қиянат жасағым келмейді. Жалғыз өзім емес пе, жалғыз өзім...

	Менің «тойым» болатын күні сен келмедің. Мен баяғы бір сөзден өте алмай өзіңе сілтеп ем. Тексермек едім сенің сезіміңді. Келсең бірге кетуге дайын отыр едім ғой. Ол туралы жеңгеме де айтып қойған болатынмын. Біздің үйдің үн-түнсіздігінің өзі де сол кісінің сені білетіндігі еді ғой. «Балалар өзі табысқан екен, ескі әңгімені қозғамаңдар, өздері шешсін» деген екен өз анам. Бәрін бүлдірген өзім. Қыз жүрегі қиырдағыны сезеді деуші едім ғой, Қалқаш, сол қыз жүрегі кейде назданып, қызғандырамын деп жүріп құзға да құлатады екен. Осы жағын енді сезіп отырмын, кеш сездім.

	Екеуміздің танысқаннан бергі сезген қуанышымыздың ішіндегі білеуленіп тұратын, бар ләззатын қойнымызға төге салған түн ше? Сол түні де етегіңнен ұстап кете беруге бел байлап едім. Онда да мені аяған өзің едің. Неге аядың? Мүмкін, онда әлі кеш болмас па еді. Едіреңдей қалған көңіл қалпына тез түсер ме еді.

	Есіңде болар, сол күні қоштасарда өзімнен-өзім бүлініп:

	«Шырынды қайтесің?» дедім ғой. Әзіл деп бастаған әңгімем мұншалықты тұңғиыққа тірелер деп ойлаған жоқ едім. Сен менің өзіңе шын берілгеніме риза болып кеттің бе, жоқ көңілімдегі күдікті сейілткің келді ме, әйтеуір, мен ауыз ашып үлгергенше:

	«Ақ сүт берген апамның атымен ант етейін, сол Шырын дейтін адамға қосылу түгілі, кездесе қалсам, бетіне де қарамаймын» деп айтып салдың. Және бірдемелерді айттың. Мен қатты сасқанмын. Сонан кейін болатын менің өзіңді құрбыларыммен көп кездестіре бермейтінім. Не істеуім керек еді, Қалқаш, не істеуім...

	Апаммен кездескенде осы бір сөздер есіме түсіп, жерге кірердей болдым, оның үстіне өзің және айтыпсың. Сені Шырынға кездес деп қинағанда да осы антың өзінен-өзі бұзылсын деуші едім. Олай болмады.

	Қалқашым, менің өмірімнің нұры өзің едің, өмірімде сөнсең де, көңілімде сөнбессің. О дүниеде өмір бары рас болса (лайым бола көргей) сонда сенерсің. Менің антым осы, сәулем.

	Ал мен әлемнің бәріне бірдей берілген өмірде өз бақытымды ойлап жан рақаты үшін, тән рақаты үшін ар азабын арқалағым келмеді. Ардан аттай алмадым. Өйткені сен маған құшақ жайған ананың атын айттың ғой, бетіне қалай қараймын. Жоқ, қош бол, сәулешім, бақытты бол. Сол сені азапқа салған Шырын мен ғой. Түсінбедің ғой. Әлде алдадым ба? Солай болар, шамасы. Сондықтан сен деп сарсылғанмен, өмір бойы өксік боп өтетін өз көңіліме жазылған жазуым да жалғыз-ақ:

	«Арманым, алдадым ба?»

	* * *

	– Соңынан неге іздемедің? – дедім мен оқып біткен соң.

	– Мен сол күні қызметке шет елге аттанып едім, бес жылдан соң оралдым. Хатына ғана ие боп өзінен адасып қалғаным сол ғой, – деді Қалқа төмен қараған күйі. – Өздерің білесіңдер, бір құпия ғылыми жұмысқа байланысты кеткеніміз аз уақытқа, ақыры ұзаққа созылды. Сол заманның тәртібімен хат-хабар жазуға құқым болмады ғой...





	https://t.me/kzkitap





