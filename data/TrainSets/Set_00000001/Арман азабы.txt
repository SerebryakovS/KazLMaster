	Қалаубек Тұрсынқұлов

	Арман азабы





	Повесть





	Сүйікті анам Ұлдарға арнадым.

	Автор





	– Мына полотноңызға табиғаттың бар байлығын толассыз-ақ төккен екенсіз. Картинаны қалай атамақсыз?

	– «Жұмбақ әйел».

	– Жұмбақ әйеліңіз жұмақта жүрген жоқ па? Жүзінен қуаныш пен қайғының ізі қатар көрінетіні қалай?

	– Оның себебін менен емес, өмірден сұраңыз.

	– Сонда бұл өмірде бар адам ба?

	– Енді қалай деп едіңіз...

	(Суретші шеберханасындағы әңгімеден)



	* * *

	Мен ол әйелге және кездестім.

	Тағы да жардың басында жүзін шығысқа беріп тұр. Өткен жолы да бетіне үңіле қарап өткенмен, ештеме байқай алмадым.

	Мөлдір жанары мен албырт жүзі толқыған сияқты болса да, сырт көзге ештеме сезілмейді.

	Жас кезімде тұңғыш рет дарияны көріп, оның баяу ғана толқындаған ағысына көзім түскенде, таң қалғаным бар.

	– Бұл су неге баяу ағады? – деп сұрағанымда, әкем:

	– Өйткені дарияның ауқымы кең. Оның суы әрі мол, әрі терең. Терең судың ағысы бетінде емес, тұңғиығында жылдам болады, – деп жауап берген еді.

	Осы әйелді көргелі әкемнің сол сөзі есіме түсе береді. Қараған сайын қадала түсем. Түк сезбеймін. Әлде терең сырдың да толқыны тұңғиықта бола ма? Не іздейді шығыстан, не күтеді қоңыр салқын күздің самалынан?

	Бірде ол кеткен соң орнына барып тұрып, шығысқа бетімді түзедім. Қиырға ұзақ қарадым. Көргенім – алыстан алыптай боп көрінген Қосмола мен Қазығұрт тауларының шоқысы. Сезгенім – жүректі қытықтайтын қоңыр салқын самал. Сол самалдың әлдиіне елітіп, өз ойыммен өзім болып кетіппін де, әлгі әйелді бөлмеме келген соң есіме бір-ақ алдым.

	Ал одан бұрынғы кездескенімді айтпаймысың. Ол бұдан да жұмбақ.

	Бір күні автобустың аялдамасына келдім. Ол маңдайындағы қасқасына «Қазығұрт» деп бадырайтып белгі соққан автобустың қарсы алдында ұзақ тұрды. Өзі отырған да жоқ, шығарып салып жатқан адамы да жоқ, тек автобус соңынан қол бұлғап қала берді. Кейінгі бір кездескенімде, із кесіп жүрген адам сияқты көрінді.

	Екі кісі әңгімелесіп бара жатыр еді. Шамасы, жайлауға шығатын жүргіншілер де немесе сол жайлаудан келген малшылардың нақ өзі. Әйтеуір, сөздерінің арасында Қазығұрт пен Қосмоланы жиі атайды.

	Жұмбақ әйел сол әңгімелескен екі адамның соңынан ұзақ жүрді. Әңгімелеріне араласу, тіптен сәлем беру былай тұрсын, олармен жұмысы жоқ жан сияқты өзімен-өзі болып келеді. Мен де соңына ілесіп біраз жүрдім. Аздан кейін мені байқаған ол жан-жағына апыл-ғұпыл көз тастап, теріс бұрылып жүре берді.

	«Бұл кім?» екен деп ойлансам да, ой түбіне жете алмай қойдым.

	Міне, сол әйелге және кездестім.

	– Қарындас, сіз осы біздің Қазығұрт пен Қосмолаға неге тігіле бересіз?..

	– Жолдас, сіз қай жерлік едіңіз?

	Бұл дауыс нақ желке тұсымнан шықты. Жалт қарасам ат жақты, сопақ беттеу келген жігіт екен. Жас шамасы менімен қалыптас. Жұмбақ әйел де маған бетін бұрыпты.

	– Ерке бұзау екі сиырды бірдей емеді дегендей, осы екі таудың етегінен едім.

	– Айгүл, сен қонақ жігітті ерте келерсің.

	Белгісіз жігіт бұрылып жүре берді. Айгүл болса (әлгі жігіт Айгүл деп мені атамаған болар) маған тесіліп қарапты да қалыпты. Көз қарасын тыныштығымды неге бұздың деген ренішке жорырымды да, немесе кездескенің қандай жақсы болды деген қуанышқа жорырымды да білмей тұрмын.

	– Қарындас...

	– Қызғанбасаңыз, мен сіздің тауларыңызға қарап тұруды ұнатушы едім. Екі тауға бірдей еге екенсіз, ең болмаса бірін қиыңыз.

	Айгүлдің жүзі өзгеріп сала берді. Үні өзгеше. Мен көріп жүрген жұмбақтың бәрі жоқ болды. Тіпті салмақтыдан гөрі ойнақыға айналып бара жатқандай.

	– Тіптен таудың екеуін алсаң да ризамын. Өзің кімсің, алдымен соны айтшы.

	– Адаммын.

	– Сонда да.

	– Ә, анығырақ айтайын ба, әйелмін.

	Абайсызда жүрек жарасына тырнақ батырдым ба деген ой келе қалды. Әлде айыбым – әлгі «ерте кел» деген жігіттен жырып алып қалдым ба?

	– Әлгі кісі кіміңіз?

	– Не демек еді? Тіптен бірдеме бола қалған күнде де қауқарыңыз ол кісіден кем көрінбейді ғой. Алда-жалда, әліңіз жетпей бара жатса, қол ұшын беруге уәде етейін.

	Мына сөз менің намысыма тие бастады. Әлде мен ізін санап жүргенде, бұл да менің аяғыма тұсау салып жүрді ме екен. Күйеуі неге кетіп қалды?

	– Сіздің осы сұрауды беретініңізді мен алғашқы күннен бастап-ақ байқағанмын. Оңынан да, солынан да дәмегөй болып жүретін бозбалалардың бірі ме деп ойлап едім. Бірақ ондай кісі емес екеніңізге көзім жетті. Күйеуімді айта бересіз, ал ол кісі сізді қонаққа шақырды емес пе? Жүріңіз, үйге барып әңгімелесейік.

	Енді Айгүлдің соңынан еріп жүре беруден басқа амал таусылған сияқты. Не де болса тәуекел. Тек мына жұмбақтардың түйінін түгел шешпей қайтпаспын.

	Есік алдына келе бергенде Айгүл:

	– Мархомат! – деп есік ашты да, өзі күліп жіберді. – Кешіріңіз, біз ұзақ уақыт өзбек ағайындардың арасында тұрдық. Бұл орыстардың «пожалуйста» деген сөзіне ыңғайлас мағына берсе керек. Кіріңіз.

	– Кіріңіз, жолдас. Сіздің келетініңізге кәміл сеніп едім. Жоғары шығыңыз.

	Әлгіндегі Айгүлдің «күйеуім» дейтін жігіті. Қолында қыл қалам, білегін сыбанып алыпты. Қабырғаға көз салсам, кермеге керілген аумағы алақандай ақ матаға бояу жағып жатыр. Сурет Қосмоланы бейнелегендей болса да, онша ұқсай бермейді. Суретшілігім ұстап кетті білем, қылқаламды алып екі-үш сызықпен-ақ мына көмескі көлеңкені өзімнің Қосмолама ұқсаттым да қойдым.

	– Аға, сіз суретші ме едіңіз? – деді күйеу жігіт. Қуанғаны болар, немесе «аға» дей қоятын жасы менен кіші көрінбейді. Айгүлге қарасам, нақ бағанағы жар басындағы қалпына қайта түскен. Көзі қабырғадағы суретке қадалып тұрғанмен, жанары сол суреттің арғы жағын, алысты меңзеп тұрғандай.

	– Айгүл, кешіре көріңіз, осы таудың сізде несі бар?

	– Мен бұл тауларға ғашықпын. Арманым еді бұл таулар, азабыма айналды.

	– Арман дейтін бақытқа жетелемеуші ме еді?

	– Иә, солай болушы еді. Мені азапқа жетелеген екен. Бұл тауларды көргім келмегендіктен көз алмаймын. Арман азабы болды, аға, арман азабы...

	Әңгімені күйеу жігіт бастады.

	– Айгүлдің әңгімесін мен бастайын. Сізді қайдам, өз басым, өмірдегі адыр-бұдыр кезеңді айта беруді қалай бермеймін. Айгүлдің де мінезі солай. Оның үстіне, шай қамын жасап жатқан көрінеді. Соңын өзі жалғастырар.

	* * *

	...Аласапыран кезеңнен арылып, алдағы жолын айқындап алған алыстағы ауыл. Алыста жатқан ауыл болған соң ба, жаңа өмір бұл жерге кенжелеп келді. Тау-таудың қуысына тығылып жыраны жағалап жүрген ескі өмірдің қағынды-сілкіндісі де суға сіңген шөңгедей әр жерден басын бір қылт еткізіп, ұзақ уақыт елдің мазасын кетірді.

	Міне, осының бәрі өткен өмірге айналып, ел басына мамыршылық орнағанда ашық аспанды бұлтпен бүркеп, ел шетіне тағы да бөрі тиді.

	Кеше ғана осовиахим үйірмелеріне қатысып, «ал ертең соғыс болса» деп көкірегін кере ән салып жүрген жігіттер қолындағы ағаштан жасап алған қаруларын інілеріне ұстатып, кетпендерін келіншектеріне тапсырып, майданға аттана бастады. Талай ақ шашты ана мен жар құшағына жаңа енген арулар етегін жасқа толтырып, ақ тілеу болып қала берді.

	«Соғыс», «фашист» деген сөздер ел құлағына сіңе бастаған. Бір күні бесін мезгілінде адырда егін салып жатқан жерінен Кенжебек үйіне суыт келді.

	Ауылда алдынан шыққан анасы мен ақ орамал салғанына алты ай толмаған жары бар жағдайды бірден түсінсе де, «пәледен аулақ» деп сенгісі келмей тұр. Екеуі жарыса сөйлейді.

	– Апыр-ау, сен жас емеспісің әлі? Бұл – ана сөзі.

	– Бәрің де кетесіңдер ме, Кенжеш? Елде кім қалады?

	Бұл – ене алдында ұят қысса да, жүрегінің толқуын билей алмай тұрған жары.

	– Ел басына күн туса, ержетуді күтетін не бар?

	Кенжебек батылданып-ақ келген. Тіпті елден ойнап-күліп аттанбақ болған. Жүрегі езіліп тұрса да, бұлай сөйлеудің себебі осы еді. Дегенмен ол ойын дәл айта алмады. Бұл айтып тұрғаны бағана колхоз бастығы өздеріне «шақыру қағаз» бергенде бір баланың «мен де кетемін майданға, әкеме көмектесемін» деп қиғылық салып, айтқан уәжі еді. Әупірімде аузына сөз түспей қалып, соны қайталады. Енді онысына қысылып та тұр. Немесе жар сүйіп, отау тіккен адамның айтатын сөзі емес мұнысы.

	Енді көзі келіншегіне түсті. Оның әлгіндегі сөзі түсті есіне.

	Қысылтаяңнан құтқарған да сол сөз болған сияқты.

	– Елде сендер қаласыңдар, Айгүл. Ата-анаға қамқор боласыңдар. Ал менің жол азығымды қамдаңдар.

	Бұл хабарды естіген қоңсы-қолаң әп-сәтте-ақ Кенжебек үйіне жиналып қалды. Өз туыстарын ертерек аттандырып жіберіп хабар білмей отырған кейбіреулер дауыс та салып жатыр. «Бәле шақырма» деп оларға зекіп жатқандар да бар.

	Кенжебектің олармен ісі болған жоқ. Тілі сөйлеуге анық келіп, үйді-үйдің арасында асыр салып ойнап жүретін қарындасын ертіп алды да, ауыл сыртындағы алаңға шығып кетті. Одан ойға түсіп, суы сылдырап ақса да асау дариядай боп көрінетін

	«гүрілдеген» өзенді бойлап біраз жүрді. Оның жағасындағы ну боп өскен тал шыбықтарды аралап, бір-екеуін кесіп алып, қарындасына «ат» жасап беріп, көлікке мінгізіп алды.

	Кенжебектің елден ерек бір мінезі болатын. Ол ауылдың қарсы бетіндегі биік төбеге көтеріліп, ауылдастарының тіршілігіне биіктен қарап тұруды ұнатушы еді. Жас кезінде осы төбедегі өсетін гүлдердің «қас жауы» да Кенжебек болатын. Тіптен бертін келе, үйленгенінде де бір рет келіншегін ертіп шығып, құрбыларының әжуасынан соң барып әрең басылған. Ағасының осы мінезіне қанық қарындасы бір қолқаны бастап тұр.

	– Көке, тауға шығайық, гүл терейік.

	– Гүлдер көктемде өседі, күзге қарай олар жерге жасырынып қалады. Қазір жоқ.

	– Тышқандар құсап кіріп кете ме?

	Қарындасының мына теңеуіне күлкісі келсе де, басқа айтар жауап таппаған соң «ия, сүйтеді» дей салды.

	– Онда қазып, ұстап аламыз. Кенжебек амалсыз көнді.

	Олар үйлеріне қас қарая қайта оралса, әкесі де келіпті. Қоңсы-қолаңнан басқа ағайын-туғандар да жиналып қалған екен. Бірқатары ұзақ жолға аттанарда үйден дәм татып шықсын деп шақыра келіпті. Кенжебек тартыншақтаса да әкесінің ыңғайына көшіп, бір-екі үйді аралап шықты. Қасынан қалмай жүрген серігі – қарындасы. Үйге қайтқан соң да ұзақ отырып, көп әңгіменің басын түйістірді. Үй-жайы, ағайын-туған, там-тас та әңгіме болып жатыр. Кенжебек бұрын ұзақ әңгімеге үйір емес еді, бүгін тіптен айтылған үстіне айтыла түссе деп отыр. Ал үйдің қалған төрт мүшесінің ойы – төрт тарам. Әке болса, баласының бетіне қарап мейірін қандыра алмай отырған орнынан тапжылар емес. Ана есейіп кеткен баласын сәбиге балап, ертең түзде жүргенде күні не болады деп әбіржуде. Тіптен бүгін баласын бауырына басып, құшып жатқысы келеді. Айгүл үлкендерден именіп, сөйлеуге, іштегі арманды кесек-кесегімен төгіп салуға кезек күтіп, тыпыршып-ақ отыр. Кенжебекті ойламай отырған жалғыз адам – қарындасы. Ол ағасының бүгінгі мінезіне дән риза. Ендігі ойы – жеңгесінің жылы төсегі. Ол жеңгесіне бауыр басып кеткені соншалық, жұрт «кімнің қызысың?» деп сұрай қалса, «Айгүлдің» деп шап ете қалатын. Бүгін де, міне, жеңгесінің ыстық қойнына қашан жетерін армандап отыр.

	Кенжегүл әңгіменің қаншалыққа созылғанын білген жоқ. Ертеңіне дабыр-дұбыр оянып кетсе, жеңгесінің қойнында жатыр. Ағасы киімін киіп жатыр екен. Айгүлдің көзінде жас, тіптен жастық та дымқыл көрінеді.

	– Айгүл, (ол үлкендерге еліктеп жеңгесін солай атайтын) сен неге жыладың?

	Осы келген пәле сенен болар дегендей ағасына көзін алартып бір қарап қойды.

	Үнсіз тұрған Кенжебек келіншегіне бұрылып:

	– Атын Жеңіс қоярсыңдар, – деді.

	– Егер...

	– Кім болса да Жеңіс...

	Кенжегүл Жеңіс деген адамды өмірінде көрген емес, тіптен ондай есімді есіткен де емес. Бұл кім болды екен деп қанша ойласа да есіне түспей-ақ қойды.

	Өзім шешейінші деген жұмбақ шешілмеген соң, амалсыз жеңгесіне жүгінді.

	– Айгүл, ол кім Жеңіс, ә?

	– Кейін көрерсің, Еркетай.

	– Қашан?

	– Төрт-бес айдан соң.

	– Ол көп пе? Қанша ұйықтаған соң, а?

	– Көп-көп ұйықтаған соң. Үшеуміз көкеңді қарсы аламыз. Ал, бол, тұр енді, Еркетай.

	Кенжегүлдің басқамен жұмысы болған жоқ. Орнынан тұра сала алдыңғы бөлмеге жүгірді. «Апа, апа» деп айқайлап келді де, асыға-аптыға:

	– Апа, көп ұйықтаған соң біз Айгүл, Жеңіс үшеуміз көкені қарсы аламыз, – деп қойып қалды. Бөлмедегілер аң-таң. Әкесі де түк түсінбей қалса керек:

	– Жеңіс кім? – деп еді, анасы қызын құшақтай алып:

	– Аузыңа май, айналайын. Ия, сүйтіңдер, үшеуің қарсы алыңдар, – деп толқып кетті.

	Ана жүрегі түсіне қойды. Есіктен шыға беріп, бөлмесіне қарай кіріп кеткен Айгүлді байқағанда, бөлмедегі басқа жандар да Жеңістің кім екенін аңғарса керек.

	– Айтқаның келсін...

	– Аузыңа періште салсын... – деп жапа-тармағай дабырласып жатыр.

	Кенжебектерді ат жеккен арбаға мінгізіп, аудан орталығына шығарып салғанда ауылдың іші азан-қазанға айналды. Көпшілік «жеңіспен аман оралыңдар» деп ақ батасын тілесе де, көз жасына күштері келмейтін сияқты. Тіптен туысын аттандырып жатпаса да жиналған көптің көзінің құрғағы жоқ. Жүрек пен тілек мықты болса да көз бен көңіл тыйылар емес, көнер емес олардың еркіне. Арбаға отырғанша Кенжегүлді ағасы құшақтап жүрді де, жолдастарының жанына отыра бергенде Айгүлдің қолына ұстатты.

	– Кенжешті саған тапсырдым, Аяш!

	Ағасы басқа сөз айтқан жоқ. Ағасы тапсырмаса да жеңгесінен айырылайын деп тұрған ол жоқ, құшақтай түседі, қыса түседі.

	Мына бір у-шудан шошынайын десе керек. Бүгінгі есіткен сөзінің көбі-ақ «Жеңіс». Әлде ол келіп қалды ма екен деп жан-жағына алақтап, көз салғанмен, осы есімге ие ешкім көрінбейтін сияқты. Бірақ, әйтеуір, осы есім көңілден кетпестей болып қалды. Үйге келген соң Айгүл өз бөлмесіне кіріп алып, ұзақ жылап жатты. Кенжегүл болса не істерін білмей состиып ары-бері жүріп, тіптен жеңгесіне қосылып жылап та алды. Бір кезде апасы кіріп келді де, екеуінің қасына жақындап Айгүлдің шашынан сипап біраз отырды.

	– Аяшжан, қой енді. Жалғыз сенің басыңа түскен күн емес қой.

	Ел қатарлы көрерміз.

	Айгүл басын жастықтан жұлып алды.

	– Апа, апатай, біз Еркетай екеумізге рұқсат етіңізші, қалаға барып қайтайық.

	– Онда не істейсіңдер, қалқам?

	– Кенжешті шығарып саламыз, мен білемін қайда тоқтап, қайдан аттанарын.

	– Алыс жол ғой, қалай жетесіңдер оған?

	– Алыс емес, апа. Өткенде көкемді шығарып салғанда Кенжеш маған бәрін көрсеткен. Адаспаймыз, апа, тез қайта ораламыз, апатай...

	Айгүл енесін құшақтай алып, төсіне көкірегін басып еңірей берді. Алыс жолға жібергісі келмеген енені келінінің мына қылығы жібітті. Өз Кенжешін сәби кезіндегі құшырлана құшқанындай буын-буынының бәрі босап, денесі балқып ала жөнелді.

	– Қалқам-ай, қайтейін...Атаңнан сұра, жіберсе бара ғой. Айгүл «рахмет, апа» деп орнынан тұра берді де, қайта отырды.

	Ойланып қалды.

	– Неге отырдың, қалқам?

	– Апа...

	– Түсіндім, қалқам. Өзім-ақ айтайын атаңа.

	Атасы кемпірінің сөзіне қарсы келген жоқ. Тек Кенжегүлді алып жүруі қиынға түсер, өзі-ақ барсын деген екен, оған Айгүл көнбеді. Сонымен, Айгүл мен Кенжегүл қалаға жүріп кетті.

	Қалада олар Кенжебекке кездесті. Аз уақыт бірге де болды. Эшелонға отырарда вокзалға да бірге шықты. Осы кезде барып Кенжегүлдің жүрегі бірдемені сезген сияқты, ағасынан ажырамай, шыр-пыры шығып жылап, талай жұрттың көңілін босатты. Паровоз, «ал, біз кеттік» дегендей ысқырып алға жылжи бергенде, шығарып салушылар составтың бас жағына қарай лап қойды. Кенжебек бірінші вагонда еді, Айгүл де составтың алдына таман тұрған. Мына лап қойған жұрт басып-жаншып кететіндей. Соны байқаған Кенжебек:

	– Аяш, хош болыңдар. Кейін кетіңдер, аяқ астында қаласыңдар, – деп айқай салды. Айгүл қайын сіңлісін алып тас жолдың екінші бетіне өтіп кетті де, бет алды қол бұлғай берді. Көзі бұлауланып еш нәрсені көрмейді. Онсыз да аспанның бәрін бұлт қаптап, төңіректі тұман басқандай боп тұрған. Вокзалдың осы бір тұсынан бастап ашық алаң басталатын да, темір жолға жарыса тас жол өтіп жататын еді. Айгүл мен Кенжегүл сол тас жолдың екінші бетіне өтіп кеткен. Пойыз бұрылып, алғашқы вагондар көзден таса бола бергенде:

	– Көке! – деп шыр еткен дауысқа жалт қараса, Кенжегүл темір жолға қарай тұра ұмтылған екен. Жолдың біраз жеріне барып та қалған.

	Жолмен зуылдап жүк машинасы келеді. Кенжегүл тура соның дөңгелегінің астына жүгіріп барады. Машина үстіне төніп қалғанда Айгүлдің жан дауысы шықты. «Еркетай» деп оқтай атылды. Жан-дәрмен дегенде қайын сіңлісін қолынан ұстап шетке қарай жұлқып тартып қалды. Кенжегүл доптай ұшып, жол жағасындағы арыққа құлады. Тек Айгүлдің өзі құтыла алмады. Тас жолға қаз-қатар етіп жұдырықтай-жұдырықтай тастар төселген екен. Соның біріне сүрініп кеткен келіншек тура машинаның астына түсті.

	Бұл кезде составтың соңғы вагондары өтіп бара жатқан.

	Ағайын-туғанын аттандыруға келген жұрт енді түгелімен осылай ауысты. Жолдың жағасына қатты құлаған Кенжегүл есеңгіреп қалып, тек қана ауруханаға барған соң өзіне-өзі әрең келді. Бірақ ол қайтып жеңгесін көрген жоқ. Бір өзі танымайтын көкелер мен әпкелер келіп, атын, ауылын қанша тәптіштеп сұрағанмен, көз жасын көлдетіп отырған Кенжегүлден мардымды еш нәрсе өндіре алмады. Айналып-үйіріліп бір топ балалардың арасына апарып қосқанда да жылаудан танбады. Барлық сұрақтарға беретін жалғыз жауабы – көз жасы...

	* * *

	Күйеу жігіт әңгімесін бітіргенде мені аң-таң қалдырған бір нәрсе – Айгүл жайы. Япырым-ау, осы Айгүл шынымен сол кісі болғаны ма? Бұл бір таңданарлық жайт екен. Күйеу жігітке Кенжебек деп ат тағайын десем, аузым бармайды. Түріне қарағанда әлгі өзі айтқан әңгімелердің тұсында жалаң бұт жүрмесе де шалбардан шыға қоймайтын сияқты. Сонда қалай болғаны?

	– Осы айтып отырғаныңыз мына отырған Айгүл ме?

	– Енді қалай деп едіңіз? Нақ өзі. Әлде менің сөзіме сенгіңіз келмей отыр ма?

	– Құдай сақтасын, о не дегеніңіз? Тек ептеп таңданып отырғаным. Қалайша өздеріңізді жоғалтпағансыздар.

	– Мұзханада сақталғанбыз, ағасы, – деп сөзге Айгүл араласты. Ол шайын алып келіп тұр екен. Мен де осы сөзіне жармаса кеттім.

	– Қанша мұзхана болса да, нақ осындай етіп сақтау қиын шығар.

	Осы кезде сырттан жүгіріп келген жас бала көз қырын бір тастады да, күйеу жігітке жармасты.

	– Папа, мен кеше ғана айтып едім ғой, мектепте жиналыс болады деп. Апай сені келсін деген. Жүр кеттік, әйтпесе апай ұрсады.

	– Жеңіс, ағаңмен сәлемдес.

	Мен мына сөзді есіткенде баланың бетіне бажырая қалдым.

	Сәлеммен ісім жоқ. Шынымен айтып тұр.

	– Осы мен шатастым. Кімсіздер өзі?

	Таңдану енді күйеу жігіттің бетіне көшті. Үңіле қарап қойды. Есің дұрыс па деп отырған сияқты. Соны сездім де, сөзді және өзім бастадым.

	– Осы сіз шынымен Кенжебекпісіз?

	– Кенжебек?! Қай Кенжебек? Ол Айгүлге қарады.

	– Е, бәсе, әйтеуір, Кенжебек емессіз ғой.

	Тіпті бар мәселе осыған тіреліп тұрғандай-ақ уһ деп бір дем алдым. Айгүлдің жүзі күлімдеп сала берді.

	– Мәселені мен түсіндім, Әбдеш, – деді күйеуіне бір, маған бір қарап алып. – Жоқ, мен басқа Айгүлмін. Бұл кісі де Кенжебек емес – Әбдірбек. Жеңіс те басқа Жеңіс.

	– Ә, сіз бізді шатастырып отыр екенсіз ғой. Жоқ, түбінде шатастырып отырған мен екенмін. Кешіре көріңіз, сұрағыңызды байқамай қалыппын. Ал, қане, шай ішейік.

	Әбдеш әңгімені әбден доғарайық дегендей дастарқан басына ыңғайланып отыра бастады. Бұдан әрі қазбалай беруді ыңғайсыз көрдім де, мен де дастарқанның ернеуінен орын алдым. Шай үстінде анау-мынау әңгіме болғанмен, Әбдеш мен күтпеген тағы бір мінез көрсетті.

	– Байқаймын, сіз өкініп отырсыз. Оның орнын толтырайық. Қазір біз Жеңіс екеуміз жиналысқа барып келе қоялық. Сіздер

	Айгүл екеуіңіз әңгімелесе тұрыңыздар. Сізді қызықтырған әңгімені Айгүл де менен кем білмейді. Келісім осы болсын.

	Менің бір мақсатым маңдайымда жазулы тұрған сияқты. Соны сезіп тұрған Әбдештің сөзіне қарсы жауап берудің жөні жоқ.

	* * *

	– Мен Әбдешпен балалар үйінде кездестім. Бұл кез менің талай қаланың тұз-дәмін татып, бір детдомнан бір детдомға ауысуға көндігіп алған кезім. Барлық жерде өмір бірдей болғандықтан ба, қайдам, қайта осы ауысу көбейе түссе екен деп тілеймін. Өйткені ауысып жатқан жалғыз мен емес, кейде топ болып, құрығанда жетеу-сегіз боп кетеміз.

	Алғашқы кезде қандай болғаны есімде жоқ, келе-келе ес кіре бастаған соң ел басына түсіп жатқан ауыртпалықтың зардабын біз де шеге бастадық. Киген киіміміз бүтін дегені болмаса, жарытып тұрған жылуы жоқ, тамақ толы демесек, ішкен асымыздың да түйірі түбінде ғана болады. Ел басындағы ауыртпалықты қайтіппіз біз, тамақ тоймайды, жаңа киім бермейді деп талай қиғылықты да салдық-ау.

	Әбдешпен кездесуім жеңіс жылы болатын. Бізді Ташкент маңындағы бір балалар үйіне жіберді. Осы бір жерге екінші бір топтың ішінде Әбдеш те келді. Аз күннен соң айналамызды бағдарлап, бір-бірімізбен таныса келе байқасақ: қазақ тілін білетін балалар он шақты болып шықтық. Бәрімізден ересегіміз де, тілді түзу білетініміз де Әбдеш. Кездесе қалғанда өзара қазақша сөйлеген болып қаламыз.

	Осылай жүргенде жеңіс күні келіп жетті. Барлық әлем мәз-мейрам. Халықтың қуанышында шек жоқ. Біз де қуанудамыз. Ішіміздегі кейбір балалар «майданнан әкем келеді, ағам қайтады» деп асыр салады.

	Ал менің майданнан қайтатын ешкімім жоқ сияқты. Керек болса, ауылымның қайда екенін де, кімдердің бар екенін де білмеймін. Соғыс туралы, тума-туысқан туралы әңгіме бола қалса, көзіме елес беретін кейбір жай – біреулерді (ағам болса керек) аттандырғанбыз, әке-шешемнің жылағаны, тағы-тағы бірдемелер. Соңғы күндері «жеңіс», «жеңіс» деген сөздер көп айтыла бастағалы сондағы бір «Жеңіс» деген есімнің жиі аталғаны елес беріп қалады. Басқа еш нәрсені біле қоймаймын.

	Біз жеңіс болған күні-ақ қой үстіне бозторғай жұмыртқалайтындай көріп жүргенбіз. Үлде мен бүлдеге оранып, тамаққа кеңірдегімізден тоймақ болатынбыз. Бірақ ол бола қоймайды. Сөйтсек, соғыс біткен күні-ақ жер бетінде жайқалып нан өсе қоймайды екен.

	Әбдешпен нағыз табысқан кезім бертін келе, соғыс дейтін пәленің аты ұмытыла бастап, хал-ахуалымыз бірқыдыру түзеле бастаған мезгіл. Сегізінші класта оқимын. Көктемнің бар жер-дүниені көл қылатын мезгілі болады ғой. Күлімдеген күн нұрын жер бетіне төгіп-төгіп кетеді де, кешкілік соны жұта бергің келеді.

	Көктемнің осындай бір ерекше күні болатын. Кешкілік мектепке үйірме жұмысына қатысуға бара жатқанмын. Мезгіл – көз байланып қалған кез. Детдомнан шыға бере-ақ анадайда алдымда бара жатқан бір-екі жігітке көзім түсті. Қараңдап көзге түрткі болғаны болмаса, олармен жұмысым жоқ, жылдамдата жүріп қастарынан өте бергенде:

	– Қарындас, ассығыссыз ғой, баяуласаңыз қайтеді, – деді біреуі. Өмірдің әрі-бері лақтырған толқынының әсері болар, еркіндеу жүріп, батылдау сөйлеуге үйреніп қалғанбыз. Сол әдетке бастым да:

	– Асығыспын, – деп жүре бердім.

	– Шәлкес болма, қарындас. Күткен жігітіңіз кетіп қалды, – демесі бар ма.

	Денем дір ете қалды. Мұндай сөзді есіту тұрсын, ойлап та көрген емеспін. Біреуге кездесермін-ау, жігіт күтуде екен-ау деген пікірден тіптен аулақпын. Түбінде біреулерге кездесермін, жар құшармын деген ойдың орала бастағаны рас, бірақ тап қазір бұндай ойдан аулақпын. Сондықтан болса керек, жалт бұрылып беттеріне қарай қалдым.

	– Бәсе, есті қыздар осылай етеді. Көзінің мөлдірін қарашы бикештің. Жігітіңді іздемей-ақ қой. Біз де кәдеңе жарармыз. Жүре ғой, қане, баққа барайық.

	Бұл – екінші жігіттің сөзі. Денем түршігіп кетті. Беттеріне түкіріп жібердім де, жүгіре жөнелдім. Олар соңымнан бірдемелерді айтып, далбалақтап жүгірген болды. Бар түсінгенім:

	«Сені ме, бір қолға түсерсің, бәлем!» деген сөздері ғана.

	Мектепте көңілім бұзыла берді. Тіптен ауру адам сияқты денем мүше-мүшеге бөлініп, дел-сал болып барады. Әлгілердің сөзі есімнен кетер емес. Үйірме жұмысынан қайтқым келді. Жетекшіден сұрап едім, бетіме тесіліп қарап тұрды да, рұқсат бере қойды.

	Мектебіміз үлкен көшеден шалғайлау болатын. Мен келген ізіммен қайтуға жүрексіндім. Мектеп жанындағы бау арқылы өтіп кетпек болып, теріс жүрдім. Жан-жағыма алаңдап қарап келем. Былай шыға бере-ақ мектептен неге кеттім, жаңа балаларға шынымды айтып, бірге қайтуым-ақ керек екен деген ой орала береді. Енді амал жоқ. Бүлдірген өзім. Неде болса тәуекел деп жүріп келем. Тіптен аяғымның тықыры әлемге жар салып тұрғандай, жүрісім де өнбейді. Содан құтылу үшін аяқкиімімді шешіп қолыма алдым. Баудан шығатын көшеге түсе бергенімде алдымда қараңдаған бір-екі бейне байқалды. Қорыққанға қос көрінеді дегендей, бағанағы екеуі сияқты. Кері бұрылуға қараңғылықты қойнына толтырып алған баққа қайтып кіргім келмеді. Амалсыз жолдың шетін ала жылжи бердім.

	– Ей, мына детдомның формасын киген бір шүйкебас және келді. Әлгінің есесін осыдан алсақ қайтеді.

	Мынау – нақ бағанағы жігіттің дауысы. Салмақты болып жүре берсем әлде қайтер еді, тимес пе еді, мүмкін, бірақ оған шыдамым жетпеді – тұра жүгірдім. Оқыс қимылым сор болды-ау деймін, олар да ізіме түсе кетті.

	– Асықпа, қарындас, бәрібір құтылмайсың, – деп қолымнан ұстай алғанда мен де үйге жақындап-ақ қалып ем. – Ә, сенбісің, міне, қолға түстің. Біз сені енді жақсылап-ақ оқытамыз. Бұдан кейін өзің келіп мойнымызды құшатын боласың. Солай, бикеш, солай.

	Екіншісі де келіп қолымды ұстады. Екі қолым да кісенделіп қалған сияқты, еркін қимылдата алмаймын. Соң келген жігіт бетіме үңіліп қарап алды.

	– Иә, дәл өзі. Жігітіңе кездестің бе?

	– Мен ешкіммен кездескенім жоқ. Жігіт дегенді білмеймін.

	Мектепке бардым, жіберіңдер.

	– Ә, білмейсің бе? Міне, бүгіннен бастап білетін боласың. Ол тамаша нәрсе, түсініп қой.

	– Жіберіңдер, деймін, жіберіңдер, әйтпесе жылаймын.

	– Жылаймысың? Жыламай-ақ қой, жібереміз үйіңе. Тек, қылымсымай біздің айтқанымызға көне бер. Көп ұстамаймыз, жарым-ақ сағат...

	Мен ызаға булығып кеттім. Бар дауысыммен: «Әбдеш, көмектес» деп айқайлап жіберіп, бұлқынып қалдым. Әбдештің атын неге атағанымды өзім де білмеймін. Әйтеуір, аузыма түсіп кетті.

	Шаңқ ете қалған даусымнан шошып қалды-ау деймін, қолыма түскен құрсау жазылып кеткендей болды. Бірақ ол ұзақ болмады, ә дегенше-ақ қайта ұсталдым. Ендігі арпалыс ерекше болып барады.

	– Мына жабайының осынша бұлқынуына қарағанда, дәмді болса керек, шеш киімін, – деді біреуі. Жан далбаса, айқайлап жүріп етегімнен ұстай берген біреуінің маңдайына теуіп қалдым. Басбармағым жұмсақтау бірдемеге тиген сияқты болып еді, көзі екен. «Ойбай, көзім» деп қолымен бетін баса қалғанда менің де оң қолым босай берді. Баяғы шешіп алған аяқкиімім екіншісінің басына тоқпақ болып тиіп жатыр. Сұмдықтың көкесі осы кезде басталды.

	– Ә, солай ма, онда мен сені жаһаннамға бір-ақ жөнелтейін.

	Көзім түсіп кеткенде төбе шашым тік тұрды. Көз алдымда қанжар тұр. Қып етсем, қадала кететін түрі бар. Состиып тұрып қалыппын, дауысым да шығар емес.

	– Сен көйлегіңді шешпеймін дедің бе? Онда мен оны былай етіп өзім-ақ шешемін.

	Көкірегімнен түскен қанжар етегімнен бір-ақ шықты. Көйлегім екі айырылды, әйтеуір, денеме дарымаған сияқты. Өйткені ол өзімді емес, әдейі көйлегімді тілсе керек.

	– Ұятсыз, хайуан! – Етегімді ұстап отыра кеттім.

	– Ал мына жағын былай етіп бөлеміз.

	Арқама жақындай берген қанжар сарт етті. Жылымшылап қойныма құйыла бастаған нәрсенің қан екенін білгенде есеңгіреп қалдым.

	Арқа жағым сарт та сұрт. Менің онымен жұмысым болмапты.

	– Қаш, Ая! Балаларға хабар бер, – деген дауысты естіп жалт қарасам, әлгі екеумен алысып жатқан Әбдеш. Көкірегімді қысып, кеңірдегіме тығылып тұрған ыза жасымды және төкті. Осы ыза қайрат бітірді-ау деймін алдымда жатқан қанжарды алып орнымнан қарғып тұрдым.

	– Хайуандар, сендерді мен өлтірейін енді.

	Түрім шынымен бұзылып кетсе керек. Жақындай бергенде-ақ әлгілердің біреуі тұра қашты. Әбдеш болса: «Таста, Ая, қой ондай сұмдығыңды» деп алысып жатқан адамын босата сала маған ұмтылды. Келе қапсыра құшақтай алып: «қой, қойға» алып жатыр. Әлгілер құтылғанына қуанған болуы керек, зым-зия жоқ болып кетіпті.

	Міне, осы кезде көрсең жылағанның көкесін. Тұрған орныма отыра қалып, еңіредім-ай келіп, еңіредім-ай. Әбдеш қой да қой деп бәйек болып жүр. Мен болсам, ол қой деген сайын үдей түсем, мұңымды шаға түсем.

	– Аяш! – деді Әбдеш өзгеше бір үнмен: – Тоқтат, көз жасыңды. Аман болса, теңдігімізді біз де алармыз. Ал қазір жүр, өзен жағасына түсейік. Мына түріңмен үйге баруға болмас, бет-аузыңды жуып, жараңды таңып ал.

	Өзенге неге барамыз? Қасымдағы да ер бала емес пе, онымен неге жеке кетіп барамын? Бұл жүрісімді біреу байқаса, ұят болар-ау деген ойдың бірі де келмеді басыма. Ондай ойды ойлауға да шамам жоқ. Басым әлі де мең-зең.

	Орнымнан тұрып көйлегімді қымтап алып Әбдештің соңынан жүре бердім. Екі етегім жалп-жалп етіп ашылғанда балтырым көрініп қалады. Мұны көрген сайын көзімнен жас бұрқ-бұрқ етеді. Оны сезіп келе жатқандай Әбдеш те артына бұрылып қарамайды, тек алға түсіп томпаңдап барады.

	Өзен жағасына келген соң ол өзінше ақыл айтты.

	– Аяш, сен мына көйлегіңмен үйге бара алмайсың. Қорықпасаң, осында отыра тұр, мен барып киім әкелейін.

	– Ойбай, қалмаймын, Әбдеш, қорқамын.

	– Онда мына менің көйлек-шалбарымды киесің. Жараңды өз көйлегіңмен таңамыз.

	Әбдештің көйлек-шалбарын кию ерсі көрінді. Тіптен оның ұсынысының өзіне күлкім келді. Қалайын десем, жүрек шайлығып қалған – зәрем ұшып барады. Амал жоқ, айтқанына көну керек. Шынымды айтайын. Көнгенмен көңіл күмілжи береді. Егер бұл да бұралқы мінез көрсетіп жүрсе қайтемін. Шешінбеймін деп көйлегімді кескілетіп едім, жалаңаш денемді көргенде жармаса түссе, қайтпекпін?

	– Киімімізді қалай ауыстырамыз?

	– Сен теріс қарап тұр, мен шешініп тастайын.

	Мен теріс қарап тұрғанда ол шешініп тастады да, анадай жердегі төбешіктің теріс бауырына барып жатып алды. Көйлек-шалбарын алдым. Жардың панасына барып киініп те алдым. Жарамды таңайын десем, добалдай матадан тіккен өз көйлегім епке келмейді.

	Басымды олай да, бұлай да шатып біраз қиналдым. Болатын түрі жоқ. Түңіліп кеткен соң, жер тебініп сөйлеп қалдым білем.

	– Аяш, жараңды менің майкаммен байлап ал. Тек жиіркене көрме, ластау болуы мүмкін.

	Сөйтсем, ол майкісін де тастап кеткен екен. Бұл айтқанын да істедім. Тек көңіліме көріп жатырсың-ау деген пікір келіп қалды. Қайтарда керісінше жүрдік. Мен алда, ол артта. Қайдағы қара көлеңкені қуалап келеміз. Басымды көкірегіме тығып алғанмын. Әбдеш маған көрінбейді. Қараңғының қоюлығын іздеп келе жатса керек. Әйтеуір, келе жатқанына кәміл сенемін. Менің қолымда – баяғы бұзақылардан қалған қанжар.

	Осы қалпыммен бөлмеге кіріп келгенде есіктің алдында кездесе кеткен қыз шошып қалды.

	– Әй, мынауың не сенің?

	Мен өкіріп төсекке жеттім. Қыздардың бәрі жиналып қалды. Қанша жалынса да айта алмаймын, өксігімді баса алар емеспін. Әрең дегенде әңгіменің ұзын-ырғасын жеткіздім-ау деймін.

	Олар дабырлап, әлемді басына көтеріп, бүкіл балалар үйін аяғынан тік тұрғызды. Тәрбиешілер де келіп қалды. Не керек, сол күні таң атқанша ұйқы болған жоқ.

	Менің бір ойламаған нәрсем Әбдештің жайы болыпты. Ол сол бойы көрінбей кеткен болатын. Сөйтсем, талай мезгіл сызда жатып, әудем жер жалаңаш жүргенде суық тиіп, келе сала-ақ жатып қалған екен.

	Бұл оқиғаның аяғы айға жуық созылды. Тіптен бұзақыларға неге кездестің, Әбдеш онда қайдан жүр деп те сенімсіздік білдірді. Қайсыбір тәрбиеші «өздерің қыдырып барып, бұзақыларға жолыққансыңдар» деп соқты. Бәле-жаладан аулақ болу үшін дәрігерге апармақшы болғандары да бар.

	Балалардың арқасында да әжуа ауыз табылып жатыр. Сыртымнан «көйлегін қақ айырғанда қалай қарап қалғанды дейсің» деген өсек те тарапты. Амалым жоқ, бәріне шыдаймын, құлағым тығындаулы, өсекті есітпеген болам...

	Абырой болғанда, оқу аяқталып қалды да, каникулға шықтық. Әбдеш мектепті өте жақсы бітіріп, қалаға аттанды. Кетерінде ол:

	– Аяш, қамықпа, қалаға орналасқан соң қайта келемін. Сені де ала кетемін, сонда оқисың, – деп кетті.

	* * *

	Мен бұл әңгімені осынша ұзақ, шытырманды болар деп ойламағанмын. Әп-сәтте-ақ аңғарармын деген сырым созылып бара жатыр. Тұңғиық тереңдей түскен сияқты. Әзірше сезгенім: Айгүлдің аяулы өмірінің бірер елесі болмаса, тартпақ болған сырымның сандығы жабулы күйінде жатыр. Қайта бір, шым-шытырық бола түскендей.

	Әңгіме кезінде менің көзім әлгіндегі суретке түсе берген. Оның олпы-солпысын енді аңғарып, ойша түзеп отырмын. Тұра салып қылқаламға жабысуға ыңғайсыздандым да, көкейге қонған бейнені көкірекке түйе бердім. Мұның бәрін де Айгүл байқап отырған екен.

	– Ағасы, біздің шатпағымыз шамыңызға тиіп отыр-ау деймін. Сіздің еншілес тауыңыздың бейнесін ебіне келтіре алмағанымыз рас. Ренжімеңіз, – деді аз үнсіздіктен кейін.

	– О, не дегенің, Айгүл, ұқсатып-ақ салыпсыңдар. Менің тауым қай бейнесінде болса да қадірлі. Тіптен тамаша!

	– Ағасы, мен сізден сырымды жасырмай-ақ айтып ем. Тіптен адам табиғатында өзінен басқа куәні керек етпейтін жайларды да айтып салдым. Оным сізге сенгенім еді, әрі іштегі шерді бір тарқатуды мақсат еттім. Ал сіз болсаңыз, жорта жауап беріп отырсыз.

	Мен тосылдым. Шынымды айттым.

	– Бұл сурет өнерінің маңдай алды туындысы емес екені рас. Тіптен сіз күнде қадалып жүрген Қосмоланың карикатурасы сияқты екені рас. Шамасы, Әбдеш суретші емес шығар, немесе Қосмоланы жақын барып көрмеген болар.

	Айгүл суретке тігіліп және үнсіз қалды. Осы кезде сырттан дабыр-дүбір дыбыс естілді де, іле Жеңістің:

	– Папа, папа, бағанағы қонақ ағай кеткен болар, – деген даусы ілесе шықты.

	– Әбдештер келді, – деп орнынан жеңіл қозғалған Айгүлдің жүзі өзгеріп сала берді, қуанышты. Мен ренжулімін, әңгіме аяқталмайтын болды.

	– Амал не, біз біраз өткен-кеткеннің басын айналдырғанмен, баяғы әңгімеге қайта орала алмадық. Мен қоштасып қайтып кеттім.

	* * *

	Қонақүйге келген соң менің көзім ілінбей-ақ қойды. Әлгіндегі есіткен Айгүлдің өмірін көз алдыма елестетіп жатырмын. Өмірдің белес-белесі жөңки көшкен бұлт сияқты түйдек-түйдегімен өтіп жатыр. Бірақ сол көш-көш оқиғаның басын біріктіріп, бір арнаға салайын десем, епке келмейді. Шым-шытырық. Баяғы Кенжебек пен Кенжегүл қайда? Ол аз болса, мына қос-қосынан жүрген Айгүл мен Жеңістерге жол болсын. Бұл түйіннің бәрін шешу үшін қалайда қайта кездесуім керек. Осы ой мені түннің біраз жеріне апарса керек. Ояна келсем, күн арқан бойы көтеріліп қалыпты. Киіне салып емхана қайдасың деп тартып отырдым. Айгүлдің дәрігер екенін кеше сөз арасында аңғарып қалғам.

	Асыққанда не болса соның көңілге келе беретіні бар емес пе. Емханада дәрігердің кәдімгі «летучкасы» жүріп жатыр екен.

	«Күнде летучка өткізбесе, дүние өртеніп кете ме екен» деп медицинаның бұлжымас қағидасына да қаталдығым ұстап тұр. Әлден уақытта «жеделшінің» есігінен Айгүл көрінгенде жетіп барып, алыстан аңсап келген адамдай:

	– Сәлем бердік, Айгүл, – деп шап ете қалдым білем. Айгүл бетіме қарап біраз үнсіз тұрып қалды. Әлден соң барып:

	– Аға, сіз сырқаттанып қалғанбысыз? – деді әбіржи.

	– Жоқ, Айгүл. Мені сырқат етіп тұрған – сенің жайың. Сен Әбдеш кеткен соң не істедің? Соны білгім келіп еді.

	– Әбдеш кеткен соң?! Ол қайда кетіп еді? Не айтып тұрсыз, аға?

	– Айгүл, бұл саған жүрегін емдетуге келіп жүрген жігіттердің бірі шығар. Емдеп жіберсейші, – деді қасынан бір келіншек жымиып. Менің аяулы ойымды аяққа басқанына бұлданып қалдым. Өзімше бір мықты жауап беріп, ақсатып тастағым келді.

	– Иә, ғашықпын, қарындас, – дедім әлгіге. Ол артына бір қарады да, есіктің тасасына өтіп кетті. Енді Айгүлге бұрылдым: – Шын ғашықпын. Сырыңды қисаң нетеді?

	– Ағасы-ау, анығырақ айтыңызшы. Әлгінде Әбдеш кеткен соң дедіңіз, енді ғашықпын дейсіз. Бұл қалай өзі?

	– Ойпырмай, Аяш-ай, неге түсінбей қалдың? Кеше өзің айтып едің ғой Әбдеш қалаға оқуға кетті деп. Содан кейін қалай кездестіңдер? Мен соны сұрап тұрмын.

	– Ту, ағай-ай, – деді Айгүл, – сіз әлі сол әңгіменің соңында жүрмісіз? Сан-саққа жүгірткенше, түсіндіріп айтпаймысыз? Тіптен зәремізді алдыңыз ғой.

	Айгүл енді кешегі мен көрген Айгүлге ұқсай бастады.

	Ол мені бір ақ халат киген кісінің қасына алып келген. Өзі дәрігерлік қобдишасына бір заттарды ұқыптап салып жатыр. Есік сыртынан: «Бұлар сөйтеді, өз таныстарын кезексіз-ақ емдей береді» деген күңкіл естілді. Сөз иесі асыға кезек күтіп тұрғандардың бірі болса керек. Әдетте, бұндай сөзді кезек күтуге ерініп, тағат таппай, жұрттың бәріне жамандықты жамап жүретіндердің айтатынын талай көргенмін. Әлгінде маған да біреу ала көзін атып қалған еді. Дәу де болса, сол шығар.

	Айгүл жиналып болған соң «жүріңіз, аға» деп мені ілестіріп шыға бергенде жаңағы ала көз және сөйлеп қалды.

	– Бұлар өстеді, тіптен дәрігерлерді де ала кетеді. Өзінен басқаны қайтсін...

	Мен шамдандым. Үн қатайын десем, жақсы сөзге тілім оралмайды. Айгүл жайбарақат.

	– Ағасы, емдейтін дәрігер мен емеспін, іште. Кезегіңіз келгенде енерсіз, сырқат адамның күйгелектене бергені денсаулыққа залал, – деді. Жүре түсіп маған бұрылды. – Ал, ағасы, сіздің өтінішіңізді қалай орындауымды білмей тұрғаным, мен бас дәрігердің тапсыруымен алыс ауылдағы бір науқасты көріп қайтуым керек. Енді не істесек екен?

	Мәссаған! Шынында да, енді не істесем екен. Шынымен-ақ әбіржідім. Бір-ақ жолы қалды – бірге жүру.

	– Дәрігерлердің қағидасына қарсы болса да айтқаныңызды істейін. Тек есіңізде болсын, әңгімені қайтар жолда айтамыз. Онда да науқастың жағдайы жақсы болса. Келістік пе?

	– Бар тілеуім сол науқастың тез түзелу жолында...

	– Аға, – деді Айгүл қайтар жолда. – Қаптап келіп қалған қатер жоқ екен. Сізді де әбден жәбірледі білем, кешіре көріңіз. Жат адамға жария етуді керек етпейтін сыр болатынын өзіңіз де білесіз ғой. Мен сол сырды да жасырып, жасқанып жатқаным жоқ. Өткенде де өтініп ем, күле көрмеңіз, келемежке айналдырмаңыз.

	– Айналайын, Аяш, жасырмай айт, бәрін айт. Ағам деп айтшы...

	– Ағасына айтылмайтын сыр болса ше?..

	– Онда... Онда... Мейлі, бәрібір айтшы, Аяш.

	– Онда... онда... тыңдаңыз, аға, – деді Айгүл әсем жымиып.

	* * *

	Сонымен, Әбдеш қалаға кетті.

	Кетерінде менімен ұзақ сөйлесті. Бар ақылын айтып жатыр. Шынын айтсам, ол өсиеттің құлағыма құйылып жатқаны шамалы. Бұл бұрын ешкімнің етене болып айтқан әңгімесін есіте қоймағаннан болар, шамасы. Мен дегенің бұған дейін ағайынның ақылын тыңдап көріппін бе. Әйтеуір, ұнап жатқаны – Әбдештің жақын тартып, жайма-шуақ сөйлеуі. Осының өзі мен үшін жан жұбатар жаңалық сияқты.

	Әбдештің езіле айтқаны – менің ертеңгі халім. Ол қалай да мені қалаға әкетпек, бұл жерде қалдырғысы жоқ.

	– Әбдеш аға, қалаға барғанда қайда тұрамыз?

	Аңқаулығым болса керек қой, әйтпесе қалаға барғанда қайда тұратынын оның өзі біліп жатыр деймісің.

	– Бірдеме етерміз.

	Сол «бірдеменің» аяғын сөзге айналдырғаннан өзге ештемені ашып айта алмайды.

	– Сіз оқымайсыз ба, аға? Енді киімі мен тамағын тегін беріп жатқан детдом жоқ, оны қалай етесіз?

	– Тіптен болмай бара жатса, мен оқуды қоя тұрамын, жұмысқа орналасам.

	– Ол болмайды. Сіз оқуыңыз керек, түсінесіз бе?.. Мен аптығып кеттім білем, Әбдеш әбіржіп қалды.

	– Оқимын ғой, Аяш, оқимын. Тек сырттан оқуға да болады ғой деп жатқаным да.

	– Оқисың...

	– Оқимын...

	Біздің дауымыз да осымен таусылып, уәдеміз де осы түйіннен аса алмады.

	Бұрын байқамаушы ем, нақ осы жолы жанашырым бар екен ғой... мені арман аялай бастады.

	Бұл қиялдың көкесін мен Әбдеш кеткен соң көрдім. Оқу біткен, бұрын ызың-шумен байқамайтын уақыт дегенің ұзап кеткен. Жиі-жиі Әбдеш ойыма түсе береді, ол ойыма түскен сайын баяғы бір қоштасарда қолды болған арман алдымнан көлденеңдеп кетпей қойды. Бұрын жәбір көріп, қиналсам әлсіздігімнен көруші ем, енді айыпкер тек әлсіздік емес, ата-ананың, ағайын-туғанның жоқтығы сияқтанады да тұрады.

	Әбдеш келді.

	Оқуға орналасыпты. Менің де жағдайымды жайғастырып келсе керек. Қаладағы интернат-пансионға ауысатын болдым. Үйренген үйімнен, мейірімді мектебімнен ажырасу қиын-ақ соқты, амал не, айыбым болмаса да ауызға ілінген атағым ажыратты. Баяғы

	бұзақылар тиісетін күннен кейін кейбіреулердің келемеж етпек болғанын, кемсітпек болғанын айтып едім ғой. Сол әңгіменің аяғы ұшыққа айналып, директорымыз қимаса да құтылудың амалына көшсе керек. Тіптен Әбдештің артына мінгестіріп жібергендей-ақ бар жол қағаздарымды туралап, сылап-сипап шығарып салды. Осылайша мен қала мектебінің оқушысы болдым.

	Жаңа жағдай, жаңа жер дегендей, қалада алғашқы күндері көңілім көтеріңкі болып жүргенмен, үйреніп қалған ортамды қия алмаймын. Баяғы асыр салып ойнап жүрген жолдастарымды жиі-жиі еске ала беремін. Пансиондағы жағдайым да сол балалар үйіндегіден көп өзгеріп бара жатқан жоқ. Ондағы көрген жоқшылығымыз мұнда да жетерлік, көшедегі көлбеңдеп жүрген кейбіреулерді көргенде көңіл шіркін көкке ұмтылса да, иығымыздан асып кете алмаймыз. Сондықтан бізді қайда барсақ та «пансионның қыздары» деп анадайдан атой салып тұрады.

	Алғашында интернаттағы бөлмелес қыздарым да, кластағы оқушылар да, тіптен кейбір оқытушылар да бұл қайдан келген пәле дегендей одырая қарап жүрді. Кейбір сабақта «осы сені қайбір жарытып оқытты дерсің» дегендей шұқшия сұраған сыннан да өткізіп алады. Абырой болғанда, әйтеуір, оқуым дұрыс болатын, оның үстіне мына жағдайдан кейін өзім де кітаптан бас алмайтын болып алдым.

	Әбдеш құрылысшылар техникумына түскен екен, соның жатақханасына орналасты. Оның жағдайы менен гөрі де ауырлау. Маған ғой, әйтеуір, аз болса да тамақ пен киім береді, ал оның бар ермегі – стипендиясы. Сондықтан ол да баяғы балалар үйіндегі формасын жамап-жасқап, үстінен тастамай, талайға дейін сүйретті.

	Міне, қаладағы өмір осылай өтіп жатты. Басқаша сыр ашпайды.

	* * *

	– Ағасы, – деді Айгүл аз үнсіздіктен кейін. – Сол бір кездегі мектептегі қыздарға деген көзқарасты өзіңіз де жақсы білерсіз. Қит етіп қия бастырмайтын. Тобыңнан бөліне қалсаң, бейтаныс біреуге кездесе кетсең, «ол кімің, неге келеді, не істеп жүрсіңдер?» деген сияқты қайдағы бір сұмдық сұрақтармен сабалап, «қашайын деп жүр екен» деген дәлелді алып шыға келетін. Онысы дұрыс та шығар, немесе соғыстың кесірінен мектептен ептеп бойы суынып қалған қазақ қыздары оқуға онша ентелей қоймайтын.

	«Қашу» деген қайғыны ойламақ түгілі, қайта қашсам паналар жерім осы интернат деп жүрген менің де қашу дақпыртымнан қамшы жегенім бар. Ол былай болды.

	– Аяш, адырға шығып гүл теріп қайтсақ қайтеді. Бойымды бір қуаныш кернеп кетті.

	– Мақұл, Әбдеш.

	Артынша-ақ ойланып қалдым. «Мені жібере қоя ма?» Осыны сезді білем, ол кібіртіктеп тұрды да:

	– Сен бір қыздардың үйіне барып, сабақ оқып қайтамын дей сал, – деді.

	Оны кімге айтатынымызды екеуміз де сезіп тұрмыз. Мен солай еттім.

	Қаланың шетіне қарай жүретін автобустың аялдамасына келе бергенімізде «Әбдеш!» деген дауысқа жалт қарасам, жас қалпы өзіммен ыңғайлас бір қыз бізге қарай қол бұлғап тұр. Әбдеш мені солай қарай сүйрелей жөнелді.

	Сіз, Аяш боларсыз, – дейді бейтаныс қыз біз жақындай бере-ақ. Ай-шай жоқ қолымды қысып қойып, еркін сөйлеп тұр.

	– Мен Жібекпін. Әбдеш сіз туралы көп айтатын, үнемі мақтап жүреді. Қарындасы болған соң солай етер деп ойлаушы ем. Шынында да, мақтауға тұрарлық екенсің. Танысқаныма қуаныштымын.

	Әбдешке қарасам, күннің бүкіл әлемдегі шуағын жалғыз өзінің бетіне үйіп-төгіп қойғандай. Менің көңіл күйім табан астында іри жөнелді. Оның сырын өзім де білмеймін. Әңгімелеріне араласқан болып бұны түсінбей тұр. Шынын айтсам, бұл беймазалыққа өзім де түсініп тұрғаным жоқ. Әйтеуір, осы бір қалыпқа салып тұрған бір күш бар. Оған қарсыласайын десем, дауылға көлденең тұрған бетегенің бір талы құрлы да қауқарым жоқ.

	Жібек:

	– Аяш, неге қысылып тұрсың? Таныс болмағанға тартыншақтана берме. Әлі-ақ араласып, ағайын-туыс болып кетеміз, – деді.

	Менің жүрегіме иненің ұшы шаншылғандай дір етті. Әбдеш сөйлейтін емес.

	– Е, келіп қалғансыңдар ма? Көп күткен жоқсыңдар ма? – Көзімді көтерсем, қарсы алдымда қолына дорба ұстаған, домбал беттеу, тапалтақ мығым жігіт тұр. Көзқарасы жайдары, қабағы жазық.

	– Асқар, мынау Аяш! – деді Жібек бәрімізден бұрын тіл қатып. – Танысып қой, Аяш, біз бірге оқимыз.

	Таныстық. Автобусқа отырарда әлгі Асқар атты жігіттің құлағына Жібектің сыбдыры арқылы бірдемелер құйылып жатты. Ол Жібекті демеп, басқыштан шығарып, күлімсіреп маған көз тастайды. Менің бетім ду ете қалды. Жанарым жетпесе де көкірегім сезіп тұр – отқа түскен көмірдей болған шығар. Теріс бұрыламын, жан-жағыма қараймын, әйтеуір, әрекетімді көбейтіп келемін. Осыны сезді білем, Әбдеш те жол-жөнекей үн қатқан жоқ.

	– Ал, жолдастар, – деді Асқар автобустан түсіп былай шыға бере. – Енді менің мына кең байтақ жатқан далама келдіңіздер. Әлгі Некрасовтың өлеңіндегі «Мороз-воевода дозором, обходит владенья свои» дегеніндей, мен бүгін өз иелігімді түгел аралап шығуым керек. Сендер шаршап-шалдығу дегенді білмейсіңдер. Бұл – міндет. Менің даламда жасырын сыр, жасық көңіл, жарымес әдет дегендер болмайды. Бұл – ескерту. Қош келіпсіңдер!

	Ол баяғы дорбасын арқалап алып, миығынан бір күліп қойып, алға түсіп жорта жөнелді. Біздің қаламыздың да, даламыздың да бір ерекшелігі болушы еді. Шамасы, бұл ерекшелік оңтүстіктің барлық қалаларына тән-ау. Қала қойнауындағы өзенді қуалай екі жағаға орналасқан. Осылайша өкпесін қысып отырмаса, өзен өзімшілік жасап, суын шашып кететін сияқты. Сол өзімшіліктің әсері болар, әр жерден ирелең-ирелең етіп қаланы да соңына ертіп отырған. Өзеннің өтуіне жол бергені болмаса, қаланың айналасы қаптаған төбелер, ал анадайда алысырақтан ақ басты таулар торып тұрады. Дала деп шыққан даланың өзі де қызық. Шөккен түйенің өркеші сияқты: бір төбесіне көтерілсең, алдыңнан екіншісі шыға келеді. Оларды тауысу мүмкін емес, сондықтан қайсысы биік, қайсысы аласа екенін де аңғара бермейсің, әйтеуір, тізбектен тізбекке өтіп жатқаның.

	Асқардың бізді бастап келе жатқаны – осы тізбектің бастамасы. Ол қалаға жақын, тік, әрі теріскей бетте болғандықтан, көктем көп игере алмапты, көгерген шөп жайдақтау, батпағы да құрғай қоймаған.

	Аяғым тайып титықтап келе жатқанымды сезді ме, Асқар және тіл қатты.

	– Аяш, сен ренжіп келесің-ау деймін. Көңіліңді көтерейін. Мына тұрған ең даланың бәрі менікі, несін аяйын, осы төбені саған сыйладым, – деді қолтығымнан демеп.

	Бәріміз күліп жібердік, бірақ ентік басылар емес. Әйтсе де демалып қалған сияқтымыз. Көктемнің нағыз құдіретін біз төбені анық иемдегеннен соң көрдік. Айналаның бәрі жасыл кілемге оранған. Көкке шағылысқан күннің нұры көз ұялтады.

	Алыстағы адырлар сағымданып көрінеді. Дел-сал болған дене ширай түскен сияқты еді, аздан кейін және балқи жөнелді.

	Біз асыр салып көп жүрдік. Қолтығымызды толтыра гүл тердік, төртеу-ақ болсақ та ойын ойнап, би биледік. Барлық әрекетімізге мұрындық болып жүрген – Асқар. Әнді бастаушы да, ойынды ұйымдастырушы да сол: «тря-ля-ля» деп оркестр де бола қояды. Жібектің де мінезі жайдары екен. Ә дегенше-ақ мені өзіне үйіріп, еркіне билеп алды.

	– Аяш, мына даланың әсемін қарашы!

	– Көріп келемін ғой оны, Жібек.

	– Жо-жоқ... сен жөндеп қара. Айналаның бәрі біздің келгенімізге қуанып тұр. Әне, қара, топырақ та күлімдейді, тіптен жер билеп жатыр.

	– Билеп жатқан жер емес, жер тышқаны ғой, ін қазып, топырақты атқылап жатқан.

	– Мейлі кім болса да, әйтеуір, жер билеп жатыр.

	– Аяш, – деді Жібек аздан соң. – Сенің ауылың да осындай әсем болар. Көз тігуіңе қарағанда, есіңе алып келе жатқан сияқтысың.

	– Менің ауылым жоқ, Жібек!

	– Ауылы жоғы қалай? Әлде, қалада өстің бе?

	– Ауылда-ақ өстім. Бірақ сол ауылдың қайда екенін білмеймін.

	Балалар үйінде тәрбиелендім.

	– Туған-туысқаның бар ма?

	– Оны да білмеймін. Бар болушы еді. Ағайым бар сияқты, әке-шешем де бар еді, жеңгемді жақсы көруші ем. Соның бәрінен бейхабармын.

	Мен Жібекке өз өмірімді айтып бердім. Оның жүзі тұнжырап сала берді. Бетіме қараған сайын көзіме жас үйіріле береді.

	Сенесіз бе, дәл сол мезгілде Жібектің жүзі айна сияқты болып кетті. Мен өзімді-өзім сол айнадан көріп тұрмын. Қарай түсем. Қараған сайын қабағым қабыса береді...

	Аздан соң Жібек орнынан шұғыл көтеріліп, қолымнан сүйрей жөнелді.

	– Кеттік, Аяш! Жігіттерге барайық.

	Біз жүгіріп келеміз. Жібек: «Қамықпа, Аяш! Әлі-ақ бәрін табамыз» деп қояды ентігін баса алмай. Асқар мен Әбдеш ойларында ештеңе жоқ, бір шөбі шүйгіндеу жерге келіп дорбаларын ақтарып отыр екен. Қағаздан дастарқан жасап, үстіне нан кесіп қойыпты.

	– Қане, қыздар, жайғасыңдар. Азсынбаңдар. Менің иелігімде отырып ауызға салған бір түйір нанның өзі бір күнге тағам болады, – деді Асқар бізді жайластырып жатып. Әбдеш дорбадан бір шөлмекті алып, қалайы кружкаға құя бастағанда бетіне таңдана қарап ем, «Су ғой, Аяш», – деді.

	Асқар болса маған тігіле қарап тұрды да:

	– Оның су екені рас. Ал мынау шарап, – деді екінші шөлмекті ашып жатып. Жақтырмасам да маған ұсынар деген ойдан аулақ болғандықтан, үн қатқаным жоқ. Шөлмек ашылды. Ішімдіктің сөзді көбейтетін әдеті емес пе «ал, алмаймын» деп отырып бәрі де дәм татты. Кезек маған келгенде үзілді-кесілді бас тарттым. Асқар мен Жібек жалбарынып жатыр, Әбдеште үн жоқ. Қолқа қалыңдап бара жатқан соң орнымнан тұрып:

	– Онда мен қайтамын, – деп едім, Әбдеш ере түрегелді.

	– Жарайды, ішпей-ақ қой. Қайтсаң, мен де бірге жүрейін, – деді.

	Жүзінде реніш дегеннің ізі жоқ. Тек «кешір» деген пиғыл білінеді. Табан астында көңілім өзгеріп сала берді. Бәлсінгеніме ренжігендеймін. Аңырап қалған Асқардың ұсынулы қолындағы ыдысты алып «аздап ішейін» деп бір-екі ұрттадым-ау деймін, өзегім өртеніп кеткендей болды. Шашалып жатырмын.

	Әбдеш су алып ішкізді.

	– Бекер еттің, Аяш! Ішкің келмесе, несіне қиналдың, – деп қолын иығыма салды.

	– Ештеңе етпейді, аға, – дедім бір үлкен жұмысты бітіріп салғандай еркелеп, оның мойнынан құшқан болдым. – Жібек те ішті ғой.

	Және біраз отырдық. Ептеп денем босайын дегені болмаса, көп өзгере қоймаған сияқтымын. Басқаларға қарасам, бәрі де көңіліне көңіл қосып алғандай, жүздері алаулап тұр.

	Не керек, кері ораламыз деген мезгілде күн күңгейді аралап өтіп, батысқа басын әжептәуір иіп қалған мезгіл еді. Қайтарда Асқар және бір өнер шығарды.

	– Жүріңдер, ана төбенің үстінен қала тегіс көрінеді. Мен сендерге иелігімдегі қаламды да қолыммен көрсетейін, – деп оңға бұрылды. Соңынан ердік.

	Бұл жерден, шынында да, қала қолмен қойғандай болып көрінеді екен. Барлық көше білеуленіп, заводтардың мұржасы аспанға дем атып тұр.

	Әбдештің техникумы, біздің мектеп, Жібектің институты (Жібек медициналық институттың бірінші курсында оқиды екен) тегіс көрінеді.

	– Қаланың бір бұрышынан баспана бергеніңе құлдық, – деді Жібек Асқарға. – Ал, жүріңдер, кетейік.

	Төбенің бұл тұсынан тік түсу мүмкін емес. Айналып өту керек, ол біраз жер.

	– Мына бейіттің арасымен дік ете қояйық, – деді Жібек, және ұсыныс жасады. Мен жүрексініп ем, жекіп тастады. – Неменеден қорқасың. Өтеміз де кетеміз.

	Біз өтіпкетеміз. Томпиып-томпиып жатқан жер. Кейбіреулерін қоршап, басына құлпытас қойыпты. Оңды-солды қарап келе жатып, қоршаусыз моланың басындағы құлпытасқа ұқсамайтын, үлкендеу жарқышақты тасқа көзім түсіп кетті. Жазылған жазуы да ерекше. Алғашында аңырап тұрып қалыппын. Алдымда бара жатқан Жібек байқамай біраз ілгеріліп кеткен. Олармен ісім жоқ, бұрылып әлгі тасқа жақын бардым. Қараған сайын көз алмаймын, көңілдің бір түкпірінде қалған бірдемелер көз алдыма орала кеткендей болды. Құлағыма бір еркелеткен дауыс, қайдағы бір ызың-шу келе ме, көзіме тау елестегендей. Осы шашыраңқы елестің бәрін бір ізге түсіре алмай тұрғанымда, Жібектің дауысы естілді.

	– Не қып тұрсың, Аяш? Айгүл атты адам дүниеде жалғыз сен деп пе ең? Бұрын да біреу болған шығар.

	Оның дауысы алыстан естіледі. Құлақ асқаным жоқ.

	– Осы бір төмпешіктің астына төрт адам сыйып кеткені ме? Неге бірге жерленді екен? Аттары да қандай әсем: «Кенжебай, Айгүл, Еркетай, Жеңіс».

	Бұл – Әбдештің дауысы. Әнтек бұрылып бетіне қарадым. Оның сұсы бұзыла бастағаннан өз әлпетімнің әлем-тапырақ болғанын шамалап тұрмын.

	– Не болды, Аяш?

	– Әбдеш, маған осы аттың бәрі таныс сияқты. Білетін сияқтымын бәрін. Тіптен қазір бәрін көріп те тұрған сияқтымын.

	– Аяш, Аяш... Саған не болды? Әлде, әлгі шарап шаршатты ма?

	Жібек келіп құшақтай алды. Менің көңілім босап кетті.

	Даусым сыбырлай шығады.

	– Жоқ, Жібек. Мен білетін сияқтымын осы кісілерді. Менің ағамның аты Кенжебек сияқты еді. Айгүл жеңгем болса керек.

	Сөзге Асқар араласты.

	– Сонда Еркетай мен Жеңіс кім?

	Асқардың менің өміріммен толық хабардар екенін сездім. Мені жеңгем Еркетай дейтін. Ал Жеңіс... Оны білмеймін...

	Әйтеуір, ағайым аттанарда осы бір «Жеңіс» деген есімді жиі-жиі атап еді.

	– Аяш-ау, сенің өз атың Айгүл ғой. Еркетай десе, міне, еркелеп шауып жүрсің. Қайдағы қара тасқа келіп қайғырғаның не? Көңілден.

	Батыл сөйлегенсінеді, бірақ өзі де босаңсып тұр. Бағанағы Жібектің даусына ұқсамайды.

	Қолындағы гүлін апарып тастың үстіне қойды. Әбдеш пен Асқар да солай етті. Менің буындарым былбырап, тізерлеп отыра кеттім. Гүлдер молаға төгіліп жатыр. Қос қолыммен көзімді баса қойдым. Қатуланайын десем, қауқарым келмейді. Көз жасым көл болмаса да, көкірегім еңіреп тұр. Жібектің де көзі жіпсіген. Әлден соң есім жиналғандай. Жібекті құшақтап:

	– Мен бұларды туысым деп тұрғаным жоқ, тек белгісіз біреулер есіме түсіп кетті, апамды сағындым, – дедім. – Қайда екен менің ауылым, бар ма екен ауылым, бар ма екен апам...

	– Аяш, мен сенің ауылыңды бәрібір табамын, – деді Әбдеш келіп қолымнан ұстап.

	– Апаңды да табамыз, – деді Асқар.

	* * *

	Біз қалаға оралдық. Төбедегі төгілгенім түк емес екен. Көз жасын көл қылудың көкесін интернатқа оралған соң көрдім.

	Бөлмеме кірмей жатып-ақ қыздар тәрбиешілердің бөлмесінің есігін нұсқады.

	– Тезірек төбеңді қылтит немесе көкеңді көресің, – деді қыздардың бірі «жақсы» көретін тәрбиешілеріміздің тілімен. Осы сөздің өзі-ақ жеткілікті. Мені іздеп жатқан, сыртынан «жан алғыш» деп ат қойып алған апайымыз болса керек. Табалдырығынан жүрексініп аттадым.

	– Әй қыз, сен қайда жүрсің?

	– Қыздардың үйіне сабақ оқуға барып едім.

	– Қай қыздың үйіне?

	– Күлзейнеттің...

	– Күлзейнеттің... Көкуін қара мұның. Күлзейнет сені көрсем көзім шықсын деп отыр ғой.

	Менің көзім туфлиімнің тұмсығын тіміскілей бастады. Күлзейнеттің үйіне барып сұрағаны рас болса, оның да «көкесін көзіне көрсеткенін» сезіп тұрмын.

	– Әй, айтамысың шыныңды, жоқ па?

	– Апай, гүл теруге шығып едім...

	– Гүл теруге? Кіммен шықтың?

	– Жібекпен.

	– О кім Жібек деген?

	– Студент...

	– Студентпен қайдан таныс болып жүрсің?

	– Ағайым таниды екен.

	– Қай ағайың тағы? Сенің ағайың бар ма еді? Онда интернатта не жеп жүрсің, кетпей соның соңына еріп.

	– Балалар үйінде бірге болған едік.

	– Ә... балалар үйіндегі ағайларың ба?.. Ондайдың бәрі ағай сендерге, білеміз оны.

	Мысқылдай күлген болды. Неге күлгеніне түсінбеймін.

	– Және кім болды?

	– Әбдеш аға, Асқар...

	– Асқарың кім?

	– Ол да студент.

	– Иә, түсінікті. Студенттермен серуен құрдым де. Рақаттанған шығарсыңдар. Ал гүлің қане терген?

	– Бейітте қалдырып кеттік. Көкем аттас адам бар екен, соның басына қойдық. «Көкем» деген сөзімді келемеж деп түсінді білем, апайым бұрынғыдан да бетер шабыттанып кетті. Мені жерден алып жерге соғады. Бұл жағдайда балталаса тіл қатудың керегі жоқ – үнсізбін. Мені олай-бұлай лақтыра беру де күшке түсіп жатса керек, апайым орнына тұрып есік пен төрдің арасын аршындап жүрген. Бір кезде баж еткен даусынан шошып кеттім.

	– Әй, мынауың не сенің? – деп жамбасыма нұқып қалды. Екі жанары шарасынан шығып, менің маңдайыма сарт етейін деп тұр. Үрейім ұшты.

	– Нені айтасыз, апай?

	– Мынаны айтамын, мынаны... – Жаңағы нұқу жалғызсырамасын деді ғой деймін, жұптап жатыр. – Мына көкала сатпағың не?

	– Өзім де ойланып қалдым. Көкала сатпағы несі? Ептеп қарасам, жамбасыма көк жұғып қалыпты, бұл бағана Жібек екеуміз таптап жүрген көктің бояуы болса керек. Оны бұрын байқамаппын.

	– «Әй, көктем-ай, көктем... қанша мейірімді болсаң да, кегіңді қайтармай қоймайсың-ау. Көңіліңді сыйлағанмен, бояуыңды сыйламай-ақ қойсаң нетіп еді. Енді, міне, «көктемді» шынымен-ақ көретін болдым».

	– Бара бер бөлмеңе. Кешке сөйлесеміз...

	Ол кісі басқа сөз айта алмады. Көбірек сөйлесе, күл-талқаны шығып кетейін деп тұр. Мен бөлмеме келдім де, ерікті көзіме бердім. Кешкі тамаққа да барғаным жоқ, басымды жастыққа орап алып жаттым да қойдым.

	– Аяш, – деген мейірімді дауысқа құлақ түрсем, ертең ерте өзіме рұқсат беріп жіберетін апайым екен. – Сен неге кешіктің, түске келемін деп едің ғой. Шарқ ұрып іздемеген жеріміз қалмады. Үйірме жұмысын ұмытып кеттің бе? Бекер болған...

	– Бекер болғанын біліп жатырмын, енді не істейін?

	– Орныңнан тұр, тамақтан. Сонан соң біздің бөлмеге кел.

	Әбіржи бермей есіңді жи. Ол кісі сөзге келген жоқ.

	«Біздің бөлмедегі» әңгімені мен сезіп жатырмын. Бардым. Көрдім. Естідім. Бәрі де белгілі сөз, менің «адам болуымның қамы» «менің жұртты бұзбауымның керек екендігі», «егер тыйылмасам, тайып тұруға тиіспін», тағы-тағы сол сияқтылар.

	Білген бір-ақ жаңалығым – Әбдештің жайы. Менің жүріс-тұрысым, мінез-құлқым борша-боршаға бөлініп, жік-жігімен талқыланып жатқан мезгілде бір апайымыз:

	– Бағанағы бірге келген жігіт кім? – деді.

	– Құрылыс техникумының студенті.

	– Түн бойы тентіреп жүретін не қылған студент? Мен оны әрдайым кешкілік вокзалда көремін, вагон тиеп пе, жүк түсіріп пе жүреді.

	– Мүмкін емес!

	Мен батыл айттым. Қалай болғаны? Әбдеш мені алдап жүргені ме? Жоқ, мүмкін емес! Соңғы сөзімді дауыстап жібердім білем, бәрі аң-таң болып қалды.

	– Әй, «мүмкін емес» бар бөлмеңе. Екіншілей бұл мінезіңді сезсек – сенсіз де күн көреміз.

	Бұл – «көке көрсеткіш» апайым. Кеттім. Түннің қалай өткенін өзіңіз де сезіп отырған боларсыз. Таң атты. Әбдешті тағатсыз күтемін. Ол келетін емес. Жатақханасына жете алмаймын, «желкең ойылады» деп ескертіп қойған.

	Бірнеше күннен соң Жібек келді. Бар сырды сонда білдім. Әбдештің бұлай қарай аяқ басуына тыйым салған екен.

	Интернаттың төңірегінде төбең көрінсе, мойның үзіледі деп ескертіпті. Кешкілік вокзалда көбірек жүретіні де рас болып шықты. Жалғыз стипендияға жалғама керек, Асқар екеуі кешкі мезгілде жұмыс істейтін көрінеді. Әй, құрысын, оның өмірі, өксігін жаза алмай-ақ қойды-ау.

	* * *

	– Міне, аға, менің қала мектебіндегі өмірімнің қоңдысы осы. Қалғанының бәрі қарапайым. Және не айтайын? – деді Айгүл маған қарап. Біраз үнсіз отырдық.

	– Жібек қайда?

	– Жібек осында. Бағана сізге әзіл айтып бара жатқан кісі – сол Жібегіңіз. Асқар да осында, біз көрші тұрамыз.

	– Аяш, Әбдеш екеуіңіз қашан қосылдыңдар?

	– Оны айтуға болар ма екен, ағасы...

	– Бағана айтамын деп уәде етіп едің ғой.

	– Уәде уәде ғой... Тек... Мейлі, тыңдаңыз...

	* * *

	Мектеп те бітті. Енді қайда барсам да ерікті адаммын. Мені қинағанның өзі де осы еріктілікке қол жеткен заман. Аттестатымды алған соң алды-артымның барлығы аңырайды да қалды. Бұрын қайда бару, не істеу керек екендігін көзімізге шұқып көрсетіп отырушы еді, енді елең ететін ешкім жоқ. Не істеу керек?

	Жолбасшым және де Әбдеш болды. Ол техникумды бітірген, жолдаманы қала құрылыстарының біріне алыпты. Оқудан соң демалайын деген ойы да болған жоқ, бірден қызметке кірісті.

	Енді баяғы мен салатын қиғылықты ол да салды.

	– Институтқа түсесің, оқисың.

	– Мен оқу оқып жарытпаспын, жұмысқа орналасайын, аға.

	– Жоқ, оқисың. Оқығанда Жібектің институтына түсесің.

	– Түсе алмасам, қайтемін?

	– Түсесің.

	Жібек пен Асқардың да айтар сөзі осы.

	– Мен оқуға түссем, медициналық училищеге түсемін. Соның екі жылдық бөліміне тапсырамын документімді. Басқа жаққа бармаймын.

	Бәріміз осыған келістік. Ендігі қайғы – сол оқу басталғанға дейін қайда болу керек? Оны да Әбдеш шешті.

	Біз қалалық бақта жүргенбіз. Түс қайтып, салқын түсіп қалған мезгіл еді. Жұрт қарасы көбейе бастады.

	– Сыртқа шықсақ қайтеді, – деді Асқар.

	– Онда менімен бірге жүріңдер. Бір жерге барып қайтайық, – деді Әбдеш. Қарсы болғанымыз жоқ. Ол бізді қаланың шеткерірегінде орналасқан бір көшеге алып келді. «Бұл жерде не көрсетпек деп бізге деп келе жатырмыз. Жекелеу тұрған бір үйдің тұсына келгенде Әбдеш бізге «тырс етпеңдер» деген белгі берді де, ішіне кіріп кетті. Аздан соң бір қартты ертіп шығып:

	– Ал үйге кіріңдер, – деді. Біз бір-бірімізге қарадық.

	– Кіріңдер, қарақтарым. Өз үйлерің ғой, жатсынбай жайғаса беріңдер.

	Сөйлей шыққан қарт кісі бізге есікті айқара ашып, кіретінімізге кәміл сенетіндей мінез көрсетіп тұр. Ішке кірдік. Әбдештің соңына еріп оң қанаттағы бөлмеге өттік. Ортадағы төрт тағанды жайпақ үстелдің үстіне шай қамы жасалып қойыпты. Жайғаса бергенімізде әлгі қарт және кіріп:

	– Айгүл қайсың, қалқам? – деді.

	– Мен едім, апатай.

	– Онда бері шыға қойшы. – Ауызғы бөлмеге шыққан соң: – Сенің өз үйің ғой, маған ептеп көмектесіп жіберші, – деді. Мен аң-таңмын. Өз үйі несі? Бетіне қарасам, ешқандай із білінбейді. Көмектесіп жатырмын. Бар ойым мына сөзді үйдегілер есіте көрмесін деп жүрмін. Өйтпеңіз деуге көңіліне тиемін бе деп қиналамын, бетінен алғым келмейді.

	Шайды алып кірген соң да:

	– Ал, қарақтарым, шай іше беріңдер. Қызметті мына Айгүл өзі жасай берер. Мен бір жерге барып келмек едім, – деп шығып кетті.

	Әбдеш:

	– Мақұл, апа, – деді.

	Жібек көз қиығымен: «Мына кісі не деп барады», – деді. Мен екі иығымды бірдей көтеріп: «Түсінсем бұйырмасын», – дедім.

	Асқардың ештеңемен ісі жоқ.

	Қарт кісі анық ұзады-ау деген кезде Жібек қолындағы шынысын қоя салды.

	– Әбдеш, сен әуелі бізге түсіндіріп қойшы. Бұл кімнің үйі?

	– Менің үйім.

	– Саған қайдан үй біте қалды?

	– Үй бітпегені рас. Бірақ пәтерге тұруға правам бар емес пе? Пәтерге тұратын болдым.

	– О, онда құттықтаймыз, – деді Асқар қолын созып.

	– Айгүлді де құттықтаңдар.

	– Не үшін, – дедім шап етіп, әлгі кісінің сөзі де құлағымда, неменеге құттықтайды?

	– Бұл сенің де үйің.

	– Қалайша? Мен сізге үй ізде дегенім жоқ қой... Бәріміз тым-тырыс болдық.

	Үнсіздікті Әбдештің өзі бұзды.

	– Аяш, – деді ол төмен қарап отырып. – Сен мені дұрыс түсін, қалқам. Менің ойымда ағаңмын дегеннен басқа ештеңе жоқ. Мен пәтерді бір адамға алдым не, екі адамға алдым не, бәрібір бөлменің қаржысын төлеймін. Сені де осында болсын деген ойым еді. Апама да қарындасым екеуміз тұрамыз деп айтып қойғанмын. Сені өзімсініп жатқаны сол.

	Мейлі, өзің білесің. Ең болмаса, оқуың басталғанша осында тұра тұрарсың. Мен уақытша басқа жақта бола берейін. Міне, бар сыр осы... Ал, қане, енді сенің оқуды бітіргеніңе бір шай ішіп жіберейік. – Мойнын Асқарға бұрып ыңғайсыздана күліп қойды да: – Шөлмектің шатағын бір көріп едік қой. Сондықтан алмадым, кешірерсің, – деді. Асқар оны қостап:

	– Беті аулақ, – дегені болмаса, басқа сөзге келген жоқ. Шынысы да жерде тұр. Түйінді және Жібек түйді.

	– Әбдештің айтқаны дұрыс. Аяш ертеңнен бастап осында келеді. Тіптен керек болса, мен де келіп алайын.

	Басқа сөз айтылған жоқ. Бәрі де осы тоқтамнан аса алмаған сияқты. Үнсіз келісіп отырмыз. Менің көңілімді бір құйын көтеріп барып, қайта басылды. Және де жалғыздығымды ойладым. Есіме баяғы мола басындағы тас түсті. Әбдештің сонау бір кездегі түнгі бейнесі көлденеңдеп жүр...

	Біз ұзақ отырғанымыз жоқ. Қайтар кезімде Әбдеш қарт кісіге алғыс айтты.

	– Апа, рақмет. Қарындасымыз екеуміз ертең көшіп келеміз.

	– Сөйтіңдер, қарақтарым. Сендер де келіп тұрыңдар.

	– Келеміз, апа, келеміз. Тіптен әлі келуден мезі қылармыз. Жібек кемпірдің қолын сілкіп жатыр.

	Көшіп келдік. Көшіп келгеніміз ғой – шамаданымды арқалап мен келдім, киім-кешегін көтеріп ол келді. Алғашқы күндері Жібек жиі араласып, түнеп кетіп те жүрді. Әбдеш екі-үш рет үйде болмады. Мен экзаменімді тапсырып, техникумға түстім. Студент деген бұйрық шыққан күні екеуміздің арамызда мынадай әңгіме болды.

	– Аяш, енді саған жатақхана беретін болар. Сонда барам десең, өзің біл.

	– Сіз қайтесіз, аға? Жалғыз өзіңізге қиын болмай ма?

	Қиын деп жатқаным – ара-тұра киімін өтектеп, шайын қайнатып беруші едім. Ә дегенде аузыма түскен сөзді айта салсам да, қобалжып қалдым. Осыны да міндет еткенім бе?

	– Мені қайтер дейсің. Баяғыдай жүре беремін...

	Мен түңіле түстім. Жүрегім өзімді таптап кетердей дүрсіл қағады. Бара ғой деген сөзіне қарап, кетіп қалғым келсе де зауқым соқпайды. Осы үйді қимайтын сияқтымын.

	– Егер тілімді алсаң, жатақханаға бармай-ақ қой. Осында тұра берейік. Кейінгі өмірді көре жатармыз.

	Жүрек дүрсілі тоқтан айырған желдеткіштей бірте-бірте саябырлай бастады.

	– Мақұл, аға. Бірге бола берейік.

	Әбдештің жүзі жайнап сала берді. Әрекеті де елгезек.

	«Өйтейін-бүйтейін» деп бөлмеден бөлмеге жүгіріп, әрнемені бір ұстайды. Ең соңынан тапқан ақылы болды-ау деймін:

	– Аяш, жүр, киноға барып келейік, – деді.

	Екеуміз тұңғыш рет жекеден-жеке киноға бардық.

	...Осылайша оқудың бір курсы таусылып, келесі курстың да жарымы ауып қалған. Өмір өтіп жатты. Әбдеш екеуміздің арамыз бұрынғыша. Кино, театр, ара-тұра өтетін жиын-кеш дегендерге бірге барамыз. Биге барсақ, бірге билейміз. Үйден шығарда жеке жүргенмен, қайтар мезгілде қолтықтасып қайтамыз.

	Бір-екі рет Асқар:

	– Әбдеш, осы сен өмірдің өз заңы бар екенін ойламайсың-ау деймін. Қашанға дейін қарап жүресің. Оң-солға көз салатын мезгіл болған жоқ па, – деп еді, Әбдеш жауабын селқос қайырды:

	– Қайда қашар дейсің, Асқар, сол оң-солың. Кезінде кездесер.

	Қазірше өмір мені өзеуретіп бара жатқан жоқ қой.

	Сырымды үйдегі апама да ашық айтқанмын. Ол кісі одан сайын мейірлене түсті. Екі сөзінің бірінде: «Бақыттарыңа қарай жақсы адам жолықса еді Әбдешке. Шайтан біреу кездессе, араларыңды суытып жібере ме?» деп уайымдайды да жүреді. Маған айтар ақылы: «Әбдештен айырылма, қылтың-сылтың біреуге кездесіп, көкеңнің көзіне шөп салма» дейді. Қысқасы, екеумізді де ешкімге қимайды. Қолынан келсе, екеумізді де бір-бірімізге матастырып-ақ қойғысы келеді. Әттең, көңілімізге келе ме деп кібіртіктей береді.

	Соңғы кезде Әбдеш екеуміздің сөзіміз батылдана түскен сияқты. Ара-тұра оқыған кітап-журналдардағы махаббат туралы мәселелерге дауласып та аламыз. Бұл әңгіме Жібек пен Асқар араласа қалса, қыза түседі. Маған «Аяш» деген үні де өзгешелеу естіле бастаған секілденеді. Бірде апам екеуінің әңгімесін құлағым шалып қалды.

	– Әбдеш, сен қашанғы қарап жүресің. Үйленбеймісің?

	– Кімге үйленем, апа?

	– Кімге деймісің? Айгүл ше. Ол кімнен кейін. Екеуіңді құдай өзі қосқан ғой, қалқам-ау.

	Әбдеш ұзақ үнсіз отырды. Терең күрсінді.

	– Апатай-ай, менің қамымды ойлайсыз ғой...

	– Жоқ, қалқам, мен Аяштың да қамын ойлаймын...

	– Аяш, Аяш...Апа, мына сөзіңізді Аяш ести көрмесін...

	Ол бөлмеден шығып кетті. Есіктің алдында алақандай бақ болатын. Соның ішіне барып, темекінің түтінін жұтып, сенделіп көп жүрді. Мен терезеден байқап тұрғанмын.

	Нақ осындай әңгіме біз Жібек екеуміздің арамызда да болды.

	Менің де жауабым – «Әбдеш есітпесімен» тынды.

	Және біраз уақыт өткен.

	Бір күні кешкілік Әбдеш мас болып келді. Арақ десе аза бойы қаза тұратын адамның мына түрін көргенде, төбеме қорғасын құйғандай болды.

	– Аға, мынауыңыз не?

	– Кешір, Аяш. Мен біраз күнге командировкаға жүрмек едім. Жолдастарым кездесіп қалып... нетіп алдық...

	– Асқар да болды ма?

	– Асқар?!. Жоқ, ол болған жоқ. Айта көрме оған, Аяш, өтінемін. Жібекке де айтпа...

	Жуынып-шайынған соң ширайын деді. Ыстық шай ішкен соң тіптен жадырап кеткендей болды. Ерте жүремін деп жол киімін әзірледі.

	– Ертерек ояну үшін жатып дем алмасам болмас, – деп бөлмесіне кіріп кеткен. Мен ыдыс-аяқ, анау-мынауды жинаймын деп біраз айналып қалғанмын. Бөлмесінің шамы сөнбей тұрған.

	Бір кезде:

	– Аяш, ұйықтаған жоқсың ба? – деді.

	– Жоқ, аға, кіріңіз, – деп орнымнан тұрдым.

	– Отыра бер, Аяш, отыра бер.

	Ол ұзақ үнсіз отырды. Темекісін сорып-сорып қойды. Мен түтінге қамалған түлкідей боп қақалып-шашалып отырмын. Бетіме жалт қарады да, темекіні терезеден атып жіберді.

	– Аяш, мен саған бір сырды айтпақ едім.

	– Айтыңыз, аға. Қарындасынан сыр жасыра ма екен. – Сырыңыздың біреуін көрсетіп те келдіңіз.

	Оның беті ду етіп қызарып кетті.

	– Иә, Аяш. Ол үшін кешіре гөр. Екіншілей ішпеймін. – Және үнсіз қалды. – Аяш, менің сырым... мен сені жақсы көремін...

	– Әрине, аға. Ағасы қарындасын жақсы көрмей қайтушы еді.

	– Иә, ағасы... қарындасын... – Ол орнынан қарғып тұрды. – Мен осыны айтайын деп едім, Аяш. Мас болып қалған балуым керек. Қайдағы жоқты былжырадым ба, кешіре гөр...Иә, қарындасым, тек қарындасым...

	Бөлмеден атып шықты да, жол жүгін қолына алып, сыртқа шығып кетті. Соңынан жүгіре шығып, «қайда барасыз?» дегеніме берген жауабы:

	– Пойыз өте ерте жүруші еді. Кешігіп қаламын. Вокзалға бара берейін...

	Қайта келіп төсегіме құлай кеттім. Бағана Әбдеш келгенде жүрек шиыршық атып тарсылдап тұр еді, енді езілді де қалды. Өзіме де сол керек. Біліп тұрып безірейген немді алған. Бәлденетін нем бар.

	Бар өшімді жастықтан алдым...

	Ертеңіне Жібек келді. Бар жағдайды еңіреп отырып өзім айттым, тіпті өксігімді баса алмаймын. Қайғыма ортақ болар деген Жібегім болса, жерден жеті қоян тапқандай әлемге жар салып, алақайлай жөнелді.

	– Міне, тамаша! Міне, бақыт! Ура! Ура! – Мен нақ бір бұрыштарды сағынып қалғандай-ақ әр қабырғаға бір сүйрейді. Бетімнен сүйіп, мойнымнан құшады. Әлден уақытта саябырси бастады.

	– Былай етеміз, Аяш. Әбдеш қой, бір аптадан кейін келеді.

	Вокзалда алдынан шығамыз. Гүл алып шығамыз.

	Ол айтқанын істетті. Гүл алып шықтық. Әбдеш вагонның есігінен көрінді. Асқар қолымдағы букетті жұлып алып, бетінен сүйіп, «Құттықтаймын! Құттықтаймын!» – деп гүл шоғын құшақтатты. Мен қысылып қалдым. Әбдеш аңырайып тұр.

	Жібек келіп екеумізді қолтықтастырып «былай етіп жүріңдір» деп өзі білетін жөніне сала бергенде өтіп бара жатқан жолаушының бірі:

	– Мыналар жас жұбайлар-ау, шамасы, – деп еді, ол:

	– Иә, иә. Жас жұбайлар, – деп жұрттың бәріне жария еткені. Осы кезде Әбдештің түрін көрсең. Оны айтып жеткізу қиын. Тіптен қолындағы гүлдің тізбек-тізбегімен сусып аяғына бас ұрып жатқанын да байқайтын емес. Жанары тігіліп тұр. Мұз боп қатып қалған сияқты. Қарымнан қармақ салғандай, қысып ұстап алған. Мен бетіне тіктеп қарай алмаймын, тек саусақтарын қысып қойдым...

	Аз күннен соң біз үйлендік.

	– Міне, аға, әңгіме де бітті, біз де келіп жеттік, – деді Айгүл.

	Жан-жағыма қарасам, шынында да, баяғы емхананың алдына келіп қалыппыз. Машинада бұдан артық отырудың реті жоқ.

	Аяғымызды кісендеп қойғандай кібіртіктеп бассам да, кетпеудің амалы жоқ. Айгүл соны сезді білем.

	– Ағасы, әлі де білгіңіз келіп тұрған сыр бар ғой деймін, шамасы. Шаруаңыздың шала жері болса, үйдің адресін білесіз ғой, келіңіз, қонақ болыңыз, – деді.

	– Рақмет, Аяш. Әңгімеңе қандым.

	– Онда қош болыңыз!

	– Қош бол!

	«Ал енді жол болсын, жолаушы. Айгүлмен қоштастың. Қалғанын қалай білесің, не істеуің керек?».

	Осы сұраулар ойымды торып алды. Өзім емхананың айналасынан шыға алмаймын. Әлден уақытта барып ойыма Жібек түсті. Иә, бәсе, Жібек бар ғой. Содан неге сұрамасқа. Ол бәрін білу керек қой. Неде болса, нар тәуекел.

	Емхананың есігіне қалай барғанымды аңдымай қалдым. Жібектің фамилиясы кім екен? Оны мына самсап тұрған есіктің қайсысынан іздесем екен? Бағана өзі еніп кеткен есікті ептеп ашып қарасам, ішінде ешкім көрінбейді. Бас дәрігердің бөлмесіне бардым. Ойым, содан сұрамақ.

	– Бас дәрігер өзінде ме екен?

	– Осында болуы мүмкін. Тек ол кісінің жұмыс уақыты бітті. Жұмысыңыз болса, ертең келіңіз.

	– Жоқ, мен бүгін жолығуым керек еді.

	– Оған болмайды.

	Есік алдында отырған қыз едіреңдеп қалған неме екен, бет бақтыратын емес.

	– Түсініңізші, маған Жібек атты дәрігер әйел керек еді...

	– Оны қайтесіз?..

	Жалт қарасам, желке тұсымда Жібек тұр.

	– Маған сіз керек едіңіз...Мүмкін болса, бір ауыз тілдессем... Бедірейген қыз «бас дәрігер...» деп ауызын аша беріп еді:

	– Әй, бас дәрігеріңді басыңа жақ, – дедім мен де едірейіп.

	Жібек күліп жіберді. Қыздың аузы ашылған күйінде аңырайды да қалды.

	– Сізге керегі кім еді өзі, мен бе, жоқ бас дәрігер ме?

	– Бас дәрігер сізді іздеу үшін керек еді. Ал нағыз керек адам өзіңізсіз.

	– Онда екі қоянды бір оқпен жайратыпсыз. Жүріңіз.

	– Қалайша?!

	– Соның екеуі де мен едім. Ішке кіріп сөйлесейік.

	Ішке кірдік. Сөзіміздің басы кешірім өтінуден басталды. Жібек оған көп көңіл бөлген жоқ, күлді де қойды.

	– Біз таныс сияқтымыз. Ұмытпасам, ертеңгілік кездестік қой деймін. Сіз Аяшқа ғашық көрінесіз.

	– Кездескенбіз. Тек қызбалықпен айтып салған сөзіме ғапу өтінемін. Сізге келгенім де сол Аяштың жайы.

	– Оған не болыпты?

	Бас дәрігер елең ете қалды.

	– Ештеңе бола қойған жоқ. Мені қызықтырған – сол кісінің өмірі.

	– Мені де кешіре көріңіз. Әуелі жөндеп танысып алайықшы. Сіз кімсіз осы?

	– Мен – суретшімін. Сурет салуға тақырып іздеп келгенмін. Соның бір деталін тапқандаймын.

	– Әй, суретші ағайындар-ай. Сіздерге адам тек тақырып үшін ғана керек-ау. Онда да деталь ғана...

	– Жоқ, олай емес. Мені қызықтырған – Айгүлдің өмір жолы, жұмбақ мінезі...

	Мен өзім келгелі бергі көптен жайымды түгел айттым. Айгүлдің әңгімесін де айттым. Баса назар аударған мәселем – оның жұмбақ мінезі. Жібек үйдің жарығы жеткілікті бола тұрса да, барып электр шамын жақты. Өзі толқып отырған сияқты.

	– Солай деңіз.

	Телефонмен біреулерге «кешігіп баратынын» ескертті. «Мүмкін, Аяштың үйіне соғып шығармыз» деген сөзді де қосып қойды.

	– Сізге Айгүл өмірінің қай жері жұмбақ болып жүр? Бәрін айтқан көрінеді ғой.

	– Маған осы Айгүл деген қай Айгүл екенін түсіндіріп беріңізші. Әбдештің әңгімесінен түсінгенім бойынша Кенжегүл болуы керек сияқты еді, мен бірақ Айгүл деген аттан ажырамай-ақ қойдым.

	– А, солай деңіз. Шынында да, Айгүлдің аты – Кенжегүл. Оның Айгүл болуының сыры мынада...

	* * *

	...Айгүл абайсызда машинаның астына түсіп қалды. Кенжегүлдің ажал аузынан аман қалуына себепші болған да Айгүлдің өлімі. Ол біле тұра отқа түсті, көріп тұрып орға жығылды. Өзін ойлаған жоқ. Көкейінде жалғыз Кенжегүл болатын. Арманын аман сақтады. Өзі тіл тартпай кетті. Емханада жасалған дәрігерлік зерттеу де өлімнің себебі машинаның соққысынан болған дегеннен басқа еш нәрсе бермеді.

	Айгүлдің қалтасында оның кім екенін анықтайтын ешбір қағаз жоқ еді. Кім екені, қайдан келгені, неге келгені белгісіз күйінде қала берді.

	Алғашқыда балалар үйіне әкелінген Кенжегүл «Айгүл ше, Айгүл» деп жылауынан танбады. Басқа ештеңе айтпайды. Жөн-жосық сұрауға әлі ақыл тоқтатпаған, анықтап айта алмайды. Бірер күн сақталған соң іздеуші келмегендіктен, дене жерленді. Жұрттың бәрін жылатқан – Айгүлдің қалтасынан шыққан хат. Онда мынадай сөздер бар екен.



	«Кенжебек!

	Біз атам мен апамнан рұқсат сұрап, ақтық рет қоштасып қалу үшін артыңнан келдік. Кім біледі, саған жолыға аламыз ба, жоқ па. Сондықтан ойымды қағазға түсіріп жатырмын. Жүздесіп сөйлессем бермеспін, онда майданнан аман-есен оралған күні оқырсың. Ылайым, солай бола көрсін, бар тілегім осы.

	Кенжеш! «Жаңа өмірдің табалдырығын аттадыңдар, емін-еркін өмір сүріңдер» деп тілеу тілеген адам көп еді. Сол табалдырықтан аттағанмен, өмірдің үйіне ене алған жоқ едік қой әлі. Өмір деген өксік пе еді? Өмір деген өлім бе еді? Сені біреулерді өлтіруге бара жатыр дегенге сенгім келмейді. Қалайша қолың барады, жаным-ау. Сен тауық бауыздаудан да азарда-безер едің ғой. Фашист атты итке де өмір керек емес пе? Неге өлімге ұмтылады екен...

	Кенжеш! Алыс жолға аттанарыңда қайдағы жоқты айтып жасытпайыншы. Жарқын аттаншы, жадырап қайтар ма екенсің. Арт жағыңа алаң болма. Атам мен апамды бізге тапсыр. Ренжітпейміз, тарықтырмаймыз. Жоқтатпаймыз сені. Еркетайды да ойлама.

	Өзім аға да боламын, жеңге де боламын. Өзің бардағыдан бір де кем етпеуге ант етейін, Кенжеш...

	Кетер күні, аузыңа апам айтқандай періште салған шығар, – Жеңіс деп ең. Жеңісіңнен де қам жеме. Атын Жеңіс қоямыз, сен жеңіспен келесің. Сөйтіп, біздің үйде екі жеңіс болады. Екі Жеңіс, Кенжешім, екі Жеңіс...

	Кейде қабағыңды түйсең, ренжуші ем. Құдай-ау, сонда неге бұлдандым екен. Өмір бойы қабағың түюлі болса да, үйде болсаң еді... Жоқ-жоқ, Кенжеш, аттана бер, аттан. Елмен бірге аттан.

	Кенжеш! Атам мен апам сәлем айтты. Сол кісілердің көңілі үшін хатты жиірек жазып тұр. Хош бол, Кенжешім! Аман орал!

	Айгүлің мен Еркетай».



	Әлемде мейірімді адам көп қой. Жоқ, түбінде, әлемдегі адамдардың бәрі мейірімді, тек кейбіреуін табиғат қатал етеді. Айгүлді опат еткен машинаның ішінде келе жатқан бір қарт әйел өлі денені анасындай аялайды. Жерленгенге дейін басында болыпты. Жоқтаушы шықпаған соң түбінде таныс адам көрсе, хабарлар деген ниетпен басына тас қойып, соған марқұмның қалтасынан шыққан хаттағы адамдардың атын түгел тіздірген.

	Апта өткен соң артынан іздеп келген адамдар осы қара тасты құшып, көз жасын көл етіп қайтып кеткен.

	Кенжегүл балалар үйіне барған соң да аузынан «Айгүлден» басқа сөз шықпаған. Барлық сұраққа беретін жалғыз жауабы осы. Ондағы жолдастар аты осы болар деп түйіпті. Табылмай кетуінің себебі – батыс шекарадан алып келе жатқан жетім балаларға қосылған екен. Жылжымалы детдом негізгі тұрағына жеткенше талай рет атын ауыстырған.

	Міне, Кенжегүлдің Айгүл аталуы осылай.

	* * *

	Мен Жібектен және де бірнеше мәселенің басын ашып алайын деп оқтала бергенімде телефон зар ете қалды. Бар пәле сода тұрғандай-ақ жаратпай отырмын. Амал жоқ, үндей алмаймын.

	Жібек біреулермен екі-үш ауыз тілге келді де, трубкасын тізгіндеп қойды. Мұнысына қуанып қалдым.

	– Ағасы, қазір осында менің жолдасым келеді. Қалған мәселені бірлесіп шешейік, – деді.

	– Жолдасыңыз?! Онда мен нетіп...

	– Қорықпай-ақ қойыңыз... Ол кісі қызғаншақ емес. Мүмкін, пайдасы тиер. Айгүлдің өмірін менен кем білмейді.

	– Онда ол кісі Асқар болды ғой, – дедім көңіліме бір ой орала кетіп.

	– Иә, Асқар. Әне, сіз білетін де болып шықтыңыз. – Аздан соң Асқар кіріп келді. Мен орнымнан тұрып сәлем бердім.

	– Сәлеметсіз бе, жолдас Асқар? Ол бетіме тігіліп қарап алды.

	– Иә, жолдас Асқар деген біз боламыз, – көмейінен күлкі көрініп тұр. – Өзіңіз де сәлеметсіз бе, жолдас?

	– Суретші, – деді Жібек.

	– Иә, жолдас суретші!

	Мен ыңғайсызданып қалдым.

	Жібек мәселенің ұзын ырғағын түсіндірді. Асқар күлкіге бөлмені бір кенелтіп тастады да, орнынан көтерілді.

	– Ал онда, жүріңдер, тура солардың өз үйіне барамыз.

	Қалғанын өз ауыздарынан есітейік. – Ол менің баратын-бармайтынымда жұмысы да жоқ, суретші деген халықтың қолынан тастамайтын құралы – мольбертімді қолтықтап алып сыртқа шыға берді. Жібек те шығуға ыңғайланды.

	Сөйтіп, Әбдештің үйіне және келдім.

	– Армысыз, аға, – деді Айгүл мені жаңа көргендей. Мә, керек болса. Күнімен бірге жүргеніміз қайда. – Сіздің айналып соғатыңызды сезгенмін. Бірақ Жібекке жібере қоймап едім. Сөйтсем, Асқарды да тауыпсыз ғой. Төрлетіңіздер!

	– Әбдеш қайда? – деді Асқар. Қимылы еркін, өз үйінде жүргендей. Жібек те жиырылып отырған жоқ.

	– Әбдеш, әйтеуір, бір оралатын болар.

	– Аяш, кешіре гөр, мен мына кісілер жүр деген соң ілесе қойып едім...

	– Ағасы... мен әзілге айтып жатқаным ғой. Әбдеш келіп қалар. Аздап кешігермін деген. Мүмкін, сізді қонақүйден іздеп жүрсе керек.

	– Мені іздеп?..

	– Иә, сізді іздейді.

	– Неге іздейді?

	– Немене, сіз іздеуге тұрарлық адам емессіз бе?

	– Сонда да.

	– «Сондасын» соңырақ айтамын.

	Қонақжай халықтың әдеті ғой. Айгүл шай қамына кірісті. Жібек қолғабыс жасап жүр. Айдалада қалған – Асқар екеуміз. Ол әңгімеге тартпақ болып еді, зауқым соқпады. Осыны сезді білем.

	– Әй, Айгүл, сен бері келмесең, сәніміз кіретін көрінбейді.

	Шайды Жібек-ақ жайғастырар. Қонақтың көңілін аулайық, – деді орнынан тұра беріп. «Қазір, қазір» дегеніне қоймай Айгүлді ертіп келді. – Ал әңгімелесе беріңдер. Мен кесір жасайтын болсам, Жібекке барып қазанның құлағын ұстай тұрайын.

	– Қазан сенсіз де қайнар, – деді Айгүл.

	Мен күліп жібердім. Айгүл жайғасты. Көзінде күлкінің ізі көрінетін сияқты.

	– Ал сұрай беріңіз. Бірінші сұрақ?

	– Әбдештің балалық шағы.

	– Әбдештің балалық шағының біршамасы сіздің ауылыңызда өткен құсайды.

	– Менің ауылымда? Қалайша?

	– Өзіңіз өткенде Қосмола мен Қазығұртты иеленіп жүрген жоқ па едіңіз?

	– Иеленсе ше?

	– Шын ие болсаңыз, соның жарымын Әбдешке бересіз. Екеуіңіз сол тауға еншілессіздер.

	– Сонда, Әбдеш менің жерлесім болғаны ма? Мен неге танымаймын?

	– Ал ол сізді сыртыңыздан болса да таниды. Оның да сыры бар...

	Мына жаңалық мен үшін жай түскендей болды. Соны сезген Айгүл ес жидырмай, әңгімесін жалғай берді.

	– Ол Қосмоланың бауырында дүниеге келді. Әкесі сол өлкедегі тұңғыш коммунистердің бірі болған. Партияның тапсырмасымен талай елді аралапты. Сол алыста жүрген жерінде Әбдеш анасынан айрылды. Бұл аз болғандай, батыста апат басталды да, әкесі өзі тіленіп майданға аттанды. Жалғыз ұлын еліне әкеліп, жақын тумаларының қолына қалдырыпты. Соғыс созбалаңға түсіп, елдің ер азаматы азая бастағанда, Әбдештің тумасы да кетті. Ол аттанарда Әбдешті құшып отырып, әкесінің қайтыс болғаны туралы қара қағаз келгенін хабарлаған. Қайтпай қалсам (солай боларын болжаған сияқты), айтатын адам болмас деп ойласа керек. Ендігі оның барар жері біреу-ақ – балалар үйі. Сонда кеткен.

	– Әбдештің одан арғы өмірі сізге таныс, – деді Айгүл. – Мен балалар үйінде кездестім.

	– Ал екінші сұрағыңызды айтыңыз?

	– Аяш, мен жікке бөліп нетейін. Өзің арман азабы деп ең. Сол сөзіңнің сырын айтшы.

	– Солай ма, аға?..

	* * *

	Біз оқуды бітірдік. Жібек пен Асқар тура осы ауданға тартты. Мен Әбдешті паналап қалада қалдым. Баяғы апайдың үйінде тұрамыз. Және көктем келген. Күн арқа-басты қыздырып, қаһарына міне бастаған мезгіл. Терезеден сыртқа қарап тұрған Әбдеш:

	– Аяш, жүр, гүл теріп қайтайық, – деді.

	– Қайда барамыз, Әбдеш. Алысқа ұзай алмаймыз ғой.

	– Алысқа бармаймыз. Анау төбеге шығып қайтсақ жарар. Ол жердің шөбінің өзі жұпар ғой.

	Тегістікке бардық. Төбеге де шықтық. Әбдеш алыстап кете алмайды. Жылдамырақ жүріп барып, қайралаңдап қалған мені көріп қайта оралады. Қиналсам, қолтығымнан алады, деміксем, демей түседі.

	Біз ұзақ жүрдік. Бой сергіп, көңіл көтеріліп қалды. Үйге келген соң да ұзақ әңгімелестік. Әбден жатар мезгіл болған соң еркелетіп отырып:

	– Аяш, мені командировкаға жіберіп жатыр. Бармаудың ыңғайы келмеді. Өзіме де пайдасы тиетін жұмыс. Не істесем екен? – деді.

	– Не істейтіні бар. Бұрын бармай жүрген командировкаң емес, бара бер.

	– Үлгеріп келе алмай қалуым мүмкін.

	– Үлгермеуің қалай?

	– Бес-алты ай болуым мүмкін.

	– Мен қайтемін?

	– Менің де айтып жатқаным сол емес пе. Қайтемін? Бас тартуға арым бармайды. Жігіттердің көпшілігі жүреді.

	Ойланбасқа амал қалмады. «Мен қайтпекпін. Барма десем бе екен? Әлде оным ұят бола ма? Шынында да, жауапты сапар-ау. Әйтпесе менің мына халімді көріп тұрып кетемін деген сөзге тілі оралмаса керек еді. Көлденең түспейін».

	– Қашан жүресің, Әбдеш?

	– Бір-екі күнде.

	– Жолыңнан қалдырып қайтем. Бара бер. Елміз ғой. Үйде апам да бар.

	– Аяшым, – деді Әбдеш құшақтай алып. – Ақылыңнан айналайын... Иә, апам да бар ғой. Ол кісі жалғызсыратпас сені, жолдастар да келіп хабарласып тұрар. Мен тез оралуға тырысамын...

	Иығымнан құшып, аймалап отыр. Бетін бетіме тақап тұрды да:– Ұл болатын болсын, тек ұл! – деді сыбырлап. Мен күліп жібердім. Ол және сыбырлады.

	– Атын кім қоямыз?

	Жарқ еткен найзағайдың жарқылындай бір елес көңілімді қарып өтті. Соның ізі ұмыт қалған бір соқпақты қозғап кеткендей. Нақ осындай бір жағдайды білетін сияқтымын... Гүл теріп едік, кетіп бара жатып өтініш айтып еді. «Жеңіс» деген сияқты еді... Сол қай жерде еді, кімдер еді ол?

	– Атын Жеңіс қоямыз.

	– Не дедің, Аяш? Жеңіс дедің бе?

	Мен өз ойыммен өзім әлекпін. Ол ойланып қалды.

	– Сен және ойландың ба, Аяш. Көп ойлана бермеші. Ал аты Жеңіс болады!

	– Әй, қой, айқайлама, – дедім мен селк етіп. – Апам естіп қояр, ұят болады.

	– Есітсе, есіте берсін, Жеңіс!

	Әбдеш аттанғанша мені бір бейжай ойлар үйіріп алды. Ол аттанар күні мен қалайда шығарып салғым келді. Жалынып-жалбарынса да тыңдамай вокзалға бардым.

	Сөйтсем, Әбдешім алты ай мерзімге әскерлік қызметін өтеуге кетеді екен.

	Ол қайта оралғанда біз Жеңіс екеуміз қарсы алдық...

	* * *

	Өмір өтіп жатты. Жағдайымыз жақсарып қалған. Жеңіс ербеңдеп жүретін болды. «Папа, мама» деп былдырлап бірдемелерді айтады. Соның өзі қуаныш. Қызметтен шыққан соң бар ермегіміз сол.

	Жеңістің осы мінезі баяғы бір қиялға оралған, бар ойымды аялаған арманды қоздыра түсті. Ауыл-аймақ, туған-туыс дегенді іздегім келеді. Сағынамын соларды.

	Мұның өзі де бір беймаза мінез сияқты. Мен елімнің қай ендікте екенін де, туған-туысқанымның қай ауылда, қандай адамдар екенін де, тіптен бары-жоғын да біле бермеймін ғой. Әйтеуір, бар сияқты еді. Есімнен кетпейтін екі есім – Кенжебек пен Айгүл. Елес беріп қалатын есімдер. Сағынамын. Білмейтін адамдарды сағынамын. Бар сияқты көрінеді біреулер. Тіптен түсімде кездесіп жүремін. Бұған үйдегі апамның мінезі де, сол кісінің үйіріліп тұруы да әсер ететін сияқты. Ол кісінің асты-үстімізге түсіп, әсіресе Жеңісті жеңіне салып жырақ жібермейтін әдеті әр түрлі қиялға сүйреді. Менің де осылай етіп еркелеткен өз анам бар сияқты болып көрінеді. Көргім келеді, тек, әйтеуір, «жоқ» деген ойға көндікпеймін.

	Баяғы бейіттің басына талай бардық. Гүл қоямыз, қадір тұтамыз, бірақ сырына жете алмай қиналамыз. Ары-бері іздеу салып көрген әрекетімізден ешнәрсе енбеді.

	Менің осы ойым Әбдешке де батып жүр. Алаөкпе болғанмен амалы жоқ, атой салып іздеген әрекетінің бәрі зая кетті. Бір ғана із – оның да «ауылым» деп аузына ала бастаған арманы. Менің әсерім болды ма, әлде өмірді біршама жөнге келтіріп, өңін түзеткен соң есіне түсті ме, соңғы кездері көбірек айтатын болды. Енді іздейтініміз – екі ел.

	– Әбдеш, сен осы неге еліңе барып қайтпайсың, – дедім бір күні. Ол да үнсіз отырды.

	– Аяш, мен де елді аңсайтын сияқтымын. Бірақ кімге бара-мын, кімді іздеймін ол елден...

	– Ағайын-туған бар емес пе? Тіптен елді көріп қайтпаймысың? Өз тумам жоқ деп түңілген жарамас.

	– Иә, менің тумам жоқ. Тіптен сол елдің адамдарын да ажырата алмаймын ғой. Әйтеуір, ауылдың атын білгеніме мәзбін...

	– Атын білсең, енді адамын біліп қайт...

	– Мақұл, Аяшым. Барып қайтайын. Сен де барасың, Жеңісті де апарамыз. Ауылын көріп қайтсын...

	Айтуын айтқанмен, ауылға баруымыз айға созылды. Кімді іздеп барамыз, кімбіз деп барамыз? Әбдештің айта беретін сөзі осы. Жолға шығуымыз шырғалаңға шалдыға берсе де, өмірімізге жаңа бір леп енген сияқты. «Ауылға» деген сөздің өзі арман болмаушы ма еді бұрын. Онда барғанда бадырайып, алдымыздан шыға қоятын ағайынымыз жоқ екенін мен түгілі, Әбдештің өзі де талай айтқан. Ағайын деген сөзден аулақ болсам да, ауыл деген сөз аузымнан түспейді. Ауыл деген сайын апшым қуырылады. Не болса да, сол ауылды көруге аңсарым ауады да тұрады.

	Ауылға келдік. Көлбеп жатқан кең дала. Анадайда ауылдың арқасына асылып алып шоқылар тұр. Жаз болса да тау басы ақ тәжінен тазара қоймапты. Соның ызғары болса керек, кешкілік күн салқын тартады. Гүрілдеп жатқан өзен жоқ, бірақ ауылдың алқымынан басталған бастау жас сәбидің былдыры секілді, көңілді бір күмбірлеген күйге бөлеп, сезімді сергітіп жатыр. Жаздың жарымы ауып қалса да, айналасының бәрі көктемнің күніндей көгілдір, көздің нұрын алады.

	Әбдештің ауылы осы екен. Ауылдың адамдары да ақ көңіл, ашық жарқын, жадыраңқы жандар. Бізді жатсынып жатқан ешқайсысы жоқ. Бәрі де құшағын жайып қуанып жүр.

	Алғашында қалай болар екен деп қиналған көңіл қалпына түсті. Қай үйге барамыз, қалай сыямыз деген сезіктен де серпілдік. Іздемек болған қонақүйіміз жайына қалды. Үйден-үйге көшіп, дастарқанынан дәм татып, дарқан өмірмен он шақты күн өтті. Осы күндерде талай-талай адамдармен танысып, қилы-қилы қызықтарды көрдім. Біреулер «тірінің тұяғы жоғалмай деген, айналып елін тапты» деп жағасын ұстаса, біреулер «есіл ердің көзі еді, бар екен ғой» деп көзін көлегейлейді.

	Маған, әсіресе әсер еткен екі жағдай.

	Бірі – ауылдың көзіме оттай басылуы. Бәрі таныс сияқты, бәрін білетіндей болып кетемін. Анау тұрған қалың ағаштың орнында ну тоғай болатын, тек олар балғын, шыбық болатын сияқты еді. Мына төбе де таныс көрінеді, тек төгіліп тұратын гүлі жоқ. Анау тұрған ала таулар аласаланып кеткендей. Көшені бойлаған жәпірейген үйлер жоқ, қаз-қатар тізілген ақ үйлер. Осы бір сезімдер қанша оралса да оны сыртқа шығара алмадым, айта алмадым ешкімге. Айналаға алаңдай бергенімді аңғарды ма, Әбдеш бір күні:

	– Саған не болды, ауыл көрмегендей алаңдай бересің?

	– Маған бір түрлі ыстық көрінеді. Біздің ауылда да осындай тау, өзен мен тоғай болатын.

	Мен өз ойымның шет жағасын шығардым. Ол күрсініп қойды. Екіншісі – қоштасар күнгі қолқа.

	– Әбдеш, қалқам. Ел басына күн туғанда еңіреген азамат аз емес. Алды алыста, жаумен жағаласып апат болса, арты мына сендер – ана мейірімін сезе алмай, әке құшағын аша алмай алаңдап өстіңдер. Ол – ел басына түгел түскен қайғы еді. Енді, міне, ер жеттің, абыройлы азамат болыпсың. Бір ақыл айтпақпыз – елге оралсаң қайтеді?..

	Бұны ақ сақалды қария айтты.

	– Істейтін жұмыс мұнда да бар. Келіннің де мамандығы лайықты-ақ екен.

	Мұны ауыл басшыларының бірі айтты.

	– Кел, білекті сыбанып тұрып жұмыс істейік.

	Әбдешті құрдасым деп, көз үйреніскен соң қақтығысып жүрген жігіттің бірі бұл.

	Әбдеш алғаш үндемей отырды. Сосын маған қарады. Мен не демекпін, өзің біл деген қалып білдірдім. Жеңіске қарап еді ол:

	– Папа, ойнап келейікші, – деді.

	Мұнысы менен сұрап нетесің, бәрін өздерің шешесіңдер дегендей болды. Бұдан кейін көз қырын ешкімге салмай салмақты отырып жауап берді. Онысы бәріңе берген жауабым дегені ғой.

	– Рақмет, ағайындар. Араларыңа келіп ауылдың өмірімен таныстық, өздеріңді көрдік. Көңіл бір көтеріліп қалды. Қалада қызметіміз бар, оны тастап кете салу да оңай емес. Ойланайық. Түбінде сендерден алыс кетпеспіз. Жауабын соңырақ берерміз.

	Ауыл басшыларының бірі:

	– Келсеңдер болар еді... – дей беріп еді, ақ сақалды қария сөзін кесіп тастады.

	– Жетті, баланың айтқаны дұрыс. Онда да қызмет, дос-жарандары бар, ақылға салған мақұл.

	Осы әңгіме мені қатты толқытты. Қамқоршымыз қандай көп еді. Неткен жақсы адамдар, шіркін!

	* * *

	Ауылға көшіп келдік. Қызметке орналастық.

	Колхоз мамандарына деп салған жаңа үйден пәтер берді. Сол үйден баласы Отан соғысында қайтыс болған бір кемпір де бөлме алды.

	Ауылға орнығып алған соң мазасыз ой мені және биледі. Айналаның бәрі аймалап тұрғандай болды, қол бұлғап шақырғандай. Алыстан, сонау балалық шақтан бой көтерген үзік-созық елестер еске түсе береді. Ауылды аралай түсем, аралағанмен айызым қанбайды. Бейне бір осы ауылға ғашық адам секілдімін.

	Қоңсы кейуана тамаша адам болып шықты. Үшеуміз үйір болып алдық. Ол кісі де бізді шашау шығармай, қамқор болып жүреді. Әлде сонысынан ба, жоқ адамның мінезі деген мезгегіш бола ма, мен де ол кісіні көрмесем, тұра алмайтын халге жеттім. Жеңіс болса жанынан шықпайды. Алғаш кездесіп, шүйіркелескенде мынадай әңгіме болған.

	– Атың кім, қарағым?

	– Айгүл, апа.

	– Айгүл...

	Ол ұзақ үңіліп отырды. Жүзінде толқу бар, қиналып қиыннан шақырған ой бар.

	– Неге ойландыңыз, апа?

	– Айгүл, Айгүл... Иә, ұқсастық бола береді... – Менің қасында отырғаным енді ғана есіне түскендей. – Жәй, әшейін, қарағым.

	– Қатты толқыдыңыз ғой. Еңсеңізді ауырлық басқан сияқты, ойыңыз шытырман, шартарапты шарлап жүр ғой.

	– Ой, ой... Ой деген де көп, қайғы деген де қаталдық жасап бақты. Бәрі де өтті ғой біздің басымыздан... Тек оны бастарыңа салмасын. Біз-ақ садаға болайық сендердің бақыттарың үшін. Мына Жеңістерің аман болып, желкілдеген жігіт болсын... Келші бері, қасыма...

	Жеңісті бауырына қысып, маңдайынан сүйді. Мен кірпігіме жас үйіріп, еркімнен айырылып барам. Олардың үнсіздігін бұзбайын деп ептеп үйден шыға жөнелдім.

	Сол күні білсемші, сезсемші кіммен кездескенімді. Жүрек шіркін желпілдеп тұрса да жақындай алмадым, жанаса алмадым. Анығына жетпеген соң жабыса бермейінші деп едім, арман болды...

	Ол былай.

	Дәрі-дәрмек алу үшін қалаға кеткенмін. Апам ауру еді. Жеңіс пен апам жалғыз қалмау үшін Әбдеш қызметінен сұранып, екі-үш күн үйде болмақ. Жұмысымды жүйеге келтіре алмай аялдаңқырап қалдым. Бұрын ұзап шығып көрмеген басым Жеңісімді қатты сағындым. Алыс кеткеніме апта болса да айдай көрінді. Апам да ойымнан шықпайды, тіптен түсіме кіреді, қиналып қалды-ау деп қайғырамын.

	Қайтардағы көңіл шіркіннің толқуы-ай. Алып-ұшып барады. Арындата зулаған машинаның жүрісін жылдамдата түскім келеді. Шабысы шабан сияқтанады.

	Әбдеш ауыл шетіндегі аялдамада күтіп тұр екен. Әбден сағынған екен, тағаты таусылғаннан шығып тұр ғой деп елжіреп кеттім. Автобустан шыға бере-ақ Жеңіс жүгіріп келіп, мойныма орала кетті.

	– Мама, мама, біздің әжеміз бар!

	– Иә, айналайын, әжеміз бар!

	– Жоқ, мама, сенің әжең бар!

	– Иә, айналайын, ол менің де әжем, сенің де әжең, папаңның да әжесі.

	– Мама, менің әжем саған мама болады.

	Мен Әбдештің бетіне қарадым. Толқып тұр.

	– Аяш, Жеңіс дұрыс айтып тұр. Сенің шешең табылды.

	– Қайда?

	– Өзіміздің үйдегі апам сенің шешең екен.

	– Не дейді, жаным-ау? Оны қайдан білдіңдер?..

	– Бәрін сұрадым, бәрі дұрыс. Моладағы жеңгең, сені Еркетай деп атаған сол кісі екен. Кенжебек ағайың соғыста...

	Не болғанымды білмеймін, жер айналып барады. «Апа» деп тұра жүгірдім. Әбдештің «асықпа, сен туралы айтқанымыз жоқ» деп айқайлағанына құлақ салғаным жоқ. Жүгіріп келем, жете алмай қалатын сияқтымын. Қуанғаннан гөрі, қорқынышым басым, зәрем ұшып барады. Дәрігермін ғой, апамның ауруының сыры маған айқын...

	Есіктен кіріп келіп тұрып қалдым. Ол кісінің жүзінде ешқандай өзгеріс білінбейді, бірсыдырғы қалпы.

	– Келдің бе, Аяш, аман-есенбісің? Әбдеш сені күтуге кетіп еді ғой. Неге алқынып тұрсың, ауырып қалғаннан саумысың? Отырсаңшы...

	Қасына қисайып отырдым, қолын ұстадым, өз қолым қалтырап тұр.

	– Апа, сіздің қызыңыз бар ма еді?

	– Иә, қалқам.

	– Қызыңыз қайда?

	– Жоғалып кеткен.

	– Аты кім еді?

	– Кенжегүл.

	– Кенжегүл... Еркетай...

	– Неге сұрадың, қалқам. Жеңгесі Еркетай дейтін. Кенжеміз болған соң еркелетіп бәріміз де осылай атаушы едік.

	– Апатай-ау, сол Еркетайың мен ғой. Кенжегүліңмін...

	Құшағына құлай кеттім. Ыстық құшақтың иісі илеп тастағандай, есеңгіріп барамын. Мауқымды баса алатын емеспін, емірене түсем. Бір кезде мойныма қатты оралған қолдың босап бара жатқанын байқап, басымды көтерсем, апам талып жатыр.

	Зәре-құтым қалмады. Дәрі-дәрмек жұмсадым, ептеп есін жия бастағанда Әбдеш те келді. Апам Жеңісті құшып және қалжырап қалды. Біз атар таңды көз ілмей қарсы алдық. Міне, мен апаммен осылай кездестім.

	– Сенің анаң екенін Әбдеш қайдан білген?

	– Ол да оңайға түскен жоқ, – деді Әбдеш.

	Ол бағана әңгіме арасында кіріп келген болатын. Менімен жымиып қол алысып сәлемдесті де, Айгүлге айта бер деген ишарат білдіріп, бірде Жібектің қасына барса, бірде бізге келіп жайғаса алмай жүрген. Енді әңгімені өзі жалғастырды.

	– Баяғы бейіттің басындағы оқиғадан кейін менің де тыныштығым кетті. Мен кірмеген мекеме, ашылмаған есік қалмады, бірақ жарытып ештеңе біле алмадым. Әйтеуір, Аяшқа қатысы бар-ау деген хабардың бәрін жаныма жинап, көңілге тоқи бердім. Екшеп көрейін десем, қалбырдан өткен ұнтақтай сау етіп төгіліп кетеді. Қалбырда қалатынының қарасы да көрінбейді. Көңілді қарауытып кетеді.

	Ауылға алғашқы келгендегі айтқан сөздері жұп-жұмсақ болса да мені кінәлағандай боп естіледі, көңіліме тақ-тақ тиіп, жүрекке біздей қадалады. Оны өзі сезбейді, еркелеп, мен елімді тапқанға төбесі таумен теңелгендей елжіреп айтады. Бірақ ол қуанған сайын мен қапалана түсемін. Таразының екі басы да ауырлай береді.

	Елге біржола келген соң Айгүлдің әңгімесі нақтылана түсті, ойында қалған белгілер бедерлене бастады. Бірақ сол жақсылықтың нышанын нақ баса алмаймыз. Оның асыр салып ойнаған тоғайының жылдар өте нуға айналғанын, аспанмен тілдескен таулардың өзі өскен соң аласарып кеткенін, ығы-жығы ауылдың қала сәнді поселкаға айналғанын ойына алмай, өзінен алыстата береді.

	Айгүл қалаға кеткенде апам қатты науқастанған. Ол кісінің науқасы бұрын да бар екен, соңғы кезде үдей түскен. «Апамның халі нашар» дегенді өзі талай айтатын. Сондықтан мен үйде қалдым. Бір күні кешкілік апам туралы бұрын да жұрттан ептеп есіткен әңгімемізді анығырақ білейінші деп сыр тарттым.

	– Апа, осы сіздің балаңыз армияға аттанған дейді. Соңынан хабар болмады ма?

	– Неге болмасын, болды. Кенжебегім ай сайын хат жазып тұратын. Оған жауап жазудың өзі де азап болды ғой.

	– Неге, апа?

	– Негесі сол, ол кеткенде біз бір емес, үш қайғыға бірдей іліктік қой. Өзі кеткен күннің ертеңіне қалаға аттанған келінім қайтып оралмады. Кенжем хат жазған сайын «Айгүл (оның да аты Айгүл болатын) неге хат жазбайды?» деп сұраумен болады. Себебін айта алмаймыз, хат жазатын өзі жоқ.

	– Ол кісі неге оралмаған?

	– Қайдан оралсын, қалқам. О дүниеге бір аттанған адам қайта оралар ма еді – қалаға бара жатқан жерінде машина соғып опат болды.

	Менің есіме баяғы қабір орала кетті. Онда жатқан да машина соққан Айгүл дейтін әйел болатын. Кенжебек деген де ат болушы еді.

	– Апа, сіздің басқа балаңыз жоқ па еді?

	– Кенжегүл деген қызым бар еді.

	– Жеңіс деген кім еді?

	– Жеңіс?.. Ондай адамды білмеуші едім, есітпегенмін. Айтпақшы, тоқташы... есіме бірдеме түскен сияқты. Кенжем аттанар күні келіншегіне «ұл тапсаң, атын Жеңіс қоясың» деп айтып еді. Ол Жеңіс анасының құрсағында кетті. Басқаны білмеймін.

	– Апатай, Еркетай деген есімді естуіңіз бар ма?

	– Болғанда қандай. Кенжегүлді жеңгесі Еркетай деп атайтын. Еркелеп қасынан кетпеуші еді, құлыным... Оны неге сұрадың?

	– Біздің қаламызда бір бейіт болатын. Соның басына осы бір есімдердің бәрі жазылған екен, содан сұрап жатқаным.

	– Сол бейіт – Айгүлдің бейіті. Мен де барып етегімді жасқа толтырып оралғанмын.

	– Кенжегүл, яғни Еркетайыңыз да сол бейітте ме?

	– Жоқ. Кенжегүлім тірідей жоғалды ғой. Балалар үйінде деп еді, ізден жаңылып қалдық, қайда екенін білмеймін. Ендігі тілегім, әйтеуір, аман болса болды.

	Бойымды бір күш керней жөнелді. Тыпыршып орнымда отыра алмаймын. Ой әр тарапқа шапқылайды, көңіл көтеріле түседі де басылады. Апамның айтқандарын анықтау үшін қайта-қайта тәптіштеп айтқыза түсем. Айгүл туралы білерімнің бәрін осы кісінің ой елегінен өткізіп, төрелігін тыңдаймын. Бәрі сәйкес келетін сияқты, нақ өзі болып көрінеді. Ақыры көзім жетті-ау дегенде және бірер нәрсені анықтап алғым келді.

	– Апа, бұрын сіздер киіз үйде тұрдыңыздар ма?

	– Киіз үйде кім тұрмайды дейсің, балам. Біз де тұрдық. Бірақ атаңның мінезі қызық еді. Қыштан соққан үйде жүрегім қысылып кетеді деп баласы майданға аттанғанша көктемнен бастап қысқа дейін қызын құшақтап киіз үйде түнейтін.

	– Ол кісі қызын атқа мінгізіп жүруші ме еді?

	– Жылқы бағатын адам аттан түсуші ме еді, ылғи алдына қызын мінгізіп алып, ауылды аралап жүретін.

	– Ауыл сыртындағы қалың ағаштың орнында бұрын тал шыбықтар өсетін дейді. Олар қайда кеткен?

	– Қайда кетуші еді, орнында тұр. Шыбық өскен соң шатқалға айналды.

	...Иә, солай екен-ау. Таудың аласарғаны Аяштың өзінің өсіп кеткендігі, гүлдің көбейгені көктемнің келмегені болды ғой...

	Сол, анық сол. Менің Айгүлім мен апамның Кенжегүлі – бір адам. Екеуі де Жеңісімнің анасы.

	Мұндайда қуанғанның өзі қызық болады екен. Әдетте, қуаныш деген күлкімен, көңілдің көтеріңкі күйімен көрінуші еді. Мен басқашамын, бар білгенім – бөлмеге сыймай барамын. Сол бір кездегі көңіл күйімді сөзбен айтып жеткізе алмаймын. Оның не сезім екенін өзім де білмеймін. Әсіресе ата-ананың аймалауынсыз өскен мен сияқтылардың анықтап айтуы қиын көрінеді.

	Апама айтуға батылым бармады. Ішіме сыймай барады. Біреуге айтпасам, жарылып кететін сияқтымын. Үйге келген соң Жеңіске айтып, біраз мауқымды басқан болдым. Ол менің ойымның оннан бірін де түсіне алмай, азапқа салды. Сонда да айта бердім, айта бердім...

	Ертеңіне былай да асыға күтіп жүрген Аяштың алдынан шықтық.

	* * *

	Айгүл мен Әбдештің өміріне өзім өсіргендей-ақ қанық болдым. Жеңіс туралы осы білгенім де жеткілікті. Енді әңгіме таусылған сияқты. Сонда арманның азапқа айналғаны қайда? Айгүлдің оғаш мінезі ше? Оны неге жоримын. Әңгіме айтыңдар деп әлегін шығарғаныма қысылсам да, амалым таусылып отыр.

	– Аяш, сенің азап дегенің не еді? Қайта, бәрің қауышып, қуанышқа кенелген жоқпысыңдар?

	– Сіз әлі түсінген жоқсыз ба, ағасы. Сол қуаныштың өзі азап болған жоқ па? Мен еңіреп жүріп енді жеттім дегенде мауқымды баса алмай қалдым емес пе, – деп бір тоқтады Аяш. Күрсініп алды. – Анамның ауруы маған белгілі болатын. Талай дәрігерлерді әкеліп көрсеткенмін. Олар да ем жасау қиын екенін ескерткен. Міне, енді қуанышқа кенелдім деп, көңілді көтерер кезде дәрігерлерім алдымнан шыға келді. Ол: сезесің, білесің, дайындал дейді. Мен: білмеймін, сенбеймін деймін. Оған анамның ептеп жөнге келе бастаған ахуалы да медеу болады. Ол кісінің көңілі көтеріліп, қуанышына ие бола бастағандай. Бірақ бұл ұзаққа созылмады. Айға жетпей апам дүние салды.

	Бұл қайғы бәрімізге де қатты батты. Әбдеш те жүдеп барады. Мен ауылға сыймадым. Қай төбеге қарасам да балалық шағым есіме бір түссе, анам екі түсіп, алаң бола бердім. Шыдайтын хал жоқ. Сонымен, осында көшіп келдік. Міне, менің азабым осы, ағасы...

	Тілім күрмеліп, үнім шықпай қалғандай. Не дерімді білмеймін. Көңіл айтайын десем онсыз да талай есебін есіне түсіріп, қайғысын қозғадым. Қалай етсем екен? Не де болса тәуекел.

	– Аяш, арманыңды айт деп жүріп азабыңның аузын ашып алғаныма кешіре гөр. Өткен өмірге өкініш жоқ. Енді өздерің аман болыңдар...

	– Өкінгенде амал не, ағасы. Өмірдегі көрген қайғыма өкінбеймін, ол жалғыз менің басымда емес, ел басына түскен қайғы еді, ел болып басын қайырды. Менің өкінетінім – асыл арманымның азапқа айналуы ғой. Өмір бойы аялап жүрген арманым еді, енді жеттім бе дегенде азапқа айналды. Оған да амал не? Аялай алмадың деп анамды айыптаймын ба, тірідей жетім еттің деп жеңгемді айыптаймын ба, немесе алысқа кеткен ағаны айыптаймын ба? Жоқ, оларды айыптай алмаймын. Мұның бәріне айыпты – соғыс. Қолымнан келсе, сол соғысты айыптаймын.

	Аңырап өткен анамның атынан айыптаймын, арманда кеткен ағамның атынан айыптаймын, өмірдің баспалдағынан екі-ақ аттаған Айгүлдің атынан айыптаймын. Менің азабыма сол соғыс кінәлі.

	Біз және үнсіз қалдық. Жібек тіл қатты.

	– Айгүл ауылын сағынады. Көзін таудан алмайды, аңдығаны – ауыл туралы әңгіме. Жұмбақ мінезі де соның әсері.

	Мен Әбдештің бетіне қарадым. Үнсіз, салмақты.

	– Онда, ауылға қайта көшіп бару керек.

	Әбдеш пен Асқарға алма-кезек көз сала отырып сөйледім.

	Асқар:

	– Дұрыс, – деді. Әбдеш аз ойланып отырып, бір-ақ сөзбен жауап берді.

	– Көрерміз.

	Айгүл үндеген жоқ. Жібек «дұрыс» дегендей маған бұрыла берді де, көзін тайдырып Айгүлге қарады.

	* * *

	– Айгүлге қалай кездесіп жүрсіз?

	– Әдетте, біздің ағайындар айналасына анықтап қарап алмай тақырып тапшылығын тартып жүреді ғой. Менің де сол шекпенді шен етіп жүрген кезім болатын. Қалада жүргенде тақырып тақырланып қалды ма деп ауылыма бардым. Ай жаттым – мардымды еш нәрсе шықпады. Мен үшін табиғаттың талассыз тамашасы көрінетін Қосмола мен Қазығұрт та көзіме қораш көрінді. Тағы да жолға шықтым. Алыс кете алмай айналшықтап жүргенде Айгүлге кездестім.

	– Айгүлдің ата-анасының атын білмегені қызық екен.

	– Ал сіз біліп пе едіңіз сол жасыңызда? Біз тек қана – «ата», «апа» деп өскеніміз жоқ па?

	– Қазіргі халдерін білесіз бе?

	– Әбден білем. Өте жақсы.

	– Елдеріне қайта барды ма?

	– Өзіңіз қалай ойлайсыз?



	(Суретші шеберханасындағы әңгімеден.)





	https://t.me/kzkitap





