	Күллі әлемнің күлкісі

	(Шетелдік сатирик-юмористердің таңдамалы шағын туыңдылары)



	Аударғандар

	Берік САДЫР, Аида СЫЗДЫҚ





	«Күлкі — өмір, күлдіре білу — өнер, күлкі болу — өлім» демекші, күлдіре білу өнері — адамзатқа ортақ асыл қазына. Қай елге болса да әзіл-қалжың жат емес. Сатира-юморынан сол елдің болмыс-бітімін, тұрмыс-тіршілігін, ең аяғы, қай қоғамда қандай дәрежеде өмір сүріп жатқанын да бағамдауға болады. Яғни, «Күллі әлемнің күлкісі» атты жинақта негізінде көрші елдердің, сондай-ақ алыс ағайындардың сатира-юморларын аударып көпшілікке ұсынуды жөн көрдік. Өмірдің сан-саласын қамтыған әлем әзілкештерінің шап-шағын туындылары көп көкейінен шығар деген үміттеміз.





СИПАҒАНДЫ БІЛМЕГЕН СИЫР


	Жаңадан сайланған бастық — жас пері фермадағы ата кәсіптен қалыптасқан үрдіс-үлгіні тәрк етіп, бәр-бәрін, ғылыми негізде жаңадан бастауға құлшына кірісті.

	Бір жорналдан оқығаны бойынша, алдымен мал тұрағына эстетикалық сән беру керек деп шешті де, сиыр қораның қабырғасын түрлі-түсті сәнге бояп, өзінше өрнектеп өзгеше етті де, ұзыннан-ұзақ орта жолға түгі жылтыр төсеніш төсетіп тастады.

	Е, несін айтасың, сиыр екеш сиыр да бұл көз жауын алар жалт-жұлтқа өзгеше қарап, бір түрлі кербез қимылмен кердең қаға кіріп шығады. Түрлі-түсті қабырғаға көз жанарын төңкере «Әп, бәрекелді!» дегендей мөңіреп қояды.

	Дегенмен әзірше бұл өзгешелікке бола сүт молая қойған жоқ. Ферма бастығы бұнымен тоқталмай, тағы бір жорналдан оқығаны бар: сиыр қораға деп гүл тектес өсімдіктердің неше түрін алдыртып, әр-әр жерге түп тамырын топырақпен көмкерді де тастады. Сән-салтанатқа бөленіп, қора ішінен жұпар иіс аңқып тұрса да, ағыл-тегіл ағытылған сүт ағыны байқалмады.

	Жас пері тағы бір жорналдан түйгені бойынша, қораның кірер басы мен түп қуысына радио-магнитофон орнатып, небір әуезді ән-күйді тамылжыта шырқатып қойды. Ал осы бір іргелі іске деп сатып алдыртқан нән рояльды орта тұсқа ойып орнатып, оны ойнай алатын маманды аудан орталығынан алдыртып, күніне бес мезгіл симфониялық әуезді қалқытты. Бірақ сиыр біткеннің жүріс-тұрысында мипаздық байқалып, әуезге елти құлшына күйіс қайырғанымен, жасалған жаңалықтарға тосырқағандықтан болар, берер сүт шамасы бұрынғысынан күрт азайып кетті...

	Бұған бұлқан-талқан болған жас маман, ғылыми негіздегі заманауи жаңалықтың бәр-бәріне қолды бірақ сілтеп, сипағанды білмес сиырға ата кәсіптен қалыптасқан үрдіс-үлгі бойынша алдына құшақ-құшақ көк шөп тастап, сатып алған рояльдан науа жасап, оған жемнің екі-үш түрін толтырып, бір уақ сыртқа шығарып, жайылтып бұлақ суымен суғарып еді, ертесіне-ақ сүт шіркін ағыл-тегіл ағытылып ыдыс-аяғына сыймай асып-төгілгені бар...

	А. ИНИН.





ТЕГІН ЕМ


	Дел-сал ұнжырғам түсіп үгітіліп отырғанмын. Бір түрлі миым шағылып, қызуым көтеріліп, тұла бойым тершіп мең-зең күй кешкеніме біраз болған. Дәрігер шақырта қояйын десем, қалта тесік, қазір ақшаң болмаса ауруыңды айту бекер. Денсаулықтың жолында бәрі құрдым, үйімдегі өте қояр зат атаулыны зердеме зерделеп бір сәт саудалап та қоямын.

	...Өстіп жатып көзім ілініп кеткен екен, үсті-үстіне үздіге соғылған қоңыраудан есікті есіней барып ашсам, іздегенге сұраған, айналайын ақ халатты абзал жан:

	— Бөлімшелік медбике едім, — деп келіп тұр.

	— Аурудың алдын алып ем-дом жасап жүрміз, — дейді.

	— Ем-домың жөн-ау, екі-үш күн болды...— деп ыңқыл-сыңқылымнан хабар беріп жатырмын. Қинала:

	— Қазір бәрі сатулы, дегенмен мына бір-екі дәріні тегін берейік, тура қазір ішіп жіберіңіз, — дейді.

	... Тегін дүние, түрегеп тұрып тартып кеп жібердім.

	... Айтқандарына көніп, шалбарымды сыпырып, етпеттеп жатып қос жамбасыма тегін инесін пістіріп алып, есеңгіреп қалың ұйқыға күмп беріппін.

	... Қанша жатқанымды қайдам, терлеп-тепшіп оянсам... Үйім жылан жалағандай... ескі-құсқы күлдібаламдар болмаса, бағанағы зердеме салған өте қояр зат атаулым тып-типыл...

	Сөйтіп, тегін дәрігерлік ем тентіретіп кетті... Төлеп қаралуға қалта-қаражат қауқарсыз...

	А. ДАУТОВ.





ШАПАҒАТТЫ ЖАЛҒЫЗДЫҚ


	Ертеңгілік мектепке келе жатып мұғалім оқушысын кездестіріп қалып:

	— Оу, Абрикосов, қолыңда шелек, иығыңда шүберек, сен не сенбілікке шыққанбысың? — деп қалады.

	— Нина Петровна, қайдағы сенбілік! Мен ана үлкен көшедегі бағдаршам тұсында тұрып көлік атаулының терезесін тазартамын. Маған қосылсаңыз екі-үш күнде-ақ мектептегі айлық пұлыңызды ажыратып аласыз...

	Нина Петровна одан өтіп, жолай қолына нәресте көтеріп алған сыныбындағы староста қызды жолықтырып қалады да, таңданғанын жасыра алмай:

	— Ксюша Белова, мектепке келмей кеткеніңе көп болып еді? Не, он үште отау иесі демекші, бауы берік болсын балаңның!?

	— Бала тууға әлі ерте, Нина Петровна, бақандай бір жыл бар. Шетелдіктің баласын бағып, «көк қағазбеп» баға алып жүр емеспін бе.

	Нина Петровна одан әрі өтіп, тағы да бір үйдің алдына тақта іліп жатқан үш оқушысының жанына тоқтап:

	— Оу, бұларың не, мектеп қайда, сабақ қайда, қайдағы бір қара жұмысқа құлшына кірісіп кетіпсіңдер ғой...— дейді.

	— Ой, апай, біз бизнеске кіріскелі қашан. Мына іліп жатқанымыз, сіз айтқан қара жұмыс емес, өзіміздің «Өзгеше үштік» атты фирмамыздың аты. Біз оқудан гөрі ақыл-кеңес айтуға көшкенбіз. Уақытынызды қиып кірсеңіз, сынып жетекшіміз есебінде сізге тегін ақыл-кеңес беруге бармыз...

	Нина Петровна бұлардан да өтіп мектепке келе сыныпқа енсе: құлаққа ұрғандай тыныштық, тек Жеребилов атты момын баласы ғана жападан жалғыз отыр.

	Нина Петровна қабағын түйе, ернін тістелей көз жанарын терезеден сыртқа қадап: — Жеребилов, бір өзің ғана келгенсің бе? — дейді.

	— Иә, апай, білімге ұмтылып жүрген тек мен ғана. Менсіз сіз не істер еліңіз?! Сізді жұмыссыз, айлықсыз қалдырғым келмеді....

	— Дұрыс айналайын, — деп апайы мүләйімсіп қалғанда оқушысы:

	— Сондықтан апай, тапқан табысыңыздың жартысын маған беріп тұрғаныңыз жөн, — деді.

	Л. ЛАЙНЕР.





СІЗ МАҒАН СЕНЕСІЗ БЕ?


	Мен мінген такси биік үйдің алдына келіп тоқтады.

	— Өтінемін, есептегішті өшірмеңіз. Мен мына мекемеге бір минөтке кіремін де шығамын, содан кейін бұдан ары кетеміз, — дедім.

	Жүргізуші келіспеген пішінмен қабағын тыржитты.

	— Әйтсе де есеп айырысқаныңыз жөн шығар, — деді ол

	— Жоқ-а, біз қазір басқа жерге барамыз, — дедім мен. — Сіз немене маған сенбейсіз бе? Мені қашып кетеді деп ойлайсыз ба?!

	— Ештеңе де ойламаймын, — деді жүргізуші қатқыл үнмен. — Жолаушылар әр алуан. Бірі қашып кетеді, келесі бірі ондайға...

	— Ә-ә, демек сіз мені қашып кетеді деп ойлайсыз ғой. Онда жақсы!.. Мен сізге кепілдікке қалпағымды қалдырып кетейін.

	— Ой, қойыңызшы, — деп кейи түсті ол. — Сіздің қалпағыңыз маған не керек? Мен сізге сенем. Бірақ портфеліңізді қалдырып, бара беріңіз.

	— А-а, ондай болса, — деп күйіп кеттім мен. — Мархабат, портфелыді қалдырайын... Бірақ сіздің рұқсатыңызбен мәшинеңіздің нөмірін жазып алайын.

	— Сізге не болған? — деп кіржие түсті жүргізуші. — Маған сенбейсіз бе? Мені қашып кетеді деп ойлайсыз ба?

	— Ештеңе де ойлап тұрғаным жоқ, — дедім мен. — Жүргізушілер де әр алуан: бірі қалпақ кигенді ұнатса, келесісі портфелы ұстағанды...

	— Солай ма? — деді жүргізуші. — Жарайды онда! Нөмірді жазыңыз: АВН 20-40. Әйтседе портфеліңізде не бар соны көрсетіңіз.

	— Оның не керегі бар?

	— Соңынан түсініспеушілік болып жүрмесін!

	— Мархабат, — дедім мен жыным келіп. — Көріңіз: ішінде кітап, қағаз бен электр қырынғыштан басқа ештеңе жоқ.

	— Электр қырынғышыңыз жұмыс істей ме, жоқ сынған ба?

	— Сынғаның не?! Әзірге жұмыс істеп тұр.

	— «Әзіргеңіз» қалай? Мен оны мәшиненің ішінде қоса алмаймын.

	— Оны кім біліпті, — деп мырс еттім мен. — Өзіңіз қырынбапсыз да, сол жақ бетіңізде безеуіңіз бар екен...

	— Менің бет әлпетімді жаттап алайын деп отырсыз ғой, ә, — деді ішіндегі зығырданы қайнап.

	— Жарайды! Мен де сізді ұмытпаймын! Картоп мұрныңыз, дөңгелек көзіңіз, құлағыңыз әр түрлі... Сол жақ тісіңізде пломбы бар...

	— Ә-ә, ондай болса, — деп күйіп кеттім мен, — онда ресми түрде болсын! Міне менің құжаттарым: жеке куәлік, рұқсат қағазы, неке туралы куәлік. Алыңыз! Бірақ, біліп қойыңыз, сіз есі дұрыс, мәдениетті адаммен сөйлесіп отырсыз. Енді өз құжатыңызды көрсетіңіз.

	— Мархабат, — деді ол иіліп, — алыңыз, жүргізуші құқы, кәсіподақ билеті.

	— Тұратын жерің туралы анықтама қағазың жоқ шығар, сірә, — дедім мен қытымырлана.

	— Жоқ, — деп бірақ кесті.

	— Ештеңе етпес. Керек болсаңыз табады олар!

	— Сізді де шақырып алар қажет болсаңыз!

	— Бірдеңе бола қалса, 47-бабпен кетерсіз, — дедім мен.

	— Ал сіз 52-нің «б» тармағына ілігесіз, — деді ол да кіжініп.

	Біз бір-бірімізге ызалы өшпенділікпен қарасып қалдық.

	— Ау, айналайын, — дедім мен тосыннан. — Осының ұят емес пе?

	— Ал сізге ше?

	— Мен екеуіміз үшін де ұялып отырмын, — дедім.

	— Мен де! — деді ол көзін ала беріп.

	— Құжаттарыңызды алыңыз...

	— Сіз де алыңыз...

	— Рахмет, — дедім мен. — Мәшине нөмірін де ұмытайық.

	— Ұмытайық, — деді ол

	Біз мол мейірімділікпен құшақ айқастырып, бір-біріміздің жотамыздан қағыстық.

	— Мен қалай ғана сіз туралы жаман ойда болдым, — деді таңырқаған болып.

	— Сіз өте өңді адам екенсіз. Қой көзді, бетіңіздегі мең де жарасымды екен.

	— Сіз де сұлу адам екенсіз, — деді ол. — Көзіңіз үлкен, құлағыңыз таза, тісіңізді ұқыптап, емдетіп отырады екенсіз.

	— Мен қазір жедел келем, — дедім мен.

	— Мархабат, — деді ол. — Сіз келгенше жалғызсырап қалатын болдым...

	Біз бір-бірімізге қарап жылы жымиыстық та мәшинеден шықтым.

	Кіре беріс есікке жақын келе бере рұқсат қағазымның жоқ екенін байқадым.

	«Әй, онбаған-ай» деп ойладым мен. — Демек, «алда-жалда» деп рұқсат қағазымды алып қалған екен ғой... Ештеңе етпес! Ешқайда қашпайды. Алда-жалда деп мен де оның артқы доңғалағын тесіп кеттім...

	Г. ГОРИН.





ҒАЖАП ДАУЫС


	Жатар алдында шыр еткен телефон тұтқасын консерваторияның профессоры Пендереев құлықсыз көтеріп еді, ар жақтан біреу:

	— Профессор Пендереев пе? Трясогузовтың үлкені. Ертең сіздің қабылдауыңызға, яғни даусын тыңдатуға балам барады. Дұрыстап, мән бере тыңдап барып маған хабарласыңыз,— дейді.

	Бұл болса: «Кешіріңіз, біздің қабылдауымыз біткелі...» деп келе жатыр еді, анау телефон тұтқасын қоя салды.

	Профессор қабағын тыржитып: «Неткен нақұрыс! Түн ортасы, амандық-саулық жоқ: «балам барады» дейді. «Трясогузовтың үлкенімін» дейді ме? Естісем керең болайын. Мәдениет басқармасынан ба екен? Әлде әкімшіліктен бе? Кім болсаң ол бол, қадірлі профессорға қоқаңдағанды көрсетейін» деп жатып қалың қорылға басты.

	Ертесіне бөлмесіне бойы сыриған қара дәу кірген бойда:

	— Сізге әкем ескерткен болар? — деп жатыр. — Мен Трясогузовтың кішісімін.

	— Иә, хабарласқан. Айтпақшы, мен де Пендереевтің кішісімін.

	— Үлкені қайда, мүмкін мен сол кісіге баруым керек шығар?

	— Сіз не, біздің үлкенімізді — Үлкен театрдағы халық артисін білмеуші ме едіңіз? Тағы да болашақ әнші болғысы келеді өзінің. Ал Трясогузовтың үлкені деген кім ей?!

	— Профессор мырза, шынымен менің әкемді білмейсіз бе?

	— Естісем құлағым тас керең болсын.

	— Айтайын, Трясогузов — қаламыздағы қан базардың бас басшысы. ...Қала әкімінің қанжығалас досы.... Бір сөзбен, бизнес біткеннің бетке ұстары.

	— Ал жарайды, тыңдап-ақ көрейін, не айтасың?

	—Тура қазір ме? Ештеңе де дей алмаймын. Үйретсеңіз — шырқап кетерміз.

	— Сонда да, келіңіз, үніңізді тыңдап көрелік, — деп профессор рояльдың тетігін басып, ананы айғайлатып көріп барып қайтадан тіл қатты:

	— Кешіріңіз, сізге әншілікке ақыл берген кім екен? Дауыс тұрмақ, дыбыс қабылдау-байымдаудан жұрдайсыз.

	— Шынымды айтсам, досыммен консерваторияны сатып алмай-ақ оқып бітіріп шығамын деп «Мерседес» мәшинесіне бәстескен едім... Сондықтан сіз қалайда ән айтуды үйретіп, тоқ етері — қабылдауыңыз керек. Төлем жағынан қам жемеңіз, әкем аман болсын.

	— Бізде ғой қабылдау бітіп кетті. Тіпті төлеп оқитындардың орны бос емес.

	— Төлейтін бөлімнің құны қанша?

	— Қымбат, жылына мың доллар.

	— Ал егер әкем сізге айына мыңды берсе ше? — дегенде, профессор алдындағы әпербақанға ойлана қарап үнсіз қалды.

	— Профессор мырза, үніңіз шықпай қалды, байқауымша сіздің де дыбыс қабылдауыңыз онша емес сияқты... Қалай, айына мың доллар, келісесіз бе?

	Профессор үнсіз қалғанмен тұрмай, аз-маз ыңғайсыздана қыбыжықтап, орнынан бір тұрып, бір отырып барып ақырын ғана: — Әгәрәки айына екеу болса ше?... — деп сыбырлады.

	— Жарайды, екеу дедіңіз, айына екі мың доллар-ақ болсын.

	Профессор орнынан тұрып бөлмесінде ерсілі-қарсылы жүріп басбармағын тістелей: — Мына өзіңнің ғажап даусыңды тыңдап көрген рояль атам заманғы еді. Оның үстіне өзіңе ән үйретер бөлмеге де жөндеу жұмыстары жүрмегелі қашан... Бір он мың болса... естіп тұрмысың әнші балапаным?

	— Естігенде қандай, айтқаныңыз болсын.

	Профессор бала әншінің тағы да ғажап даусын естігісі келіп, соңғы өтінішін айтып қалды:

	— Мені де, сені де діттегенімізге жеткізер — халық әртісі ағамның атында дүрілдетіп бір бәйге ұйымдастырып жіберсек?

	— Ойланатын жайт. Дегенмен әкем менен ештеңе аямайды, болады!

	Профессор сенер-сенбесін білмей, қуанғаннан дірілдеген саусақ ұшымен Трясогузов үлкеннің телефон нөмірін теріп: — Трясогузов пе екен? Балаңызды қабылдайтын болдық. Даусын біраз тыңдадық. Ғажап дауыс, танылмаған талант! — деді.

	Г. ДРОБИЗ.





ТҰМАН


	Қазір бар ғой-ә, азаматтар, кімнің сауатты, кімнің сауатсыз екенін сайтан да білмейді.

	Мәселен, бір азамат өз фамилиясын иректеп сала алады, бірақ мүлде жаза білмейді. Басқа бір азамат жаза біледі, бірақ өз жазғанын өзі оқи алмайды. Әлгінің жазуын өзі түгіл, ғалым, профессорға көрсетіңізші, қанша жерден ғалым болса да, сол профессорың да ажырата алмайды. Мейлі профессор түгіл академик бола берсін. Өйткені оның жазуы тауықтың ізі немесе өлген шыбынның таңбасы сияқты.

	Ал енді, қымбатты жолдастар, осы азаматтарды кім деп есептеуіміз керек? Олар сауатты ма әлде сауатсыз ба? Біреулер сауатты десе, басқалар сауатсыз дейді. Ал енді анықтап көр.

	Нақты мысалға Василий Иванович Головешечкинді алайық. Ол өзінің сауатты не сауатсыз екенін білмей дал Ағартудың осы тұманында ол мүлде адасып тынды.

	Осы үшін бір күні оны председатель өлтіріп қоя жаздады. Себебі, сауатсыздықты түбірімен жоюға екі-ақ күн қалған-тын. Мәселен, губерниядағы сауатсыздықты бірінші майға дейін мүлде жоюға нұсқау болды дейік. Ал осыған екі күн қалғанда Василий Иванович сельсоветке танаулап жетіп барып “Мен сауатсызбын” деп қасқайып тұр.

	Председатель оны сол тұрған орнында жоқ қып жібере жаздады.

	— Сен, иттің баласы, не деп тұрсың? — деп дүрсе қоя берді. — Екі күн қалғанша қалайша жойылмай жүрсің?

	Василий Иванович жағдайын түсіндіріп жатыр:

	— Қабілетсізбін, ғылыми икемім жоқ, — дейді.

	— Саған, бақшадағы қарақшыға, не істесем екен, ә? — деп қиналды председатель. — Жұрттың бәрі теп-тегіс, тап-таза жойылды, декреттің шырқын бұзып тұрған жалғыз сенсің. Жылдам жүгіріп тройкаға бар да, жалын, жалбарын. Мүмкін, олар сені екі күн ішінде бір нәрсе етер. Ең болмаса дауысты дыбыстарды үйретсін.

	— Дауысты дыбыстарды өзім-ақ танимын, — деді Василий Иванович. — Оларды несіне қайта-қайта көрсете берем? Онсыз да басым мыңғыдыңғы.

	Председатель Василий Ивановичтің мойнын бұрап суырып ала жаздады.

	— Әй, қалайша танисың? Мүмкін, сен фамилияңды да жаза алатын шығарсың?

	— Ия, жаза алам.

	— Иттің баласы-ау, демек сен сауатты екенсің ғой?

	— Ия, демек мен сауаттымын, — дейді Василий Иванович. — Бірақ мен қалай сауатты болам? Қой, жұрт мазақ қылар.

	Осы сөздерді естігеннен кейін председатель Василий Ивановичтің жанын жаһаннамға жібере жаздады.

	— Оңбаған қарақшы-ау! — деп шүйілді председатель, — Сендердің білімдеріңді анықтайтын нұсқау жоқ менде. Тек мереке алдында жұрттың босқа зәресін аласың. Ал өзі сауатты.

	Василий Иванович тағы бір ажалдан қалды.

	Содан бері Василий Иванович жұртқа мұрын шүйіретін болды. «Мен сауаттымын. Керек десең, жоғары білімім бар» деп қоқиланады. Өзінше тіпті жоғары оқу орнында сабақ беруге жарайтын сияқты, бірақ ұстаз болғысы келмейді, оның үстіне әйелі жібермейді және балалары да етегін басып, жылап-еңірейді. Өйткені қалада әкесін өлтіріп қояды деп қорқатын көрінеді.

	Жоғары білімді бұл адам осылайша күн кешіп жүр. Мүлде керемет десе болғандай. Осыдан бір апта ғана бұрын әлгі адам сауатсызбын деп қыңқылдап жүруші еді, енді лезде ғалым бола қалды. «Бұрын тайқы маңдай — енді қайқы маңдай» дегеннің кері.

	М. ЗОЩЕНКО.

	1925 жыл





УАЙЫМ-ҚАЙҒЫСЫЗ ОТБАСЫ


	(Окушы шыгармасынан)

	«Біздің жанұямыз үлкен әрі тату. Бәріміз де бір-бірімізді жақсы көреміз. Әсіресе ініміз екеуіміз шешемізді ерекше жақсы көреміз. Ол өте мейірімді. Шешеміз тәтті тағамдар фабрикасында жұмыс істейді, күнде бізге кәмпиттер әкеп береді. Мен де өскенде шешемнің фабрикасына барып жұмысқа тұрам.

	Біз әжемізді де жақсы көреміз. Ол былғары фабрикасында жұмыс істейді. Маған белбеу, шешеме қолғап, әкеме әмиян әкеп береді. Ал ініме тым әдемі былғары бас киім сыйлады.

	Атамызды да жақсы көреміз. Ол фарфор ыдыстары зауытында жұмыс істейді. Біздің атамыздың қолынан келмейтіні жоқ. Үйдегі бар ыдысты атам өз қолымен жасаған.

	Ал әкемізді біз онша жақсы көрмейтінбіз. Өйткені, ол темір-терсек шығаратын зауытта жұмыс істейтін. Бізге жыл бойы неше түрлі темірлер әкеп тұрды. 8 наурызға шешемізге тігін мәшинесін жасап берді. Енді біз әкемізді де жақсы көреміз. Інім өскенде әкесінің зауытында жұмыс істейтін болады. Не болмаса атамның. Бірақ әлі шешкен жоқ. Ал шешем оның жиһаз фабрикасына барғанын қалайды. Өйткені, ол уақытта жиһаз ауыстыратын кез келеді.

	Біздің туысқандарымыз да бар. Олар көп. Әкемнің қарындасы бар, ол біздің тәтеміз. Біз тәтемізді қатты жақсы көреміз, әсіресе оның жұмысын. Тәтем балмұздақ жасайтын жерде жұмыс істейді. Інім екеуіміз тісімізді құртып алуымыз мүмкін болғандықтан, әкем оның келмеуін қалайды. Бірақ ініміз екеуіміз тісімізді тазалап жуамыз, пастаны атамыздың немере інісі әкеледі. Ол -парфюмер фабрикасының күзетшісі.

	Шешемнің бір емес, екі інісі бар. Олар ерекше адамдар: егіздер. Ағаларымызды тек иістерінен айыруға болады. Егер де пәтерге кіргенде, шұжықтың иісі шықса—ет комбинатындағы Коля ағамыздың келгені. Ал шараптың иісі шықса — арақ-шарап зауытындағы Сережа ағамыздың келгені. Ал егер шараптың да, шұжықтың да иісі мүңкіп тұрса, барлық туысқандарымыз жиналып, үйде үлкен мереке болып жатқандығы.

	Ұмытып барам! Бізбен бірге сондай-ақ төбеттің мықтысы Арго тұрады. Бізге оны күшік кезінде әжемнің әпкесі әкеп берген. Ол ит өсіру клубында жұмыс істейді. Аргошаны бәріміз де жақсы көреміз. Ол өте ақылды ит. Біздің подъезде пошта жәшіктері ілулі тұр. Көршілеріміз болса, жақсы адамдар, ешбіреуі жәшігін құлыптамайды. Мен Аргошаға газет алуды үйретіп қойғанмын. Енді біз газет жазып алмайтын болдық.

	Біздің отбасы осылайша тату-тәтті!»

	Г. ДРОБИЗ.





ТЕКСЕРУ


	Кеше, жоқ, оның алдыңғы күні еңбек тәртібі жөніндегі комиссияның төрағасы Иван кімнің жұмысқа қай уақытта келетінін анықтау үшін күтпеген жерден тексеру жүргізіп еді, Драган мен Стоян кешігіп келді.

	Кеше социалистік жарыс комиссиясының председателі Драган кімнің жұмысқа қай уақытта келетінін анықтау үшін кенеттен тексеру жүргізіп еді, тәртіпті бұзатын Иван мен Стоян болып шықты.

	Ал бүгін ұжымдық келісім комиссиясының төрағасы Стоян жұмысқа кімдердің кешігетінін анықтап, бетін қызарту үшін тексеру жүргізіп еді, кешіккендер қатарында Иван мен Драган болып шықты.

	Бұдан шығатын қорытынды: тексеру жүргізген адам ешуақытта жұмысқа кешікпейді.

	С. КАРАДЖОВ.





СОҢҒЫ ОҚ ҚАЛҒАНША


	Капитан Хватов блиндажда отырған еді. Үстелге қарай еңкейіңкіреп, асыға картасын жаймақшы еді, ашық тұрған есіктен қатардағы Сидарчук ентіге кіріп келді.

	—Жолдас капитан, снарядтарымыз бітіп барады!

	Капитан шайтан алғырлатып, телефон тұтқасын жұлып алды да айғай салды:

	— Хоменко, сенбісің! Таныдым, өкінішке орай кедей боласың. Дивизияңа тиесілі оқ-дәрі қайда? Қанша уақыт шыдайсың дейсің бе? Қазір білейін.

	— Сидарчук, — деп Хватов оған жалт бұрылды, — көмексіз қаншаға шыдарсың?

	— Жан алқымнан алмаса екі сағатқа шыдауға болады, — деп жауап қайтарды.

	— 20 минут шыдармыз, — деп тұтқаға капитан баж етті.

	— Кімді жібердім дейсің? Жүк мәшинесін бе. Түсінікті, күтеміз.

	Капитан тұтқаны тастай салып Сидарчукқа:

	— Әйтпесе қиынға түсер еді-ә, — деді.

	— Айтпаңыз, жолдас капитан, — деп Сидарчук келісе кетті, бақылау-өткізу пунктінде сатып алам деушілер кезекте тұр, ал снарядтар болса бітіп барады...

	Капитан шабарманды жібере салысымен, картаны ашып, ішіндегі түскі асына даярлаған бутербродын алды.

	Е. МИКУНОВ.





КҮРДЕЛІ МӘСЕЛЕ


	Жұмысқа кірісе бергенімде күрегімнің сабы сынды да қалды. Сынықтарын жинап алып, қоймашыға келдім.

	— Көрдің бе, Феро, не болғанын? Маған басқа күрек керек.

	— Қане-е! Шынында да сынған екен. Басқа дейсің бе? Өтінішің бар ма?

	— Қайдағы өтініш?!

	— Мастерден.

	Мастерге келдім. Ол:

	— Әрине, саған күрек берілуі керек. Тек құрылыс бастығынан рұқсат алып келсең болды, — деді.

	— Рұқсат?!

	— Иә, жоғарыдан осындай нұсқау түскен. Құрал-сайманды үнемдеу керек. Жаңасы тек құрылыс бастығының келісімімен беріледі. Онсыз ештеңе шықпайды...

	Құрылыс бастығы қолын сілтелеп :

	— Не қылған рұқсат? — деді. — Тоқсандық сыйлықты бөлісер алдында бұндай жауапкершілікті мойныма ала алмаймын. Бас инженер бұйрық шығарса ғана...

	Бас инженер ойланып қалды.

	— Білесіз бе, бұл өте күрделі нәрсе...

	Күректің сынған сабын қолыма ұстап кіріп барғанымда, кабинетінде отырған трест бастығы әуелі шошып кетті, бірақ соңынан істің мән-жайын түсінгеннен кейін қол астындағы бағынышты бастықтардың бәрін өзіне шақыртып алды. Күрек мәселесі жөнінде техника қауіпсіздігі референті, өрт сөндірушілер бастығы, қамсыздандыру бөлімінің бастығы, әлеуметтік мәселелер жөніндегі референт және де басқа жауапты жолдастар шығып сөйлеп, өз ойларын ортаға салды.

	Ұзақ айтыс-тартыстан кейін мәселе шешімін тапты. Директор бас инженерге телефон соқты, ол құрылыс бастығына нұсқау берді, құрылыс бастығы мастерге бұйырды, мастер өтінішке қол қойды, ал қоймашы жаңа күректі қолыма ұстатты.

	Сөйтіп, қолым жеткен жеңіске масаттанып, күректі жерге қадай шаныштым... Сол кезде жұмыс күнінің аяқталғанын білдірген қоңырау да соғылды.

	Л. КЛИМАК.





МАХАББАТ


	Ерлі-зайыпты екеуі дәстүр бойынша бұл күнді де үйде екеуден екеу өткізді. Кешкі асты алдарына алып, бір-біріне қарама-қарсы отырды. Үстел үстіне қойылған шоқ раушан гүлінен хош иіс аңқиды.

	Екеуі де шарап ішіп, әлсін-әлі шылымның ащы түтінін құмарлана сорады. Бір-біріне бетпе-бет отырғандары болмаса, қарашықтары түйіспейді, кірпіктерін марғау ғана қағып, қиял бесігінде тербеліп отыр...

	Күйеуі былай ой толғайды: «Осы күнді міне, неше жыл бойы ойдан шығармай атап өтіп келеміз. Әділіне келгенде, ең алғашқы жылдардағыдай әсер бар ма? Егер мен мына гүлді арнайы әкелмесем және бүгінгі кешкі асқа келмей қалсам не болар еді, ә? Егер...»

	Ол жұбайына көз қиығын тастап, қайтадан ойға шомды. «Осыдан он жыл бұрынғысындай емес, бет әлпеті әжім-әжім, ажары қайтқан. Менен мүшел жас үлкен еркектер қазір мұнан анағұрлым сұлу әйелдерін тастап кетіп жүр... Апырай, бұл қазір не туралы ойлап отыр екен, ә? Әрине, мен туралы болар, жүзінен бақыт нұры шашылғандай. Жоғарғы ерні дірілдей ме? Иә, бір кездерде мұның осынау еріндері бүкіл өмірімнің қызығы, ырзығы іспеттес еді-ау! Тіпті осыдан бес жыл ғана бұрын мұнсыз өмір мен үшін текке ғұмыр кешумен пара-пар емес пе еді? Ал қазір ше? Менімен тағдырын қосқан жылдар ішінде маған титтей сенімсіздік туғызып, ренжіткен кезі болған жоқ. Егер қылаудай себеп болса, сөз жоқ, алды-артыма қарамай, басқа әйелмен бас құрап, бақытымды табар едім. Әй, бірақ бұл менің мұныма шыдамай мерт болары сөзсіз еді-ау. Өйткені, мені шексіз сүйеді емес пе...»

	Ол бір сәт жұбайының бетінен көзін аудармай, оның назарын өзіне бұрды. Мағынасыз жымиып, қолындағы үремкесін көтерді.

	— Денсаулығың үшін!

	— Мен де сенің саулығыңа!

	Екеуі де үремке толы шарапты қағып тастады да, қайтадан үнсіз қалысты.

	Әйелі мынадай ой құшағында отыр: «Бір кездегі қиялымдағы махаббатым осы ма? Бірақ обалына не керек, бұл мені жанындай жақсы көреді. Әрі маған деген ықылас, сүйіспеншілігі ешқашан сарқылмақ емес. Иә, осыдан бірқатар жыл бұрын мұның өзіме деген махаббатына кір шалдыру — кешірілмес қателік болса, қазір керісінше, ықыласына лай жағып, өзімнен суытудың ешбір жөнін таба алмаймын. Мен бүгінгі кешкі асты әзірлегенде қызметте түрлі жұмыстармен басы қатып, дәстүрлі күнді ұмытып кетер ме екен деп ойлағам. Бірақ, олай етпеді, әдеттегісінше гүлін алып, уақытында жетіп келді. Сақал-мұртын жылдағысынша шыбын таярдай етіп бастырған. Үстінен өсімдіктің хош иісі аңқиды... Міне, енді бүгіннен бастап мұның өзіме деген махаббатына он бір жылға аяқ басады. Шынтуайтына келгенде, бұл маған әдеттегісінше еміреніп жүргенмен, менің бұған деген махаббатым суына түскендей.

	Әттең, әйел жолы жіңішке-ау! Әлде қолды бір-ақ сілтеп, басқа біреумен қол ұстасып кете барсам ба екен?..»

	Екеуі де күрсінді. Орындарынан тұрып, бір-біріне қолдарын созды. Сонан соң құшақтасып, беттеріне-беттері тиіп, бір-бірі туралы іштерінен: «Егер бұл мені жан-тәнімен беріле сүймегенде, ендігі әлдеқалай, бір жақты болар едік қой» деп ойлайды.

	Я.РУТКОВСКАЯ.





ҚОРҒАНЫС РЕАКЦИЯСЫ


	Ауру төсекте түнеріп отыр, ал әйелі дәрігерге жыламсырап түсіндіріп жатыр:

	— Мен тіпті не істерімді білмеймін, профессор. Жұмбақ ауру... Міне өзіңіз қараңыз.

	Ол күйеуіне жақындап келіп ақырын сыбырлады:

	— Сүйіктім, менің сұрайын дегенім...

	... Ауру тәлтіректеп кетті.

	— Дубленка, — деді ол момақан дауыспен, — Пал Семенычка.

	Ауру еденге гүрс етіп құлап түсті. Дәрігер көмекке ұмтылып, ауруды көтеріп, қайтадан орнына отырғызды.

	— Түк түсінсем бұйырмасын...

	— Мен түсінеді деп ойлайсыз ба? Бір нәрсені сұрай қалсаңыз бірден ақыл-есін жоғалтады. Міне, қараңыз... Сүйіктім, Анна Петровна хабарласты...

	Ауру қайтадан теңселіп кетті.

	— Оған «Жигулиіне» покрышка керек.

	Ауру қайтадан еденге құлап түсті.

	— Сіз кіре берістегі адамдарды көрдіңіз бе? Әйел жан-жағына жалтақтай қарап, әңгімесін жалғастырды. — Олардың бәріне осының ауырғаны батып жүр. Тіпті мұның өзінен де қатты қапаланатындар бар.

	— Бұл қалай, сонда?

	— Мұнсыз олар кімге бару керектігін, кімнен қалай сұрау керектігін, кімге қалай алғыс айту керектігін білмейді. Бұл бәрін де білетін. Ал қазір ешкімді білмейді, ештеңені есіне түсіре алмайды, — деді ол шуылдата мұрнын тартып. — Біз ақысыз көмек көрсететін дәрігерді шақыртқан едік. Ол, яғни учаскелік дәрігер, мұның миы шайқалған дейді... Құдайым-ай, шынымен-ақ есінен адасқаны ма?

	Әйел көз жасына ерік берді.

	Кенеттен ауруға еңкейе беріп, дәрігер оның бір көзін қысып, белгі бергенін байқап қалды.

	— Бізді жеке қалдырыңыз, — деп өтінді дәрігер. Әйел дәлізге шығып кетті.

	— Дәрігер, көмектесе көріңіз, — деді ауру алқына сыбырлай сөйлеп. — Шыдамым таусылды. Олар мені көздерінен таса еткілері келмейді.

	— Солай, қорқыныш маниясы, — дәрігер ақырын күбірледі.

	— Сонда қолымнан бәрі келетіні үшін менің кінәлі болғаным ба?

	— Мүмкін, ұлылық маниясы болар? — деп күдіктенді дәрігер. — Мүмкін, сіз себебін маған айтарсыз?

	— Ол ауруға қарады. — Маған айтуға болады.

	— Мұны айтқанда не тұр? Оны өзіңіз де түсінесіз... Біреудің джинсиі бар, бірақ Алла Пугачеваның концертіне билеті жоқ. Тұрғын алаңды бөлетін біреудің баласын институтқа түсіргісі келеді. Ал енді біреудің қолында шет елдерді аралап қайтуға жолдама бар, бірақ оған зираттан орын керек... Соның бәрін маған басымда сақтауға тура келеді. Олар маған жұмыс істеуге мүмкіндік бермейді. Жұмыс істеудің орнына күні бойы телефон соғып, соларға дәнекер боламын. Бұл пәледен құтқару, дәрігер, сіздің ғана қолыңыздан келеді.

	— Сонда қалайша?

	— Сіз мені есі ауысқан деп мәлімдеңіз. Олар сізге сенеді.

	Дәрігер дәлізге шықты. Аурудың құлағына оның тек жекелеген сөздері ғана жетіп жатты: “...өкінішке орай, ұзақ емделеді... медицина дәрменсіз... Иә, жүйке жүйелері бұзылған..”.

	Дәрігер қайтып оралғанда аурудың өңі кіріп қалған еді.

	— Рахмет, доктор! Тіпті сізге не деп алғыс айтарымды біле алмай тұрмын...

	— Бұл менің міндетім, — деп жымиды дәрігер, заттарын чемоданға салып жатып. — Сіз шынында да бәрін істей аласыз ба? Маған білесіз бе, саяжай үшін жер телімі өте қажет.

	Дәрігер сөзін аяқтап үлгергенше, ауру еденде сұлап жатты.

	В.ПАНКОВ.





ЖАРҒА ЖЫҚҚАН ЖАСЫРЫНБАҚ


	Яша мен әйелі Бекки жаңа жыл кешіне апың-күпің жинала бастады. Өзі киюге тиіс киімі көңіліне қонбаған Яша қарап тұрмай: «Бекки, мына түріммен өзімді-өзім қор көріп тұрғанымды қарашы!» — дейді әйеліне.

	— Саған осы да болады, мыңқылдамай кете бер, мен де көп ұзамай жетермін, — деп кербезі кесіп айтқан соң, Яша сыртқа беттеді.

	Күйеуі кетісімен Беккидің басына сапалы идея сарт ете түсті. Ойпырмай, арнайы тігілген киімді қайтеді, шатырда әжесінің тойға киген бүркеншегі бар емес пе. Оның бет пердесі арқылы Яшаның кештегі құтырынған қимылын бақылайды. Қандай сұлудың мықынынан ұстап тайраңдар екен...

	Би алаңында ине шаншар жер жоқ болса да, Яшаны үстіндегі киімінен тану қиынға соқпады. Қылымсыған көп сұлудың қақ ортасында есі кеткен ері әлгі әйелдердің әрқайсысына ыржалаң-ыржалаң етеді. Әйелдер де оған риза. «Махаббаттың нағыз перісі ғой мынау» дейді бір-біріне жымың қағып. Шыдап көр Бекки! Қызғаныштың қызыл иті бойын буып алып барады. «Тұра тұр, төбеңді тесермін, басқа әйелге деген ақ жыныңды қағамын” деп, іштей булыққан Бекки одан әрі әжесінің бүркеншегін жамылып жанына келіп еді, Яшасы қылмыңдап бар өнерін салсын. Бұның еркелеп басып баққа қарай беттегені сол еді, пәлекет, ілезде жанынан табылып, ойпыр-ай, оңашада өліп-өшкенін... Бұл да қайтер екен деп ырқына көніп те берді...

	Бекки көп кідірмей тұла бойынан қымбат иіссудып иісін бұрқыратып, қызғаныштан шыбын жанын шырқыратып үйіне келді де Яшаны асыға күтті. Бір кезде шаршап-шалдығып, кешке киген киімін қолтықтап Яшасы да келді.

	— Сен қайда болдын? — деді Беккиге қадала қарап.

	— Қайда болғанымның саған қажеті шамалы, одан да өзің немен шұғылдандын!?

	— Мен бүкіл кеш бойы таныстарыммен карта ойнадым, — деді Яша жүзін суытып.

	— Аһ, карта ойнадың! Құмарың қанған-ақ екен! — деп Бекки өзін-өзі ұстай алмай, апіуып ақ түтек борандай бұрқ еткізді.

	— Шынымды айтсам, менің мына киімімді қояр да қоймай сұрап киген танысым жаңа жыл тойын өте жақсы өткізіпті. Ал мен болсам, мен сорлы картаға байланып, бүкіл қызықтан құр қалыппын...

	И.ПЕТРОВ.





	АЙНАЛМАЛЫ ӘТКЕНШЕК


	Тегінде, ағайындар, тегінге көшуді біраз уақытқа кідірте тұруға тура келеді. Әзірше ерте секілді.

	Мәселенки, кейбір нәрсе тегін-ақ болсын дейік. Онда біз қанағат дегенді тарс естен шығарамыз. Егер тегінге көшетін болсақ бар ғой, барлық нәрсе бірден тегін болуы керек деп ойлаймын.

	Бірінші мамыр мерекесі кезінде алаңға айналмалы әткеншек құрды. Әлбетте, халық деген тарпа бас салды. Солардың ішінде ауылдап келген бір жігіт бар еді.

	— Немене, тегін бе? — деп сұрады ол.

	— Тегін.

	Әлгі жігіт ағаш атқа мініп алып, қане, түссінші. Жаны жай таба жаздағанша айнала берді, айнала берді. Өздігінен түсетін емес.

	Жұрт оны әткеншектен әрең түсіріп, жерге жатқызды. Біраздан кейін өзіне-өзі келген ол:

	— Әлі айналып тұр ма? — деді.

	— Иә, айналып тұр.

	— Онда тағы бір рет... Қанша дегенмен... тегін ғой, — деп ағаш атқа қайта мінді.

	Бес минуттан кейін оны қайта түсірді.

	Тағы да тыритып жерге жатқызды.

	Байғұс ішек-қарны ақтарылғанша құсты кеп, құсты кеп...

	Сондықтан, ағайындар, тегінге көшуді әзірше кідірте тұруға тура келер, сірә.

	М. ЗОЩЕНКО.





ДҮРДАРАЗ ДИАЛОГ


	— Дәрігер, басым ауырып... дене қызуым көтерілмесе де, буындарым қақсап, денем дел-сал.

	— Ұйқыңыз тыныш па?

	— Онша емес.

	— Кофе ішкеннен кейін ұйқыңыз келетін кез бола ма?

	— Иә, болады.

	— Әсіресе, бразильдік кофеден бе?

	— Кез келгенінен.

	— Жоқ, олай дей көрмеңіз, ең жақсысы бразильдік кофе. Мен өз басым қолым жеткенде тек бразильдік кофе ішем.

	— Дене қызуым жоғары болмағанымен...

	— Алдыңғы күн дүкенде шайға кезекте тұрдым. Үнді шайы екен, менің кезегім келгенде бітіп қалғаны. Ал мен болсам үнді шайынан басқа шайды татып алмаймын.

	— Буындарым қақсап... Мазамды алып тұрғаны.

	— Дүкенде сазан балықтар да көрінбей кетті. Кезінде бір ауру әкеп тұрушы еді, кейін өзі де жоғалып кетті. Не айыққаны, не өзге дәрігерге ауысып кеткені белгісіз. Бірақ тез айықпауы тиіс еді. Ол азық-түлік секциясының меңгерушісі болатын. Мұндайлар жақсы дәрігердің қолына түссе, ұзағына-а-ан ауырады. Әлде көшіп кетті ме екен? Не де болса ауруынан айықпағаны анық.

	— Дәрігер, басым ауырып барады.

	— Құсқыңыз келіп тұрған жоқ па?

	— Келіп тұр.

	— Неден?

	— Білмеймін.

	— Мүмкін, уылдырықтан шығар?

	— Жо-ға, уылдырықтан болуы мүмкін емес.

	— Менің де уылдырықтан жүрегім айнымайды, әсіресе қарасынан. Қызылы да жүрегімді айнытпайды. Маған қаралып жүрген бір ауру бар еді... Жарықтық уылдырықты жеткізіп тұратын. Кейіннен әкелуді қойып, қарасын батырды.

	— Бір жаққа кетті ме?

	— Біржола кетті.

	— Шет елге ме?

	— Одан да алыс.

	— Сонда қайда?

	— Не балық, не уылдырық жоқ жерге. Бюллетень де қажет болмайтын жерге.

	— Маған бюллетеньнің керегі жоқ. Ең бастысы, өзімді жақсы сезінсем болғаны.

	— Басыңыз ауырып, дене қызуыңыз көтеріліп, буындарыңыз қақсаса, қалайша жақсы сезінесіз?

	— Оны емдеудің жолы бар шығар, дәрігер.

	— Әрине. Сіздің мамандығыңыз?

	— Инженермін.

	— А-а-а. Инженерлерде мұның барлығы нашар емделеді. Оның үстіне оларда балық, уылдырық, кофе, шай да бола бермейді.

	— Олардың маған қажеті не?

	— Сізге қажеті болмағанымен, өзгелерге керек.

	— Менің өзгелерде шаруам жоқ, ауырып отырған өзім емес пе?

	— Шамасы, сіздің басыңызда ақаулық бар-ау!.. Ең алдымен, басыңызды көрсету керек. Жүйке ауруларының дәрігеріне көрінгеніңіз жөн, қарағым. Басыңыз істей бастағанда, бірден маған келерсіз...

	— Жақсы, дәрігер, мен кеттім. Мына сөмкемдегі уылдырық, балық, кофенің бәрін сол жүйке ауруларының дәрігеріне апарайын.

	Иван СИДОРОВ.





САРЫ «САЙТАН»


	Тұрабектің айлықты ақша демей жұмыс істегеніне тура он жыл болыпты. Е, езуіңнен май ағызатын ет комбинатында жалақы санап жын ұрып па? Ебін тапсаңыз, ақша дегеніңіз күн сайын қалтаңызға өзі келіп сүңгиді. Тұрабек тумысынан икемді. Сондықтан да сыйлы. Әйелі өзгенің әйеліндей қысылып көрген емес, өйткені күйеуінің табысы да, шабысы да ырғағынан жаңылмады. Балалары да баршылықтың ортасында. Кей-кейде жұмыстан соң үйіне тартпай, басқаның төрінде қонақ болып, шалжиып жататыны бар. Себебі, онда да Тұрабекті табысы тайғанамайтын мейман ретінде көретін.

	...Е, қайран, келмеске кеткен күндер-ай... Көзден ұшты ғой. Небәрі бармақпен басып өлтіруге болатын сары сайтандай жабайы араның кесірінен басындағы бақтан айырылды. Не ревизор емес, не ОБХСС-тың штатында жоқ, не домалақ арызды дөңгелете алмайтын жай ғана жаман ара Тұрабектің тағдырының маңдайын тасқа соқты. Соққанда да сойқан соқты. Қойшы, бәрін ретімен айтайын.

	Тұрабектің жұмыс күндерінің бірі-тін. Ертеңмен не азық үнемдей алмайтын, не соны жұмсай алмайтын артта қалған бір колхоздан сүйегін санауға болатын арық-тұрақ қой әкелінді. Ол сорпа боп та, палау боп та жарытпайды. Қоғамдық тамақтандыру орны бәлені қабылдасын. Сосын сүлдесін сүйреткен сиырлар түсті. Әншейінде жанары жалын атып тұратын Тұрабектің көзінің шоғы бүгін сөніп қалыпты. Ал кешке қарай семіздіктен терісі сөгілгелі тұрған өгізшілер келгенде Тұрабек орнында биледі. Тышқанға тап бергісі келген мысықтай жасанды.

	Жігіттерін жұмсап, жұмсақ жерін бөліп алды. Саусағыңды жалататын, тіліңді қоса жұтқызатын семіз ет өзіне емес, баласын үйлендіріп той жасағалы жүрген көршісіне де жетеді. Ол да құрметті адам. Тұрабек қанша ет әкеп берсе де саудаласпайды ғой сабаз. Тұрабек тіршілікке кірісті. Үйреншікті үлесін тіліп-кесіп беліне орады... Қарнын қампитты, жотасын күжірейтті.

	Үсті-басына түгелдей ет жапсырып болған соң әуелі мәйкісін, сосын көйлегін киіп, желбегейін жамылды, сөйтіп есіктің алдында есінеп отырған пенсиядағы қартпен есендесіп өте шықты да, қалың топтың қатарына қосылды.

	Ауладан алыс ұзамай-ақ сойқан басталды. Оң бүйірі осқылап әкетіп барады. Сипап көрді, секіріп көрді, болмаған соң жұдырықтап та көрді, тоқтайтын емес. Жынды адамдай орнында секіріп, өзін-өзі тоқпақтаған Тұрабекті көрген жұрт таң-тамашалап қалды. Болмады... Шешінуге тура келді. Ол шешінген сайын тойға жиналғандай тоқтамай келіп жатқан жұрт нөпірі толастамады.

	— Өлген жерім осы шығар, — деп мәйкісіне дейін лақтырды.

	Бүкіл денесіне жапсырылған қызыл етті көрген жұрт ештеңені түсінбей жағасын ұстады. Біреуі: «Ойбай, мына байқұс өзін-өзі тілгілеп тастапты-ау...» — дейді жаны ашып.

	Біреу суға жүгірді, біреу “жедел жәрдем” шақыруға кетті.

	Дәрігерлер де жетті-ау! Тұрабекті ары-бері қозғап қолын көтере бергенде, қолтығының астынан қоңыр дауыспен әндете ызыңдап, дәп-дәу жабайы ара ұшып шықты. Ұшып шықты да ұза-а-ап кетті.

	Тұрабектің тағдырын тас-талқан еткені сол: ол бұдан былай ет комбинатының есігін қайтып ашпады.

	М. ШАРИПОВ.





БЕЛ ТӨҢІРЕГІН БЕЗБЕНДЕУ


	Бәріміз жапа-тармағай сауда жасайтын жағдайға да жеттік. Бұрын сауданың орны тек дүкен болушы еді, қазір аяқ аттам дүңгіршек... Елімізді қойып, алыс-жақын шетелдермен де сауда жасаймыз. Біреу шекара арқылы Полышаға ышқырына жасырып 10 грамм радиоактивті уран алып өтіпті, — дейді. «Сен жындысың ба, енді ұрпақсыз қалатын болдың ғой», — дегендерге:

	— Өз ұрпағым бірдеңе болар, есесіне немерелерімнің бүкіл өміріне жетерлік қор жиналады, — депті.

	Базарың былай тұрсын, метроның өзінде ығы-жығы сауда. Біреуден шұжықты, екіншіден унитаздың құнын біліп, қарасам бір жеңгей қорапшаға салып алғанын қопаңдатып болар емес, қарасам — қандала... Үшеуі кішкене де, біреуі — нән, қабағының астынан күржие қарайды. Ал бір әскери жігіт шинелінің етегінен жарылғыш пәлесін жылтыңдатады. Жұп-жұмыр пәлесі табан асты жарылып кетердей үркесің.

	Ал қалтарыста еш нәрсе сатып та, сатып алмай да тұрған кісіге бір әйел жақындап келді де:

	— Киім-кешектен ештеңең жоқ па? — деді.

	— Былай... негізінде жоқ. Бірақ, түсінесің бе, ақшадан қысылып тұрғаным, қалағаныңды алшы... — деді.

	Әйел сатар заттан жұрттай оны бастан-аяқ тінте қарап келді де, жанарын еркектің бел тұсына тоқтатты... Ер кісі де оның көз тіккен тұсынан ыңғайсыздана қыбыжықтап еді, әйелде сөзін төбеден түсірді:

	— Сатардан жұрдайсың, тағы қалағаныпды ал деп күпінесің! Қалай өзі импорт па?

	— Қайдағы импорт, өзімдікі ғой.

	— Әй, синтетика шығар?

	— Жоқ-а, натуральный.

	— Ескірген шығар? Қысқасы, қаншаға бересің?

	— Бұл бір 5 мың тұратын шығар.

	— Қой әрі, жындысың ба!

	— Жынданатын ештеме жоқ, алдымен көрсеңші, сосын былай келісіп дегендей...

	— Оныңды қалай көремін, өзінің орналасқан жері де...

	— Ұялсаң жүр, әнеубір қараңғылау жерге барып ұстап көр.

	— Мынау алжасқан шығар. Қараңғысы несі, мен оны көруім керек қой. Сапасы қалай, размері келе ме дегендей.

	— Оны кімге алайын деп тұрсың, өзіңізге ме?

	— Неге өзіме? Күйеуіме.

	— Күйеуіңнің өзінде жоқ па?..

	— Мәселе сонда боп тұр ғой. Өткенде моншаға барғанда шалбармен бірге шешіп қойған екен, ұрлап кетіпті.

	— Нені ұрлап кетіпті?

	— Нені ұрлапты дегені несі, белдікті де...

	И.ПЕТРОВ.





ӨРКЕНІҢ ӨССІН!..


	Күндердің бір күнінде “Жедел жәрдемде” фельдшер боп қызмет істейтін көзтанысым — Славаға кезіге кеткенім бар. Қабағы қату, түсі суық... Адам қалпынан ажыраңқырап қалған пошымына көзім түсіп:

	— Өй, ағайын, не боп қалды?! Әйеліңмен әкіреңдестің бе?! — деп бетіне бедірейе қарап едім:

	—Жоқ-а! Қызметтегі кесепат та баяғы... — деп төмен қарап тұнжырамасы бар ма.

	— Е, не, сөгіс беріп сүмірейтті ме? — деп тақақтап болмаған маған:

	— Сен де айтасың-ау, олай болса оңымен ғой, жұмыс орныма алғыс арқалаған ала хат келіп жетіпті... — деп, менің «келіп жеткен алғысы тіе?» «өрт сөндіргендей мына өңі не?..». деп алақтаған алақандай жанарыма тіктеп қарап, мән-жайды баяндай жөнелді.

	— Кезекшілікте болатынмын. Аурудан: “Демі бітіп өлім аузында жатыр, қыл көпірдің үстінде тұр, тез жете көріңіздер” деген хабар келген. Кислород толтырылған жастық, күндегі асай-мүсейім салынған қобдишамды алып, қасыма медбикенің бірін ертіп айтқан жерге айдап бара қалдық.

	— Айналайындарым, тезірек, жар дегенде жалғыз сіңлім көз жұмбақшы,—деп бізге ақ әжеміз есік ашып, кемсеңдей көзіне жас алған соң:

	— Сабыр етіңіз, ол бола қоймас, — деп төрге оздым. Шынында да жағдай қиын екен. Іске кірісіп кеп кеттік... Ақ әжеміз де дамыл табар емес, ара-арасында: «Айналайындарым-ай, аянып қалмаңдаршы... еңбектерің еселеп қайтады» деп қояды.

	Бір сәт, бүйрек тұсым жыбырлағандай болды, көз қиығымды салып едім — ақ әжей мың теңгелікті халатымның қалтасына сүңгітіп жатыр екен...

	Міндетімді жалғастыра бердім. Қажетті шараларды түгел жасап, аурудың бетін бері қараттық-ау әйтеуір. Әжеміздің қуанышында шек жоқ. Тек біз кетер мезетте:

	— Қайдан ғана келе қалып едіңдер, қарақтарым! Алғыс айтып хат жазсақ — қайда жібергеніміз жөн? — деп жатты. Жанымдағы медбике мекен-жайды беріп: «Сыртына бас дәрігердің өз қолына десеңіз барады» — деді.

	Күйбең тіршілікпен жүріп жатқанбыз. Ол оқиғаны ұмытатындай уақыт болған. Күндердің күнінде бас дәрігер шақыртады. Бара қалдым. Үстел жағалай бір тобы жайғасқан екен. Бір-біріне бір қағазды шұқып, күбірлеп қояды. Көп кідіртпей отырғандардың бірі тіл қатты.

	— Фельдшер Медников сенбісің?

	— Ия, мен.

	— Жағдайың қалай, не өзгеріс? — деп жатыр екіншісі.

	— Жаман емес, көппен бірге көсіліп жүрміз. Институтта оқып жүрмін, врач болсам деген арманым бар, — деп көсіліп келе жатыр едім, бас дәрігер:

	— Иә-ә, — деп кеңінен демін алып. — Тағы өзінің врач болғысы келеді-ей, оқышы анаған, — деп қарсы алдындағы бұжыр қараға иек қағып, мен жаққа алара қарады.

	Бұжыр қара елден-елге көшіп қона алмай жүрген ала қағазды ыңғайына алып, оқи жөнелді:

	«Қымбатты бас дәрігер! Сізге хат жолдаушы қарт зейнеткер Иванова. Ең алдымен сіздердің “Жедел жәрдемдеріңізге” алғысымды айтқым келеді. Менің жақын сіңлім өлім аузында жатқан болатын. Осы арада сіздердің С.И.Медников есімді дәрігеріңіз бен медбикеніз келе қалмасы бар ма. Нағыз азаматтар деп осыны айт. Қаншама уақыттары кетті, нешеме дәрілер ысырап болды, ақыры адамды ажал тырнағынан аман алып қалды емес пе. Ең негізгісі — ақыларына қымбат та алған жоқ — бар болғаны мың сом...»

	* * *

	— Арты не болды? — деп Славаны иығынан тартып өзіме қаратып едім:

	— Не болушы еді, кезекші машинамен зейнеткер Ивановаға ақшасын апарып ұсындым. Көз жасы көл, алсашы... Содан келе жатқан бетім, ақыры немен тынарын білмеймін, ұят та болды өзі. Кім кінәлі?! Мен сұраған жоқпын, өз міндетімді ғана атқардым, кінәлі өзі... — деп ағынан жарылып, іштей шерін ақтара серпілгені бар...

	В. БЕЛОВ.





МЕРЕКЕНІҢ ҚАЙСЫСЫ БОЛДЫ ЕКЕН-Ә?!.


	Ойпыр-ай, әйтеуір аман-есен сияқтымын... Басым мең-зең... Іш-құрылысым бүлінсе — онда аямай-ақ сілтегенбіз. Он екі мүшем сау ма екен-ей! Әй, сілтеген сияқтымын, денем де дел-сал... Несін айтайын, не де болса кеше бір мереке болғаны анық... Қайсысы болды екен?!

	Аяғым көтертпейді, яғни бидің түбін түсірген сияқтымын. Қолымның қары да қасарысып қапты, жүк көтердім бе? Не болса да аяққа да, білекке де салмақ түсіпті. Әйтеуір бір мерекеге деп бас қосқан сияқты едік, қолым да көтертпейді — қасық-шанышқыға бүйте қоймас еді.

	Ойбай, белім... Біреу ұрмаса-соқпаса, жүк көтермесем — яғни мерекенің дөйі болды... Бәсе, қарнымның қампиуы мынау, талғамай тықпалай бергенім-ау... Кеуде тұсымда көтертпейді, жүрек құрғырдың соғуы бәсең... Әй осы мерекеде біреуге ғашық болғаннан сау ма екенмін?

	Екі үремкені алып қоюым қиын-ау! Ал бесеуден кейін түбі түскір шелек екенімді мойындаймын.

	Не керек, ес-түстен айырылғанша сілтеген де болдым, биді де түбін түсіріппін... осы мен үйленіп қойған жоқ па екенбін-ей?! Ойымда бар еді, масқара болғанда мойныма қамыт киілмесе жарар еді?!

	Ояу сияқтымын, қолымды солға созып көрейінші, егер саусағыма тікенегі бар шырша ілінсе — құдай оңдап жаңа жылды қарсы алған мереке, ал оң қолым әйел затының шашына тисе — құдай тас төбемнен ұрып, үйленіп тынғаным...

	Көзімді ашпай тұрып тілерім — айналайын жаңа жылдың кеші болып, соны-ақ тойласақ жарар еді...

	В. ШИМБЕРЕВ.





ТЫМАҚТЫҢ АРҚАСЫНДА...


	Көлікке міне беріп едім, сырттан бір антұрған құлақшынымды іліп алып қаша жөнелгені. Тер сіңген, бірнеше жылдан бергі бас қалқаным болып келе жатқан қоян тұмағымды қимай әлгі алашапқынның ізін ала тұра қудым. Атаңа нәлет, қарсы қоршаудан тырмысып өтіп қарасын батырмақ болды. Мен де екпініммен жүгірген қалпым әлгі қоршаусымағын қарғып өтіп қарасам, пәлекет аяғында жеңіл тәпішке, жайбарақат кетіп бара жатыр. Мені қоршаудан өте алмас деп ойлады-ау деймін, қарамды көріп жүрісін жүгіруге ауыстырды.

	«Ей, атаңа нәлет, тұмағымды таста!» дегеніме қарар емес... Зытып барады.. Мен де барымды салып қуа жөнелдім. Екпінімді сезді ме, құтылмасын сезді ме — кілт тоқтап күтіп алғаны.

	— Оп, бәрекелді! Тоқтай қалыңыз, — деп қол сағатына үңіліп жатыр. — Ғажап! Тұп-тура 22 секундта өттіңіз. Сіз 200 метрді тұп-тура 22 секундта жүгіріп өттіңіз!.. — деп қолымды алып құшақтауға ыңғайланыпты... Кеудесін кері итеріп:

	— Атаңа нәлет, тұмағымды әкел! — деп жатырмын.

	— Кешіріңіз, әбестік ісіме, — деп малақайымды басыма кигізіп: — Танысып қоялық: мен жеңіл атлеттердің басын біріктірген қоғамның жаттықтырушысы едім, — дейді... Мен де қолды бола жаздаған дүниеме қуанып:

	— Маған неғыл дейсің! — деп жатырмын.

	— Сіз кешіріңіз, спартакиада тұмсық түбінде, бізден мұндай көрсеткіші бар пенденің шықпай тұрғаны. Сіздің көрсеткішіңіз тұп-тура бірінші разрядты жүгірушінікі екен. Бұныңыз тек қарапайым қоян тұмаққа бола алашапқын болғандығыңыз...ал, сізден қымбат тоныңызды, мына шетелдің етігін сыпырып ала қашса... сіз тұп-тура халықаралық шебердің көрсеткішін көрсетейін деп тұрсыз, — дегені.

	...Келіп жеткен милиционерге:

	— Іздегеніміз табылды, қолтықтап-қолпаштап алып жүріңіздер, — дейді. Өз адамдары екенін білдім. Және де жаттықтырушының балаша мәз көңіл-күйін бұзғым келмей еріп жүре беріппін.

	Жолдан манағы өзі тырмысып шыққан, мен секіріп өткен дуалдың биіктігін жалма-жан өлшеп:

	— Міне керемет! Сіз жүгіру ғана емес, биіктікке секіруден де қазірдің өзінде, ана қоян тұмаққа ғана бола облыстық рекорд жасап үлгердіңіз! — деп қуанғанынан сүйгіштеп болмайды.

	Сөйтіп, лезде-ақ мені бөлімшелеріне апарды. Бір мезетте-ақ «Динамо» жеңіл атлеттер қоғамының белді мүшесі болып шыға келдім...





БАРЫП ҚАЙТУ


	Мен дүниеге келгенде 4 кг 800 гр болып ауыр салмақпен туыппын. Одан кейін де құдай берген тәбетімнің арқасында іріленіп өсе беріппін. 17 жасқа келіп тұрмысқа шыққанымда салмағым 52 кг болыпты. Тұңғышымды босанғаннан кейін салмағым арта түсті, алдымен 97 кг, артынша екінші балам дүниеге келген кезде 136 кг-ға да жетіп жығылды.

	... Салмағыма шыдас бермеді білем, алдымен күйеуім қарасын үзіп тастап кетті... Әжем мен атам да кетіп қалды. Көршілерім көшіп, тарақандарға дейін тым-тырақай болды.

	Тамақты түгелімен өзім тауысатын дәрежеге жеткен кезімде, ең аяғы итім де кете барды.

	... Артық салмақтан арылу үшін не істемедім! Спортпен де шұғылдандым, диетаға да отырдым, еш көмектеспеді.

	Сөйтіп есеңгіреп жүріп, бір жарнамадан салмақты бірден түсіретін «Скелет» атты медициналық орталық барын ести салысымен, алды-артыма қарамай жетіп бардым.

	Алғашқы аптада-ақ 40 кг-ға азып, өмірімнің мәні кіргендей болды. Мені аштан қатты деп әсте ойламаңыз, тамақты қалауымша жедім, тіпті түсімде иектерім мен еріндерім қозғалу үстінде болды.

	Мен артық салмағымнан еш қиындықсыз арылдым.

	Сөйтіп «Скелет» курсынан кейін күйеуім қайтып келіп тұр, оған мен кешіріммен қарадым.

	Әжем мен атам да оралды. Итім де «Скелет»-те болғандай, тілін салақтатып жетіпті.

	Көршілерім саяжайларында болған екен, үйлеріне оралды.

	Кеше ас үйде тарақанды көріп, қуанғаннан оны сүйіп ала жаздадым.

	А. КРАСИЛЬНИКОВ.





ШЫРЫН СУ


	Мен өзімді мен тұратын аймақтағы ең қажетті адамның бірі деп есептеймін. Бу боп бұрқырап үй жылытары да, сарқырап ағып нешеме әжетке жарап жатар су атаулы да мына біздің алақанда. Бірнәрсе болса болды: «Михеич, көмектесе гөр!» деп келіп тұрған ел Ондайда керги бермей, «Біз сізге — сіз бізге» қағиданы бетке ұстап кірісіп кеп кетеміз. Е, қазір дүние өзгерді, әрекетіміз осы — онсыз тағы болмайды.

	Бір күні астымыздағы қабатта тұратын көршімнің қызы келіп:

	— Михеич аға, сізді әкем тура қазір қонаққа шақырады, — дегені бар.

	Бай дастархан, үстел жағалай отырған көпшілік.

	Табалдырық аттағаным сол, үй иесі:

	— Көршіміз Андрей Михеич, — деп таныстырып өтті.

	Құйрық иіскетіп жайғасқан соң қалқан құлағымды қайшылап қалып едім, әңгіме аясы — жан түршіктірерлік жара, инфаркт атты ауыз батпайтын қорқынышты сөздеріңді баланың ойыншығындай да көрмей қақпақыл жасап көсіліп отыр. Ал бұл уақытта қыбырлап тірлік жасап — тәрелкеме аздап тамақ салып, құярын тезірек құйса екен деп тебіреніп, ғылыми әңгімелерге еріксіз ден қойдым.

	Үйдегі жеңгей кемі үш литрлік нән графинді қақ ортаға қойды. Ішіндегі лай судан қоймалжың бірдеңе... е-е, енді есіме түсті — бұл, сыйлы қонаққа тартылар «үй коньягі», біздіңше, аты шулы самогон ғой!

	Оқығанның аты оқыған емес пе! Құлықсыз «ден қоя» тыңдағандікі ме — химия мен экономикадан біраз сауатымыз ашылып көтеріліп отырдық.

	Әкелінгендерді отырғандарға шағып көріп едім — екі еркек кіндікке — бір шишадан...

	Жүз елу грамдық бокалға шүпілдете құйылды. Қожайын тост көтеріп, сөйлей бастады. Өзі де қалжыңбас! Қоймалжың “үй коньягі!» құйылған бокалдан көз айырмай:

	— Ішімдік ішетін зат емес, жүрек, бауыр сияқты іш құрылыс органдарына өте зиянды, сондықтан да арақ атаулыны тіптен құртып құрдымға жіберсе тәуір болар еді, — деп қояды.

	Жанары жағалай сырғып маған тоқтағанда — келіскен сыңай білдіріп бір езулей, басымды изеп «қоштап» қоямын. Ол тегі ұзақ сөйлегені сонша бокалды ұстап тұрудан қолым талып, асқазаным сөлге тола бастады.

	...Бітірді-ау әйтеуір. Бокал соғыстыруды естен шығарып, «ал алайық» ауыздан шыққаны сол, қағып салдым. Қағып салғаным бар болсын... алма-шырынның дәмі... дәп өзі, түрі самогон сияқты емес пе еді... Түсінсем бұйырмасын. Нанды иіскеп ырым еттім, басында жарбиған қияры бар шанышқым жарты жолда кідірді...

	Менің бұл алайып ақтарылған кейпімді үй иесі:

	— Шетелдік шырын қайнатқышпен өзім дайындағанмын. Кәдімгі нағыз алманыкі! — деп түсіндіріп жатыр...

	Екінші графинмен манго шырынын, үшіншісімен томат шырынын келтірді...

	Іш әлемім от боп жанып, басым сынып алып барады! Кете қалуға тағы ыңғайсыз... Қонақтар болса шырындарын тамсана ішіп, тамақтарды түре тауысып барады. Әңгіме аясы— шырындағы витаминнің молдығына ауысты. Ал менің организміме закусканың да, витаминнің де қажеті болып отырған жоқ. Онан да біраз градусты дүние болса шіркін деп қоямын. Қайдан ғана бола қойсын. Отырыстың аяғына дейін шыдадым-ау әйтеуір. Оқымыстылармен «қимай» қоштасып, құрал-сайманымды ала-мала тіке подвалға түстім. Барлық қабаттың суын тоқтататын жалпы бұранданы түбіне дейін бұрап тоқтатып, біреу-міреу келе қалған күнде де аша-алмасын деп маховикті балғамен қақ бөлдім... Менен шырын беріп құтыла алмассыңдар! Қазір, естеріңе Михеичті аларсыңдар, енді жалынып-жалпайып келерсіңдер әлі!...

	Қ. ИСМАГУЛОВ.





БІР КЕЗ БЕН Б¥Л КЕЗ


	Балақандар, міне тағы да өзгерістерге толы жаңа жыл келді. Құтты болсын! Айналайындар, сендер бақытты жансыңдар: сендер біздегі өзгерістермен таласа дүниеге келіп, бұл бұрыннан келе жатқан үрдіс деп ойлайсыңдар. Жоқ, балақандар, олай емес! Бостандық, жекеменшік ұғымы, кез келген дүңгіршекте табыла кететін «сникерстер» мен есірткі заттар — бұның барлығы да он жыл бұрын атымен жоқ еді. Бос дүкендер мен бос сөзге толы бас қосулар ғана болатын. Ал оған дейін, балақандар, тоқырау мен қырық өтірік заманы болған. Мысалға, мен, Аяз Аталарың балаларды «сендер әлемнің ең озық елінде өмір сүресіңдер» деп алдайтын едім. Ал бүгін ше? Өздерің білетіндей, біз құлақ жуудан 47-ші, тіс тазалаудан 102-ші орындамыз. Тырнақ алудан бізден кейін орынды Мадагаскар алады (Аталмыш елде ғасырлар бойы тырнақ алуға тыйым салынып келетінін ескерейік). Кезінде балаға көңіл бөлуде біздің елге еш ел тең келмес деп айтушы ем. Ал қазір бала өлімінің қаншалықты жиілеп, жылдан-жылға артып келе жатқанын өздерің де көріп отырсыңдар. Бүгінде сендерге әрі арзан, әрі сәнді киім алып көр! Мына балабақшаның өзінде сендерді немен тамақтандыратынын бір Құдайдың өзі білсін. Біздің елде, балақандар, демократия жеңіске жетті. Міне, сондықтан да әрбір бесеуіңнің әкелерің араққа салынған, шешелерің шылым шегеді, әрбір төртіншіңнің әкелерің мүлде жоқ, әрбір үшеуіңнің әкелерің ұрлықпен айналысады. Кәнеки, арақпен әуестенбейтін яки ұрлыққа қатысы жоқ әкелерің барларың қолдарыңды көтеріңдерші! Ә, көрдіңдер ме, өз әкелеріңе еш біреуің де қол көтере алмадыңдар.

	Енді өзгерістер жөнінде айта кетейік. Мұндағы сендер үшін ең маңыздысы — 12 жыл оқитын боласыңдар. Ғажап! Соңғы жылы тұрмыс құрасыңдар, сөйтіп мектеп қабырғасында жүріп балалы да болып үлгересіңдер.

	Ау, не дейсің, құлыным? Ақшақарды неге ерте келмедің дейсің бе? Қайда дейсің бе? Сырқаттанып қалды деп жауап беруші едім. Енді ашықтан-ашық жасырмай-ақ айта алам: жеңіл жүріске салынып кетті.

	Балақандар, сендерді де келешекте сан-қилы жол күтіп тұр. Жылы жүздеріңе, жалын атқан көздеріңе қарап, араларыңнан қаншама алаяқ, ұры-қары шығар екен деп ойлаймын. Ұста, дәрігер мен оқытушы болатындарың кемде-кем шығар. Демек, сендердің өмірлерің одан да қызық болмақ.

	Жаңа жылдарың құтты болсын, балақандар!

	Г. ДРОБИЗ.





МЕНІҢ АРМАН-ҚИЯЛДАРЫМ


	Мен тығулы жатқан мол қазына тауып алсам. Тапқанда да көп іздегім келмейді. Бірден қазына жатқан жердің бүлініп, былғанбаған ап-айқын жоспары қолыма түссе. Онда да қазына шетелде емес, өз жерімізде, әрі өте тереңде немесе қарапайым адам бара алмайтын шатқал-қияда емес, кәдімгі тегіс жерде көмулі жатса.

	Менің арман-қиялым өлшеусіз. Мәселен, керек сәтінде мен Қызыл алаңда тұрып, лаукестердің шабуылын бірінші болып, көзіммен көрсем. Сол сәтте ұшқан құстай жетіп барып, Президентті өз кеудемді тосып оқтан қақсам. Бірақ сол минөттерде президенттің қорғаушылары үлгеріп келіп, бізді құтқарып қалса немесе мен Канн фестиваліне қатысып бяірінші қатарда отырсам. Аты әйгілі батыстың әнші қызы сахнада ән салып тұрып, мені көзі шалып, қайта-қайта маған қарай беріп, әні біткенде мыңдаған көрермен алдында сахнада қолымнан алып, жүрегін ұсынса, бір көргеннен құлай сүйгендіктен азаматтығымды ауыстыр деп өтініп, жалбарынса. Бірақ мен үшін ең ғажап нәрсе екі қылмыскер топтың арасындағы түнгі есеп айырысу жанжалының үстінен түсу. Бірақ өзім көрінбей бұта-бұтаның ішінде тұрсам. Сол кезде олар ит пен мысықтай әбден талап, бір-бірін атып, қырылып түссе.

	Сонда олардың қолынан түскен миллиондаған доллар сықысқан дипломатты мен ала сап, ешкімге көрінбей, тұғыл-тұғылмен, бақша-баумен...

	Немесе міне тағы...

	в. соляник.





ЖАҚСЫ КӨРСЕ БОЛДЫ ДА...


	Глупцовтің әйелі үнемі шырт ұйқыда күбірлеп сөйлеп жатады. Күндіз де аузына тыным жоқ, аңдығаны баяғы байы. Ері есіктен енгеннен-ақ: — Сен-ақ балшыққа малынып жүреді екенсің! Кілемге тигізбей әрі жүр, — дейді. Одан әрі «Қазитіңді құшақтап дөңкие қалдың ба? Пышақты қайрап, сүйектерді опырып бер дегенім қайда!» дейді. Бір мезгілдерде: «Ана жұлынған есіктің тұтқасы қашанға қараң қалып тұрар екен!», «Үстелдің сынған аяғын әкеңе қалдырып па едің!» деген үзік-созық кикілжің күні бойы бірінен соң бірі құлақ түбінен күмбірлеп тұрады.

	Есесіне, түн баласы шырт ұйқыда жатып: «Васяжан, күнім де, айым да бір өзің. Сүйе түсші, сүйші!», «Тұмауратып қалғанбысың, келші бермен терлетейін бір», «Табаныңнан сыз өтпесін, қалың нәскиіңді тастамашы» — деп келетін жып-жылы сөздерін естіп Петя Глупцовтың ет жүрегі езіледі-ай кеп! Тек алжасып, бұның есімі Петя екенін есінен шығарып, қайдағы бір Васямен шатастырғаны болмаса... Е, құдай-ай, онда тұрған не бар, тек жақсы көрсе болды да...

	Д. КОЧЕТОВ.





БЕЙШАРА НИКИФОРОВ


	Никифоров еттің кезегінде өзінің алдындағылардың сөзіне құлағын түріп, тілін шайнап тұр.

	— Сүйексіз сал Стоян, сен де менің дүкеніме кіресің ғой.

	— Өте майлысын салма, Стоян, сен де біздің мейрамханаға келесің ғой.

	— Маған котлеттік ет керек, Стоян, сен де біздің аяқ киім шеберханасына келесің ғой.

	— Маған, Стоян, сүйексіз сом еттен берсең, сенің де біздің ательеге бас сұғатын кезің болар.

	— Маған ет шашлық жасауға керек, Стоян, біздің зергерлік дүкенге кіретінің бар еді ғой...

	— Маған бұзаудың етін өлшесең...

	Осындай сөздерден құлағы сарсылған Никифоров “Стоян маған да келетін болса” деп армандады. Бірақ қайда, не үшін келмек? Әлде оған: “Стоян, сен біздің ғылыми институтқа да кіре шықпайсың ба? Егер кірсең мен саған дезоксирибонуклеиндік қышқыл туралы айтып берер едім!” десе қайтер еді?!

	Жоқ, бұны айтуға Никифоровтың тілі келіспеді. Болашағынан үміт күттірген кіші ғылыми қызметкер Никифоров мойны салбырап көшеге шықты. Оның қолында қағазға қомақты ғып ораған сүйектер мен сіңірлері ғана кетіп бара жатты.

	В. ПЛАМЕНОВ.





ҚАЙЫН АТАМ АМАН БОЛСЫН


	Өз басым «Қатын алма, қайын ал» деген мәтелдің үдесінен шықтым. Қайын атам десе ішер асымды жерге қоямын. Мен үшін ол кісіден асқан құдірет жоқ. Өйткені, турасын айтсам, ол кісі — қала әкімі...

	Нарықтың мақамымен өзімше кәсіпорын ашып, тірлігімді білтесі, шишасы, тағы басқасы бар — май шам сатудан бастадым. Көп етіп үйіп-ақ алған екенмін, өтетін түрі жоқ... Салып ұрып қайын атама келіп көз жасымды көрсеттім.

	Нағыз ер, тілге келмей, тек «Солай ма?!» деп тіксініп, «Көрсетейін жалғанның жарығын» деп тікесінен тартты.

	...Ертесінде-ақ қала біткеннің жарығы жалп ете қалды. Ойпыр-ой, сондағы май шамымның саудасының жүргенін көрсең...

	Шамды бітіріп, реті келіп шөлмектегі табиғи таза су сатуға кірістім. Атаңа нәлет жарнамасын жандырып жіберсем де өтер түрі жоқ, қоймамда былшиып жатты да алды... Түйенің білетіні жапырақ, қайын атама барып көз-жасымды сыққаным сол: «Нәлеттерді суға тұншықтырып тәубесіне келтірейін!» деп жұдырығымен үстелді қойып қалды.

	...Кешке қарай қала біткенде ауыз су тұрмақ, труба біткен құрылдап-сырылдап су орнына ауа айдап азынады да қалды...

	Ертесінде-ақ бұрынғы бағасына үстеме қойсам да құны артып қолдан-қолға өтіп,өзімізде де өңеш бар, бір-екі жәшігін әрең алып қалдым.

	Жетістікке желпініп, тағы да орамы оңынан түскен кернейлі пеш, оның отыны — көмір таудай боп үйіліп, есім кетіп есеңгіреп атамның алдында отырдым.

	— «Өтпеді дейсің бе?! Тойып секіргендерді тоңдырып, секіртейін!» -деді де, көзімше жылу біткеннің желкесін үзді.

	Сырттағы сықырлаған сары аяз қойсын ба, ойпыр-ай, пеш түгілі вагон-вагон отын атаулы «тоналып» кете барғаны...

	Не керек, бәрін айт та бірін айт демекші, дәніккеннен құныққан жаман деуші ме еді, мұрның барда бір сіңбірдің кебімен қайын атамның амандығында қармақты әріге сілтедім.

	Мен велосипед сата қалсам — қоғамдық көлік атаулының адымына арқан тұсалады; Арақ жасар аппаратты ұсына қойсам — қаладағы арақ зауыты атаулы қақалып-шашалып қалады; дәрі-дәрмекті мөшектеп жинай қалсам — дәріхана атаулы мені іздеп табады... Не керек, тауар табу менен, ар жағы айналайын атамнан.

	Кеше кешкісін әскердің белді басшысы балдыздан противогаздың қомақты партиясын қолға түсіріп, бүгін соны сатудың амалы — қала газ трубаларын шұрық тесік ету идеямды айту үшін саяжайында демалып жатқан қайын атама кетіп барамын. Алмақтың да салмағы бар, атамның қызметі жоғарылау керек екен, оған деген «өз үлесімді» беліме түйіп алып бара жатырмын. Құдай қаласа, бизнесім қаладан қалықтап қанатын жаятын уақыт келейін деп тұр. Лайым қайын атам аман болсын.

	Ю. ЛИХОЛЕТОВ.





ЖАС ЖҰБАЙЛАР


	Жас жұбайлар дүкен аралауға шықты да, кітап дүкенінен Куприннің бір томдығының екеуін сатып алды.

	— Екеуін бірдей неге алдың? — деп күйеуі аң-таң болды.

	— Жаман айтпай жақсы жоқ, алда-жалда ажырасатын болсақ, ешқандай дау-дамайдың болмағаны жақсы ғой. Ажырасқанда дүние-мүлікті бөліскен адамдарды ұнатпаймын, — деп әйелі езу тартты.

	— Әрине, адам жиіркенерлік қылық қой, — деп келісті күйеуі.

	Содан кейін олар екі телевизор, екі тоңазытқыш, екі радио, екі тіс тазалайтын щетка алды.

	Қос-қосынан жиналған жиһаздан пәтерлері айналымға келмей қалды. Бір күні:

	— Дүниені бостан-босқа жинамаған екенбіз,

	— деп әйелі ауыр күрсінді. — Ажыраспасақ болмайды екен.

	— Бұған мен де қарсы емеспін, — деп күйеуі тез келісе кетті.

	Сөйтіп, ешқандай айқай-шусыз екеуі ажырасып тынды.





ОТБАСЫЛЫҚ МЕРЕКЕ


	— Жаңа жыл — негізінде отбасылық мереке,

	— деп әріден бастаған Сергей әйеліне: — Ал біз екеуіміз кімбіз? — деп әзіл тастады.

	— Білмейді екенмін, — деп езу тарта жымиған Татьяна, — отбасы болғанымызға бүгін бір ай екі күн болады, — деп нақтылағаннан кейін ерлі-зайыпты арасындағы әңгіме жалғаса берді.

	— Мерекені екеулеп есте қаларлықтай етіп атап өтелік, — деді Сергей тағы да.

	— Екеуің кім? — деп Татьяна да тиянақтап қалды.

	— Кім болушы еді, сен және мен де.

	— Онсыз да күніге екеуден екеуміз, жалыққан жоқпысың?!

	— Теледидарды қосамыз, жаңа жылдық бағдарламалары ғажап!

	— Мүмкін, ас үйдегі дәм әзірлегіш «аппараттарды да» қосамыз дерсің! — деп әйелі кекесін білдірді.

	— Онсыз тағы болмайды, — деп күйеуі күмілжіді.

	— Әке-шешесі азық-түлік әкеп бергендей шіренуін!

	— Келіп-кетіп жүретін сенің әке-шешелерің емес пе...

	— Не, олардың келіп үйді тазартып, ыдыс-аяқты жуып-шайып жүргені аздай, арқаланып азық-түлік тасуы қалып па?!..

	— Менің әке-шешем... — Сергейдің ойына кірістіре қояр қомақты сөз түспей, тілін тістелеп әрі-бері теңселіп жүріп алды.

	— Әке-шешесі бізге үй алып бергендей кергуін...

	— Менің білетінім жұмысым. Карло әкейдей тепең-тепең тыным таппаймын.

	— Біле білсең, Карло әкей ағаштан бала жасаған! Сенің құны жоқ ағаш ақшаларың кімге керек.

	...Несін айтайық ерлі-зайыпты арасындағы егес біразға созылып, ойпыр-ой, айтылмаған айып қалмады, ақыры төбелеспен тынды...

	...Сөйтіп Сергей мен Татьяна кетісіп, жаңа жылды өзді-өздерінің әке-шешелерімен бірге қарсы алып мерекеледі... Өйткені, жаңа жыл отбасылық мереке ғой...

	Амир ДАУТОВ.





АЙТЫСТА ШЫНДЫҚ ТУМАҚ!


	Біреу Веточкин туралы:

	— Осындай қабілетпен тек қана қатардағы конструктор болып жүр... Негізінде, басқарушы болуы керек қой, — деді.

	— Басқарушы дейсің бе? — деп басқарушы шындап таңданды.

	— Ол деген бұндай дарынмен секторды да басқара алады.

	— Қателесесіз, —деді жалма-жан сектор бастығы, — бөлімді басқаруы керек!

	— Оның дарынымен бе? — деді бөлім бастығы. — Мысалы, мен көп ойланып бас қатырмастан оны бас инженердің орынбасары етіп қояр едім!.. Несі бар?!

	— Әріптес, несіне мүләйімсисіз, — деді бас инженердің орынбасары. — Онан да бас инженер ете салыңыз. Және сеніңіз — қателеспейсіз!

	Бас инженер әдеттегісіндей ұзақ ойланып, ақырында:

	— Маған ерік берсеңдер, ең дұрысы — директор еткен, — деді.

	Директор Веточкинді өзіне шақыртып, оған:

	— Осынша қабілет-дарынмен бізде жұмыс істеп жүрсіз бе?..

	Сөйтті де, ол Веточкинге басқа жұмыс қарастыруға кеңес берді.

	Семен КОМИССАРЕНКО.





СӨЗІНДЕ ТҮРҒАН СЫЛҚЫМ


	Бір еркек үш рет үйленіпті де, алған әйелдері айтқан алғашқы уәделерінде тұрмай, үшеуімен де ажырасуға тура келіпті. Алғашқысы тағамымның дәміне тіл үйіріледі депті де, дәмсіз-нәрсіз ас дайындап кете барыпты. Келесісі үнемшіл боламын депті де, өзіне күн аралатып киім алып киіп тоз-тозын шығарыпты. Келесісі мен өзіңді айналып толғанумен күн өткіземін депті де, ай өтпей анайы сөзбен арына тиіпті. Еркек: «Бар әйел сөзінде тұрмайды» деп пікір қалыптастырып үйленбей біраз жүреді де, келесі кезіктіргені: «Мені қалыңдыққа алсаң, өзіңнің қолтығыңда жүріп, егер әки бір сенен де көрім жігіт «биге» шақырса, сонымен «билеуге бармын» деген соң, еркек бұған да сенбей, неде болса деп үйленіп алады... Сөйтіп бұның осы алған әйелі сөзінде тұрып, еркек бақытты болған екен...

	Е. ЕФИМОВСКИЙ.





СИҚЫРЛЫ СЫЙЛЫҚ


	Әңгіме бір бөлмеде күні бойы қарсы қарап отыратын қызметтестер арасында өрбіді.

	— Ассалаумағалейкум?!.

	— Әлік...

	— Оу, көңіл-күйіңіз хош емес, жайшылық па әйтеуір!?

	— Е, иә.. былай жай әншейін, біраз күн бұрын өткенде сатып алған әдемі Австрияның оттығын — темекі тұтатқышымды апа... Катяға сыйға тарта салып едім...

	— Қай Катя?

	— Өзің білесің ғой, соңғы кезде сәл-пәл әмпей-жәмпей боп жүрген өзіміздің өндіріс бөліміндегі Катяға да.

	— Түсінсем бұйырмасын, одан нендей кепер жел..?

	— Ештеме. Тек, ол — Катяны айтамын, онымды ана бізге күні кеше келген боқмұрын Василиге сыйлапты.

	— Е! Солай де. Сен ғой оған көңіл бөліп, темекі тұтатқыш сыйлап, сый-сияпат көрсетіп... сенім жоқ пәлекеттерге. Негізі сені сыйламағаны, әйтпесе...

	— Бұнымен бітсе бір сәрі, көңілдің күптілігі басқада... Ана Василидің сол темекі тұтатқышты басқа бір Мария дегенге сыйлағанында болып тұр...

	— Қызық екен. Оттығың біреуден біреуге өте берген бе?..

	— Тоқтай қал, қызық-шыжығы соңында болып тұр ғой...

	— Не, ана Мария да темекі тұтатқышты басқа біреуге бере салған ба?

	— Мәселе осында, соның кімге сыйлағанын біле алмай басым қатты...

	— Ал жарайды, сонда мәселе осыған тіреліп қалды ма?!

	— Тірелгенде қандай! Кеше кешкілік тура сол темекі тұтатқышты өз әйелім мына маған сыйға тартты емес пе...

	Д. ПЕТРОВ.





ӘЙЕЛГЕ ЖАҒУ ҚИЫН


	Жұмыстан келісімен газетті алып, төсекке қисая кетіп едім:

	— Жатысын мұның! Түрік патшасы құсап тырайып! — деп әйелім бақыра жөнелді.

	Мен тұрып отырдым.

	— Енді осылай отырмақшысың ба? — деп тағы тиісті.

	Мен тікемнен тік тұрдым.

	— Неменеңе сіресіп қалдың! — деді, біраз үнсіздіктен кейін.

	— Сіресетіндей ештеңе болған жоқ, — дедім.

	— Бүгін өзі бір түрлісің ғой? Жұмысыңда тыныштық па? — деді де, өзінен-өзі еңкілдеп жылап:

	— Сен мені жақсы көрмейсің-ау осы, — деді.

	— Жоға, жақсы көрем, — деп жатырмын.

	— Онда неге сыбырлап қана айтып тұрсың?

	— Жақсы көрем! — деп бар дауысыммен гүр еттім.

	— Маған айғайлаушы болма! — деп көз жасын сүртті.

	— Жарайды, — дедім мен.

	Әйелім жылап жіберді.

	— Жай тұрмай, ең болмағанда бірдемені қиратшы өзің!

	Үстел үстіндегі хрусталь гүлсалғышты алдым да жерге тастай салдым.

	— Ойбай! — деп әйелім жылағанын мүлдем қоя қойды.

	— Шешемнің гүлсалғышы. Не істегеніңді білесің бе өзің?!

	— Өзің емес пе қират деген.

	— Мен асылып өл десем, өле салмақпысың?

	— Иә.

	— Онда сөйт! — деді де бөлме есігін тарс жауып шығып кетті.

	Мен арқанды алып, мойныма орап, үстел үстіне тұрдым да арқанды төбедегі ілгекке қарай лақтырдым. Осы мезетте әйелім кіріп келіп, мені көрді де:

	— Ой, кір-кір аяғыңмен аппақ дастарханның үстіне шыққаның не?! Айналайын, түс те бір нәрсемен айналысшы.

	— Немен? — деп арқанды мойнымнан босатып жатып сұрадым.

	— Бар, газет оқышы, — деп қолыма газет берді.

	Мен үстел үстінен түсіп төсекке жаттым да, газетке шұқшидым...

	м. мишин.





ҚЫРАҒЫЛЫҚ


	Қақпа алдында күзетші шал күдігі бар көлікті қарсы алдына қасқайтып тұрып тоқтатты.

	— Басып алғаның не? — деді шопырға шүйіліп.

	— Шөп...

	— Көп пе?

	— Мөшек қана.

	— Жақсы емес. Қайдан іліп кеттің?

	— Қуыс-қуыстан, қурауға шақ қалыпты.

	— Түсіріңіз!

	— Неғып?

	— Завод ауласынан сабақтаулы жіп сыртқа шықпайды.

	— Жарты мөшектей алсам?..

	— Қос уыс алып шықпайсың, түсір деген соң түсір!

	— Бопты, басеке, міне лақтырдым.

	— Енді қараңды батыр!

	Ауланы айнала бере шопыр маңдайынан бұрқ ете қалған терін сүртіп жанындағыға:

	— Ақымақты қатырдым, — деді.

	— Кімді?

	— Жаңағы алжыған күзетшіні.

	— Алған шөбіңді түсіртіп тастады емес пе?

	— Заводтың көлігін ұрлап мініп кеткенімді сезбей де қалды антұрған...

	П. НЕГОЛЕСКУ.





САЛЫҚ ПОЛИЦИЯСЫНЫҢ САЛМАҒЫ


	Вадик сыныптасымды көрмегелі қай заман. Міне, ұшырасып та қалдық. Вадик кездесуімізді жуайық деген ұсыныс айтты. Мен болсам:

	— Ақшам жоқ, — деп жауап бердім.

	—Ештеңе етпес, менде де жоқ, — деді де, Вадик мені жақын арадағы ішіп-жем үйіне апарды. Кірісімен иесіне:

	— Салық полициясынанбыз! Жанармай сатумен айналысқандарың үшін неге салық төлемегенсіңдер? — деді.

	— Біз тек спирттік ішімдіктерді ғана сатамыз, — деп анау жауап қатқан болды.

	— Ендеше, арақтан неге керосиннің иісі шығады?

	Қожайын даяшыларды шақырды да, олар тез арада дастарқан жайып жіберді.

	— Дәмін көріңіздер, ешқандай да керосиннің иісі жоқ! — деп иесі дастарқанға шақырды.

	Қалауымызша ішіп-жегеннен кейін, Вадик қожайынды қайтадан шақырып алды да, сол арада тұрған сылқым бикелерді нұсқап:

	— Мыналардың кассалық аппараттары қайда? — деп сұрады.

	— Екінші қабаттағы қызыл бөлмеде, кілті міне, қыздар онда өздері апарып көрсетеді.

	Қыздарды тексеріп қайтқан соң Вадик қожайынды шақырып алды да:

	— Күйсандықта ойнап отырған ана біреу салықты мүлдем төлемейтінге ұқсайды ғой, — деді.

	— О, не дегеніңіз, бұл біздің Яша ғой. Не тыңдағыңыз келеді?

	Маэстроның сүйемелдеуімен Вадик өлеңге көшті. Ал мен болсам «бәрекелді» деп қойып, енді кешкі астың қамымен алдымдағы асты қылғыта бастадым. Е, бізде жұмыста жалақы бермегелі қай заман... Үкімет қазынасы құрдымға кетіп жатыр деген сөзге енді көзім жете бастады. Сыныптасымның жұмысын көріп, айлықтың бірнеше ай әлі көзден бұлбұл ұшатынын білдім...

	Ю. ЛИХОЛЕТОВ.





ҚАРЫНДАШТАР


	Айтарымызды айтып, ой түйіндесек дейміз.

	Күндердің күнінде қүнделікті қолданып жүрген қарындаштарымның «әңгімесіне» құлақ түрдім.

	Қызыл түсті қарындашым:

	— Өз басым іске кіріспеймін, кіріссем— қателік атаулыны андыздап, жазылған шимай-шатпақтың белінен бір-ақ тартамын. Мен түскен бетке мән бермес мықтың болған емес! — деп кергиді.

	Химиямен жасалғаным:

	— Мені сүртіп кетіре алмайсың, кертіп кетіруің де оңайға соқпас!—деп шалқаяқтайды.

	Техническиім былай деп соқты:

	— Менен өткен қыпша бел, мен түсірген ізбен құмырсқа түсірген ирек сызығың қатар тұра алмас!

	...Тек, бұл «айтыста» жай қарындаштың үні шықпайды. Бейшара, соңғы тұқылына дейін мүжіліп біткен, пайдаланылудан біржола шығып та қалған.

	Ой түйеміз: «Тегіпде шамадан тыс пайдалы, жұғымды, өнімді бола берудің де қажеті жоқ-ау» деп...

	в. щисловский.





ЖЕКПЕ-ЖЕК


	Семен Петрович ғұмырында тұңғыш жазған әзіл әңгімесіне жорналдан былай деп хабар алды: «Тура осы таңда жариялауға жарайтын материалдар редакция портфеліне сыймай асып төгілуде...»

	Семен Петрович дереу дүкеннен әдемі де әшекейлі қымбат портфель сатып алды да, тағы бір әңгіме жазып ішіне салып, тездетіп портфельді редакцияға жөнелтті...

	Онысына былай деп жауап алды: «Портфеліңізге көп-көп рахмет. Ал материалдарыңызға келетін болсақ, редакция үстелінде сіздікі сияқтылардан ине шаншырға орын жоқ, толып бітті...”

	Семен Петрович ол жағдайға бас шайқап терең күрсініп алды да, кідірмей жиһаздар дүкеніне жүгірді...

	Ю.БЕРЕЗИН.





ЖОЛСАПАР


	— «Перзентхана» аялдамасы. Келесі — «Балабақша».

	* * *

	— «Балабақша». Келесі аялдама «Мектеп».

	* * *

	— «Мектеп» аялдамасы. Келесі — «Институт».

	— «Институтқа» келдік. Келесі аялдайтын жеріміз — «Зауыт-фабрика».

	* * *

	— «Зауыт-фабрика». Келесі — «Қарттар үйі».

	* * *

	— «Қарттар үйі». Келесі — «Зират...» Соңғы аялдама!..

	Л. ЛАЙНЕР.





«ҚҰПИЯ» ДАУЫС


	Екі дос сайлау күні әдеттегісінше сырахананың алдында кезікті.

	— Занзибаров, сен кімге дауыс беріп едің? — деді Сергей Иванович.

	— Онда сенің не шаруаң бар?—деп, Занзибаров күдіктене қарады.

	— Е, егер бір партияға дауыс берсек, бұнымызды барып жуамыз. Ал егер әр түрлі партияға дауыс берген болсақ... онда біраз жерге барып қалармыз. Сонымен, кімге дауыс бердің?

	— Сен ше?

	— Мен бірінші сұрадым емес пе?

	— Өзің бірінші сұрадың ба, өзің жауап бер.

	— Мен өзімнің адамдарыма дауыс бердім.

	— Мен де. Ал сенің адамдарың кім?

	— Сенің ше?

	— Маған айтқызып алып, өзің мені таяқтамақшысың ғой. Дауысты жасырып бердік, сондықтан да, екеуміздің де құпияға құқымыз бар.

	— Шынайы достар бірінен-бірі ешнәрсені жасырмайды. Мүмкін сенің бүйрегің бұратындар менің адамдарым шығар. Сондықтан да жасырмағын, кәне айт! — деп бұйырды Сергей Иваныч. Занзибаровтың қырсығы ұстап, үндемей тұрып алды.

	— Жүрексінсең, мынаны айтшы: өзің елімізде тыныштық болғанын қалайсың ба?

	— Әлбетте!

	— Бізге де тыныштық ауадай қажет. Ал жемқорлықпен күреске қалай қарайсың?

	— Әрине, қос қолдап күресеміз.

	— Менің адамдарым түбірімен жоюға бар.

	— Жұмыссыздықты жою — міндеттің үлкені шығар?

	— Онсыз бола ма!

	— Қанша пайызға?

	— Екі пайызға дейін.

	— Ал біздікілер бір бүтін оннан тоғызға дейін қысқартпақшы. Ұйымдасқан қылмыспен қалай күрес жүргізесіңдер?

	— Бар күшімізді жұмсаудамыз. Өздерің ше?

	— Қылмысты атымен жоқ қылуға бармыз. Ал төленбей қалған қарыздарды не істемексіңдер?

	— Үш айда шешеміз. Ал өздерің ше?

	— Бір-ақ тоқсанда шешімін тапса дейміз.

	— Достым, екеуміз осы бір партияға дауыс бердік-ау деймін.

	— Оған күмәнім болған да емес. Сонымен, қай партияға дауыс бердің?

	— Сен бірінші айтатын болып келіспедік пе?

	— Өзің сайлауыңмен бәле болдың ғой, — деп бұлданды Занзибаров. — Білгің келсе, тіпті барғаным да жоқ.

	— Өтірік соқпашы.

	— Әйелімнің денсаулығымен ант етем. Сондықтан өз таңдауыңды қорықпай-ақ айта бер. Шыны керек, маған бәрібір.

	— Несін айтам... Өзім де сайлауға барған жоқпын.

	— Мәссаған! Екеуміз де бірдей «дауыс беріппіз ғой». Дауыс берерде — дауыс бергеніміз жоқ... бірақ бірдей!

	— Иә, басқаша болуы мүмкін емес еді, — деп, Сергей Иваныч жайнап сала берді. — Дос емеспіз бе?! Атап өтпеске болмас...

	Герман ДРОБИЗ.





БІЗДЕН ДЕ БІР ӨТІНІШ


	«Қымбатты — күнделікті пенде атаулының туған күніне орай — жылы лебіз білдіре ән-әуен жолдап отыратын «Музыкалық сәлем» бөлімінің қызметкерлері! Бізден де бір өтініш — №12-шағын ауданда тұратын — жасырын аты Мухомор Гришкаға бір ән жолдасаңыздар екен. Бірден айтайық, Гришка деген — өте нашар адам. Оның нашарлығын — біз тұратын бүкіл шағын аудан тұрғындары қос қолдарын көтеріп дәлелдей алады. Бұндай антұрған, әй, бізден басқа жер әлемде жоқ шығар және қайта туылмас та деп ойлаймын.

	Біріншіден, ол — таза алқаш. Алқаш болғанда — кетіп қалған. Кетіп қалғанда — анау әтірдің ең сорлысынан тартып, этилді спиртіңді де ішіп, кей-кейде «құрамында спирт бар» деп етік майды нанға жағып жеп жатқанын көргендер де бар.

	Екіншіден, жатып ішер жалқау. Ғұмырының 36 жасында (оның 6 жылын қоғамдық еңбекпен түзейтін жерде отырып келген) бір жерде тұрақтап бір айдан аса еңбек етіп көрмепті.

	Үшіншіден, түр-сықпытына қарамай -қатын құмар ит. Айтуға қарағанда — осы шағын аудандағы 67 жастан төменгі әйел заты атаулыдан — бұл қолын жайып, жүрегін ұсынбағаны қалмаған көрінеді.

	Төртіншіден, жүрген жері айқай-шу, ырың-жырың. Мәселен, өзінің мойындауы бойынша осы күнге дейін — 127 терезе шағып, 64 тіс қағып, пәленбай бас жарып... айта берсе, тізе берсе таңға отырасың...

	Сондықтан, қадірлі «Музыкалық сәлем» бөлімі: ертең сол Мухомор иттің туған күні еді... Өтініп сұрарымыз: сол тумай туа шөккірге арнап, қазалы марш болса тіпті қатып кетер еді, бір қайдағы жоқ алқа-салқа қаңғыбас өлең арнасаңыздар екен.

	Сәлеммен, №12-шағын аудан тұрғындары».





УЫСТАН ШЫҚҚАН ҰСЫНЫС


	Жақында өзі жер астымен өтетін жолда тұратын біреу басымды қатырды. Мойнына «қайтымы бар жүз теңге берсеңіз» деген жазуы бар қағаз іліп алған. Қайырымдылығым қылт етіп, майда тиынымды ұсынып едім, кері итергені...

	— Ала алмаймын, тиын-тебенмен алмасатын уақытым жоқ, берсең ірісінен ұсын... — деп кергіген ол, — қазір Колюня да келіп қалар, — деді.

	— Оның кім? — деп қалдым.

	— Колюняның кім екенін білмейсің бе? Ол бұл даңғылдағы барлық жерасты жолдарын басқарады. Ал мен болсам, мына тұрған жеріме тиесілі ақшамды төлемегенмін. Қазір ол келіп қалса, тұрған жерімнен қуып шығады. Ал бұл орынның қандай екенін көріп тұрсың, өткен-кеткендерден бір күнде қаншама қаражат құйылады.

	Бұрылып жүре беріп едім, өкшелеп еріп:

	— Табыс түсер тұғырдан айырылып тұрсың, бауырым. Менің де саған көмегім тиіп қалар, — деп күңкілдеп келеді.

	Кілт тоқтап:

	— Немен көмектеспек ойың бар? — деп мысқылдап күлдім.

	— Жиенім баскесерлікке тұрмақшы. «Медкомиссиядан да», «сұрақ-жауаптан да» өтті. Енді мергендік сайысы ғана қалды. Байқау үлкен, бір орынға жиырмасы жаға жыртысып жатыр. Бірақ «балл» бойынша өтіп кетсе, маған барлық қоқыстарды берем деп уәде еткен.

	— Қайдағы қоқыс?

	— Ойбой, жиенім осы аумақтағы барлық қоқыс ыдыстарына иелік етеді емес пе. Бомждар өз жиған-тергендерімен бөлісіп тұрады. Бөліспесе өзі сол қоқыс ыдысында мәңгілік қалады... Жиенім егер де сол шаруашылықтың барлығын маған өткізіп берсе, мұндағы орным босайды. Айтпағым — жүз теңге берсең, орын сенікі...

	Қолымды бір сермеп ары қарай жүре беріп едім, артымнан қуып келіп:

	— Байқа бала, өкініп жүрме! — деді.

	...Апта өтпей ананың айтқаны келмесі бар ма! Апта өтпей жатып жұмыстан қысқарып қалдым. Үйге сол баяғы жерасты жолымен қайтып келе жатып, әлгі көзтаныс тұрған орынға қарасам, басқа адамның пошымы... Жүзі таныс. Мәссаған! Мынау бізден бір ай бұрын қысқарған экономисіміз Картофьев қой. Танып қоймасын деп сақал қойып алыпты. Тақап келіп:

	— Табыс қалай? — дедім.

	— Жаман емес, — деп қысқа қайырды.

	— Бұл жерге қалай тап болдың?

	— Кәдімгідей, бір пендеге қол ұшымды беріп, осы орынға ие болдым.

	Дәл осы мезетте мен ұсынысты уыстан шығарып, қандай ғана мүмкіндіктен айырылып қалғанымды түсіндім.

	Михаил НЕМЧЕНКО.





БӘРІ ДЕ ӨЗ ОРНЫНДА


	Жоспар бөлімінің қызметкері Попатанасов көзін тырнап ашып сағатқа сығырайтып еді, мәссаған, тоғыздан жылжып кетіпті. Енді қайтті?! Қоңыраулатқан мақұл. Бастықтар бас терісін сыпырар. Не де болса айтып өлген жөн. Телефонды теріп еді, директордың алдындағы әдеміше қыз алды.

	Даусын өзгертіп:

	— Директор өзінде ме? — деді.

	— Кім екен сұрап тұрған?

	— Бас басқармадан...

	— Көрдіңіз бе, ол кісі жаңа ғана цех жаққа кетіп еді...

	— Онда бас инженерді қосыңыз...

	— Ол кісі жиналыста.

	— Басбух?

	— Банкіге кетіп еді.

	— Онда мені жоспар бөлімімен қосыңызшы.

	— Мінекиіңіз.

	— Жоспар бөлімі тыңдап тұр. (Күні кеше орналасқан қызметкер екенін даусынан біле қойды).

	— Бастықтарыңыз керек.

	— Ол министрлікке кетіп еді.

	— Орынбасар ше?

	— Шаруашылықты аралап ауылда жүр.

	— Сонда кім бар бөлмеде?!

	— Попатанасов бар еді, ол кісі де жаңа ғана жиналысқа кетіп еді...

	Попатанасов тапқыр да сезімтал кіші қызметкерге риза кейіппен трубканы орнына жайғастырып,көрпесін бүркеніп қалың ұйқыға кетті.

	Т. ВЫЛЧЕВА.





ҚАЙТЕЙІН ЕНДІ!?


	Жаңа жылыңызбен, жаңа қуанышыңызбен!

	Жетер, ертеңнен бастап жаңа өмірді бастаймын! Төсекте соңғы минөт қалғанша жатып, жолда жұмыртқа жеймін деп қақалып, сыныпқа қоңыраумен жарыса ентіге кіріп, сабақ біткенше мұғалімді емес, өзімнің жүрек қағысымды тыңдағаным жетер енді!

	Енді бәрі де басқаша болады: уақытымен жатып, уақытымен тұрам. Мұздай сумен шайынам, ертеңгі жаттығуларымды сүйек майысқанша жасаймын. Гантел, экспандер, орманға дейін жүгіріс. Егер барлық спорт түрінен мектеп жеңімпазы атанбасам, тура суға батып өлем!

	Жаңа жылыңызбен, жаңа қуанышыңызбен!

	Жаңа жылда бәрі басқаша болады. Дене тәрбиесіне ерекше мән беруді қойып, рухани баю жағын да ойластырайық...

	Махаббат! Иә, саған қанат бітіріп, арманға жетелейтін тек махаббат. Көз көзбен кезігеді, жүрек жүрекке жол табады. Егер үшінші курстың ең сұлу қызы Перегудинаға сөз айтпасам, тура асылып өлем!

	Жаңа жылыңызбен, жаңа қуанышыңызбен!

	Арман қуып, көкте қалқып жүргеннен не қайыр! Қойшы сол махабатты. Іс тындыру керек, нағыз іс.

	Темекі шегуді қысқарту. Дүкендерге тек жұмыс уақытынан тыс уақытта бару. Институт конспектілерін тауып алып, ұмыт болған ойларды іздестіру. Ендігәрі бастыққа малай болғанды қоям, өзімнің де идеяларым бастан асып жатыр.

	Егер жаңа жылда диссертацияның жобасын жасамасам, у ішіп өлем.

	Жаңа жылыңызбен, жаңа қуанышыңызбен!

	Білім мен атақ үшін тер төгудің не қажеті бар. Күнделікті күйбең тіршіліктен жалықтым. Бір шер тарқатып, ғасырлар бойы құндылығын жоғалтпайтын дүние жазсам.

	Шынымен-ақ, неге жазбасқа? Бір ғұламаның айтқаны бар емес пе: өзінің өмірі турасында бір кітап жазу — әркімнің қолынан келетін шаруа деп. Адамдар, жылдар, кездесулер мен қоштасулар... Бастан не кешпедік. Мұны қалай айтпайсың? Шіркін, бір сөзбен айтсаң, әттең болмайды-ау. Не шара, роман жазу керек. Әлде өлеңмен жеткізсем бе екен. Не болмаса поэма...

	Егер ең аз дегенде мемуар жазбасам, өзіме-өзім қол жұмсаймын.

	Жаңа жылыңызбен, жаңа қуанышыңызбен!

	Міне, есеп беретін уақыт та жетті. Иә, достым, уақыты келді, ендеше, есеп берелік...

	Мектеп Жеңімпазы атанбадым. Ғашығыма сөз айтпадым. Диссертацияны да, мемуарды да жазбадым...

	Суға батпадым, у ішпедім, өзіме-өзім қол жұсамадым, асылып та өлмедім...

	Не істейін енді? Атылып өлейін бе, қайтейін?!

	А. ИНИН.





ЖҮРЕК ЖАРДЫ СӨЗ


	Есікті орта жастағы кербез келіншек ашты. Тұла бойында бір мін жоқ болса да, көз жанарында мұң бар.

	— Кеш жарық, хабарландыру бойынша келіп едім, — деп едім:

	— Бәрекелді! Бір хабары болатынына сенімім бар еді. Қалай өзі? Сый-сияпатыңыз дайын. Дін аман болар, көңіл-күйі нешік? Табылғанына құлдық! — деп, жанары күлімдеп бет-ажарына қан-жүгіріп жайраңдап шыға келді.

	— Кешіріңіз, итіңіз табылған жоқ, — деп едім, маған алара қарап, қуанышы су сепкендей басылып, еңсесі түсіп, аянышты қалыпқа енді. Түріне қарап, оның итінің жоғалғанына бір өзім кінәлідей сезіндім. — Табылып қалар, мен тілектес адамның бірі есебінде — табылуына септігі тиеме деп, оның мұндағы хал-жағдайы, қадір-қасиеті сияқты қасиеттерін білейін деп келіп едім, — деп міңгірлеген болдым.

	Мүләйімсіп мүжілген, еңсе түсіп езілген. Айтуы бойынша: «ұйқы қашып, ас батудан қалған». Қайтсін, бала да сол, бауыр да сол, ба... да сол

	...Тербетіле теңселіп ұйқы соғар арнайы жасалған шетелдің төсек-креслосына нән суретін іліп қойыпты.

	...Итінің кішігірім арнайы тоңазытқыштағы мұрты бұзылмаған тамақ-сауқатын көріп жұтқыншағым жұтынып, ішек-қарным сыр ете қалған соң жаба қойдым.

	...Жеке салынған кең де керемет жуынар шұңқыры... Сабын, тарақты айтпағанда шампунынің неше түрін табасың...

	Қожайынының халі қабырғамды қайыстырып, тереңнен адами сезімім бұлқыныс беріп:

	— Мен-ақ итіңіз болайыншы! — деп жүрек жарды сөзімді айтып қалыппын.

	А. ЙОТОВ.





СҮЙІКТІМ-АУ, «ҰМЫТШАҚ АУРУМЫН...»


	Сүйіктім, жан дегенде жалғыз жарығым, мәңгі ұмытпас сәулешім! Құдай-ай, есіміңді есіме түсіре алмай нағыз қара басып отырғанын қарашы.

	Жан қосағым-ау, кезінде өзіңмен қош айтыса да алмай кеткенімді кешіре гөр, өзімнің әлгі кәкір-шүкірлеріммен қоса сенің де біраз заттарыңды қосып алып кетіппін ғой. Сол бір құдай ұрған қырсықты күні, шынымды айтсам, сенімен айырылысар күні менің орталық жүйке жүйелеріме әлдеқандай шөп-шалам түсті ме білмеймін, әйтеуір істемей қалды да, содан бері сандырақтап жүрген жайым бар. Сөйтіп ұмытшақтық ауруға тап болдым. Тек ұмытып кете беремін. Сенің менің әйелім болғаныңды да ұмытып кетіп, тарс есімнен шығып кеткені ғой. Әйтпесе төс қағыстырып тұрып қоштаспаймын ба?! Содан әлгі үйіміздегі заттардың бәрін де менікі болар деп түк қалдырмай алыппын. «Керек заттың ауырлығы жоқ» деп сенің де нәрселеріңді тыққыштай беріппін ғой, мен бейбақ. Жаңылыспасам, осы бізде бала болған сияқты. Ұл ма, қыз ба ол да есімде жоқ. Баланы да ұмытып кетіппін, ол байғұс өзіңде қалыпты.

	Осы жаққа келген соң балам есіме түсіп, аздап болса да талшық болсыншы деп ақша салмақшы болып, поштаға бардым. Тағы да ұмытшақтық ауруым алдымнан шықты. Ақшасы құрығыр үйде қалып қойыпты. Енді үйге жүгіріп, ақшамды алып поштаға келсем, мұнда неге келгенімді тарс есімнен шығарып, ұмыттым да қалдым. Бір уақытта барып есіме түсті-ау. Енді етегім жасқа толып өзіңді ойлап отырдым да, мекен-жайыңды ұмытып қалғаным. Осының бәрі сенімсіз, тіпті ұят та сияқты.

	Міне содан бері бақандай бес жыл болды. Әне бір ақ халаттыларға барып қаралып, емделген болып жүрмін. Жаным, жарығым, мені кешіріп, сәл ғана шыдашы, ұмытшақтық ауруымнан жазылған бойда өзіңе қайтып барамын. Тұңғыш махаббатқа жететін бұл дүниеде не бар, шіркін... Десек те, ақ желеңділердің айтуынша, маған ем-дом қонбайтын тәрізді.

	Еркектің аты еркек. Әйел болса шыдар еді, маған жападан жалғыз өмір сүру қиын болды. Кір жуу, тамақ пісіру дегенге мен баяғыдан жоқ адам емеспін бе?

	Содан енді бір таныс әйелдің үйінде тұрып жатырмын. Менің сорыма қарай бұл да «ұмытшақ» деген аурулы адам екен. Жасың нешеде десем, білмейді, «ұмытып қалыппын» дейді. Ол күн сайын «екеуіміз — болар іс болды ғой, енді заңды некеге отыралық» деп зар қақсайды. Мен «иә» деймін де артынша ұмытып қаламын. Ол көктегі құдайдан пәрмен болып өліп қалды. Ақ некеміз де қиылмай жайында қала берді. Әйел өлейін деп жатқанда барып некелеспегенім есіме түсті. Бірақ бәрі де кеш еді. Сол иманды болғырдың үйіне өзім қожа болып қала бердім. Басқа амалым жоқ-ты.

	Сонымен жалғыз өзіммін. Үйдегі төрт қабырғадан басқа алданышым жоқ. Кешкісін теледидарды «құшақтап», көзім ілініп кетеді. Кейде өзімнен өзім егіліп келіп жылаймын. Бірақ неге жылағанымды сол бойда ұмытып қаламын.

	Жаным, башпайыңнан басыңа дейін құшақтап, сүйемін. Сенің бұрынғы күйеуің... Тіпті атымды да ұмытып қалып отырмын, есіме түсер емес...

	Айтпақшы, ұмытып бара жатқанымды қарашы. Есіңде болар, екеуіміздің алғашқы танысқан кешіміз. Мен сонда саған екі сом 32 тиынға (ескі ақшамен) бір орамал сатып алып беріп едім-ау. Ой, дүние-ай... Бұл бірінші емес, екінші есігін ашып жапқанда сықырлап, шиқылдап ән салып тұратын дүкенде болған еді ғой. Ал оның сатушысы — алдыңғы жағы Астраханьда, артқы жағы Мәскеуде жатқан бір нән жуан қатын еді-ау. Оның өзі жасы 34-те болса да 28-демін деп жеңістік бермейтін-ді. Және өзінің бетінің оң жағында әдемі меңі бар еді. Ойланып көрші, есіңе түсті ме?!

	О, менің ақ қанат періштем, бұл пәнидегі жалғызым, жарығым. Сол 2 сом 32 тиынды менің атыма тезірек салып жіберші, құлдық етейін...

	А. АРКАНОВ.





“АЙЫПСЫЗДЫ” АЙЫПТАУ


	Кеше біздің бөлімде шылымның қалдығыпап өрт тұтаныпты. Бөлімде шылымшы тек мен болғандықтан, кінәні маған жаппақ, айыпкер мен деп санамақ. Ал керек болса, мен емес деп дәлелдеп көр. Енді қайттім?!

	Басқа іс түскен соң қиын екен, амалсыз кеше қайда болғанымды, қай уақытта — қайда, не істегенімді есіме түсіру қажет болды. Қиналсам да өткен күнге оралуға тура келді. Өрт болғанда қайда болып едім? Е, есіме түсті. Кеше 14.30-да химчисткаға киім тапсырғанмын. Кезекке квитанция толтырғанға 30 минут кеткен. Оны қабылдаушы келіншек растай алады. Ал 15.05-тен 15.30-ға дейін шаштаразда болдым, оны шашымды алған шебер құптай алады, өйткені онда сол уақытта менен басқа тірі жан болған жоқ.

	15.30-дан 15.36-ға дейінгі уақыт шаштараз бен кинотеатр аралығына кетті. Кинотеатрда 4 минут билеттің кезегінде тұрдым. Ал екі сериялы көркемфильм 15.40-тан 18.00-ге дейін созылды. Бақытыма орай, қалтамда билеттерім сақталыпты.

	Ал 18.00-де менің жұмыс уақытым бітеді.

	Одан кейін қызмет орныма қайтып оралған жоқпын. Оны ана есіктегі кезекші апай дәлелдеп бере алады.

	Сондықтан мен өрттің шығуына еш қатысымның жоқтығын нақтылы фактілермен дәлелдей алатындықтан қызметтестер алдында өзімді төменшік санамай, еңсемді көтеріп, ұялмай-қызармай еркін жүруіме әбден болады.

	О. БОНДАРЬ.





ҮРЕМКЕСІЗ ІС БІТПЕС


	Футболдан жоғарғы топқа өтудің соңғы шайқасы жүріп жатқанда қылышын сүйретіп кәрі қыс та табалдырық аттайды. Жанкүйер Сидоров бүгінгі ойынға жеңіл киініп-ақ келді. Қолтығындағы ащы суы аман болса алдыра қоймас.

	Негізінде нағыз жанкүйер өз ойыншылары доп соққанда бірді тартып жібереді. Сидоровқа ойынның жиырмасыншы минутында сәті түсіп еді, іле-шала қарсылас есепті теңестіріп үлгерді. Суық та сүмеңдеп бүйірден қысып барады... Бәрекелді, тағы бірдің сәті түсті. Соғылған допқа өңеш кере қышқырамын деп байқамапты, жанындағылар мұны тоспай тартып жіберіпті. Сидоров та жалма-жан үремкесін шүпілдетіп енді ала беремін дегенде, қас қылғанда бұлардың қақпасында теңбіл доп бүлкілдеп жатты...

	Қарсылас қақпаңды қақыратып жібергенде ішімдік ішіп көр... Үремкесі қолында — Сидоров бес минут күтті, он минут шыдады, қас қылғандай доп соғылмай сіңірі үзілуге тақау. Не де болса деп алып жіберуге ыңғайланып еді, жанындағылардың жанары бұның ерсі қылығын ала көздерімен атып-ақ қалыпты.

	Сидоровтың үремке ұстаған қолы суықтан көгере де бастапты. Жанындағылар: «Сәл шыда, біздікі міне-міне доп соғады» деп қояды... Бәрекелді, болды-ау әйтеуір. Үремкесін енді көтере беріп еді, атаңанәлет төреші соғылған допты есептемей есеңгіреткені...

	Жанашыр жанкүйер төрешіге: «Мұндағы іше алмай есеңгіреп қалған пендеңді аясаңшы!» деп жатыр... Е, оныңды құлағына қыстырар төреші бар ма.

	Сидоров: «Шыдай алар емеспін!» деп шырылдап-ақ бақты.

	Жанындағылар: «Пендені өстіп те қорлауға бола ма, кәнеки доп соғылсын!» деп жаттықтырушыны айқаймен алқымнан алып бақты.

	Жаттықтырушы жарықтық та: «Қайт дейсіңдер маған! Өзімнің де айғайлай-айғайлай алқымым ісінді. Ойыншыларға серпіліс, сілкініс қажет» деп жатыр.

	Жанкүйерлер бұған: «Үремкеңмен алаң маңын торауылдап айғайлап көрші, мүмкін сенің мүшкіл халің ойыншылардың ар-ұятын оятар» деп кеңес бергені сол, Сидоров та әрең отыр екен, әп-сәтте алаң маңынан табылды.

	Айтқанындай-ақ, үремке ұстаған жанкүйері ар-намысты оятты ма, он бір ойыншыға бір түрлі өзгешелей күш-қуат бітіп, серпіліс болғандай болды.

	Қарсы жақтың жаттықтырушысы: «Ана пәлекетті алаңнан алып кет!» деп, біздікі: «Тиме, өз адамым!» деп өзеуреп жатыр.

	Сидоров та үремкесін төбесіне көтере қышқырып, әлсін-әлсін алаң сызығынан аттап ішке кіріп кеткенін де байқамай қалады.

	Жігіттердің де жігері тасып, күш-қуаты асып, ойпыр-ой қарсы жақтың қақпа алаңынан шықпай қақыратып-ақ бақты.

	Сидоров та жай жүгірмей: «Допты солға таста! Жетінші оң қапталдан алға оз! Тоғызыншы тоқтама, оныншы орныңды біл!» деп жігіттерінің апшысын қуырып бағуда.

	Не керек, жігіттер Сидоровтай азаматын аяп, оның хал-жағдайын тереңнен түсініп, тайлы таяғы қалмай алға ұмтылып, ойпыр-ой, намыс оты қойсын ба, ақыры ойынның соңғы сәтінде ала доп қақпаның тоғыздығынан еніп тулап-ақ жатты.

	Сидоров қуаныштан оқыс қимыл жасаймын деп қолындағы үремкесін төгіп алды... Ойыншы жігіттер де қуалап келіп ұстап алып бұны аспанға лақтырып, аяғы жерге тигенде байқады — қалтасындағы бөтелкеден тамшы да қалмапты... Арағы әдірем қалсын, доп соғылып, команданың жоғарғы топқа өткенінен артық қуаныш бар ма.

	Жаттықтырушы да: «Мынандай жанкүйерлерім, мынандай азаматым барда әлі чемпион да боламыз» деп қуанышын жасыра алмай жатыр.

	Содан бері Сидоровтың мәртебесі өсіп, ойын сайын жаттықтырушының оң қапталында отыратын болды. Ал ойынның қиын сәттерінде жаттықтырушының өзі бұған құйып беріп: «Сәт-сапар Сидоров!» дейтін болып жүр...

	Алексей КОТОВ.





САПАСЫН САЛЫСТЫРЫП КӨРСЕК


	Мұратов аз-аздап қоғам мүлкіне сұғанақтық жасап жүрсе де, өзін ұрлықшымын деп санаған жоқ.

	Барьеров — көз қысты, бармақ бастымен аз-аздап арам ақша алып жүрсе де, өзін «арам аларманмын» деп есептеген емес.

	Ал Лошадьев — сұғанақтық тұрмақ, алармандыққа алара қарайды, безгек тигендей безіп, жаратылысқа жат қылық деп санайда. Ал ана Барьеровты арам аларман, Мұратовты — суыққол сұғанақ ұрлықшы деп біледі.

	Ал Мұратов пен Барьеров — бұны алармандықтан ада, сұғанақтыққа қаны қас — болашағы бұлыңғыр шикі өкпе деп санайды.

	Олар бірде бұны: — Өмір сүре білмейсің, жай ғана мысал, ана тұрып жатқан тауық күркеңмен мына біздің тұрақ үйімізді салыстырып көрші, — деп табалағандары бар.

	Күндердің күнінде, Муратов пен Барьеров ұрлық-қарлықтарының арқасында ұсталып, темір тордың арғы жағынан бірақ шықты...

	Бірде, Лошадьев оларға тамақ-талғажау әкеліп жүріп:

	— Әй, сабаздар-ай, өмір сүре білмейсіңдер, жай ғана мысал, мына темір торлы тар қапастарыңды ана менің өздерің «тауық күрке» деп кемсіткен бөлмеммен салыстырып көрсеңдерші... — деді.

	И. БУТМАН.





ҚЫҢЫРДАН ҚҰТЫЛҒАНБЫЗ


	Біздің аулада бір қыңыр бала болды. Табиғатынан жаратылысы солай ма, бүлдірмесе, тып-типыл етпесе жүре алмайды. Жүрген жеріне жуа өспейтіннің нақ өзі. Қиратады, сындырады, астан-кестен етеді, әйтеуір теріс туылған қыңыр-қырсықтың нақ өзі. Тағы сонысынан ләззат алады, мәз-мейрам болады. Бірақ кері кеткен тірлігін айтайын, қабатты үйде тұратын кез келген пәтер есігінің қоңырауын шырылдатып-безілдетеді де ар жақ ашар-ашпастан зытып кетеді. Үй иесі есігін ашып жым-жылас оқиғаға жын-періме деп таңырқап аң-таң қалады. Анау бір сәтте қайта оралып, тағы да қоңырауды шырылдатып тайып тұрады... Бұнысы кесел болып жабысқан болуы керек, кей-кейде қоңырауды шырылдатып тұрып ұсталып қалса аспай-саспай: «Иә, бұл қылығыма өзім де түсінбеймін» деп мүләйімси қалатыны да бар.

	Сол антұрған есейіп ержеткенше баяғы кесел қылығынан арыла алмай өсті. Сөйтіп жүргенде айналайын сайлау басталып, әлгі біздің безбүйректің де сол сайлауға көппен бірге өз кандидатурасын ұсына қалмасы барма.. Аула біткен, басқа көрші-көлемге қылығы өтіп кеткен болуы керек, бәр-бәріміз бір кісідей әлгі әпербақанға дауыс беріп, депутат етіп тынышталғанымыз бар...

	Егер әки теледидардан мемлекеттік думаның кеңесін көріп, онда бір орнында отырмай, өз дауыс беру нүктесін баса салып зыр жүгіріп басқа келмей қалған депутаттардың дауыс беру нүктесін басып безілдеп жүрген бір бейбақты көрсеңіз — ол біздің бір ауыздан дауыс беріп құтылған қыңыр, ығыр азаматымыз...

	В. ЧЕРВЯКОВ.





ЭКСТРАСЕНС


	Емшілігін ә деп бастаған бір экстрасенс біреудің жеңіл автокөлігін ұрлап тоғайға айдап апарып, тығып тастайды. Көлік иесі мәшинені тапқандарға ірі сыйақы беретінін құлағдар еткенде, әлгі емшіміз өз қызметін көрсетуге даяр екенін айтады. Келесі күні ол мәшинені түсінде көргенін хабарлайды. Сөйтсе, оны біреу тоғай ішіне бұтақ жауып жасырыпты. Сол жердегі ағаш басында ақ тиын жаңғақ шағып жеп отырған көрінеді. Көгілдір аспан астында ақша бұлттар бауырлап, жылжиды екен де, жер жап-жасыл, көкорай шалғын. Зәулім де биік бәйтеректер мен аласа жас бұталар аралас өскен, бір-біріне тіпті ұқсамайтын көрінеді.

	Бұған қоса мәшиненің оң жақ шамы жарылған, есігі оңай ашылады, ішінде француз әтірінің исі аңқып тұр.

	Мәшиненің ішкі оң қобдиында бір қорап “Мальборо” темекісі мен тозығы жетіп жыртылуға айналған жиырма теңге жатқан, бірақ қазір бұлар жоқ. Жүргізушінің орындығы ыңғайсыз, жүрген кезде артқы сол жақ дөңгелегі тарсылдап, мазаңды алады. Ал тежегіштің тетігі ауыр басылады екен. Әдеттенбегендіктен мәшинені тоқтату қиын. Бірақ, ең бастысы мәшине асыққанда жүйкеңді жұқартып, әрең оталатын көрінеді. Ондай мәшинеге жұғып кетсең болғаны, мен сияқты шашың бір күнде ағарып шыға келері даусыз...

	ю.митьков.





ҚҰСТЫҢ ҚАДІР-ҚАСИЕТІ


	Филипп Чибисов өзін орнитологпын деп есептейді. Жас ғалым бір ғылыми жорналға құстың қадір-қасиеті туралы мақала жазып беремін деп келісіп қойған болатын. Үйіндегі торда отырған тотықұсқа барлай қарап алып, алдындағы параққа: «Құстың қадір-қасиеті» деп мақаласының тақырыбын жазғаны сол, тотықұсы да: «Филипп жақсы!» деп қалды. Филипп құсы жаққа жылы жүзбен қарап алды да парағына: «Құстардан адамзатқа келер пайда көп, мәселен...» деп жазып кідіріп, ойға беріліп отырып қалды.

	Осы сәт тордағы тотықұсы қарап отырмай: «Филипп ақымақ!» деп қойып қалғаны... Чибисовтың қаны басына теуіп, жаңағы жазғанының үстінен бір сызды да: «Құстыи кесірі» деп бадырайта жазды.

	Бір мезгіл ойланып отырып, терезеден сыртқа көз тастап еді, ауладағы қаздар маң-маң басып кетіп бара жатыр екен.

	Осы мезет шешесі кірді де: «Балам, құс етін жейсің бе?» — деді.

	Филипп шешесіне риза кейіппен бас изеді де, жаңағы жазғанын: «Құстың пайдасына күмән жоқ» деп өзгертті. Шешесі болса баласының алдына дәмі тіл үйірген қаздың етін әкеп қойып, сәл-пәл қанатын қағып, қағынып-сілкініп алсын деп тотықұсты тордан босатты.

	Чибисов асын құмарта асап отыр еді, тотықұс қарсы кеп қонып, бұған бір былапыт сөзді айтып қалды да, табағына қарай бір нәрсені былқ еткізгені...

	Чибисов тамағына қақалып, мойнын бұрап тастамақ болып тотықұсқа тап беріп еді, ол да бұлт беріп төсек астына кіріп алып, былапыт сөздерін үсті-үстіне үдетсін кеп.

	Амалы таусылған Чибисов үстеліне кеп отырып, нән әріптермен: «Құстың шыдап болмас кесір-кесапаты» — деп жазды.

	Шешесі кіріп:

	— Балам, қағаздарыңнан бір уақ босап, мына алғашқы жауған қарда серуендеп қайтсаңшы. Саған арасына түйеқұстың мамығы салынған күртөше сатып әкеп қойғанмын. Соны киіп шық, — деп жатыр.

	Чибисов қуанғаннан алдындағы парағын умаждап лақтырып жіберді де жаңасына: «Құстың қадір-қасиеті» деп тақырыпты қайта жазып, сәл сергіп көрмек болып күртөшесін киіп жатыр еді, телефон шыр ете түсті. Тұтқасын көтеріп еді, қызметтес Лена екен: — Филипп, сүйіктім, құсым менің! Өзіңе айтар ғажап жаңалығым — біз нәрестелі болатын болдық! — деді.

	Чибисов сәл есеңгіреп: — Кімнен?! — деп қалып еді, бұнысына шамданған Лена шарт кетіп: — Білмей қалдың ба албасты, аспандағы көкқұтаннан! — дегені.

	Чибисов төбесіне қара тас түскендей теңселіп, күртөшесін лақтырып тастап, үстеліне кеп қара сиямен: «Құстып аспаннан жай түскеннен бетер кесір-кесапаты» деп бадырайта жазды.

	Э. АДАМОВИЧ.





¥РЫ МЕН МЫҚТЫ


	Ұрымыз — кәдімгі баукеспе ұры... Ал Мықты деп отырғанымыз, кәдімгі көптің бірі — пенде, тек оның қолында билігі, жолында көлігі, анау айтқан қызметі болғандықтан ол көбімізге сыйлы адам боп — мықты атты теңеуді өзіміз қосып отырмыз.

	Біздің айтпағымыз — осы мықты мен кәдімгі қарапайым ұрының арасындағы айырмашылықты өз білгенімізше ашып көрсету.

	Мықтыларды кейде кейбіреулер сізге мына нәрсе тиесілі деп итермелеп отырады, яғни, олар еркінен тыс ұрлыққа барады деген сөз.

	Ал кәдімгі қарабайыр ұры ұрлыққа өз еркімен, өз ақыл-кеңесімен құлшына кіріседі.

	Мықтылар — ұрлық атаулыға қарсы, оны өз болмыс-бітіміне жат нәрсе деп біледі.

	Ұры — ұрлықты кәсібім деп біледі, күнкөрісінің негізі етіп алады.

	Мықты — ұрлықты кәсібіне үш қайнаса да сорпасы қосылмайтын тірлік деп біледі. Әр кез кәсібі мәртебелі, ол үшін ұрлық — көзге көрінбейтін, қолға ұсталмайтын «жұғымсыз» тірлік. Өзі амалсыз ұрлық жасаса да, ұрлықшыны иттің етінен де жек көреді.

	Ұры — ұрлықты бет әлпетін жасырып, құлпы-құралын бұзып, есік терезеден секіріп, қашып-пысып жасайды.

	Мықты — ұрлығын еш уақытта бұғынып, жасырынып жасамайды, өйткені оның өз әдіс-тәсілі жетерлік.

	Ұры — ұрлығын қай жерден жемтігі кезіксе, сол тұсқа тұмсығын тығып жер таңдамайды.

	Мықты тек өкіметтен ғана жымқырады.

	Ұрының ұрлықтан басқа кәсібі жоқ.

	Мықтының тұрақты қызметі бар және бұнысын қатын-баласына да айырбастамайды.

	Айта берсек, ұры мен мықтының айырмашылығы біраз болуы керек, өз басымның білетінім осылар... Айтпақшы, ұрылар — көптің көзіне түскісі келмей, үнемі бұғынып-бұқпантайлап жүреді, ал мықтылар — керісінше, газетке сұхбат беріп, теледидардан көрінуге құмар келеді.

	М. БЕЧКОВИЧ.





ӨКІРЕҢ ОҚИҒА


	Қыздың қылығы

	Жаңа жылдың қарсаңында Трепыхалов түн жамылып келе жатып қуыс көшеде қусырылып тұрған бір қызды көріп жанына жақындайды. Бейшараның түннің қара суығында тоңып тілерсегі дірілдейді. Бөксе-бұтын бүркемелеген қос қарыс киімі, сидиған сирағына іліп алған шәлкейінің бет қабы қара суықтан еріп-іріп түсуге шақ. Көзге қораш көрінер жұқа кеудешесі де етіне желімдей жабысып, сәнді көрінер аяқ киімін бір-біріне ұрғылап қусырылып-ақ қалыпты. Бет әлпетіне баттастыра жаққан бояу-сояуы жылтырап, тыриған тырнағына дейін суық өтіп сүмірейтіпті.

	Бұл «бейшараға» Трепыхаловтың қараптан-қарап жаны ашып, көлігіне мінгізіп үйіне алып келді де, жылы орап отқа тақау отырғызды. Жылы-жұмсақты алдына қойып, аққайнардан ауыз тигізіп, ішкенінше коньяк сіміртті... Кетуіне рұқсат етпей, билетіп бойын жазып, былқ-сылқ балқыған белінен ұстап өз төсегіне жатқызып дем алдырды да... ертесінде 100 доллар беріп шығарып салды...

	Сөйтіп, жаңа жыл қарсаңында адамдардың бір-біріне деген қарапайым қайырымдылығы оянған болатын.

	Жетесіз жігіт

	Жаңа жыл қарсаңында Тюпаков су жаңа «Жигулиіне» сатып алған видигі мен компьютерін тиеп ызғытып келе жатып бір бұрышта бүрісіп тұрған жігітті көріп жанына тоқтайды.

	Бейшараның үстінде жұқа күртеше, тоңып-қалтырап өксіп жылап тұр екен.

	Тюпаков көлігінен түсіп, жігітке жақындап басынан сыйпап: «Оу, не болды жігіт басыңмен жаңа жыл қарсаңында жылап?» деп жатыр.

	— Жыламай қайтейін! — деп онысы зарлап қоя берсін. — Олигарх-әке, губернатор-шеше бұйырмаған жетіммін! Ел қатарлы көлік мінсем деген арманым бар еді, ол орындалып олигарх емес кедей әкем «Жигули» әперген болатын. Содан, кеше кешкілік егде жігіттер келіп, жаңа көлігіңді шетел мәшинесіне ауыстыр, қазір шетелдікін міну дұрыс деп көндірді. Ертесінде тағы бір сақалды жігіттер келіп, шетел көлігі сенің тақымыңа тар деп аударып тастап, орнына видик пен компьютер беріп кетті. Ал кешқұрым бір үш-төрт басбұзар видигің мен компьютер ұрланған заттар деп тапанша кезеніп оны да тартып алып кетті...

	Тюпаков мына жетесіз жігіттің тірлігіне күлкісі келіп: — Ақымағым, өзіңе де сол керек! Көлік мінгің келіп еді, тұқыл таяқ ұстап қалған екенсің ғой! — деп табалаған болып еді, жетесіз:

	— Қайдағы тұқыл таяқ, видигім мен компьютерімді алғандар маған мынаны тастап кетті! — деп ұңғылы тапаншаны бұның маңдайына тақағаны...

	Сөйтіп, жетесіз жігіт әп-сәтте-ақ қорабында видик пен компьютер тиелген су жаңа «Жигулилі» болып шыға келеді...

	Сөйтіп, жаңа жыл қарсаңында бір пенденің арман-мақсаты аяқасты орындалған болатын.

	Е. ОБУХОВ.





КИІМ ІЛГІШТЕГІ ҚАЛЖЫҢ


	Досымның көңіл-күйін сұрайын деп ауруханаға алқынып жеттім.

	Кіре берістегі киім ілгішке кідіріп қалпағымды шештім.

	— Қалпақ қабылданбайды? — деді.

	Қолғабымды сыпырып алдына тастадым.

	— Қолғабыңызды шешкеніңіз жөн, бірақ бізде қолғап та қабылданбайды.

	Мойын орағышымды ыңғайлай бердім.

	— Бұны да алмаймыз!

	Құнжыңдап пальтомды шеше бастап едім:

	— Біз пальтоны да қабылдамаймыз, яғни, бәрі өзіңізбен бірге! — деп тыйып тастады.

	Ерегескенмен есе қайтпасын, тірескенмен тірсегім тайып кетерін біліп, затымды жинап, басымды изеп баспалдақпен безе жөнеліп едім, артымнан айқай естілді.

	— Жолдас, нөміріңізді алыңыз! — дейді киім ілгіштегі апай.

	— Қандай нөмір? Не үшін нөмір? — деймін таңырқап.

	— Біз де білуіміз керек емес пе, қанша адамға қызмет қылып жатқанымызды... Бұның бәрі есепке керек. Біздер істегенімізге қарай еңбекақы аламыз...

	Қайта түсіп нөмірімді алғанымда айтқан сөзі:

	— Жоғалтып қоймаңыз! Жетіден әріге кідірмеңіз. Бізде де үй бар, біз де адамбыз. Бір сіз үшін түн қатып күтіп отырар жайымыз жоқ!...

	М.ВИЛЕНСКИЙ.





САЙМА-САЙ


	Гимназия сыныптарының біріне ойда жоқта орталықтан тексеруші келіп кірді. Осы сәт оқушылар есеп-қисап шығарып есеңгіреп отырғап болатын.

	Тексеруші мұғалімге ең үздік үш оқушысының білім деңгейін тексеретінін айтты.

	Алғашқысы тапсырманы тап-тұйнақтай етіп орындап орнына отырды.

	Келесі де көп мүдірмеді.

	Үшіншісі тақтаға ырғалып-жырғалып әрең шықты. Бұнысына мән берген тексеруші — оның бағанағы бірінші бала екенін біліп қойды.

	— Мені, не, көрмес, байқамас көрсоқыр деп тұрсыз ғой, — деп ашуға басты. — Мынау жаңа ғана бірінші боп шыққан бала ғой! Қайта шығарып, кімді ақымақ етпексіз?!

	Оқушының өзі-ақ мойындады:

	— Кешіріңіз ағай, мен басқа оқушының орнына шыққан едім...

	— Көрдің бе, өзі емес, басқаның орнына шыққанын мойындап тұр! Мұндай бейбастықты көрсем көзім шықсын!.. Айналайын-ау, сонда сен тақта алдына кімнің қышымасын басу үшін шықтың?!.

	— Ең жақын досым футбол ойынын көруге кетіп еді, соның орнына...

	...Ашуға булығып, айғайға басып сабасына түскен тексеруші — мұғалімге жалтармай жауап беруін өтінді.

	— Кешіре көргейсіз, жолдас инспектор, өзім де бұл оқушыларды түстеп танымаушы ем...

	— Сонда қалай?!.

	— Айып етпеңіз, бұл өмірі бас сұғып көрмеген сыныбым еді... Осы пәннен дәріс беретін әріптесім — қоярда қоймай, атан түйедей өтініп... өзі футбол десе ішер асын жерге қоятын пәле екен.

	...Тексеруші терін сүртіп, ашуын ақылға жеңдіріп, ішінен: “Е, ит терілерін басына қаптар едім... өзім де осы бүгінгі футбол ойынына кеткен әріптесімнің орнына келмегенде...” деп кіжініп, қоңыраудың соғылуын күтпей-ақ сынып бөлмесінен шығып кетті...

	А. АНТОНОВ-ТОНИЧ.





ӘҢГҮДІК ӘЗІЛ


	Серега екеуміз «Шарапханада» есі дұрыс еркекше таныстық та, таныстығымызды оның үйінде атап өтпекші болдық. Сөйтіп бір бөтелкені бөліп ішіп, Серега әңгімеге кірісті:

	— Қазір әйелім Светка келеді. Ал сен, шкафтың ішіне кіріп тығылып қал. Мен болсам, сені содан тауып алам да, әйелімді әбігерге салайын...

	Маған бәрібір емес пе, келістім де шкафтың ішіне тығылдым...

	Айтқанындай бір мезетте есік ашылып, аяқ киімнің тықылы естіліп, шешінген киімнің шытыры естілді. Сценарий бойынша сыртқа шығып кеткен Серега да кіріп келді. Әйелі үй киімін де киіп үлгерген жоқ, Серегам:

	— Анау қайда?! Бәрін де білемін, қай жерге тықтың?! — деп төтесінен тартты.

	Светка саспай:

	— Тауып көр, — деді.

	Серега шкафты ашып кеп жіберді... Ішінде мен. Шындыққа жанассын деп шешініп те тастағам... Үнсіздік...

	Света есінен танып, Сереганың зәресі ұшып, ойыннан өрт шығып, ал кеп талықсып құлаған Светаға су бүркеміз, жай қалжыңдамақшы болғанымызды түсіндіреміз... Әйтеуір әбүйір боп, беті бер қарады. Тынышталып, шай ішіп отырып, Сереганың әңгүдік әзілін талқылаған болдық.

	Екі-үш күннен кейін Сереганың үйіне соғып едім, үйінде жоқ, Светка шай құйып отырып, әңгіменің ауанын былай қайырды:

	— Ал журналист мырза, ақыры Серега сені менің көңілдесім қылмақшы екен, бола ғой!..

	Халатын ағыта бастады, ішінде лыпа жоқ, басқа амалым қалмады...

	Есік қағылып, Светка мені шкафқа тықты... Келген Серега екен, шкафтағы мені оп оңай тауып алып, бәріміз мәз-мейрам болдық... Қандай табылған әңгүдік әзіл десеңші...

	Міне, сол қалжыңға екі жыл бойы күлудеміз...

	Д. АВЕРКОВ.





ЕГІЗІМ ЖӘНЕ МЕН


	Бас ауырып, балтыр сыздап... баяғы ақаңның кесірі. Өзімді-өзім қолға алмасам болмас. Ойлап көрсем — арақ ішпеген күнім — әй, есіме түсер емес. Қойдым! Міне бүгіннен бастап татып алсам — атымды басқа қой!..

	Сөзімде тұрып, тілімді тістеп, ғұмырымда бірінші рет басымды айранмен жазып жұмысқа келдім.

	Кіре берістегі кезекші апай үрке қарап:

	— Петров, бұл не сенбісің?! —дейді.

	— Мен емей.. . Не боп қапты?

	— Сап-саусың, біз білетін Петров басқаша еді... — деп таң-тамаша.

	...Жұмысшы қатар-құрбы ермек қылып, қылжаққа айналдырып жатыр.

	— Әй, бұл Петров емес! Жүрісі тіп-тік, әншейінгі әлеуләйі де жоқ... Мүмкін бұл Петровтың ағасы, не інісі шығар...

	...Станок басында бригадиріммен амандасып едім, мәссаған безгелдек: — Сіз кім боласыз? — дейді шімірікпей.

	— Алжасқаннан саумысыз, мен Петров! Қызметкеріңіз, мына станоктың иесі! — дедім нығарлап сөйлеп.

	— Айналайын, қалжың айтар жер бұл емес. Қызметкерімді танымай маған бірдеңе болып па... Петров деген... Ойхой, цех емес бүкіл заводқа танымал сері ғой... Ол келе жатқанда — дауыл тұрып, найзағай ойнап, ойпыр-ай шат-шәлекей. — деп, бригадир құлашын кеңге сермей бастағанда бүйткен тып-тыныш тірлігіне болайын деп қолды бір-ақ сермеп, ытқып шығып завод маңындағы «қазір-әзір» дүңгіршектің алдында тұрдым. Кідірмей қырлы үремкемен екеуді, салқын сырадан бірнешеуін үсті-үстіне жөңкітіп жіберіп, қайта кірер есік алдында тұрдым...

	— Е, міне, өзі келді...Амансың ба Петров? — деп жатыр күзетші апам. — Сенен бет-пішіні аумайды, біреу «Меп Петровпын» деп кіріп кетті. Әлде егіз бе едіңдер? Егізің болса, өзі тұнжыраған біреу, білсем ішімдікті татып алмайтын біреу ғой дейміи...

	Жұмысшылардың жанынан буын-буыным босап шалыс басып әндетіп өтіп бара жаттым.

	— Е, бәсе, міне Петровымыз! Нағыз өзі. Жаңағы не туысы, не бұл пәлекет егіз, егіздің сыңары, — деп жатыр жұмысшылар.

	— Тағы да «әлеуләйіпе» басып келдің бе? — деп бригадирім күндегі сөзін айна-қатесіз қайталап жатыр, — Соңғы ескертуім деп біл; бұдан былай ішіп келсең өз обалың өзіңе! Әзірше, ана қуысқа барып көз шырымыңды ал, түсіндің бе?! — деді.

	— Түсіндім, басеке, — деген күндегі қайталап-қайталап жауыр болған сөзімді айтып, үйімнен кейінгі күндегі өз төсегіме барып қисайдым.

	В. ЕНЕШ.





СУРЕТ СЫРЫ


	Бірде мұғалім бізге:

	— Әрбір адам өз іс-әрекетімен белгілі бір жануарға ұқсап тұрады. Мәселен, бірі аю сияқты жалқау болса, бірі қоян сияқты ойнақы келеді. Өздеріңнің әке-шешелеріңнің суретін бір сүйкімді жануар түрінде салып көрсеңдер, мұндай қалжың ата-аналарыңды қуантатыны сөзсіз, — дегені бар.

	Үйге келсем, әкем төсектің үстінде есіней газет оқып жатыр екен. Сөйтіп, мен оны апандағы аюға ұқсатып салдым.

	Шешем де дүкеннен ауыр сөмкелерін сүйретіп оралды. Мен оны бейнелеп түйенің суретін салдым.

	Олар суреттерді көріп мәз болды, шешем:

	— Бұларды мектептің тапсырмасымен салдың ба? — деп сұрады.

	— Әрине, — деп жауап қаттым.

	— Ендеше, — деді әкем. — Үйдегі құпияны жайып неміз бар, мені тынымсыз еңбек ететін құмырсқа кейпінде, ал анаңды еш қайғы-мұңы жоқ тотықұс кейпінде бейнеле.

	Мен әкемді — құмырсқа, шешемді — тотықұс еттім де суреттерімді мұғалімге тапсырдым.

	Сол суреттен кейін әкемді мектептің құрылыс-жөндеу ісіне, шешемді мектеп үйірмесінде өлең айтуға шақырып алды...

	О. КУРГУЗОВ.





ЖАҚСЫ МЕН ЖАМАН


	Қызымның мектепте жазған шығармасын оқып отырмын.

	«Үйіміздің жаны қаптаған кептер. Бұл құс жүрген жер қашанда лас және жұқпалы ауруы болады. Бұл қайбір жақсылық дейсің.

	Бір дұрысы, үй айналасы толған мысық — кептердің қас жауы. Бұл жақсылық нышаны. Мысық та — кір-жолақ хайуан. Жабайы пәленің баланы тырнағаны жаман, кіріп-шықпайтын қоқысы жоқ, жұқпалы аурудың көкесі сонда. Сорақылық осында.

	Бір ғажабы, бұл хайуанды тырқыратып қуар айналайын ит жетерлік. Бұған да шүкір.

	Иттің иттігі қалған ба: түн баласы үріп, қыңсылап мазаны алады. Одан қала берді бала біткен ойнайтын құм атаулыны ластап бітіреді. Жамандықтың көкесі осы.

	Итке тыйым салар өзіміздің бар болғанымызға ризамыз. Бұтымызды жақсылыққа жатқызамыз.

	Ал адам жүрген жерде — кір-қоқыс, ас-ауқат қалдығынан аяқ алып жүргісіз... оның шіріп-іріген иісі, оны алып ұшқан шыбын...

	Жамандықтың үлкені осы шығар.

	Бір дұрысы, бағанағы қуғын көріп ұшып кеткен кептер қайта оралады да, жаңағы соңғы ас-ауқат қалдығын шоқып жеп, түгін қалдырмайды. Бұл деген ғажап емес пе...

	Дегенмен кептер жүрген жер қашанда лас...»

	Шығарманың соңын ала мұғалимасы: «Ата-анасы, мектепке келіп кетсеңіз, оңаша әңгіме бар» деп жазып жіберіпті.

	Мұғалимасы айтады:

	— Сіздің қыз өте ақылды, тереңнен ой толғайды. Бұндай жасөспірім — болашағымыздың мақтанышы. Бұл жақсылық!.. Ал бұндай бала өте елгезек, алып-ұшпа келеді. Онысы жақсылыққа апармайды, — дейді.

	Өз басым екі ойлымын. Баланың ақылы ұғымға сыйымсыз болып асып-төгілсе — жамандық, ал егер аздап қулық-сұмдығы болса — жақсылықтың нышаны. Мүмкін, керісінше де шығар? Мүмкін біздің қыздың жақсы болғаны — жамандықтың белгісі шығар?

	Б. РЕПЕ.





СЫЛТАУ


	Леша қарап жүрмей шегеге іліндіріп шалбарын жыртып алды да, мұнысын сылтау етіп бұрынғы әйеліне хабарласып еді, Ольгасы тілге келмей келіп, шалбарын тігіп берді.

	Ольгасына: — Тірлігің қалай? — деп тіл қатқан болды.

	— Өзгеріссіз. Өзің білесің, көп еркек аяғы ұзын арық әйелдерге көңіл бөледі емеспе.

	— О, ақымақтар! — деп Леша қала берді.

	* * *

	Оля үйіне келсе, қас қылғандай краннан су ағып тоқтамай қойғаны. Мұны сылтау етіп Оля бұрынғы күйеуі Алексейге хабарласа қойып еді, онысы тілге келмей келіп, суын тоқтатып берді.

	Оған Оля қарап отырмай:

	— Тірлігің нешік? — деп қалды.

	— Түзелмей тұр. Өзің білесің, әйел біткенге керегі қалтасы қалың байшікештер.

	— О, ақымақтар! — деп Оля қала берді.

	* * *

	Леша қарап отырмай шашын түзей қояйын деп қайшыны айқастатып көріп еді, ойқы-шойқы, алба-жұлба бірдеңе болды да шықты. Қапаланбай, мұнысын сылтау етіп Ольгаға хабарласа қойып еді, келді де шәшін түзеп бере қойды.

	Леша: — Не жаңалық бар? — деп қалды.

	— Үйленейін деп едім деп газеттерге хабарлама берсем, маған тек мүгедек, ішкіш, алаяқтар ғана тап келеді.

	— Ойпыр-ай-ә! — деп таңданыс білдіріп Леша да қала берді.

	* * *

	Оля үйіне келсе, теледидарының даусы құрып тұтығып қалыпты. Білгішсініп тетік-бетіктерін бұрап көріп еді, теледидары дауыс тұрмақ мүлде көрсетпей әдірем қалғаны. Оля бұл себеп-салдарды сылтау етіп Алексейіне хабарласты.

	Алексей келіп теледидарды шертіп-кертіп жөндей қойғаны.

	— Соңғы жаңалықтан не бар? — деп жатыр Оля.

	— Бір ақылды әйелмен танысып едім, мен тек жоғары білімді еркекке ғана күйеуге шығамын дейді.

	— Дандайсыған неме! — деп қалды Оля.

	* * *

	Леша жалғыздықтан іші пысып, Оляға хабарласайын десе себеп жоқ, ойланып біраз отырды да, ақыры жейдесінің түймелерін түп-түгел үзіп тастап, табыла кеткен сылтауына риза болып орнынан тұрып кетті.

	Ал бұл кезде жалғыздықтан шаршаған Оля үйіндегі бейнемагнитофонды қақалтып-шашалтып тастап отырған болатын...

	Ю. ЛИХОЛЕТОВ.





ӨТПЕЙТІН АТА-ТЕК


	— Міне, Павликті орналастыратын жер табылды, — деді әйелім сенімді үнмен.

	Әңгіме мамандандырылған мектеп туралы еді, бірақ оның не нәрсеге мамандандыратыны белгісіз, әйтеуір, бір керемет болмақ.

	Көп кешікпей әйелім директордың хатшысына көмектесуді өтінген біреуден сәлемдеме тапты да, келіссөз жүргізуге мені жіберді.

	— Орын жоқ, — деді хатшы сәлемдеменің бетін де ашпастан. Балаңызды тіркеп қояйын, соңынан белгілі болады, — деді де қалың дәптер шығарды.

	— Фамилиясы?

	— Сидоров, аты — Павлик.

	— Ештеңе де шықпайтын болды, жолдас, — деді де ол дәптерді жаба салды. — Егер балаңыз Иванов немесе Петров болса бір сәрі. Сидоров екен ғой.

	— Онда не тұр?

	— Сәлемдемемен келіп тұрғандықтан құпиялап айтайын, бұндай фамилиямен мамандандырылған мектепке бүгін таңда ұлды да, қызды да алмаймыз.

	— Неге бұлай?

	— Бұл солай. Егер балаңыздың фамилиясы басқаша болса қол ұшын берер едім, ал мынаған тіпті көмектесе алмаймын. Сұрамаңыз — өтпейтін фамилия.

	— Сидоров деген фамилия өтпей ме?

	— Иә.

	— Ештеңе түсінсем бұйырмасын.

	Үзіліске қоңырау соғылды, хатшы:

	— Қазір түсінесіз, сәлемдемемен келіп тұрсыз ғой, түсіндіріп көрейін.

	Біз коридорға шықтық. Ол балаларға:

	— Ивановтар бар ма? — деді.

	— Бар.

	— Фамилиясы Ивановтар қолдарыңды көтеріңдер. Тез, тез!

	Екі қол көтерілді.

	— Ал араларыңда Петров бар ма?

	Тағы да бір қол көтерілді.

	— Мен Петровамын, — деді бір қыз бала.

	— Сидоровтар қайсысың?

	Бірден бес қол көтерілді.

	— Енді шешесі жағынан Сидоров болып жүргендер қолдарыңды көтеріңдер. Кімнің нағашысы, жеңгесі, ағасы, апасы, әжесі, атасы, немересі, шөбересі Сидоров...

	Қолдардың көп көтерілгендігі сонша, Сидоровтың бірі «Ура» деп айқайлап жіберді. Ивановтың бірі:

	— Дәл анықтау үшін есептейтін адам шығару керек, мен оған Петрованы ұсынам, — деді.

	Бірақ хатшы:

	— Жарайды, балалар, рахмет, — деді.

	Балалар тарап кетті.

	— Жағдай сізге енді түсінікті болды ғой деймін, — деді ол маған, — Сондықтан директор әзірге Сидоровтарды қабылдамау керек деді.

	— Неге олар бұнда сонша көп?

	Хатшы дерматинмен қапталған есікті нұсқады, мен одан: «Директор М. А. Сидоров» деген жазуды оқыдым.

	— Михаил Андреевич, — деп ол қосып қойды.

	— Кешіріңіз, — дедім мен.

	— Біздің Павликтің директорға үш қайнаса сорпасы қосылмайды. Бұл қалада ешқандай туысымыз жоқ, тексеруіңізге болады. Михаил Андреевичке осы жолы тек фамилияласы бөтен біреуді тіркеу керектігін айтыңызшы, айналайын.

	Айтуға кеткен хатшы тез оралды.

	— Орын жоқ, жолдас Сидоров.

	— Ашығын айтқанда қалай?

	— Сіз сәлемдемемен келіп тұрсыз ғой, сондықтан ашық айтуға да болады. Директор: «Бөтен біреуден гөрі, бұндай фамилиямен тағы да бір туысымызды қабылдағанымыз дұрыс», — деді.

	С. КОМИССАРЕНКО.





БЕС ҚАҒИДА


	Әйелдер дүкеннен көйлек сатып аларда мынандай бес қағидаға жүгінеді:

	1.Көрші үйдің еркегінің көзіне түсу.

	2.Көрші әйелдің жынына тию.

	3.Бұндай көйлек еш әйелде жоқ.

	4.Әйелдердің бәрі осындай көйлек киетін болыпты ғой, мен олардан кеммін бе?!

	5.Сондықтан да...

	М. ГИЛЛУА.





ҚАТЫРҒАН ҚАТЫРМА ҚАҒАЗ


	Сухоложкин есімді азаматты тура Жаңа жыл қарсаңында бұқпа бұрышта тонаушы тарпабас салды. Тонаушы жиырма үш мың сомды Сухоложкиннің әмиянынан өзінікіне салып, пистолетті нұқып тұрып қалтасынан қалам мен қағаз алды да, орындыққа отырып, қағазға үңіліп, бұдан:

	— Фамилияңыз?!. — деп сұрады.

	— С-с-с-о ухоложкин...

	— Мекен-жайыңыз? — деп, тонаушы айтқандарын жазып отырды.

	Сухоложкин қорыққанынан бар шындықты жайып салды.

	— Алыңыз, — деген өктем үннен шошынып, ол берген қағазға үңіліп еді: «Квитанция» делінген қатырма қағаз екен, төменде қолмен жазылған жазу: «Қызыл пулеметшиктер көшесі, 23-үй, 443-пәтер тұрғыны Сухоложкин мырзаның 23000 сомы ұрланғанын растаймыз». Жазуы түсініксіз, айдақ-сайдақ.

	Тонаушы пистолетін қалтасына салып кідірмей кете беремін дегенде, есін жинаған Сухоложкин тонаушыға жетіп барып:

	— Кешіріңіз, — деп, иығына қолын салды... Тонаушы селт етіп, жарты метрге секіріп кілт бұрылып, пистолетін қайта кезене қалғанда: — Айып етпесеңіз, сіз менен тағы он бес мың алғандығыңыз жайында квитанция жазып бермейсіз бе? — деп мүләйімсіген болды. — Түсінесіз бе, мен шкафтың ішіндегі фотоальбом астына тағы бір ақшаларымды тығып қойып едім... Ал әйелім болса ертең, жаңа жылда қайын жұрттан қайтпақшы. Ақша туралы сұрай қалса дегенім ғой...

	— Жарайды, — деп, тонаушы да қайырымды пенде екен, пистолетін тығып, квитанция жазып берді.

	Сухоложкин біразға дейін өзіне-өзі келе алмай серуендеп жүрді де үйге оралысымен он бес мыңын тығып қойған қуысқа қол салып еді... Ақшаның орнына парақ қағаз ілікті. Онан: «Кешіріңіз, мен квитанцияны жайдан жай бермеймін» делінген түсініксіз де айдақ-сайдақ жазуды оқыды.

	В. ВЕРИЖНИКОВ.





ПӘЛЕЛІ ПЛАКАТ


	Әйелі дүкеннен келгенде — Юрий Аркадьевич үй ішіне жайнамаздай жайып тастаған плакатты жазып бітірген болатын.

	—Бұның не, көк теңіздей көсілтіп тастағаның? — деп келе тиісіп жатыр.

	— Бұл — жұмыстағы жігіттердің тапсырмасы, бүгін митингіге шығушы едік, — деп міңгірлеген болды.

	Плакаттағы: «Құрысын ұйымдасқан мафия!» деген сөзді оқып әйелі ескертпе жасады: “Айғайлатып-ақ жазған екенсің... Тек алып кетеріңде бетін шүберекпен қымтап алуды ұмытпа... Әйтпесе, ана көрші Павел Константинович есік алдында отыр, көңіліне секем алып ренжіп жүрер.”

	— Құп болады, қымтап аламын, — деп жатыр.

	— Апарған ізің суымай кері қайтқаның жөн, тірлік бастан асады.

	— Қайтқаны қалай?! Күні бойы сондамыз, алдымен демонстрация, содан соң митинг.

	— Мына пәлекет плакатты кім көтеріп шығады?

	— Кім болушы еді, мына мен, — деп еді:

	— Не дейді?! — деп әйелі шошып түсті. — Денің дұрыс па, не көтеріп шығатыныңа мән беріп пе едің?

	— Не бопты сонша?

	— Әй, маубас, егер оныңды ана кітап саудасындағы Анна Григорьевна көрсеші?

	— Көрсе несі бар?!

	— Саусақпен шұқып, бетіне басқандай боласың... Ал ол кісі өзіңнің қолың жете алмай жүрген Пастернактың бес томдығын әне-міне әкеп беремін деп жүрсе...

	— Солай ма еді?!

	— Ал ана ағаш дүкеніндегі, бізге ас үйдің ағаш қабырғасын әкеп беремін деп жүрген Володя көрсе — өкпесі қара қазандай болады... Ал, ана Борис Петрович байқап қалды деген сөз — ана тамыздағы путевка көзден бұлбұл ұшты дей бер... — деп әйелі біраз айтып ақырзаманды тақағанда Юрий Аркадьевичтің еңсесі түсіп, бар білгені жер шұқылау болды. Соңында әйелінің:

	— Ең ақыры, сендердің ол сенделістеріңді теледидар көрсетіп, одан ана қаладағы менің әке-шешем көрсе не бетіңді айтасың! Олардың: «Күйеу дұшпан... басқа бітіп, сынға енді бізді алған екен» демесіне кім кепіл, — дегенінде:

	— Жөн айтасың, сенікі ғана емес, ана ауылдағы менің де әке-шешем ренжіп қалары сөзсіз, — деп өзі де мойындады.

	...Сөз жүйесін тапқанға не жетсін... Көп өтпей, Юрий Аркадьевич қолында: «Бар тірлік — бірлікте!» деген плакат бар, уәделескен жерге құстай ұшып зымырап бара жатты.

	А. ХОРТ.





ҚАМҚОРШЫ


	Кульков пен Брагин есімді сантехниктер бір үйдегі жұмыстарын тамамдап, сол үйдің алдындағы орындыққа жайғасып, темекі тартуға ыңғайланды.

	«Қарап отырғанша қалғи отыр» демекші, Кульков темекі түтінін ұртынан үрлеп:

	— Ауа райы бүгін ғажап екен. Құстардың құйқылжыта ән салғанына жетері жоқ, мүлгіп-қалғып тыңдап отыра бергің келеді, — деп қалды.

	Қызметтесі Брагин де үнсіз қалмай:

	— Сен білесің бе, неге ғана құстар біздің досымыз әрі қамқоршымыз екенін? — деп сұрақ тастады.

	— Білмегенде, олар құрт-құмырсқаның жауы.

	— Айтады-ақ екенсің, құрт-құмырсқадан залал шеккен жерің бар ма еді?

	— Жо-жоқ.

	— Басқа жақсылығынан айта аласың ба?

	— Мәселен, көкек. Керек кезінде «көкектеп» кей ісіңді есіңе салып тұрады.

	— Е, оның да алжасатын кезі сирек емес, талай сеніп сан соққанбыз.

	— Ал тотықұс ше? Ешкім болмай ерігіп отырғанда тілдесуіңе де болады.

	— Е, оның кей-кейде өзіңді де балағаттап, біраз жерге апарып тастайтыны да бар...

	— Қарапайым қасқа торғай туралы неше алуан сөз тіркесі, нешеме мақал-мәтел бар емес пе?

	— Әй сол мақал-мәтеліңнен пенде пайда көре қоймас. Құстан қиыстырылған қышыма сөз қашанда біздің әйтеуір бір осал тұсымызды осып түсіп жатады емес пе.

	— Сонда құс атаулыдан келері тек кесепат қана ма? — деп қызметтесі көнген сыңай танытты.

	— Менің білуімше, бірден бір қамқоршы құс көгершін бе деп қалдым.

	— Қалайша?

	— Кеше ана алаңда қыдырып жүріп айналайын көгершіннің қамқорлығына бөлендім... Е, ол болмағанда үстімдегі сырт киімімді химиялық тазалауға өткізбей әлі жүре берер едім ғой...

	Е. МИКУНОВ.





ЕСЕСІ ЕСЕЛЕНЕ ЖАЗДАҒАН ЕШКІ


	Сенбілік газетте: «Шөп шабатын шағын тетік сатып аламыз» деп құлақтандыру шыға қалған екен, бірден хабарластым.

	— Шөп шабатын шағын тетік не үшін керек болды екен?

	— Мекемеміздің алды-артын шөп қаптап өсіп сиқымызды құртты. Не, сізде бар ма еді?

	— Шағын тетік жоқ, бірақ жаратылысынан үй төңірегіндегі өскін атаулыға қырғидай тиіп, қоғадай жапыратын арғы атамнан келе жатқан тоқал ешкі бар...

	Дүйсенбіде тоқал ешкімді жетектеп алушының алдында әңгімемді әріден қозғадым.

	— Сендерге шағын тетік неменеге керек. Өзі удай қымбат, жылына әрі кетсе екі-ақ рет пайдаланасыңдар... Одан жеті есе арзан ешкімді алыңыздар. Үш күнде шөп-шалам тұрмақ қикәшек қалдырмай тап-тұйнақтай етеді. Өзі әрі сүт береді.

	— Табылған ақыл, — деп қалды завхозы.

	— Ақшаны қайдан ал демекшісің?! — деп жатыр бухгалтері. Сөйтті де бүкіл мекеме қыз-меткерлері дау-дамайды көпіртті де жіберді.

	— Ешкіні сағатпен есептеп штатқа уақытша алайық, — деп қалды бірі.

	— Иесі ешкісін қызметке орналастырайын деп емес, сатуға әкеп тұрған сияқты ғой...

	— Бұл мәселені кәсіподақ жиналысында қарасақ қайтеді, қызметке көркемөнерпаздар ансамблінің жетекшісі етіп қойсақ қайтеді?

	— Мүмкін, ақысын қолма-қол беріп, шыққан шығынды ішкі-сыртқы шығындарға жатқыза салсақ.

	— Бұл жылдың қаржысында «үй жануарын сатып алу» деген бап кіргізілмеген екен, — деп ескертіп өтті бас бухгалтер.

	— Несі бар, мына ешкі үйдікі емес, тау-тастан ұстап әкелінді, тау тағысы деп толтырайық.

	— Сен түсінбедің мені. Әңгіме басқада: бұған кететін шығын шап-шағын болып, ана банк құрғанға мұндай майда-шүйдемен барғанша көсіліп көп сұрасаң жолың оңғарылып, есеп-шотың ашылады. Ал мынаған...

	— Онда піл сатып алайық.

	— Сен де айтасың-ау, ол деген шетел тауары — оған министрліктің арнайы рұқсаты керек.

	— Егер оны комиссионный магазин арқылы сатып алсақ ше?

	— Сен де айтасың-ау, ең негізі — пілдің шөп жемейтінін неге ескермейсің-ей! — деп басбух ескертіп жатыр.

	— Сүт те бермейді, — деп қоштады завхоз.

	— Ал, онда не істедік? — деп дауласушылар сәл кідіргенде қуыста отырған қария:

	— Одан да мына терезеден сыртқа көз салсаңдаршы, — деп қалды...

	— Атаңа нәлеттікі, бұған дейін қайда жүргенін: күзетші шал білегін сыбанып, махоркасын бұрқыратып қол шалғымен жапатармағай өскен шөп атаулыны жапырып барады.

	...Мен үшін төбемнен ұрғанмен бірдей болды. Мына мыжырайған маймақ шал болмағанда ғой, ешкім жарты штатқа қызметке кіріп, тегі болмаса істеген сағатына айлық алатын болып... құрығанда — екі есе бағасына сатылайын-ақ деп тұр еді...

	Д. ПЕТРОНЕ.





ЖЕТІЛІК ЖЕЛІГУ


	Дүйсенбіде Бозымкүл айна алдында көгерген көзін жыпылықтатып тұрып: «Ұрып көгертті, яғни жақсы көреді екен» деп өзін-өзі жұбатып жатты.

	Сейсенбіде Бозымкүл маңдайындағы жұдырықтан қалған ісікті әрлеп жасырып жатып: «Жақсы көретіні сонша, шарт ұрғанынан көз жанарым жарқ ете қалды» деді.

	Сәрсенбіде Бозымкүл: «Мәссаған, өстіп те өліп-өшіп сүйеді екен-ау-ә!» деп кертілген құлағын емдеп жазған болды.

	Бейсенбіде Бозым соққыдан жыртылған ернін жамап жатып: «Сүйікті болғаннан өткен бақыт жоқ шығар!» деп өксіп-өксіп жылап алды.

	Жұмада қираған жағын сипалап тұрып: «Таза жүрекпен беріле сүйген жарың ғана осылай істер!» деп егіле екі көзіне ерік берді.

	Сенбіде қаусата соққыға жығылған Бозымкүл: «Осындай ғашықтыққа душар болған қайран ақындар махаббатты маздата ән шығарды емес пе!» деп түн баласы еңіреп көз ілмей таң атырды.

	Жексенбіде Бозым ауруханада жатып: «Е, өтер-кетер. Тән жарасы жазылады. Аман болсам аз күнде айығып, өзімді өлердей жақсы көрер күнімнің жанына қайта барармын» деп езуіне күлкі үйірді...

	Э. АДАМОВИЧ.





САТЫР-СҰТЫР СӘЛЕМ


	“Қымбатты інім Вася, дербес Энск қаласындағы бауырың Колядан жалынды сәлем! Жағдай ел қатарлы. Тәуелсіздіктің арқасында қалың бұқараның көңіл-күйі көтеріңкі сияқты еді, әне бір қамтамасыз ету жағы әлсіреп —аздап кірбің кірген сияқты. Онысы, мәселен, Макаров тапаншасының оқ-дәрісін тек талонмен, ал Калашников автоматыныкін талоныңа да іздеп таппайсың. Бұлардың орнына бірқатар аңшы мылтығыныкін ұсынып намысқа тиіп жүргендер бар. Гранатаға — қызылкеңірдек қырғын кезек, таңнан тұрып жетіп жығылғаныңда бір қолға беретіні екеу ғана. Жақында гранатомет болды, атаңа нәлеттікі баяғы тізіммен Отан соғысының мүшелерінен-ақ артылмады.

	Ал атаңа нәлет саудагерде бәрі бар-ақ. Баяғы бағасы удай! Автоматтың бір оғына бір бөлке нан, бір уысына мөшек ұн, ал автоматтың бір өзі — баяғы қалыңмалдың құны дерсің. Гранат арзандау. Дегенмен, пәлекетті қолдан алу — қауіпті... Күні кеше қабырғалас көршіммен керісіп қалдым. Атаңа нәлет балконында қоян асырайтын. Иттері ішер-жерін өз ауласында оттайды да, тойынды бітті менің балкон жағыма ауыса қояды. Тыпырлап, тықыршып, шапқылап маза бермеген соң, жүйкем жұқарып отырғанда — автоматымды аңыратып — су сепкендей сүзіп өтіппін. Атаңа нәлет көрші қайтармасына — бір гранатын тастап еді, саудагерден алған болуы керек, екінші күн жарылмай жатысы анау — халтура иттің қашан жарыларын қайдам, балконға шыға алмай аңырап қалдық.

	Қымбатты інім, сендерде қалай екенін қайдам, бізде қарусыз күнің қараң. Мәселен, жай ғана нан алып тұрып сатушының басынан асырып бір оқ жібермесең — кесек ақшаның тиын-тебенін ала қоямын деме.

	Жақын күнде қалалық атқару комитетінде митингі болды. Халық пулемет берулерін талап етті. Пулемет — әсіресе нөпір халық иін-тірескен автобуста таптырмайтын қару ғой шіркін!

	Айтпақшы, өзіңнен осымен үшінші хатыма хабар жоқ... Жарты жыл бұрын көрші үймен кір жаятын алаңға бола сайысқа кірмекшіміз деп едің... Тірі болсаң бір хабарыңды берсеңші.

	Сәлеммен бауырың Коля”.

	А. ДРОБИЗ.





ШАРТ ШЕШІМ


	Кешкі астан кейін зайыбы әдеттегідей ыдыстарды жиыстырып жатып, жаймен ғана күйеуіне:

	— Жақсылап сөйлесуіміз керек... — деді.

	Әйелінің көптен бері бір ойға шомып жүргенін жолдасы байқаған. Содан болса керек, ең жаман деген нәрсеге даярлана бастады. Ас үйдегі сөреден дәрісін алып, тамшыларын санап жатпай-ақ шыны ыдысқа түгелімен құя салды. Оған минералды суды қосты да, дәріні алдына ұстап, неге болса да дайын отырды.

	— Екеуміз бірге жақсылы-жаманды ғұмыр кештік. Бір-бірімізге деген борышымызды өтедік, балаларды бағып-қақтық, адам қатарына қостық. Бірақ ненің де болса шек-шеті болады дегендей...

	Бұны ести салысымен күйеуі қолындағы үремкесінен бір жұтып, орындығына шалқая отырды.

	— Менің бұлай өмір сүргім келмейді. Екеуміз бір жаққа баруды қойдық. Студенттік кезден бері театр, кино, көрме дегенді ұмыттық. Қонақ шақырмаймыз, қолтықтасып қонаққа бармаймыз. Үй киімдерінен жалықтым. Шкафтың іші толған шүберек. Оларды кімге, не үшін тіктірттім? Көйлектерімнің кейбірін киіп те үлгермедім. Айтсам, өзгелер сенбейтін де шығар, бірақ өмірімде не бір дүкеннің ашылу салтанатында лента қиып көрмеппін, не шаршы топ алдында сөз сөйлемеппін. Бұл не өмір?! Әже атанып үлгерсем де, әлі жас емеспін бе? Түсінші мені.

	Күйеуі түйсігі бар пенде емес пе, не істесін, бар бітіргені — терең күрсініп, шарасыздықтан көзіне жас алған болды...

	Әңгімесін доғарар алдында әйелі қаттырақ сөйлеп, сөз түйінін былай бітірді:

	— Жетер енді. Менің шешімім — кетем! Саясатқа кетем! Өзімді губернаторлыққа ұсынамын.

	В. ЧЕРВЯКОВ.





ШАҒЫМДАР МЕН ҰСЫНЫСТАР КІТАПШАСЫ


	1 ацпан. Көйлек таңдап сатып алуыма көмектескені үшін сатушы Новиковаға алғыс айтамын.

	Ф.Т а л а ч е к, студент.

	3 акпан. Дүкендеріңізде осы уақытқа дейін неге еркектердің мұрын орамалы жоқ?

	М.С к р е п к а, зейнеткер.

	5 ақпан. Кімге болса да қол ұшын беруге әзір тұратындығы үшін сатушы Новиковаға мың да бір рахмет.

	Р.Т р у б к а, таксист.

	15 наурыз. Ер адамдар галантереясы бөліміндегі Новикова жолдас басқа сатушыларға үлгі боларлықтай! Ол әрдайым ұқыпты, әрі сыпайы да тындырымды.

	Ф.Т а л а ч е к , студент.

	28 наурыз. Үлгілі қызмет көрсеткені үшін Новикова жолдасқа тағы да мың да бір рахмет.

	Р.Трубка, таксист..

	24 наурыз. Неге осы уақытқа дейін еркектердің мұрын орамалы жоқ?

	М.С к р е п к а, зейнеткер.

	28 наурыз. Универмаг дирекциясынан үлгілі қызмет көрсеткені үшін сатушы Новиковаға ақшалай сыйлық беруді өтінемін.

	Ф.Т а л а ч е к, студент.

	5 сәуір. Осының алдындағы ұсыныспен толық келісемін. Новикова әр уақытта сүйкімді, сатып алушылардың көңілін таба біледі.

	Р.Т р у б к а, таксист.

	15 сәуір. Сатушы Новикова универмагтың мақтанышы! Іш көйлек сатып алғанда оның әрі жарқын, әрі мейірімді екеніне әбден көзімді жеткіздім. Оның осы қасиетін директордың әлі бағаламағаны таңдандырады!

	Ф.Т а л а ч е к, студент.

	20 сәуір. Барлық сатушылар Новикова сияқты болулары керек қой!

	Р.Т р у б к а, таксист.

	20 мамыр. Сатып алушыларға хабарлаймыз: Сатушы Трубковаға (тұрмысқа шыққанға дейін Новикова) 500 крон сыйлық берілді.

	Универмаг дирекциясы.

	23 мамыр. Неге осы уақытқа дейін еркектердің мұрын орамалы жоқ?

	М.С к р е п к а, зейнеткер.

	30 мамыр. Сатушы Трубкова (бұрынғы Новикова) әрі анайы, әрі көкдолы. Әлі күнге дейін еркектердің мұрын орамалы жоқ екеніне ол пысқырып та қарамайды.

	Ф.Т а л а ч е к, студент.

	С. ПРОКОН.





ТЫРАПАЙ АСПАС ҮШІН...


	Бірде кешкілік сицилиялық мафиоз өзінің қылмыс қаракетіне риза кейіппен бір желпініп алды да, тіс шұқып тырайып жұмсақ жатағына жамбастап теледидар көруге жайғасқаны сол, жатар бөлмеден келіншегі:

	— Луиджи, кеш болды ғой, бүгін бір ерте жатайықта, — деп еді:

	— Жаным, жата бер, менің футболым басталды, әрі жанкүйер командам ойнайын деп жатыр, — деп тиып тастады.

	Біраз уақыттан соң жалғыз жата алмаған келіншек босағада былқ-былқ тербетіле бұған:

	— Луиджи!.. — деп үздіге қалып еді:

	— Тәйт, көрмейсіңбе-ей Роналдо айып добын соғайын деп жатыр! — деп айқай салды.

	Қайтсын бишара келіншек, футболдан сүйреп шығара алмайтынын біледі, мафиоз шалының жанына отырып аймалаған болып еркелеп көріп еді, қатып қалған тарамыс дене былқ етер емес. Қайтсін, сүйретіле сүмірейген қалпы: «Жаным, жатайықта» деп тағы бір талап қылып көріп еді, бұның бары не, жоғы не екенін сезіп, күрсіне бір дем алды да жатақ үйдегі төсегіне барып жата қалды.

	Көзі ілініп кеткен екен: «1 ол!» деген мафиоз байының бақырғанынан оянып кеткені сол, артынан іле-шала бір күшті жарылыс дүрс ете қалған соң жүгіре басып барса, атылған теледидар екен, шалы қан-жоса бүктетіліп еденде жатыр... Жарықтық тіл тартпай кетіпті... Артынан білді, жарылыс мафиоз шалының дұшпандарының ісі екен...

	Айтарымыз — тырапай аспас үшін қашанда әйелдің тілін алып, әркез айтқанымен жүрсек — дін аман боламыз...

	Ян ТАКСЮР.





ГӘП


	Өзгені қайдам, қызметкерге жарымай-ақ қойып едік... Қайсысын алсаң да — қазбалы байлық дерсің. Берекелі бір шаруаның басын қайырмай, ит қуып, ирек қамшылап жүрген қулар өңшең. Бірақ менің де ақ жыным мен көк жыным жетерлік — қарап отырмай, дереу шұғыл шараға кірісейін. Енді ше, дардаңдаған немелерге қашанғы қақсап ақыл айта бересің.

	Сонымен, күндердің бір күнінде Портупейко дейтін пәле үш күн бойы жұмысқа шықпай қалсын. Сомадай немеге сөзімді қор қылып қайтейін, бұрқ еткізіп бұйрықты бердім де жібердім. «Жұмысқа себепсіз шықпай қалғаны үшін ассистент Портупейко Т. қызметінен босатылсын» дегендей. Айттым — бітті. Бірақ, шыны керек қой, әуелгі кезде «мұның жұмысын кім атқармақ», — деп кәдімгідей-ақ қиналып жүрдім. Қалай дегенмен, тоқсан аяқталғалы келеді. Дереу бос орынға адам іздеп әрі шапқыладым, бері шапқыладым. Сөйтіп, қызылмай болып жүргенімде бір ай зымырап өте шықты, одан соң екінші ай...

	Қарасам үшіншісіне ауып барады. Ал бірақ Портупейконың бары не, жоғы не — тіпті сезілетін емес. Тек ай сайын жалақы қоры үнемделетіні болмаса. Айтпақшы, тағы бір кереметі — бас деген әңкі-тәңкі: жаным-ау, бұл Портупейко жазған сонда не бітіріп жүрген? — деп ойлаймын ғой, баяғы. Шынымен-ақ ай қарап отырып ақша ала берген бе? Қой, олай болмас. Сірә, осының бір кілтипаны бар-ау. Тәжірибе жасап тексеріп көрсе болар еді.

	«Іздегенге — сұраған» деп, тағы бір қызық бола қалды. Социометрия бөліміндегі Дуся Антоновна Коропок дейтін кері ауыз, сал бөксе әйел — шаштаразға барып, ұзақты күнге тырнағын боятып отырыпты. Ал өте-мөте маңызды тапсырманың материалдарын өңдеу керек болып, жұмыстың күйіп бара жатқаны анау. Шәргейлесіп жатам ба, Портупейконың соңынан мұны да тескентау асырып жібердім. Сонда өз көзіме өзім сенсемші, штаттағы бір қызметкердің кемуі бөлімнің жұмысын әлде қайда жақсартты. Тіпті тәртіптің өзі қалай нығайғанын көрсеңіз. Дегенмен өне бойы осы тәсілге иек арта бермейін деп ойладым. Бас салып қысқарта берсең, сопайып жалғыз қаларсың, әйтсе де әріптестеріме деген талабымды кеміткем жоқ. Шұғыл шараны сөгіспен шектедім. Бұрандасы босай бастағандар болса қатайтып, қолақпандай сөгісті арқалатам да жіберем.

	Сөйтсем, мұным да жұрттың бәріне жаға бермейді екен. Өз еркімен жұмыстан шығам деушілер көбейді. Жалқаулары жылы-жұмсақ жерлерге ойыса бастаған сияқты. «Жалынып жақсы атанбайсың — беттеріңнен жарылқасын» деп мен қаламын.

	Бір күні жұмысқа келсем, есік күзетуші ағай маған былай дейді (пенсия жасына жақындап қалған Матвей Прокопьевичті екі сөзінің бірінде «аһа» деп сөйлейтіні үшін осылай атап кеткенбіз):

	— Агофонович, әкімшілік жолмен тәжірибе жасауыңызды тоқтатпасаңыз болмас. Бүйте берсеңіз, бүкіл кеңседе екеуміз ғана қалармыз... байқаңыз, бір күні кеңсеміз былай нетіп, жабылып қалып жүрмесін...

	— Оқасы жоқ, өлмеспіз, — деп «атайды» жұбатқан болып жатырмын. Бірақ өзім желкемді қасып тұрып ұзақ ойландым: «Апыр-ау, осы мен не істегенмін. Енді бір күні өзімді қысқартып жібермесе, бүкіл штаттың жұмысын жалғыз атқаруға тура келеді ғой.»

	...Шыны керек қой, әуелгіде қиын болды. Бірақ бара-бара көндігіп кетеді екенсің. Бір күні басқармадағылар телефон соқпағанда осылайша бұрқыратып істей беретін бе едім, кім білсін. Ә дегенде секем алып қалдым: жоғарыдағылар бекерден-бекер телефон соғушы ма еді.

	Сөйтсем, қызығы артында екен.

	— Жарайсыз, Пипа жолдас! — деп телефон тұтқасы ентігіп тұр. — Жарты жылда кеңсені озаттар қатарына шығардыңыз. Барлық көрсеткіш бойынша, тіпті қағаз үнемдеу жағынан да. Бастық сізді мақтап жатыр: таптырмайтын қызметкер дейді. Қысқасы, сізді енді нашар буынға жіберсек деген ой бар. «Протоплазманың» директоры боласыз. Ондағылар әбден былығып біткен, әсіресе штат кестесі: кілең қағылғандарды қайдан тауып алып жүр екен, шіркіндер?!

	Сөйтті де, өзіме таныс фамилияларды алфавит тәртібімен сыдырта жөнелді. Кілең өзімнің кеңсемнен кеткен кержалқаулар екен...

	Ю. ИЩЕНКО.





ДӘСТҮР


	Бұл қалаға Витя Гребцов институт бітірісімен келген болатын. Шаһар да ұнады, қызметке тұрған зауыт та көңілінен шықты. Бірге істейтін қызметтестері де өзі сияқты жас, әрі ақкөңіл жандар екен. Көп өтпей-ақ барлығымен танысып, программист қыз Галя бұны сенбі күні сағат алтыға туған күніне де шақырып қойды.

	Витя тура алтыда туған күнге бара қалып еді, Галя оны өз бөлмесіне кіргізіп, бұл ұсынған бір шоқ гүлді үлкен хрусталь құмыраға салғанда:

	— Құмыраң әдемі екен, — деп қалды Гребцов.

	— Ұнай ма? Саған бердім, біз жақта жақсы бір дәстүр сақталған, қонақ ұнатқанын алады!..

	— О не дегенің, қажеті жоқ, — деп жас маман ыңғайсыздана түсті.

	— ЬІқыласты қайтаруға болмайды, әйтпесе ренжимін, — деген соң, Витя амалсыз сыйлығын құшағына қысып кете барды.

	Келесі күні бас механик үйінде бұған Паустовскийдің алты томдық шығармалар жинағын ұсынып, келесі сенбі күні техник Шнурковтың үйінен жаңа кітап сөрелерімен оралды. Кім шақырса да, қайда барса да бұл барған жерінде әйтеуір бір затты ұнатқанын сәл-пәл лебізбен білдірсе бітті, үй иесі дәстүр бойынша онысын бұған қолтықтатып жібереді. Сөйтіп, сыйға тартылған заттармен Витяның бөлмесі күн сайын емес, сағат сайын өзгере түсті. Бірде жұмыстан соң диспетчер Рябов:

	— Біздің үйге жүр, теледидардан футбол көрейік, — деді.

	Әлі күнге дейін теледидары жоқтығын есіне түсірген Витя қуана-қуана келісті.

	Сөйтіп, Рябовта отырып бір жиырма минут өткен соң Витя:

	— Теледидарың жақсы екен!.. — деді.

	Анау болса:

	— Айтпа, — деп басын изеді де, түк болмағандай отыра берді.

	Футболға беріліп, менің емеурінімді түсінбеді ме деп Витя, бірінші тайм бітісімен:

	— Теледидарыңды айтам, жақсы екен, — деп қайталады.

	— Өте жақсы, — деп Рябов тағы келте қайырды.

	— Соны айтам, ұнап отыр маған!..

	— Жақсы көрсетеді.

	«Түсінігі неткен төмен» деп ойлады да Витя айтарын ежіктеп, екпін түсіре айта бастады:

	— Теледидарың жақсы екен, бірақ ескі дәстүр бойынша маған сыйлап жүрме.

	— Қам жеме, сыйға тартылған нәрсені қайта сыйлауға болмайды.

	— Түсінбедім..

	— Мен бұл теледидарды мақтаған үйден сыйға алдым.

	— Сатып алмағаныңды қайтіп дәлелдейсің?

	— Оны дәлелдеудің де қажеті жоқ, үйімдегі бар бұйымды мақтау арқылы алғанымды бүкіл қала біледі.

	— Қала білсе, мен білмеймін ғой, — деп Витя дауыс көтергенін байқамай қалды. — Мен басқа жақтан келгенмін, соңғы рет айтам: «Теледидарың жақсы екен...» Әйтпесе, милиция шақыртам.

	— Шақырсаң шақыр! Куәгерім де бар, мен бұл теледидарды участковыйдыкінен мақтауын жеткізіп алғанмын...

	Витя бұл қаладағы дәстүрді сыйламақ түгіл мойындамайтын пенденің үйінде болғанына алғаш рет қатты қапаланды. Содан бері Рябовпен амандаспайды да, сөйлеспейді.

	А. ХОРТ.





ҚЫСҚАРТЫП АЙТСАҚ...


	...Менің досымның жолы болғыш. Түйдей құрдаспыз: бірге оқыдық, жұмысқа бірге тұрдық, бірақ ешқайсымыз да жетістіріп географиялық жаңалық ашпадық, мәңгі двигательді ойлап таппадық, тарихи роман да жазбадық. Мен болсам, осыдан бес жыл бұрын кассирлік қызметті бастағанмын, содан бері бөтен жұрттың ақшасын санаймын, жалақыға екі күн қалғанда көршілерден қарыз аламын. Ал ол... Әуелде табельші болатын, сосын есеп-қисап жүргізді, қазір — экспедитор. Елдің көпшілігі жалақыларын алғашқы күні-ақ алып кетуге тырысады, ол болса:

	— Менің тиын-тебенім қайда? — дейді қалжыңдап. — Шекілдеуік пен балмұздаққа жететін шығар.

	Мен оның мәз болған сықпытына сұқтана қараймын.

	— Біздің уақытымызда, — дейді экспедитор ойымды оқығандай, — ең бастысы — әңгіме қысқа болу керек.Басшылар бас ауыратын көп сөзді ұнатпайды. Қысқартып айтсақ, негізі — идея. Жетер, әркімнің ақшасын есептегенің. Тәуір қызметке тұрғың келе ме? — деп, көзін алмай көлденең сұрақ қойды.

	— Әлбетте? — апыл-ғұпыл жауап әзірледім.

	— Онда, қысқартып айтсақ, құпияның құлпын ашайын: киім қоймасы меңгерушісінің орны босады. Онда кілең шетелдік киім, түсіндің бе? Ертең шефке кіреміз. Білімің де сайма-сай. Бірақ, бастықтар ұсақ-түйек әңгімені ұнатпайды. Нақтылық, іскерлік. Міне — керегі. Сол көпірден аман өтсең — сен қойма меңгерушісісің.

	Ертеңіне бір-бірімізді ертіп шефке бардық. Ол хатшы қызға көзін қысып сөмкесіне бірдеңе қыстырды да, мені есікке қарай икемдеді.

	Жасқаншақтап есікті аштым. Кең бөлме, ондағы үнсіздік әбден мысымды басты. Тұңғиықта көзі жылтырап крелосында шеф отырды. Өңменімнен өтер өткір көзін қадап тұрып:

	— Қысқартып айтсақ, — деді жай ғана.

	— Қысқартып айтсақ, — дедім деміме дем қосып, — оның жауапты жұмыс екенін жақсы білемін, бірақ...

	— Қысқартып айтсақ, — шыдамы кеткен шефтің көзі менің қолыма қадалды.

	— Барлық күш-жігерімді жұмсауға тырысамын... —деп ант су іше бастадым.

	Сәлден соң шеф денесін сәл ілгері жіберіп, маған сынай қарады, сосын жанарындағы жаңағы бірдеңе білгісі, көргісі келген шоқты сөндірді, сөйтті де ресми түрде, салқын ғана:

	— Орын бос емес, — деп дүңк еткізді.

	Қабылдау бөлмесінен моншадан шыққандай терлеп-тепшіп, буланып атып шықтым.

	— Қысқартып айтсақ... — деп сұрады досым.

	— Орын бос емес,—дедім шефімді қайталап.

	— Қысқартып, нақты айту керек еді. Жарайды, енді мен кеттім...

	Екі-үш минут өтпей-ақ экспедиторым кабинеттен шалқая шықты.

	— Не болды? — дедім жалтаңдап.

	— Құттықтауыңа болады, — деп ол маған екі саусағын көрсетті.

	— Қысқартып айтсақ... екі мың! — сыбырлап құлағыма құйғаны осы болды, — ертең жұмысқа кірісерсің...

	А. БУРАНОВ.





БІЛМЕГЕННІҢ БӘСІ АРТЫҚ


	Таңертең есік алдына шығып едім, іш құрғыр шұрылдағандай болды. Тұрған бойда тұяқ қимылдатпасам да кешеден қалған кеспені ішкен болатынмын. Таза ауаға шыққандікі ме, әлде асқазанға ас түсіп, әл жиғандікі ме бас істеп, не түрлі ойға беріліп, қиялға қанат біткендей.

	Есік алдындағы алаңқайдағы орындықта жападан жалғыз сопиып бір пенде отыр екен, жанына жайғасқан болып әлгіні:

	— Доллар құрғыр қымбаттап, шарықтап-ақ барады-ә? Фрадков қауқарсыз, ешнәрсе істей алмас, — деп тілге тартып едім, жайбарақат қана:

	— Кім? — деп селқос үн қатты.

	— Фрадков та!

	— Фрадков?

	— Иә. Сол ғой жауапты.

	— Оныңыз кім? — дейді сабаз.

	— Премыер-министріміз ше?

	— Кімнің?

	— Біздің.

	— Е, — деді де, ұшып-қонған торғайларды қызықтап, олардың шықылықтаған үніне құлақ түріп жайбарақат отыр.

	— Электрді қымбаттатып жіберген Чубайс оңбайды, — деп, әйтеуір бір салада әңгімеге тартпақ болдым.

	— Чубайс? — деп таңырқай қарады да, — оныңыз кім еді? — деді.

	— Жарық атаулының мықтысы, — деп едім:

	— Білмейді екенмін, — деді де, алаңдағы құс атаулының әніне құлақ түріп үнсіз отыра берді. Мен де онымен бірге біраз әуенге құлақ түріп барып шыдамай:

	— Сіз сырттан келген мейманбысыз? — дедім.

	— Жоқ-а, туылғалы Мәскеуде тұрып келемін.

	— Үйіңізде құрығанда радио бар шығар?

	— Бар емей!

	— Елыцинді естуіңіз бар шығар?

	— Е, ол кісіні бұл үйде әулиедей көреміз. Сантехник Елыцинді шаға тұрмақ балаға дейін құрметтейміз...

	Оған күдіктене:

	— Денсаулығыңыз қалай? — деп тікесінен тарттым.

	— Құдайға үшкір, осы жасқа келіп ауырып көрмеппін. Естуім ересен, көзәйнексіз оқи да беремін, — деп қысқа қайырды.

	Миым шаншып өткендей болды. Ойлаймын: бұл болса ешкімді де білмейді, есесіне денсаулығы дін аман. Мен болсам бәрін білемін, білгеніме қарай — аурумын! Бұл да бекер емес шығар... «Білмегеннің бәсі артық» деуші еді, сол рас-ей!..

	А. ТРУШКИН.





КІТАПҚҰМАРДЫҢ ӨСИЕТІ


	Кітапты жақсы көрдім. Тіпті оған ғашық болдым. Оларды жинастырып, кітапхана жасақтауға ниетім ауды.

	Дүкенге келдім.

	— Пушкин бар ма?

	— Пушкин жоқ, Пешкин бар, Пушкиннің орнын ауыстыра алады. Александр Пешкин тәп-тәуір ақын.

	— Мүмкін, Бунин бар болар?

	— Дунин бар. Евдоким Дунин, қалай болса солай Бунинді ауыстыра алады.

	Дунин болса Дунин, Пешкин болса Пешкин болсын. Сөйтіп бірінің орнын ауыстыра алатындарын жинап алдым, бірақ қоятын жер жоқ, жиһаз дүкеніне келдім.

	— Кітап жаймасы бар ма?

	— Жоқ.

	— Ал кітап сөресі ше?

	— Ол да жоқ? Сіз поштаға барыңыз, — деп кеңес берді сатушы. — Посылка жәшіктерін сатып алыңыз да, бірінің үстіне бірін қойыңыз.

	Кітап сөресінен несі кем? Кітап жаймасынан несі кем?

	Поштаға келдім.

	— Посылка жәшіктері бар ма?

	— Жәшік жоқ. Бірақ жәшіктерді ауыстыратын бар, мына шүберекті алыңыз да, осыған салып тігіңіз.

	— Бұдан кітап сөресін қалай жасаймын?

	«Шүберектен кітап сөресін қалай жасаймын?» деп басымды қатырып келемін. Ойлана-ойлана миым ашыды...

	Дәріханаға келдім.

	— Сізде жүректің дәрісі бар ма?

	— Жүректікі жоқ, асқазандікін алыңыз. Ауыстыруға таптырмайтын нәрсе.

	Жүректің орнына асқазанның дәрісін іштім. Іштім де көп кешікпей «жедел жәрдемге» телефон соқтым.

	— Маған дәрігер керек!

	— Дәрігер жоқ. Дәрігерді ауыстыратын адам бар. Дипломды, стажы да толық, бәрі сайма-сай!

	Сөйтіп, бұл дүниемен қоштастым. Құдайға келдім.

	— Осындай да өмір бола ма? — дедім оған.

	— Не қылған өмір? — деп Құдай таңқалды. — Өмір дегенің әлдеқашан біткен. Бұл деген өмірді ауыстырғыш қана.

	Жанжал шығарғым келіп еді, ол жайма-шуақ күлімсіреп:

	— Сізге не керек? Мен Құдай емеспін ғой, — деді.

	Сол жерде, шынында да, Құдайдың жоқ екені ойыма түсті. Кітапқұмар ретінде құдайдың жоқтығы маған бесенеден белгілі ғой. Бұл туралы Дунинде де, Пешкинде де жазылған.

	Құдай жоқ! Оның міндетін атқарушы ғана бар. Ал ол кім? Ол — ауыстырушы!

	Ф. КРИВИН.





ДАРЫНДЫЛЫҚТЫ ҚОЙСАҢШЫ...


	Мен негізінен концерттерде ел алдына көп шыға бермеймін, орным — жиылыс, лездеме, конференцияларда. Бұнымды алғашында икемділік пе деп жүргем, сөйтсем дарындылық екен.

	Оның өзі аяқасты пайда болды. Мен ол кезде конструкторлық бюрода қызмет ететінмін. Бірде жиналыс бола қалып, тобымыздың басшысы ортаға шығып алып, мен жайында: «Нақұрыс, үш ай жүрсің, саусағыңды қимылдатпадың! Бір де бір есебің дайын емес. Желкесінен итеріп бұны жұмыстан шығарып жіберіңдер!» — деді.

	Осы мезетте ішімде бір нәрсе қылт еткендей болды да, оның артынша мен де мінбеге шығып алып: «Адамға айғайлайтындай сіз кім едіңіз?! Жолдастар, бір күндік өмірмен шектелуге болмайды. Уақыт бізден нені талап етеді? Келешегіңді болжай білуді. Топ басшысы жұлдыздарға қарап, өзі жоспарды ойлап тұрады. Бәлкім дәл осы мезетте, жұлдыздарда жаңа тіршілік пайда болып жатқан шығар. Мейлі микроб, бактерия болсын, біздің басшымыз сияқты қарапайым кішкентай ғана тіршілік иесі болсын, о да болса өмір ғой! Уақыт өте келе тіршілік жаңғыра түседі. Олар бізге ұшып келеді, біз оларға: «Сәлеметсіз бе? Не жаңалығыңыз бар? Біздің есеп-қисабымыз дайын» деп ақпарат алмасамыз да, өз жолымызбен жүре береміз. Жолдастар, техника ілгері кетіп, түсіміз өңімізге айналу үшін не істеу керек? Қиялдай білу керек. Мен қиялдауын қиялдаймын ғой, ал бастық өйте алмайды. Сонда кімнің пайдасы көбірек? Менің бе, әлде бастықтың ба? Сонда желкеден кімді алу керек?!» деп ерекше қасиетімнің ашылмасы бар емес пе.

	Қазір қағазға қарамай-ақ, кез келген тақырыпта еркін сөйлей аламын. Өз басым мойнымызға бір істі жүктеген шақта топ алдына шыққанды ұнатамын. Дарынымның асып бара жатқаны соншалықты, міндетіміз жайында сұрамаймын да: «Жолдастар, қолымыздан келер істі одан да жақсартайық. Бірақ бұдан ешкім жапа шекпеуі тиіс. Оңайға түспейтінін білем, бірақ қажет! Алдымызда кедергілер болып жатса, беттесейік. Шығаратын болсақ, тек жақсысын шығарайық. Ең дұрысы, резервтің болғаны. Ал ол бізде жетіп жатыр. Мәселен алдымызға екі белгісізі бар күрделі есеп қоялық. Мейлі, бес болсын, мейлі он болсын, бос сөзді қойып іске кіріссек, сонда біз әрі тез, әрі арзанға қол жеткіземіз. Оңай да емес, біздің де жұмысымыз емес. Бірақ жаныңды салып істесең, бәрі де қолдан келеді. Үнемдеу жағына келсем, екі мыңнан гөрі төрт мынды, төрт мыңнан гөрі сегіз мыңды үнемдеп қалған жақсы емес пе? Қолымызда жоқ нәрсені тағы арттырсақ! Неге көршілерден үлгі алмасқа? Қазір қолынан іс

	келетін адамға деген сұраныс ерекше болса керек. Әрине, бәрін дұрыстап анықтау қажет, ең бастысы адамдарымыз бар. Алайда әрбір адам өз ісімен айналыссын. Оңай емес, түсінем, дегенмен көру керек. Төзімділік пен еңбек бәріне жеткізеді. Тағы да нақты айтсам, шығындарды қысқартып, оның орнына бір нәрселерді жиырма-жиырма бес пайызға арттырайық. Тіпті қырық-елу делік. Жолдастар, уақыттан оза білген жөн. Біз үшін ол түкке де тұрмайтын шаруа!» деп едім, қол соғу, қол қысу басталып кетті...

	Мен туралы «Бұл алысқа баратын адам» сияқты әңгімелер көбейді. Иә, неге бармасқа. Менде бәрі де есептелген, бір жылдан кейін — топ басшысы, содан барып — зертхана бастығы, әрі қарай директор орынбасары... Мен қайсысына болса да әзірмін. «Уақыт болса, зымырап барады, сіздерде сөз сөйледім, тағы бір жерге бару керек. Қош боп тұрыңыздар, еш нәрседен қаймықпаңыздар да қорықпаңыздар! Бізге өмір сүруге кедергі болатын нәрселердің бәрінен құтылуымыз керек, ең алдымен өзінің қара басының қамын ойлайтын, оны қоғам мүддесінен жоғары қоятын адамдардан құтылуымыз керек» деп кете бардым.

	А. ТРУШКИН.





“МОЛШЫЛЫҚТАН” ШАРШАҒАНДАР...


	Алғашқы жарты жылдықтың аяғына қарай азық-түлік және өнеркәсіп тауарларының бағасы біршама төмендемек. Екінші жарты жылдықта төмендеу құлдырай түседі. Қара уылдырықтың бір киләсі он үш тиынға жетеді (иә, мұндай ақша бізде пайда болатыны анық). Ал ананастың әр центнері жиырма тиын, тауық етінің әр тоннасы қырық бес тиын болады. Реактивті жеңіл авто-көлік өтпей жатқан сіріңкеге қосылып, тегін беріледі.

	Бағаның мұнша құлдырауы қоғамымыздың әр түрлі салаларында толқулар мен дүмпулер туғызады. Адамдар молшылық пен тоқшылықтан әбден мезі болады. Тиынға тұрмайтын жеміс-жидектен жирене бастайды. Шұжықтар мен қақтаған тағамнан жаппай аллергия жайлайды. Көрінген бұрышта иесіз қалған лимузиндерге қақтығысып-соқтығысқан жүргіншілер әр түрлі деңгейдегі жарақаттар алып әлек... Тұрмыстық аудио және бейне техникасы көрінген үйіндіде темекі қорабындай шашылып жатады. Ультра модалы бет бояғыштарды көріп жүйкең жұқарады. Алтын, күміс, әшекейдің көптігінен жанары жасаурап, көзі ауыратындар, қара әшки киетіндер көбейеді. Тіршілік деңгейінің мұншама жоғарылауы салдарынан тұрмысы жақсы азаматтар арасында өзіне-өзі қол салу жиілейді. Ел ішінде сауда орталықтарын қирату толқыны болып өтеді.Ұйымдасқан қылмыскерлер жаздық-жаңылдық деп, қолымен істегенін мойнымен көтеруге арыз жазып, өздері беріледі. Киллерлер біржолата келмеске кетеді. Өкімет құрылымындағы парақорлар өзінен-өзі жойылады.

	Осы жағдайда баға жүйесін қайта қарап, баға саясатын 180 градусқа бұру жөнінде ұсыныстар көптеп түсе бастайды. Сонда ғана мұндай дағдарысты жағдайдан аман-сау құтылуға болады.

	Экономиканың үнемді болуға құқы жоқ! Адамға бетпен ғана бұрылу жеткіліксіз! Тапшы тауарлар мен ширпотреп молайсын! Молшылық жойылсын! Тапшылық жасасын! Көлеңкелі өткенімізге айқара жол ашылсын!

	Александр КОСТЮШИН.





КЕРЕНАУ КЕРГУ


	Теледидардағы жаңалықтар бағдарламасының аты мәшһүр жүргізушісі үйінде жайма шуақ керіліп-созылып демалып жатыр еді, телефоны безілдеп кеп берсін. Телефон тұтқасын еріне көтеріп еді, бас редакторы екен. Ұққаны бүгінгі мұны ауыстыратын жүргізуші, аз уақыттан соң эфирге шығуға тиіс қызметкер — көлігімен қызметке келе жатып жол апатына ұшырап, бейшара ауруханаға түсіпті... не керек, бас редактор оның орнына адам керек екенін жеткізді.

	Бұл болса бірден:

	— Басеке, мен бос болған соң моншаға барып, терлеп-тепшіп отырып суық су ұрттаймын деп даусымды жоғалтып алыппын, оның үстіне біраз сыра да сіміріп жіберіп едім... — деп қалды.

	— Ештеңе етпес, қарлығып отырсаң да айтып өтесің, бұның бірінші рет емес қой. Таксилетіп тездетіп жет, шығын менің мойнымда, қаламақың да қарымды болады. Біз сенің эфирге шығар киіміңді де дайындап қойдық.

	— Ойпырай, айтылар әңгіменің әу жайында білмеймін, дайындықсыз шығу кінәнің үлкені деп өзіңіз айтушы едіңіз...

	— Көлгірсіме, уақыт тығыз! Қанат байласаң да тездетіп жет!

	— Барғызбасым барғызбас, басеке! Әйелім қолың бос деп аяғын апыл-тапыл басқан тынымсыз баламызды қаратып кетіп еді. Тұмауратып жүр, үйден адым ұзатып алып шықпа деп шегелеп айтқан.

	— Оу, сен бұл былшылбайыңмен өзіңнің беделіңді түсірейін деп тұрғаныңды білесің бе-ей!? — деп басекең үнінде зіл басым, қатты кетіп қаһар білдірді.

	Бұл болса бүгешектеп соңғы себеп-салдарын айтты.

	— Эфирге шыға алмайтыным айдан анық. Өйткені, таңертең қырынайын деп өткір ұстараны жағыма сүйкеп кеп қалғаным сол, пәлекет бетімді одырайта осып кеткені... Сөйтіп, бір сүйем бетім тілінді де қалды... ЬІржиған жарамен, бетімдегі қауғадай қыл-қыбырмен эфирге шыққаным қалай болар екен?

	— Не дейді, бағанадан ананы бір, мынаны бір шатып-пұтқанша бірден осыны айтпайсың ба антұрған! Жарайды, эфирге өзім-ақ шығамын.

	В. ЧЕРВЯКОВ.





КІМ ТҮСІНІПТІ


	Әйел затын өз басым онша түсіне бермеймін. Мәселен, өз қосағым Мариананың өзін біліп болдым дегенім бекер екен. Күні кеше түске дейін мұрнымнан шаншыла бар істі тып-типыл еттім де, жанында газет-журналы бар мамық креслоға отырғаным сол:

	— Айды аспаннан шығарғандай, жайғасқаныңа жол болсын!—деп зілдене үн қатты.

	— Біраз іс бітірдім, аздап тыныстауға болмай ма? — деп жатырмын.

	— Тұяғы қимылдаса міндетсіп шыға келеді, — деп ас үйге өтіп қыбыр-қыбыр тірлігін жасап жатты.

	Бір уақ ашуы басылған болар деп:

	— Бір-бір кофе ішіп жіберсек жаман болмас еді. Кешегі енем пісірген самсадан ештеңе қалған жоқ па? — дедім міңгірлеп.

	... Алдында алжапқыш, қолында кепсер, көзі шатынап бүйірін таяна әңгіме тізгінін әріден ағытты.

	— Адам құсап бау-бақшаға сайрандауға шақырғаныңа, міне бүгін аттай бір жыл он бір күн өтіпті. Сен менің мына төрт қабырғаның ішінде миы айналған милауша жарық дүниеден хабарсыз, ертеңгі күнді кеш қылып қыбырлап өткізетін өмірімді бір сәт ойланып көрдің бе, сірә?! Бұл бейбақты бір уақ аяқ-табақ жуудан босатайыншы деп сырттан тамақтануға шақырып көрдің бе өзің?!

	— Қолым қалт еткенде көмектесіп те жатырмын ғой..

	— Соңғы рет театрға қашан шақырғаның да есімде жоқ!

	— Бір сәті түссе... былай, ондағы көруге тұрарлықтай болса.

	— Қашан барғанымыз есіме түсті. Қызыл матадан көйлек тігіп киген кезде екен ғой. Бейшараның тозығы жетсе де қаншама жыл кидім. Онымен сен қазір мәшинеңді сүртіп жүрсің... Қолтықтап қыдырмақ түгіл, мен сияқты сары қарын қатынмен қатар көшеде жүруге де арланатын шығарсың, ә!?!

	— Қойшы-ей, қай-қайдағыны айтпай.

	— Саған қай-қайдағы, маған дәл солар қайғы! — деп біраз айтып барып соңғы айтқаны мынау болды:

	— Ақпа құлаққа айттың не, айтпадың не — бәрібір. Есіл кеткен көз жасым, қайран уақыт қор болған! Мен жаттым, құлқыныңа керек болса мамамның самсасын өзің жылытып ішерсің...

	... Ас үйде енемнің самсасын кофемен кеңірдегіме жылжытып отырып, әйелім жайлы ойға баттым. Үйге қамалып қыбыр-жыбырмен күнін өткізген байғұс әйелімнің жайын егжей-тегжейлі сарапқа салып, қалайда бұл ойдан жөні түзу қорытынды шығару керек деп түйдім.

	... Сөйтіп, біссімміллә деп, сенбі күні ас үйдегі әйеліме гүл шоғын ұсынып едім:

	— Мұның не! — деп гүлге тыжырына қарап,

	— Мұнымен не айтпақсың сонда! — деді.

	— Ештеңе де, тек өзіңе ұсынған сый-құрметім.

	Сынай қарап:

	— Ішкенсің бе!? Ешқашан гүл сыйлап көрмеп едің ғой. Күні бойы қайда жүрсің қаңғып? ! — деді.

	— Билеттің кезегінде тұрдым, театрға барамыз.

	— Тап бүгін?!

	— Дәл қазір.

	— Күні бойы кір жудым, әлі үйіліп жатқаны анау. Мына қалпыммен көшеге қалай шықпақпын!

	— Алдымен асханадан ас ішеміз, екеумізге арнап тапсырыс беріп кеттім.

	— Төс салып, тас бұршақтан сорпа дайындап қойып едім.. Ой, сұмдық-ай, шашым болса мынау ұйпа-тұйпа. Үстіме не кидім, барқыт көйлек алба-жұлба, модадан қалғалы қашан! Самса жасауға нан да ашытып қойып едім... О, Құдайым-ау, әйел жанын кім түсінген, не жазып едім осыншама қорлайтындай! — деп әйелім еденге гүрс құлады.

	Е, иә, әйел затын кім түсініпті.

	В. БРЕЙНХОЛЬСТ.





ТОНАУ


	Қалалық көлікте ығы-жығы сығылысып келе жатыр едік, бетперде киген үшеу кіріп қолдарындағы тапаншаларын кезеніп:

	— Атып тастамасын десеңдер қалта-қалтарыстарыңдағы тиын-тебенді ортаға тастаңдар! — деп айғай салды.

	Оларға кондуктор ызғарлы үнмен:

	— Алдымен жол ақысын төлеңдер де, сосын барып іс-әрекеттеріңе көшіңдер! — деді.

	Қарақшылар қаруларын кезеніп, дөңайбатын үдете түсті.

	Біз екеуміз қосарлана:

	— Айналайындар, кешіктіңдер! Сендерсіз де бізді өз өкіметіміз тонап алған, кешегі бар дүние бүгін тып-типыл, — деп жатырмыз.

	— Сөзді доғар, қалталарыңды қағыңдар! — деп дікеңдеп болар емес.

	— Бұйырмасын, тиын-тебеннен жұрдаймыз! — деп жатыр едік, бір ақсақал:

	— Менде бар, кеше ғана зейнетақымды алғанмын. Тек мен еңбек ардагерімін, қандай «тонау» болса да, мен елу пайыздық жеңілдігімді пайдалана аламын... — дейді.

	— Зейнеткер ме едіңіз... Сіздің жеңілдігіңіз тонау кезінде әдірем қалады, — деп күліп жатқандар бар.

	Ақсақал да бірбеткей екен:

	— Зейнетақым қырық жыл зиянды өндірісте жұмыс істеп тапқан маңдай терім, елу пайыздан артық көк тиын тастамаймын! — деп қасарыса қалды.

	Артта отырған бір келіншек:

	— Басқа тонаушы аздай, енді сендер жетіспей жүр едіңдер! Тонағаннан гөрі зорлағандарың жөн болар еді... — деп жымиып. — Шырақтарым, былай адам сияқты сөйлесейік, андағы беттеріңдегі ескі-құсқы шұлықты шешіңдер, өздерің де дем ала-алмай тұншығып тұрсыңдар ғой, — деді.

	— Милициядан қорықпаңдар, оларға сендердің суреттерің мен қолтаңбаларыңды қоса тапсырсақ та таппайды. Өйткені, олар сендерді іздемейді де, іздеген күнде таппайды, — деп жатқандар да бар.

	...Қарақшылар түйсігі бар пенделер екен, қарекеттерінен түк шықпасын біліп, бет-берделерін сыпырып, ентігін басып, маңдай терлерін сүртіп тәубаларына келді.

	Жандарында тұрған жолаушы:

	— Ойыншық қаруыңды қоқаңдатпай қалтаңа салып қой, — деп еді, бастық сымағы:

	— Ойыншық екенін қалай ғана біліп қойдыңыз? — деп қиқаңдаған болды.

	— Е, нағыз қаруды сатып алар ақшаң болса, сендер көпшілік көлікке баса көктемек түгіл, маңайынан жоламас едіңдер ғой, — деп турасын айтып еді, қарақшылар оны мойындаған боп қызарақтап қалды.

	Демін бассын, тілерсегінің дірілі басылсын деп оларға орын бергендер де болды.

	Тек кондуктор ғана:

	— Сабаларыңа түстіңдер ме, сөзді қойып, жол ақысын төлеңдер! — деп қадала қалды.

	...Қарақшылар қалталарын қарап қарманып көріп еді, бейшаралардың билетке төлер түктеріде жоқ болып шықты.

	Біздер қашанда кімге болса да қол ұшын созып үйренген басымыз, пәтшағарлардың жол ақысын көп болып жиыстырып төлеп бердік.

	П. РУМЯНЦЕВ.





ТАРИХИ КҮН


	Фабрика қақпасында қақайып отыратын күзетші шал цех жұмысшысы Миконы желкесінен түйгіштеп, директордың алдына дедектеткен күйі бір-ақ әкелді. Итерісе-жұлқыласып енген екеуіне бастық аң-таң. Күзетші шал бір қолымен ұстаған ұрысын шеңгелдей сығымдап, екіншісімен дорбадағы балалар бұт киімін үстел үстіне үйе бастады.

	— Жолдас директор, ұрыны ұстадық. Шығар есікте шап бердік, бәлемді. Өзіміздің өнім, балалар калготкиі...

	Қабағын қарс түйіп, қаһар шашудың орнына — директордың жанары жайнап, өңіне қан жүгіріп, істеп отырған ісін тастай-мастай:

	—Не дейді? Қателесіп тұрған жоқпысыз?—деді де жүгіре басып күзетшінің қасына жетіп келді.

	Күзетші шал Миконы нұқып:

	— Сенбейсіз бе? Ұрлықшының өзінен сұраңыз. Сабаздың сазайын беру керек! — деп жатыр.

	Ұры не десін: «Алғаным рас еді» деп мүсәпірсіп міңгірледі.

	Директор ұрыны құдасындай дереу құшақтап маңдайынан мейірлене сүйді...

	Бұған аң-таң болып алақтаған күзетші жүрегін ұстап, жанындағы креслоға қисая кетті.

	Директор:

	— Айтыңызшы, ағасы, — деді күзетшіге күлімсіреп, — фабрика өнімін ұрлап бара жатқан суыққолдарды соңғы рет қашан ұстап едіңіз?..

	— Ұмытпасам, сірә, екі жылдан асты-ау деймін...

	— Көрдіңіз бе, ұры деп ұстаған Мико бүгін бізге қандай қуаныш әкеліп тұрғанын. Бұл, білесіз бе, біздің өнімге ел-жұрттың назары ауды деген сөз. Яғни өніміміздің сапасы артқаны... Сапасыз нәрсе кімге керек? Мұндай қуаныш үшін шампан атылсын! Қанеки, бәріңіз де үстелге жақындаңыздар! Бүгін тарихи күн! Өніміміздің сапасы жақсарғаны үшін, жолдастар!

	Тарс!..

	П. ГОНКОВ.





МЕН БӘРІН ТҮСІНЕМІН


	Ол менімен жанаса бергенде: «Қатар жүр!» деген ызғарлы бұйрық райлы өктем үн естідім.

	Қатар жүріп келемін.

	Ол менің кеудеме қобдишасын атып ұрып, «Алып жүр!» деп ашық бұйырды.

	Көтеріп келемін.

	Жолшыбай ол дүкенге кіріп, сәл кідірді. Жасыл дөңгелек теңбілі бар қызыл күрең кофталар сатылып жатыр екен: «Дереу ал!» деген бұйрық көп күттірмеді.

	Ол жолдан дос қызына кірді де екі сағат әңгімелесті. Мен жалығып кетіп, тұра беріп едім, ол: «Отыр», — деді.

	Отырдым.

	Міне, бар тарихымыз осы. Содан бері екеуіміздің жұбымыз жазылмайды.

	Ертеңгісін ол: «Қызметіңе бар!» — деп бұйырады.

	Мен киінемін де жұмысқа кетемін.

	Ол үйде маған иіс майдың тығынын немесе бет майдың босаған ыдысын иіскетеді де: «Ізде!» - деп бұйырады.

	Мен іздей жөнелемін...

	Әрине, бұдан да басқа әр түрлі жағдайлар болған. Мәселен, отыра қалып, біраз ойлансам: «Есіңе не түсті деші?..» Екі рет үйден бездім. Өкінішке орай, сол сәтте-ақ: «Орныңды тап!» - деп саңқ ете қалды.

	Содан қайта орныма оралдым.

	Кейбірде қым-қуыт шаруамен қала аралап, екі иініңнен әрең тыныстап, тілің салақтап, әбден шаршап келіп, ана бір төрт аяқты мақұлық құсап ұлығың келеді.

	Ондайда ол менің басымнан сипап, еркелете түсіп: «Саған не болған, сабыр ет. Ақылды-ым, жақсы екен, жақсы екен...» дей келе, «Сен бәрін түсінесің!» деп қойып қалады.

	Мен оған мөлиген мұңлы, бірақ шын берілген көзқараспен қараймын да, өзім шынында да бәрін-бәрін түсініп тұрғанымды сезем...

	Бірақ ештеңе айта алмаймын.

	И. ГАМАЗКОВА.





СЫРБАЗ СЫРҚАТ


	Кезегім жетіп дәрігерге де кірдім-ау.

	— Сәлемет боларсыз, — дедім. — Біз де, міне, келіп қалдық. Жалғыз деп қалмаңыз, серігіміз микробтан...

	Дәрігер аузына таңған ақ дәкесін сырып тастап, орындықты нұсқады.

	Отырдым. Дәрігерім жаңадан келген адам-ау деп қалдым, бірақ тым-тым жүдеу көрінді.

	— Мәссаған, — дедім жаным ашып кетіп.

	— Жүдеп отырсыз ғой қарадай? Немене кеше басыңқырап жіберіп пе едіңіз?

	— Қойыңызшы, ішпеймін, тегі. Тіпті темекі де тартпаймын.

	— Е, оны бәріміз де айтамыз ғой, — дедім.

	— Ауызбен орақ орған кезде ішпейтін де, қызқырқынға қырындамайтын да бола қаламыз. Сөйте тұра дүкендердегі сөреден арақ, шылым таппайсың, қыз-қырқын біткеннің босып жүргені анау...

	Дәрігерім қызарып салды.

	— Қысылмаңыз, — дедім көңілін орнықтырып. — Мен мұны нақ сізге байлап айтып отырған жоқпын ғой. Жалпы сөздің реті де баяғы... Бірақ өңіңіз қашып кетіпті. Расында да... Сізге ұқсайтын нағашым бар еді-ау... Суреті қалып кеткенін қарашы... Ә, мұнда екен ғой!

	Қалтамдағы суретті суырып көрсеткенде дәрігерім бозарып жүре берді. Өйткені бұл нағашымның табытта жатқан өлігінің фотосы болатын.

	— Несебіңізді қашан тапсырып едіңіз?

	— Есімде жоқ, — деді дәрігер тұтығыңқырап. Көзіне қарасам расында да тапсырмаған сияқты.

	— Жарайды, — дедім. — Мен енді не де болса отыра тұрайын, сіз барып несебіңізді өткізіп келіңіз. Міне, тап-таза құты. Өзіме деген дүнием еді, бірақ сізден несін аяйын, — дәрігерім далбақтап тұра жөнелді.

	Ол енді айналып келгенше медбике қызбен Тибет медицинасы жайлы әңгімелесе тұрдым.

	— Мына көкеңіз көптен ауыра ма? — дедім оған. Сөйткенше дәрігер келіп те қалды. Галстугі қисайып кеткен екен, көзәйнегі бір құлағынан аспандап, көзін қылиландырып тұр.

	— Е, бауырым, — дедім, — көзіңіздің қитарлануына қарағанда қан қысымы артып кеткен-ау... Ауыңыздың түймеленбегеніне қарағанда, склерозбен ауыратын сияқтысыз. Жә, ештеңе етпес, сізді Захар Пантелеймонұлына жібереміз. Мықты тәуіп қой, оқып-ақ жазады. Мекен-жайын жаза қойшы, қарындас. Ал енді тамыр ұстап көрейік. Жә-жә.. Кардиограммаға жазылып па едіңіз? Мәссаған! Етікші бізге жарымас деген осы да! Енді түсірдің не, қойдың не! Тахикардия болып, талып түсуге тақаусыз. Иманды болғыр Клава кемпірдің тамыры өлерінен екі күн бұрын дәл осылай тасырлап соғып еді... Жә, түсінікті. Қане, тағы да бір адресті жаза ғой... Марфа Игнатьевна деген тәуіп... Шөппен емдейді... Ал қане, енді екі-үш рет отырып тұрыңызшы! Бәсе! Тізе қалтырап, буын сырқырайды екен. Енді кімге жібердік? Семенге жіберем бе?.. Айтқандай, ол мықты сынықшы ғой.

	Сағатқа қарасам, біраз болып қалған екен.

	— Ойпыр-ай, елге жаным ашып отырып қалатыным-ай. Кезектегілерге де обал ғой, кетейін енді... Емдейді деп иланып келіп жатқан аңқау жұртқа не жорық. Ал енді бюллетеньді бері таста. Қай сырқатты қондырайын десең де қателеспейсіз, менде бәрі бар, саспа...

	— Соншама таныстарыңыз бола тұра бізге несіне келдіңіз? — деді дәрігер күмәнді пішінмен.

	— Таныс көп болғанымен, бюллетень бере алатын бірі жоқ, ал көк қағазсыз көңіл көншімейді. Қарағандыға алмұрт апармақ едім. Алма мен алмұрт ересен болды ғой биыл Жедел сатып құртпасам болатын емес...

	Қ. ИСМАГУЛОВ.





ТҰТҚИЫЛДАН ТӨНГЕН ТАЛАП-ТІЛЕК


	Мәскеуден Воркутаға бағыт алып, ышқына ызғытып келе жатқан пойыздың орта вагонынан бір террорист пайда бола кетіп — тұтқиылдан талап-тілек қояды.

	Талабы: «Швецияға тартып, Стокгольмнің орталығына бірақ тоқтау» екен. «Әйтпесе, астан-кестенін шығарып — бүкіл пойыз біткеннің бастық атаулысының өңі тұрмақ түсіне кірмес істі іске қоспақ» көрінеді.

	Пойыз бастығы жалма-жан жоғарыдағы жол бастығымен хабарласты.

	— Сергей Данилович, бізде бір антұрған жолаушы — қауіп-қатер төндіріп, пойыз Швейцариядан бірақ шығар деп отыр.

	— Қайдан дейді?!

	— Стокгольмнің қақ ортасына... Не бұйырасыз басеке!

	— Сәл тұра тұр, бұндайдан тәжірибесі мықты аэрофлотпен кеңесіп көрейік... Әлеу, аэрофлот айтады: бұндайда сөзге келмей келіскен дұрыс деп. Жолдағы Финляндиямен келістік, барып жеткенше кідіріс болмайды. Жолаушылар шуламас үшін кестемен қозғалып отырған жөн. Жолаушылар көтеріліп жатыр ма?

	— Аздап қана. Әсіресе әйелдер: Европаға мына кір-қожалақ көлік, салпы етек қалпымызбен өлтірсеңдер де бас сұқпаймыз. Парикмахер керек, массажист керек дейді.

	— Вагон-парикмахерді тіркейміз, массажистерді бекітеміз, вагон-универмаг бөлеміз.

	Айтпақшы, кір қожалақ демекші, вагондарың қандай қалыпта еді?

	— Күнделікті, қарапайым.

	— Не дейсің, ой айналайын, ана дамыған елге барып бүкіл бізді масқара қылмақшымысың?!

	— Не істе дейсіз енді маған?

	— Террорист итке айт, біз жолдан қосамыз, жұмсақ та жұмақ вагонға отырсын.

	— Айтып көргенбіз. Көнбек түгіл, пойыздың бас-аяғындағы бірде-бір вагонды алып-ауыстырмайсың деп отыр.

	—Вагон-мейрамханаға шақырып көрдіңдер ме?

	— Татып алмайтын ит көрінеді. Біз туралы білетінін газет-радио арқылы таратамын деп шіреніп отыр.

	— Жә-жарайды, купелердің шаңын сорғызыңдар, кондиционерлерді қосыңдар, төсеніш-жабдықтарды ауыстырыңдар, жолсеріктердің киімін ауыстырыңдар...

	— Тазаларын, бүтіндерін қайдан аламын? Туалетке де қағаз керек, пеш бықсып жанбайды...

	— Бәрі-бәрін жеткіземіз.

	— Елге ұсынар шай-қант болса.

	— Үндінікінен бұйыртамыз.

	— Көркемдеу, жазу-сызу жағын қатыратын — швед тілінен мүдіретін түріміз бар.

	— Қам жемеңіз, онысы бар, қалғаны бар, тап қазір сыртқы істер министрлігімен байланысып жөн жобасын келтіреміз... Жолдарың болсын, айтпақшы, ана Швейцариядан маған қайтар жолда ересектерге арналған бір-екі бейнекассета ала келші.

	— Жарайды басеке, шетелге өзімнің де алғаш рет жолым түсейін деп тұр...

	... Не керек, пойыздың бастығының шетелге жолы түспеді... Өйткені, пойызда тәртіп орнап, бүкіл тазалық жүріп өткен соң «террорист» өзінің о бастағы жоспарын өзгертіп, пойыздың өзінің бұрынғы бағытымен жүруін талап етті... Сөйтті де, террорист Воркутада бетпердесін сыпырып тиісті орынға өзі барып — халық депутаты Фрамугинмін деді.

	... Соттағы сұраққа:

	— Халық депутаты болғандықтан, сайлаушыларымның аманатын орындайтын бұдан басқа жол таба алмағандықтан бұл іске баруға мәжбүр болдым, — деді.

	Сот бастығының:

	— Егерде сіздің талап-тілегіңізді орындамағанда, бастық атаулының өңі тұрмақ түсіне кірмес істі іске қосқанда не бітірер едіңіз? — деген сұрағына Фрамугин:

	— Олай бола қалған күнде, тура осы пойызға жолсерік болып орналасып, темірдей тәртіп орнатар-ақ едім... — жеп жауап берді.

	А. РАС.





АЗАНҒЫ АЭРОБИКА


	Қайырлы таң, қымбатты қыз-келіншектер! Сіздерге арналған таңертеңгілік қимылды жаттығуымызды бастаймыз.

	Секіріп тұрып сергек қалпыңызда ас үйден табылып, бүйір таяна бір орында секеңдеп біраз секіріп алыңыз. Іле-шала тізе бүкпей еңкейіп, ілгері-кейінді серпіліп, іле тоңазытқышты ашып, одан екі-үш тал жұмыртқаны ала шығыңыз. Кеудеңізді тіктеп, газды қосып, табаққа жұмыртқаны жарып, қабығын қоқыс ыдысқа сылқ еткізе сала, о бастағы жаттығуыңызды бірден жалғастырып кетіңіз. Ескертеріміз — қай кезде де аэробика әуенінен жаңылмауға тырысыңыз.

	Қуырылып жатқан жұмыртқаға тұз сеуіп болсаңыз жаттығуға кірісіп, шәйнекке су толтырып, газға қойыңыз. Екпін ырғағыңызды бұзып алмаңыз.

	Келесі жаттығу — “ояту” деп аталады. Ас үйдегі әуен ырғақпен ырғала-жорғалай бүк түсіп ұйықтап жатқан күйеуіңіздің жанына жақындап, іргелі-кейінді қайшылаған қолыңыздың алақандарын біріктіріп, құлақ тұсынан шапалақ соғыңыз. Шапалақпен бірге саусақ сықырлата, қол буынын бұлғақтата жаттығуды жалғастырып, ара-арасында “Тұра ғой, айналайынды” езу ыржита көңілді күймен айтып, ол көзін ашып, аунап түскенше жасай беріңіз.

	Кідірмей ас үйге кері оралып, жаттығуды доғара сәл-пәл тыныс тауып, осы аралықта ырғақ ыңғайына үйлестіре нан турап, шай әзірлей, шыбын-шіркейді қуалап, күйеуіңіз жауынып-шайынып оралғанша ас үйдегі тірлігіңізді дөңгелетіп тастаңыз.

	Шайын құйып бергеніңіз болмаса, шалжиып жанына жайғасып, шалыңыздың кешегісін, келешегін айтып кеңірдегінен алмаңыз. Қайта шекесінен сүйіп, ас болсын айтып, кідірмей жорға жүгіріспен ұйықтайтын бөлмеге барып, дереу көрпе-жастық жинастыруға кірісіңіз. Айтарымыз, қай қалыпта да әуен-ырғақ бұзылмай, үнемі жалғасын тауып отырсын.

	Бұл біте сала ыдыс-аяқ жуу, еден сүрту, гүлге су құю қажеттігін ұмытпаңыз.

	...Азанғы шағын аэробиканың бас-аяғы осы. Бұдан соң өзіңізді сергек сезініп, құлшыныс-құлындай құлпырып шыға келетініне сеніміміз мол Енді, күндегі күйбең тірлік, үй шаруасына емен-жарқын кірісе беруіңізге әбден болады.

	Л. ЛАЙНЕР.





ЖЕТКІНШЕКТЕРМЕН ЖЕЛПІНЕМІЗ


	Өз басым өсіп келе жатқан өскінге, болашақ ұрпаққа қарап отырып желпінемін! Біздің кезімізде қалай еді? Бір нәрсеге талпынып көрсек, баратынымыз — автомодель үйірмесі, велосипед секциясы, би бірлестігі деген сияқты саусақпен санарлық, саны бар да сапасы жоқ салаларда сандалып жүрмеуші ме едік... Қолдан жасап ұшақ ұшырғанға, ақ тер, көк тер болып велосипед тепкенге, шырқ үйіріліп би билегенге мәз болушы едік. Ал қазіргі жеткіншек ше?

	Көршім қызын «Жас мерген» атты үйірмеге берген. Қыз емес қырғын дерсің! Басында мергендігін рогаткіден бастаған, қазір кез келген қару атаулыңды бұзып-жинап, шемішкеше шағады. Ауладағы құс атаулыны қырып бітірді, терезесі шағылмаған үй кем де кем. Бірде аулада маған:

	— Дұшпаныңыз, атарға оғыңыз болмай жүрген адамдарыңыз болса айтып, тапсырыс беруіңізге болады, оқуымда есеп-қисаптың тізіміне тіркелер еді, — деп әзілдеген болды. Мен де:

	— Болғанда қандай, бірінші кезекте ана енеме «бас-көз» боларсың, — деп қойдым.

	Жақында мектеп жанынан «Жас кәсіпкерлер» секциясы ашылған еді, бүкіл ата-ана соған лап қойғаны. Бір танысым боқмұрын баласын соған зорға дегенде іліктірген. Қазір әлгі боқмұрыны танауына қарамай талтиып, шағын мәшинеге жетеқабыл бір пәлекетті айдаған болып жүр. Талтайып тұрып қалта телефонмен сөйлескенде бала емес пәле дерсің.

	Не керек, жеткіншек атаулы жетіліп келеді! Жас брокер, хакер, дилер, киллер... дейме, ең аяғы оқып-тоқып жас саясаткерлер де сапқа қосыла бастапты дейді.

	Біздің үйдегі де қалыс қалмапты. Бір үйірмеге үздігіп жүретін, сөйтсем, пәлекет гинекологтықты меңгеріп жүр екен... Қасында әп-әдемі, қысқа көйлекті желбір шаш қызы бар:

	— Біз қазір аборт жасау курсын өтіп жатырмыз. Қарсы болмасаңыз, түпкі үйге кіріп тәжірибе тиянақтасақ, — дейді жылмиып.

	— Мейлің, тек мен бұлтиған іш көріп тұрғаным жоқ, оның қанша айлық еді? — деп қағытқан болып едім:

	—Е, көке, оны алдымен қампайту керек емес пе... — деп иығымнан қағып түпкі бөлмеге сүңгіп кетті...

	Пәлекет, айнымаған өзім... Е, қайтеміз, ерте туылып заманнан озып кеткен соң неғыласың. Шіркін, кешігіп тап осы кезеңде дүниеге келгенде ғой!.. Тек еске алатынымыз — автомодель үйірмесі, велосипед секциясы, би бірлестігі...

	Д. КОЧЕТКОВ.





ДЖЕНТЛЬМЕН МЕН ДОН ЖУАН


	•Джентльмен — сөздің адамы, ал анау — іс-әрекеттің адамы.

	•Біріншісі — күн сайын ертең ерте сақал-мұртын күзесе, ал анау — кеш батты бітті қырынады да жатады.

	•Джентльмен — ылғи да сән-үлгімен киінсе, ал анау — тек лезде шешініп, жылдам киінумен болады.

	•Егер әйел азамат кұлай қалса джентльмен оған көмектесуге әр кез дайын, ал анау — еш ойланбастан бірден құлай салып, жанына жамбастай кетеді.

	•Әйел заты үшін біріншісі қолғабын шешіп лақтырады, ал анау — бүткіл киімін шешіп лыпасыз қалады.

	•Джентльмен — қарсы кезіккен әйел азаматқа ілтипат білдіріп өткізіп жібереді, ал анау — олардың бірде-біреуін жайдан-жай жібере қоймайды.

	•Соңғы джентльмен — шаршап-шалдыққан, әлсіреген — Дон Жуан.





ТҮЙСІКТІ ПЕНДЕНІҢ БОЛҒАНЫНА ШҮКІР


	Петухов екі сөткелік жұмыстан шаршап-шалдыға діңкелеп үйіне келсе, келіншегі еркелей:

	— Жаным, айналдым, шешінбей тұрып ана шелектегі қоқысты апарып төгіп келе қойшы, — дейді.

	Петухов тілге келмей тығыз екі шелекті іліп алып зымыраған күйі көшенің орта шетіндегі үйіндіге төгіп қайта оралса, үйіндегісі қолтығындағы кілем-кілемшелерді ұстата қойып:

	— Айналдым, шаңына шалынып жығылатын болдық, мына пәлекеттерді қағып-сілкіп қойшы, — дейді.

	Амалы қайсы, кілем-сілемнің жон терісін, өзінің маңдай терін сыпырып келе қалса үйдегісі:

	— Шалым менің, жалғызым менің, ана ала дорбаны алып дүкеннен нан-пан әкелмесең болмай тұрғаны, — деп өзеурегені.

	Ас арқауы нан, құрғырдың дүкені көшенің сонау басында. Не керек, Петухов онда барып, сәл-пәл кезекте тұрып дорба толтыра нан алып ілбіп үйіне тақаса, дарбаза алдында алқам-салқам бір еркек кеуде кере тосып алып, бұның қолына кесек ақшаның бірнешеуін ұстатып:

	— Жігітім, шаршадың, шалдықтың, барып демалып, әйда бір сыра-пыра сімірші!.. — дейді.

	... Петухов сыраханада отырып бағанадан бергі әйелінің «қоқыс төккізгеніне, кілем қаққызғанына, итарқадағы дүкенге жұмсағанына» жыны келіп, мына түйсікті пенденің қылығына аса риза болып, шүкіршілік ете екі күн шаршап-шалдыққанын ұмытты.

	А. КРАВЧЕНКО.





ІСТЕРГЕ ҚАРА ЖОҚТЫҚТАН


	Аптаның соңғы жұмыс күні бітіп, істерге қара жоқ, қол не алдыға, не артқа сыймай еліріп-есеңгіреп отырғанша деп Ақалақ досыма телефон соқтым.

	— Не істеп жатырсың, — дейді.

	— Не істеуші едік, істерге қара жоқ.

	— Кездессек қайтеді,— дейді.

	— Істерге іс жоқ адам кездесуден қашушы ма еді.

	— Бір-екі қыз-қырқын ала барсам, қарсылық жоқ па?, — дейді. Іш пысып, табан қышып отырған адамда қайдан ғана қарсылық бола қойсын.

	Танысқанымыз сол, қыз-қырқын:

	— Кафеге барсақ, — деген болды.

	Істерге қара жоқ, қолтықтап жүріп бердік.

	Кафеден шыққан соң Ақалақ досым үйіне шақырды. Не істеуші едік, бара қалдық.

	Ақалақ досымнан шығар-шықпастан — бағана танысып, содан бері қолтықтап алған Гүлгүл есімді қыз бала: — Шығарып салатын шығарсың, — деді.

	Істерге қара жоқ, келісе кеттім.

	Есік алдында керіліп-созылып тұрып Гүлгүлім:

	— Кофе ішуге қалайсың? — дейді. Қыз баланың қолын қағып көрмеген басым үнсіз үйге кірдім.

	— Кеш боп кетіпті, қона салыңыз? — деді Гүлгүл.

	...Түнегендікі ме, оңашада оң жамбастап жатып ой бөліскендікі ме... ертесі сенбі, одан жексенбі, істерге қара жоқ, Гүлгүлге бауыр басып қалыппын...

	Не керек, әңгіменің тоқ етері:

	— Менімен некеге тұруға барсаң қайтеді, — деді Гүлгүл. Маған бәрібір, істерге қара жоқ, ілесіп жүріп бердім.

	Е, енді менің істерге ісім табылды: үй жинаймын, тамақ пісіру, ыдыс-аяқ жуу, Гүлгүлді кешке күтіп алу, қолтықтап қонаққа бару, қас-қабағына қарау... не керек, істерге қара жоқтан құтылдым. Сіңбіруге мұрша жоқ, кей-кейде бір кездегі “істерге қара жоқ” арман күнімді еске алып есеңгіреп алайын десем де мұрша бола бермейді. Өйткені, қалт етсе әйелдің айтуымен кір-қоқысты шығарамын, кілем-төсенішті қағып-сілкілеймін, базар-дүкен арасында алашапқынмын... Не керек, « істерге қара жоқтап» құтылдым.

	П. ФЕДОТЮК.





«МӨҢІРЕУГЕ» ТУРА КЕЛДІ


	Әлемде ел естімеген ерен жаңалық болды! Адамның бас қауашағына сиырдың миын салыпты...

	Неғып сиырдікі дейсіз ғой, өйткені басқа мидың реті келмепті... Жағдаятты түсіндірейік. Аяқасты апаттан миы шашылған пенде операция үстелінде жатыр. Тез арада ми салынбаса болмайды. Басқа жерінен бақилыққа жаңа ғана аттанған біреуді әкеп еді, онысы ішкіш болып шықты. Оның ішкіш, маскүнем екенін естіп ананың әйелі үзілді-кесілді қарсылық білдірді.

	Келесісін тексеріп көріп еді — бұл пәтшағар өлімге өзін-өзі қиған екен. Бұның миын салғанмен ол пәлекет көп өтпей өзін-өзі өлтіре салары қақ.

	Келесіде кері кеткен болып, «гомосексуалист-индивидуалист» деген диагноздың иесі болып шықты. Бұны естіп үстел үстінде жатқанның әйелі: «Бұныкін салғанша байымның мисыз болғаны артық!» — деп айғай салды.

	Уақыт қымбат, дәрігерлер шыдамсыздана әйелге — үсті-басы инемен пісіп салынған сурет толы пендені көрсетіп: «Көп болса өмір бойы түрмеде жүреді», — дегенде әйел: «Оның бары не, жоғы не?!» — деп бажырая қарады.

	Не керек, тағы үш-төртеуді көріп еді, бұлар о бастағылардан да сорақы болып соры қайнады... Ақыры дәрігерлер әйелге: «Шетелдік бар еді, бірақ оған төлер мол қаражат керек екен?» — деп еді, әйелдің үні шықпай отырып қалды...

	Аяқасты мал дәрігері келе қалып, қырсық-қыңырдан дін аман сиырдың миын ұсына қоймасы бар ма.

	Әйелде шаршап-шалдығыпты: «Не істесеңдер де ерік өздеріңде, тек — ішпесе, қыдырмаса, кері кеткен қылығы болмай, негізі — жұмыстан шығып үйін табатын мақұлық болса болды! Тегі сүтсіз де болса болады» деп келісім берген болды.

	Дәрігерлерге керегі осы еді, ілезде-ақ миды орналастырып бітіре қойды.

	Ауыру айығып, басын шайқап-шайқап алып алғашқы айтқан сөзі: «Мө-мө-ө!» болды.

	В. КОКЛЮШКИН.





ТӨТЕ ЖОЛ


	— Ау, шатырда не істеп жүрсің?

	— Мен өзіме өлім тілеген бейбақпын.

	— Ә, ә, онда өзің білерсің. Бірақ қолыңдағы кәністірің не?

	— Алдымен өзімді-өзім май құйып өртеймін де, сосын жын соққандай аласұрып, секіремін де кетемін.

	— Әй, қайдам, оныңнан ештеңе шықпас. Заман болса мынау.

	— Е, маған не кедергі болады дейсің...

	— Бір нәрсеге ілініп қалып...

	— Онда аяғыма тас байлап суға батып өлем.

	— Ой, одан да түк шықпас.

	— Неге?

	— Өзен біткен қоқысқа толы. Бір нәрсеге тіреліп қаласың да, суға лақтырған бөтелкелерге ұқсап, су бетінде қалтаң-қалтаң етіп шошаңдап тұрарсың.

	— Онда атылып өлем.

	— Ой, одан да ештеңе шыға қоймас.

	— Неге?

	— Қазір мылтық біткеннің ұңғысы қисық. Кейде оқ-дәрісі дымқыл, атылмайды. Қазір бәрін асығыс жасайды ғой, білмеймісің...

	— Онда пойыздың астына түсіп өлем.

	— Ой, қоймайды екенсің. Бүгінде пойыз біткен кешігіп жүреді ғой.

	— Онда асылып өлем.

	— Одан да түк шықпайды. Құрылыс біткен салғырт-салақ сыланады емес пе. Не ілгегің жұлынып кетеді, не жібің үзіліп қалады.

	— Улы саңырауқұлаққа әбден тойып...

	— Қазір қайсысы улы, қайсысы усыз екенін ешкім ажырата алмайды.

	— Аштықтан титықтап өлем.

	— Түсінбедім.

	— Аштан өлем!

	— Е-е, қазір баршамыз аштықпен айналысып жүрміз ғой. Оған бүкіл ғұмырың кетеді.

	— Көкесі, көкесі!!!

	— Немене?

	— Енді қайтсем екен?

	— Оның бір-ақ төте жолы бар.

	— Қандай?

	— Жақсы өмір сүру керек. Қалай жақсы өмір сүре бастайсың, солай мойныңды бұрап жаныңды жаһанамға өздері-ақ жіберер.

	А. ТРУШКИН.





ТАБЫЛҒАН ТӘСІЛ


	Жаным, келіп қалдым. Неғып бір күн ерте келдің дейсің бе? Қайтарға алған билет солай болды, ескертусіз күні бұрын сап ете қалғанымды кешір, айналайыным. Өзіңді де сағындым!

	Өй, мына шкафтың ішіндегі кім-ей! Су трубаларын жөндеушімін дейсің бе? Е, шкафтың ішіндегі труба тесіліп кетіп пе! Естімеген елде көп, шкафтың ішінде де труба болады екен-ау ә! Тырдайсың?!. Е, киімімді шешіп трубаны тығындадым дейсің бе!.. Атаңанәлет «епбегіпе» ақша сұрайды, мен саған емес, сен маған берешексің! Қанша деймісің? Тірі кеткің келсе, бес мың таста да қараңды құрт! Бары төртеу деймісің? Әкел, жоғал!

	Өй, төсек астындағы кім-ей! Көлік жөндеушімін дейсің бе? Төсектің тежегішін жөндеп жатқан шығарсың?! Неғып тырдайсың? Іш киіммен мотордан аққан майларды сүрткен боларсың? Пәтшағар, қазір мен сенің мылжа-мылжаңды шығарып іш майыңды ағызайын! Бұның не? Ақша! Қанша? Үш мың? Жарайды, бес мың алуым керек еді. Таста да қараңды батыр!

	Жаным, қарын да ашқан сияқты... Өй, тоңазытқышқа екі бүктетіліп сыйып кеткен кім-ей?! Е, бұғы бағып отырмын дейсің бе? Бұғыларың менен үркіп, жым-жылас болыпты ғой! Тісің-тісіңе тиіп, сықырлай ма қалай, тістеген шұжықты жөндеп шайна, қазір желкеңнен жезбен ұрғанда қақалып мүрдем кетерсің. Антұрған, сенде бұғыларды тыр жалаңаш бағатын болғанбысың... Аманыңда киім атаулыңды тастап, өріп кеткен бұғыларыңды тауып ал!

	...Жаным, басқа ешкім жоқ па? Бопты, қане санайық, бүгінгі бұйырған қанша болыпты. Труба тазалығыштан төртеу, көлік жөндегіштен үшеу, бұғы бағардың қалтасынан бесеу, бәрі — 12 мың... Бір күнге жаман емес-ә! Ал ертеңге қамданайық. Мынаған шашыңды түзеп, бояу-сояуыңды ал да, ертеңгі «жемтіктермен» хабарлас, болмаса барар жеріңе барып таныс-біліс... Мен балықшының етігін сатып алып, ана кімнің мылтығын сұрап әкеп қояйын, өйткені ертең «ертелеп» аң аулаудан оралады емеспін бе...

	А. МАКУНИ.





ІЛТИПАТ


	— Мархабат, отыра қалыңыз! — деді ол, лып етіп орнынан тұрып.

	— Рахмет, әлі жаспыз ғой, ештеңе етпес, — деген болып жатырмын.

	— Отырыңыз, отырыңыз, — деп өндіршектеді ол Отыруға тура келді.

	Бұл жағдай сонымен ұмытылып та кетер ме еді, әлде қайтер еді, бірақ арада бірнеше күн өткен соң бейтаныс біреу көшеде шұрқыраса кеткені.

	— Сірә, маған бере тұратын бірер сомыңыз болар-ақ, — дейді ұялмағыр.

	— Ау, сіз кімсіз? Мен сізді танымаймын ғой, — дедім.

	— Ұмыта қалғаныңыз ба? Трамвайда орын бергенім қайда?

	— Е, иә! Көп-көп рахмет, — дедім қалтама қол сала беріп.

	— Қайтарам өзіңізге, еш күмәніңіз болмасын, — деді ол. Әрине телефон нөміріңізді немесе мекен-жайыңызды берсеңіз.

	Бір апта өтті ме, өтпеді ме —біреу ентігіп телефон соғып тұр.

	— Әлгі өзіңізге трамвайда орын беретін жаман ініңіз ғой... Есіңізде ме?

	— Е, болмағанда ше?

	— Кішкене өтінішім бар еді. Тілеуіңізді берсін, жиен қарындасымның техникумға түсуіне көмектесіп жіберіңізші. Ондағы ағайларды сіз жақсы біледі деседі ғой.

	Көмектесіп жібердім.

	Арада бірер күн өтті. Мені іздеп, жұмыс орныма өзі келді.

	— Есіңізде болар, мен әлгі...

	— Есімде,— деп орын ұсындым.

	— Сіздің көмегіңіз керек боп тұр. Ағам саяжай салып жатыр еді... Шамалы тақтай мен шифер тауып берсеңіз...

	Тауып бердім.

	Бір айдан соң салып ұрып үйге келді. Әйеліме жөнін айтып, жылпылдап барады:

	— Бәлкім, күйеуіңіз айтқан болар, мен оған трамвайда орын берген кісі едім.

	— Әрине, естігем, — деп әйелім қолын ұсынды, шайға отыруын өтінді.

	— Әбден рахмет, шай ішейін деп емес, көмек іздеп келіп ем,— деді ол мән-жайын түсіндіріп.

	— Жұмыс орнымнан бір қағаз керек болып қалғаны. Милицияға.

	— Оған менің күйеуімнің қатысы қанша?

	— Қалай десем екен? Былай ғой өзі... Менің тиянақты жұмыс орным жоқ еді. Сондықтан қол қусырып дегендей.

	— Сонда қалай? Қылмысқа итермек болғаныңыз ба бұл? — деп әйелім ашу шақырды.

	— Енді есіңізде болар... Аузы-мұрнынан шыққан трамвайда...

	Керек қағазын жаздым да бердім.

	Сотқа мені куә ретінде шақырыпты. Сотталушының орындығында баяғы «трамвай досым» отыр. Мені көрісімен лып етіп орнынан тұрып, ілтипат білдірді:

	— Мархабат, отыра қалыңыз.

	— Бек рахмет, тұра тұрайын, — деген болып жатырмын.

	Менің бір түрлі ыңғайсызданып екі ойлы болған кейіпімді байқап қалған қазы:

	— Отырыңыз, отырыңыз, — деп демеп жіберді.

	Құрысын, отыруға тура келді.

	Ю. ИЩЕНКО.





ШЫЖЫҚ ШЫҒАРМА


	— Әке, бізге үйден «Әкемнің жұмысы» деген тақырыпта шығарма жазып келіңдер деді. Не деп жазсам екен?

	— Барын, білетініңді жаз.

	— Не «бар» еді?

	— Не болушы еді, әкеңде жұмыс бар!

	— Содан?

	— Оу, менде әйтеуір жұмыс бар, кейбіреулерде ол да жоқ!

	— Түсіндім. Әрі не десем екен?

	— Әрі-сәрі демей, әкемнің қызметінде жұмыс орны бар де.

	— Е, кім-кімнің де көркін көркем етер жұмыс орын ғой?!

	— Балам, жұмыс орын емес, одан алар айлығы кім-кімді де көркем етер. Ал әкеңдікін айтуға ұят... бұл туралы жазба!

	— Жалпы жұмысыңызда не істейсіз?

	— Атқарар іс бастан асады! Мәселен, кеше істеп тастамақ болған ісіңді ойлап бүгін бас қатады да, содан мәңгіріп түк бітірмей, ертесінде тағы ми шағылып, содан келесі күні бүкіл жұмысты қайтадан қолға алуға тура келеді.

	— Әке, қызметіңізде есте қалар ерекше жағдай қайсысы?

	— Меніңше, маңдайға ұрылып есте қалатыны — кілемше...

	— Кілемшесі несі? Е, әлгі аяқ сүртетін бе?

	— Дәл өзі, бастық шақыртады да, мені кілемше етіп аяғын сүртеді. Сүртіп отырып мен туралы, жұмысым туралы ақырып-бақырып айтады дейсің...

	— Сонда не айтады?

	— Ол туралы шығармаңда жаза алмайсың, өйткені оның айтқанын, менің ойлағанымды жазсаң — онда сені мектептен, мені жұмыстан қуып шығады...

	— Мұндай айлығы мардымсыз, бедел-қасиеттен жұрдай жұмыстан кетіп тынбаймысың?

	— Кеткені несі?! Оу, мен ол жұмыстан кетсем сен бейбақ «Әкемнің жұмысы» атты шығармаңды қайтып жазбақшысың?!.. Түсінсең, әрі қарай өзің құрастыр, мен теледидар көруге кеттім.

	В. АНТОНОВ.





ИНФАРКТ БОЛУДЫҢ ЖЕДЕЛ ЖОЛЫ


	Біріншіден, айналаңдағы жанды, жансыз дүниені түгел жауыңдай көр. Ешкімге және ештеңеге сенбе. Кез келген қиындықта ашу-ызадан жарылардай болып, ашуыңды ішіңе барынша терең бойлатып, едірейген тәкаппар

	лықпен, менмендікпен зығырданынды қайнатқан ыза-кекті сыртқа оттай шаш. Күреңіткен қара-сұр жүзіңіз, тістене сірескен жағыңыз, жұлқынған қимылыңыз, ащы айқайыңыз бен үстел ұрғылаған жұдырығыңыз сіздің барынша дұрыс істеп тұрғаныңыздың дәлелі, әрі миокарт инфаргінің ауылы алыс емес екенін сезгеніңіз.

	Екіншіден, әлемде сіздің жұмысыңыздан асқан маңызды еш нәрсе жоқ және оны талапқа сай тиімді етіп орындайтын жалғыз сіз ғана. Сіздің жұмысыңызға қатысы жоқ нәрсенің барлығы бос әуре, ит тірлік, болымсыз дүние. Сондықтан сіз жұмыстан тыс кездерде де өзіңіздің қызмет бабыңызды ойлайтыныңыз өте-мөте орынды. Тіпті әйеліңізбен төсекке жатарда да бұл ойды ұмытпауға тырысыңыз.

	Үшіншіден, сіз бүкіл болмысыңызбен қызмет бабына бойлай енгендіктен әр түрлі мәдениет, шығармашылық, кітап оқу сияқты іш пыстыратын әурешілікпен, тіпті ақымақтықпен уақытыңызды сарп етпеңіз. Жұбайыңызға, балаларыңыз бен жақын туыстарыңызға жылы шырайлы қалып танытпаңыз. Өйткені сіз онсыз да оларды қайтсем қамтамасыз етем деп жар құлағыңыз жастыққа тимейді. Мұны сіз жадынызға мықтап сіңіріңіз. Әрі бұл мәселеде жұмсақтық танытпаңыз.

	Төртіншіден, сіздің ешқашанда бос уақытыңыз жоқ. Сіз қас қағым сәтті де жоғалта алмайсыз. Себебі қыруар жұмыстың бірде-бірін ертеңге қалдырмай тындыруыңыз қажет. Кездесуге келетіндердің кешігетіндеріне қатаң тыйым салып, сөгіс айтыңыз. Ал өзіңіз жүгірсеңіз де, аттап-пұттап екі-үш баспалдақтан ырғысаңыз да ешқашан кешікпеңіз. Дәмді асты аңсау сұлу табиғатты, хош иісі аңқыған гүлдерді тамашалау сияқты керексіз әурешілікке бой алдырмаңыз. Әр түрлі ойындар ойнау, табиғат аясында қыдыру — ақылы қысқа жетесіздердің ісі деген бұлтартпас ойыңыз дұрыс. Біреумен әңгімелесе қалсаңыз, тек қана кәсіптік тақырыпта сөйлеңіз. Рас бұл әңгімеден нақтылы бір пайда шығатындай болса ғана.

	Бесіншіден, денсаулыққа байланысты бір нәрсені шектеу керек деген сияқты жанашыр бола қалған кеңестерге құлақ аспаңыз. Не жеймін, не ішемін деп өзіңізге шек қоймаңыз, ойыңызға келгенін істеңіз. Айғағы сол, осы айтылғандардың бәрін бұлжытпай орындасаңыз, сіз баратын “жеңіс шұқыры” әудем жерде жатыр...

	В. РОЩАХОВСКИЙ.





ҚҰТҚАРУШЫМ АМАН БОЛСЫН


	Дәрігер, мен өзімді сондай жақсы сезінем, көңіл-күйім де тәуір. Дегенмен көмегіңізге зәрумін. Неге дейсіз бе? Мына еліміздегі жағдайға қарасаңызшы... Ал мен болсам жадырап, шалқып жүрмін. Бұл дегенің дұрыс емес әрине. Таныстарым, келісіп алғандай — өңің қандай ғажап деп қояды. Ал әлемнің астан-кестені шығайын деп тұр. Дәрігер мырза, бұл қауіпті ме? Тек шыныңызды айтыңыз, өтінемін... Өзі негізінде ауруды дәрілермен емдесе бола ма, жоқ әлде тек операцияға жығылу керек пе? Айтпақшы, бұл басы ғана, мінекейіңіз, ауруларымның тізімі. Дәрілерді уыстап жұтамын. Маған қарар әйелім болса кетіп қалған, жұмыс болса ол да жоқ. Ал қат дүние — телефонды ақысын төлемегенім үшін ажыратып тастаған. Былық-шылығы бір бума пәтерімнен де қуып, далада қалайын деп тұрмын. Ал көңіл-күй құрғыр көтеріңкі... Не істейін? Келіп-кетіп емделем бе, жоқ ауруханаға жатуым керек пе? Құтқарыңыз, дәрігер! Жақсы, тыңдап тұрмын. Көзімді жұмдым, денемді бос ұстадым. Айтқаныңызды қайталаймын: «Хәлім нашар. Тіптен нашар! Өліп барам!».

	Рахмет, дәрігер, ауыруымнан айығып жеңілдеп қалдым... Құлдығым, құтқарушым — келесі еміңізге қашан келейін?

	Марьян БЕЛЕНЬКИЙ.





ТАБЫЛҒАН ТӘСІЛ


	Харитон аяқ киім тазалау үшін лизенция алған тұста, әріптестері — өзі сияқты инженерлер, бірінен соң бірі құттықтай бастады.

	— Бұл байлыққа апаратын бірден-бір жол, — деді әріптестерінің бірі. — Шетелдегі әр миллионер аяқ киім тазалаудан бастаған.

	Харитон өз ісін вокзал жанынан дүңгіршек орнатудан бастады. Бұл қаладағы адам ең көп жиналатын жер. Асығыста адамдар бірінің аяғын бірі басады, міне дәл осы кезде тазалағыш та қажет болып қалар.

	Бірақ, бір күн бойы отырып еді, бірде-бір адам келмеді.

	— Мұнда адамдар бәтеңкелерін тазартып қайтеді, мейрамхана емес, — деді Харитонның қасында пістесін сатып тұрған әйел.

	Келесі күні Харитон өз заттарымен мейрамхананың жанына орналасты. Вокзал емес, бірақ адам да баршылық. Бір өкініштісі — барлығы көлікпен келіп жатыр.

	— Артынша аяқтарына ие бола алмай қалады, сүйреп шығамыз, — деді швейцар. — Бізге келетіндер казинодағыдай емес.

	Ертесіне Харитон казиноның жанына тұрақтап, мұнда бет алған топқа Харитон үміттене қарайды. Ұтқандар шыға бере бәтеңкесін тазартар...

	Алайда казинодан бірінші шыққан ойынпаздың аяғында бәтеңкесі де, іліп алар киімі де жоқ боп шықты.

	— Мұнан байып жарымассың, бұл ақшаға ағыл-тегіл ұмтылған банк емес, — деп кекетті күзетші.

	Банкке коммерсант та, бизнесмен де енді, супермен де кірді. Бірақ ұзаққа дейін ешкім шықпай, әйтеуір біреуі шыққан болды. Түріне қарасаң, аяғы түгілі үсті-басын таптап кеткендей. Одан:

	— Бәтеңке тазалайсыз ба? — деп сұрады Харитон.

	— Тазалаймын, тек үйретсеңіз болды...

	Сөйтіп, Харитон алғашқы шәкіртке ие болды. Әйтеуір бір банк күйрей қалса, шәкірті арта түседі. Ол басқаратын курс — ақылы. Сондықтан да Харитон күннен-күнге байи түсуде, болашағына нық сеніммен қарайды. Тазалағыштар тек шетелде ғана миллонер бола алады, ал бізде миллионерлер тазалағышқа айналады.

	А. ХОРТ.





ЖАР ІЗДЕЙМІН, ЖАРАНДАР!


	Иә, маған қатын боларлық қалыңдық керек! Қалыңдығы қандай болғаны жөн екен дейсіздер ғой баяғы, айтайын!

	Оның сырт пішініне, кескін-келбетіне құлқым шамалы, тек, дене бітімі тіп-тік, құлын мүсінді, құралай келбетті, бота тірсекті болса болғаны.

	Ал баспана жағына бас қатырмаймын. Болып жатса, болатынына күмәнім жоқ, тек ел-жұртқа үйім осы деп ұялмай көрсететіндей болғаны жөн. Табатын табысы менікінен асып жатса — алатын айлығына еш алаңым жоқ, барымен базар деуді ғана білемін.

	Той қамын — тең бөлісеміз. Жартысын өзі көтеріп, қалғанын әке-шешесі шығарса жетіп жатыр.

	Көзқарасымыз, қызығушылығымыз бір жерден тоғысарына күмәнім жоқ. Мәселен, егер ол футболға менімен бірге бармаймын деп қарсылық білдірсе, оған да көніп, үйде үйелеп отырып, теледидардан бірге хоккейді-ақ тамашалап, құмардан шығамыз.

	Өз басым келіншегімнің денсаулығының дін-аман болғанын қалаймын. Яғни, тәтті атаулыны немесе ішімдік пен темекі секілді зиянкестерді құртып, құрдымға жіберуді өз міндетім деп білемін.

	Киім-кешек мәселесінде: арзандауынан алып, қарапайым киіндіріп, хан сарайындағы қыз-келіншектерден кем түсірмеймін.

	Тамақ жағын тіл үйіретіндей етіп, қалаған уақытымызда алдыма тарта білсе, “анау еді, мынау еді” деп керги қалатын пендең мен емес. Тамағың тек еттен болсын деп тағы айтпаймын. Бүгін орыстың, ертең ертемен грузин, кешкілік венгер, арғы күні қытай тамағын жасаймын десе еркі толық өзінде.

	Үй-іші айнадай жарқырап, тап-тұйнақтай болып тұрсын деп талап қоймаймын әсте. Жинақы да ширақ кісі болса өзі-ақ айтқызбай атқарар ісі емес пе ол дегенің. Егер оған өзі олақ болса, шешесіне жүктеуіне болады. Үй-ішін жинаудан шаршаған шағында, ыңылдай әндетіп майда-шүйде жұмыс — ыдыс-аяқты жууына да қарсы емеспін.

	Сөмкені барарда мен апарып, қайтарда ол арқалап қайтса— азық-түлік үшін дүкен аралап тұруға бармын.

	Егер ойымыз бір жерден шығып, тоқайласып жатса — онысын екі айтқызбауға уәде беремін.

	Жарымның әрқашанда амандығын тілеймін. Ол үшін көшедегі ұры-қарылар тонап кетпеуі үшін — қалтасында қаржы-қаражаты бар кезде үйден адым аттатып шығармаймын.

	Негізі, айтқандарымды екі етпейтін болса, әйт-бүйт деген мәндегі талап қою атымен болмайды.

	Сөйтіп, қысқарта айтсам — қатын боларлық қалыңдық керек маған! Айтпақшы, бір мен деп қалған ғұмырын түп-түгел маған арнаса — ол үшін қалған жасымның жартысы соған садаға.

	Соңғы айтарым, жар іздеп жар салғаныма біраз жылдың жүзі болған. Осы талап-тілектерімді қомсынатын, артық көріп арланатын әйел азаматтар мені мазаламай-ақ қоюларына болады.

	М. ЛАРИЧЕВ.





МҰНДАЙ ДА БОЛАДЫ


	Мынандай қым-қуат уақыт өз дегенін істеп бағатын заманда радио тілшісі болып жүріп, кей-кейде тікелей эфирде сұхбат жүргізе беретініміз бар. Соның бірін көпшілік көп келетін дүкеннен жүргіздім.

	— Азамат, радиоға бір-екі сұраққа жауап бермес пе екенсіз?

	— Әлбетте!

	— Бұл дүкенге жиі келіп тұрасыз ба?

	— Күніне.

	— Яғни, тұрақты тұтынушысыз ғой?

	— Қалай десем екен...

	— Дүкен заттарының сапасына көңіліңіз тола ма?

	— Толғанда қандай!

	— Қызмет көрсету қылықтарына не айта аласыз?

	— Ғажап!

	— Яғни, бұл дүкен сізге ұнайды ғой шамасы?

	— Ұнағанда қандай!

	— Айып етпесеңіз, радио тыңдаушыларға аты-жөніңізді, қайда, кім болып қызмет істейтініңізді айта кетсеңіз?

	— Петренко Вадим Петрович, осы дүкеннің қожайынымын...

	...Иә, сіздерде айып етпеңіздер, біздерде мұндай да болып тұрады...

	Г. МОЛОДЦОВ.





БАСТЫҚТІКІ ЖӨН...


	Бастық:

	ұйықтамайды — ол тынығады;

	тамақ ішпейді — ол күш-қуат жинайды;

	ішпейді — ол дәмін ғана татады;

	ақыл айтпайды — ол мамандардың сауатын ашады;

	айқайламайды — ол көзқарасын дәлелдеп жеткізеді;

	қателеспейді — ол тәуекел шешімдер қабылдайды;

	кешікпейді — оған маңызды істер кедергі болады;

	көпірмейді — ол өз ойларын ортаға салады;

	компьютермен ойнамайды — ол стратегиялық ой-толғаныста отырады;

	ұмытшақ емес — ол ақыл-есін ұсақ-түйекпен былықтырмайды;

	қорқақ емес — ол абайлағыш;

	өсек тыңдамайды— ол қызметкерлердің пікірін мұқият зерттейді;

	жағымпаздықты жақтырмайды — ол ісіне адал қызметкерлерге сыйлықтар береді;

	әйелінің көзіне шөп салмайды — ол жолсапарларға ғана шығады;

	пара алмайды — ол сыйлық ишаратын ғана қабылдайды;

	Оған өз сенім-нанымын арқалап шығады.

	Көзқарастары бастықтың көзқарасымен дәл келгендердің болашағы зор.

	Бастықты сыйла — бұдан да “жақсы” бастыққа жолығуың хақ...





ШӘЛКЕМ ШАЛЫС ШАҢЫРАҚ


	Қыздар, өзімсіңдер ғой, бір шынымды айтайын! Біздің үйді шәлкем шалыс шаңырақ десе болады. Бір жолың болмаса болды, өмірің өксумен өтеді екен! Күйеуім — анық ақымақ, шәлкемнің нақ өзі! Үйленердің алдында, оған дос-жаран, ағайын туыстары, оларға қосылып менің туған шешемде: «Бұл пәлекетке үйленсең — анық ақымақ болғаның» деп ескертсе де, тыңдамады, үйленіп тынды. Енді міне менсіз тұра алмайтын халге жетіп, анық ақымақ болып аңырап отыр...

	Ал енем, күйеуімнің шешесін айтамын — асып кеткеннің нақ өзі. Қашан көрсең жәутең қағып бүріседі де отырады. Қалт-құлт етіп көлеңкесінен қорыққан біреу. Оған көрші кемпірлер: «Сен барып тұрған ақымақсың, мынандай келін емес келсаппен қалай бірге тұрып жатырсың! Ол сені ажалыңнан көп бұрын алып ұрады!» десе де, ылғи менің асты-үстіме түсіп қалбалақтап жатқаны.

	Күйеуімнің әкесі, атамды айтамын — біткен, қарапайым ғана ақымақ. Онысын өзі де мойындап, әркез: «Мен ақымақ...» деп әңгіме бастайды да отырады.

	Ал баламыз — «Алма алма ағашынан алысқа түспейді» дегеннің кері... Өскен сайын есі кірудің орнына, кері кетіп керауыз болып барады. Оқытушылары да шәлкем шалыс біреулер, балам туралы: «Нағыз нақұрыс, міне алтыншы сыныпты бітіреді, әлі көбейту кестесін жаттай алмай есеңгіреп жүр. Әжесі профессор, атасы — запастағы генерал, әкесі мықты инженер бола тұрса да, бұл бала көбейту кестесін қағып алмайды» дейтін көрінеді.

	Қыздар-ай, анық айтсам — сол мұғалімдердің өзі миғұла! Көбейту кестесі деген не пәле, оны мына менде білмеймін...

	Ал, қыздар, шыңдарыңды айтыңдаршы, мына біздер сияқты, ақыл-есі дұрыс пенделер — жоғарыдағылар сияқты жарымжан жандармен қалай ғана бірге тұрамыз! Е, иә, шәлкем шалыс шаңырақ деген осы шығар!..

	С. ЖБАНКОВ.





ТҮСІНІП КӨР


	Алақанымен жағын тіреп, терезеге мұңая қарап үстел басында Пауль отыр. Өзіне жаны ашығаны сондай, тіпті көзіне жас үйіріледі: мұның Лизхені анау ұзынтұра Петрге кеткен, тіпті киім-кешегін де алмағанын қайтерсің. Бұлай болады деп Пауль ойлап па, сірә? Күні кеше мұндай хикмет үш ұйықтаса түсіне кірмейтін. Ал бүгін.

	Не үшін десеңші? Соның көңілінен шықсам-ау деп жанын жемеді ме, бұл. Бірақ, Лизхен бар ма, ол енді адам біліп болмайтын бір жан.

	Олай десең де жақпайсың, былай десең де жақпайсың. Отырсаң — опақ, тұрсаң — сопақ.

	Беу шіркін, әжесі м а р қ ұ м : “Паульхен, әйел заты еркектің шаруақор болғанын қалайды”, — деуші еді. Пауль да әмісе солай болуға тырысатын. Міне енді тең құрбысының алды болды десе де саяды: даңғарадай үйі мынау, су жаңа “Жигулиі” қаңтарулы тұрғаны, бау-бақшасы анау, мал-жан дегенің тіпті ырғын.

	Енді келіп Лизхен осының бәрін тәрк етіп, қамсау велосипеді мен салпаң құлақ итінен өзге дымы жоқ ұзын-сирақ Петрге ауып кетуін қарашы. Нағыз еркек дейтіннің не екенін әлі білмегені-ау, сірә.

	Бұл болса, жұмысқа да тек төбесін көрсетіп қайту үшін баратын, ал ұзақты күнге өз шаруасынан артылмайтын. Ертелі-кеш бел жазбай еңбек етті, кейбір еркектерше газет оқып, диванда шәниіп жатпады. Газет дегенді жаздырып та алмайтын, ұзақты күнге сарылып теледидар да қарамайтын. Мұның орынсыз ақша жұмсап, ашылып-шашылғанын көрген кім бар екен, кәне айтсыншы? Мұны ең алдымен Лезхеннің өзі айта алмас болар, өйткені, Пауль қайдағы бір опа-далап, әтір-мәтір дегендерге шашылып көрген жан емес. Жо-жоқ, ол Лизхенге кәдімгідей құнды нәрсе сыйлайтын, өйткені, жарамды мен жақсыны үйлестіре білетін. Әжесі марқұм айтушы еді ғой: “Паульхен, әйелге сыйлаған затың оның көңілінен де шықсын, керегіне де жарайтын болсын”, — деуші еді.

	Пауль осының бәрін ой елегінен қайта-қайта өткізе келгенде, өзін шаруақор емес деп ешкім айта алмасына көзі анық жететін. Соны Лизхенге де талай дәлелдеп еді-ау. Айталық, әйелі ескі шайнек әбден тозып кетті деп емеурін танытса болды, бұл оған су жаңа шайнек сыйлай қоятын. Ал үйлену тойының кезекті біржылдығында қызылшақа торай сатып әперді. Тіпті қайын енесі де өлгенше риза болсын. Рас, Лизхеннің туған күніне әперген сыйлығы аздап ыңғайсыздау шықты — электр ұстара жап-жаңа болғанымен, әйелі түскір оған қуана қоймады.

	Бірақ Паулыдің мұнысы да білгендік еді, өйткені, бұрынғы электр ұстарасы соның алдында ғана бұзылып, жарамай қалған, ал үй болған соң бір ұстара болуы керек қой. Әйтеуір, түкке пайдасы жоқ гүл сыйлағаннан осының өзі жақсы, әлгі сораңдаған Петрдің гүл сыйлағаны да жетіп жатыр.

	Осы ойға тірелгенде Паулыдің бет әлпеті тыржиып кетті, бірақ дәл осыған байланысты бір ой жылт етті: айтпақшы, пәленің бәрі осы гүл-пүлде жатқан жоқ па екен? Дегенмен Паулы бұл ойдан дереу айныды: олай болуы тіпті мүмкін емес. Мұның Лизхені ондай ақымақ емес еді ғой. Бірақ, сәлден соң әлгі ой тағы бір қарып өтті: ау, шынымен-ақ әңгіменің төркіні гүлде жатса ше? Паулыдің жүрегі мұздап қоя берді: шынында, әйел затын түсініп болмайды.

	А. ДИТЕ.





ЕМДЕЛУ


	Тұла бойым тырысып, мең-зең күй кешудемін. Әйелім де мәңгіріп, бет-терісі тырысып, ескі ауыруы қозғалғанына біраз күн болған.

	Жағдайымызға байланысты, мұндай кесір-кесапаттан арылу үшін сырлас Эмма есімді ғашығыма хабарласып:

	— Эмма жан, ауыру қозлы, емің өзіңнен! — деп үзліге өтініп елім, мұнлавда әрқашан құшағы ашық Эммамның үйіндегісінің де көңіл-күйі хош емес екен, өзі де ақылап-үкілеп жүргелі де біраз күн болыпты, «Жарайды» деп жалп ете қалғанда өзім кескен теректей төсекке топ ете қалдым.

	Не керек, әйеліме: «Іссапарға кететін болдым» деп едім, бажырайа қарап, бетіне қан жүгіргендей болды...

	Сөйтіп, Эммамның есерсоғы қолында іссапарлық сөмкесі бар біздің үйге кіргеніне көзім жетіп барып, таксилетіп таныс үйге жөнелдім де, лезде Эммамның құшағында жаттым.

	Тұла бойымның тырысқаны тып-типыл болып, көңіл-күйім хош күйімде әйеліме хабарлассам, оның да ескі ауыруы зым-зия, өзімді «сағынып та» қалыпты. Е, иә, анда-санда өстіп емделіп те тұрамыз...

	Р. РАХМАТУЛИН.





АЛҚЫЗЫЛ БАЛАУЫЗ


	Бұл жалғандағы соңғы демі таусылғалы жатқан адам әйелін шақырып алып:

	— Көп кешікпей екеуміз мәңгі бақилыққа қоштасамыз. Маған деген махаббатыңның беріктігіне тағы да бір көз жеткізгім келеді... Менің жазу үстелімнің тартпасында бір алқызыл балауыз жатыр. Сол балауыздың ғажайып бір қасиеті бар. Сол құрымай тұрғанда ешкімге тұрмысқа шықпаймын деп уәдеңді бер, — дейді.

	Әйелі балауыз құрымай тұрғанда ешкімге тұрмысқа шықпайтынына ант-су ішеді. Көп кешікпей күйеуі көз жұмады. Оны жерлеу кезінде табыттың бас жағында тұрған әйелінің қолындағы алқызыл балауыз алаулап жанып минөт сайын мүжіліп, кеміп бара жатты.

	А. БИРС.





ЕҢІРЕГЕН «ЕКЕУ»


	Синюхин тереңнен тебірене сөз бастады:

	— Қалай батыр, түңіліп тұрмысың? Менің де жетісіп тұрғаным шамалы. Бас жазар пенде де қалмады-ә!.. Бұрындары қандай еді! Есік алдына шыға қалсақ болды, біреудің бір мерекесін, не біреудің туған күні, әйтеуір себеп-салдарсыз болмаушы едік. Кемі үшеу, не бесеу, кейде топырлап түйісіп тиын-тебен сұрап жіберіп мерекені шеруілдетіп кеп жіберуші едік. Ал қазір!.. Біреу ауыру, біреу қойған, біреу емделеді, көбіміз қиын заманда о дүниелік те болып кетті.. Е, иә, еркек атаулы қалмады ғой!.. Бері, бері қарашы, міне сенің өзің де бүлініп біткенсің... Көзің шүңірейіп, әжімдерің бадырайып, ернің жағал-жағал... Сағанда қою керек шығар ішуді?.. Не-е, сенде қойып па едің пәтшағар! Өзің де қолыңа үремке ұстапсың, кел енді, соңғы рет тартайық, бас сынып барады, — деп Синюхин бұлдыраған жанарын алдындағы «досына» сығырайта үңіліп барып өзіне қарай созылған үремкеге қолын созып еді, үремкесі айнадағы өз бейнесіне барып соғылып сыңғыр ете қалды.

	В. ГРЫЗЕНКО.





ЖАЛҒАН НЕКЕ


	— Сіздерге, отбасылы адамдарға қараймын да қайран қаламын. Сіздердікі осы не өмір?!

	— Ау, сіз, өзіңіз де отбасылы емессіз бе? Өткенде тіпті, әйеліңізбен де таныстырып едіңіз.

	— Мен? Қайдағы! Менікі әншейін көзбояу, жалған неке. Әйтпесе, ондай әйелге үйленіп нем бар.

	— Ендеше маған әйеліңіз сұлу көрініп еді.

	— Иә, ол әдемі. Бірақ, некелесуіміз былай, әншейін нәрсе.

	— Ал үйлену тойларыңыз дүркіреп өтті емес пе?

	— Иә, керемет өтті.

	— Ащы деп те айқайлады ғой қонақтар?

	— Әрине, мен өзім де айқайлағам.

	— Сүйіскен де шығарсыздар?

	— Қалай сүйіспейсің? Неке жалғандығын ешкім сезбеуі керек қой. Жалпы, ол жақсы әйел, бірақ жүрісі...

	— Кемістігі бар ма еді?

	— Жоқ-ә. Ол менің жаныма ылғи ұрланып келетін сияқты әсер қалдырады.

	— Кешіріңіз, неке жалған болса, оның жүрісінің не мәні бар сізге. Әлде бір жерге бірге баруға тура келіп жүр ме?

	— Әрине! Киноға, театрға, туыстар мен достарға бірге барамыз. Олар біздің некеміздің жалған екенін сезбеуі керек қой.

	— Демек, сіз оған барасыз, сонан кейін екеуіңіз әрі қарай бірге кететін болдыңыздар ғой?

	— Барғаны несі. Мен онымен бірге тұрамын ғой.

	— Қалай, сонда, бір пәтерде, бірге тұрасыздар ма? Ыңғайсыздау шығар тіпті, ә?

	— Әрине, ыңғайсыз. Ә, оның күйеуі де бірге... Екеуміздің арамызда қалсын. Күйеуі аз ақша табады. Өте нашар, өте аз.

	— Ол кім өзі, күйеуін айтамын.

	— Мен ғой, енді кім деп едің?

	— Сенесіз бе? Маған сіз шынымен-ақ үйленген адам сияқтысыз.

	— Мен бе?! Шынымен үйленетін мені есі ауысқан деймісің. Оның екі баласы бар емес пе.

	— Ә, гөп сонда деңіз!.. Онда мәселе басқа. Олар сізді қалай атайды?

	— Әке дейді.

	— Демек, сізге әбден бауыр басып қалған ғой онда?

	— Бауыр баспағанда. Жиырма жыл бірге тұрсақ...

	— Кешіріңіз, балалар кімнен еді?

	— Менен, енді кімнен деп едің? Олар да солай ойлайды.

	— Ал шын мәнінде ше?

	— Шын мәнінде де солай.

	— Түсінсем бұйырмасын. Күйеуге тигенше әйеліңіздің балалары болып па еді?

	— Болған. Үлкені...

	— Ә-ә, гәп сонда екен ғой. Ол кімнен еді?

	— Кімнен дерсің, әрине менен. Айтып отырмын ғой: бірге тұрамыз, жалақыны түгел әйелге беремін, ол менің кірімді жуады, тамағымды істейді. Ешкім ештеңе сезбес үшін бәрін жасайды.

	— Бұл не далбасаңыз! Бірге тұрасыздар, балаларыңыз ортақ, жалақыңызды түгел бересіз,

	барлығы мендегі сияқты, ал некелеріңіз жалған дейсіз. Бұл сандырағыңыз кімге, не үшін керек?

	— Еркіндік үшін. Неке жалған болғандықтан, мен не істегім келсе, соны жасаймын. Сендердің некелерің шынайы, ақиқат, ал еркіндіктерің жалған. Ал менің некем жалған, бірақ еркіндігім шынайы.

	— Бірақ, жалған некеңіз заңсыздық қой. Бұл үшін жауапқа тартуы да мүмкін!

	— Оны кім біліп жатыр, кім сезіктенер дейсің?

	— Аяқ асты біліп, сезіп қойса ше?

	— Бұл әңгімеміз екеуміздің арамызда қалады деп сенемін.

	— Әрине. Әйеліңіз некеміз жалған деп біреу-міреуге айтып қояды деп қорықпайсыз ба? Тосыннан сізді сатып кетсе қайтесіз?

	— О не дегеніңіз! Ол бұл туралы ештеңе де білмейді. Бұл жөнінде сезігі де жоқ.

	— Ә, ә.

	— Солай қалқам. Өзіңіз қалай қарай жүресіз?

	— Үйге қарай.

	— Міне көрдіңіз бе. Мен қайда барғым келсе, сонда кете барамын.

	— Енді қайда бармақсыз?

	— Әрине, үйге, басқа қайда барады дейсің...

	Л. ИЗМАЙЛОВ.





ҚҰРМЕТІҢІЗГЕ ҚҰЛДЫҚ


	Құрметті Сергей Петрович, сізге Қара теңіз қақпасынан жалынды сәлем! Ең алдымен осы бір жанға шуақты ыстық мекенде демалуға берген ақылыңызға құлдық.

	Демалудамыз, бірақ шаршап-шалдығудамыз. Е, өстіп дем алғанға не жетсін, бірақ сәл-пәл діңкелетіп тастайтыны болмаса...

	Ең алдымен, сіз уәде еткен жолдаманы ала алмай, барып орналасар орын болмай, әйтеуір ел-жұрт аман болсын, бір үйдің бір бұрышын жалға алып жатқаным болмаса, е, өстіп демалғанға жетері жоқ.

	Сіз айтқан ғажап жер бізден өте қашықта емес, электричкамен бар болғаны қырық екі минөтте бара қаламыз. Электричкаңыз ілезде апарады, тек екі күнде бір қатынайды екен... Ығы-жығы халық, іркес-тіркес майда-шүйде қажеттіліктерге бола таңғы азанда тұрып, одан сағат сегіздерде таңғы астың кезегіне тұрып, оған ондар шамасында ауыз тиген болып, одан шыға сала түскі астың қамы, тағы бір-екі тірлік, не керек, әлгі теңіз жағасындағы қыздырынатын алаңқайға сол бестер шамасында табанымыз тиеді. Жамбастап шәлиіп жатқаннан не пайда, бұл мезгілдерде көршінің айтуы бойынша, күн сәулесінің қызуы қайтып, ем-домдық қасиеті бітіп қалатын кез екен... Оның үстіне қырсыққанда күнде алай-дүлей, келгелі жауын-шашыннан көз ашпадық. Қара теңізге келіп ел қатарлы қара қошқылданып күнге қақталмағанымыз бір түрлі ерсі екен.

	Қызығы, бір қаланы аралауға тізімдеп жүр екен, бұлыңғыр ауа-райы біржақты болғанша деп менде сол экскурцияға жазыла салып едім, мәссаған безгелдек, өзіміздің, сіз бен мен жұмыс істейтін Хабаровскіден бірақ шығыппын. Мұнда екі күн бұйдалап ертіп жүреді екен де, одан соң сонау Сухумиге барып сондағы маймылдардың өсіп-өнуімен танысады екенбіз... Білгенім — Сухумиден әркім келген жеріне өз аяғымен тартып тұрады екен.

	Ары-бері жүрген жол, ішіп-жем шығыны болмаса, экскурция «ойдағыдай» өткен сияқты... Шаршап-шалдықтыратыны болмаса, жылдағы бір демалыста өстіп тыныққанға не жетсін!..

	Қымбатты Сергей Петрович, биылғы бұл құрметіңізге құлдық дей отырып, келесі жылы сізбен бірге тура осындай ғажап демалу бұйырсын деп тілеймін...

	А. АРКАНОВ.





ОҒАШ ТІЛЕК


	— Менің атымды өзгертіп беріңізші, — деді біреу төлқұжат үстелінің бастығына келіп.

	— Әзіргі атыңыз қалай еді? — деп сұрады бастық.

	— Рафик.

	— Әдемі-ақ ат қой, өзгертіп қайтесіз?

	— Әйелімнің аты да солай.

	— Не дейді, әйеліңіз де Ра... Рафик пе?

	— Жоқ, әйелім — Лада.

	— Сөзіңізге болайын, Лада деген Рафик емес қой.

	— Әрине, Рафик емес, бірақ ол да мәшине.

	— Жә, қойыңызшы, «Ладаны» мәшине деп — тек аты ғана. Сіз мені айыпқа бұйырмаңыз, әйеліңіз болса да айтайын. Түр дейтін түрі жоқ, айнала қарасаң тыртиған бірдеңе, алды-артынан көз тоқтатарлық дәнеңе таппайсың, ішіне кіріп те шекең қызбайды. Салонын қараңызшы: бар дейтін бары жоқ, желдеткіш дейтіннен тағы жұрдай. Жалғыз іліп алары — қалта қуысы ғана. Тек аты әдемі демесеңіз. Бірақ сіз оны да өзгертпек ойдасыз.

	— Менің әйелім — мәшине емес, әйел Әрі, есіңізде болсын, алды-артынан мынандай мін таппайсыз. Ал мен оның салонынан да керектіні қалағанымша табам. Сондықтан әйелімнің атын емес, өз атымды өзгерткелі келіп тұрмын. Байқайсыз ба — «Рафик», «Лада!». Достарымыз бізді автоколонна деп қылжақтайды, ұлдарыңды КамАЗ деп атаңдар дейді.

	— Кешіріңіз, сіздің достарыңыз кещелеу болар. “Рафик” пен “Лада” — жеңіл мәшине, ал КамАЗ — жүк мәшинесі екенін білмеп пе?

	— Мен де соны айтсам, олар: «Акселерация деген осы!» — деседі.

	— Десе дей берсін, жарқыным, еш алаңсыз үйіңізге қайтыңыз да Ладаңызбен күліп-ойнап жүре беріңіз. Менен оған сәлем айтқайсыз.

	Келуші есікке беттеді.

	— Айтпақшы, ұмытып барады екем, — деді үстел басы оны тоқтатып. — Менің тілімді алсаңыз, ұлыңыздың атын «Москвич» немесе «Мерседес» қойыңыз.

	В. МЕЛЬНИКОВ.





ҚАТЫРУ


	Жоғары оқу орнының бір мұғалімінің кері кеткен қылықтарымен аты шыққан болатын. Оның алдында еңсесі түсіп, тізесі қалтырамайтын студент болмайтын.

	Бірде бұл кісінің «Электр қуатының құрылысы» атты дәрісінен студенттерге емтихан тапсыру кезі жүріп жатады. Бұның алдында бұл тақырыптан қағып алмайтын, жалпы білімге жарымаған тапсырушы отыр. Мұғалім бұның миғұлалығын көзіне шұқып көрсетпек болып:

	—Айта қойшы, соңғы сұрақ болсын, осы отырған бөлмемізде неше электр шамы бар? — дейді.

	Көген көздің көзі жайнап, бүкіл төбедегі шам атаулыны бұрылып-төңкеріліп санап:

	— Алтау, ағай! — деп дәл айтады.

	Сонда ағасы жаңқалтасынан бір шам алып алдына қойып:

	— Қателестің сабаз, бізге тағы да кезігуге тура келеді, — деп меселін мыш қылады.

	...Сөйтіп, студент әлгі ағасының алдына мерзімді уақыттан соң қайта отырады. Мұғалімі бұның миын ананы-мынаны бір сұрап мыжғылап барып, түк білмесін тағы тәлкек етпек болып:

	— Ал тағыда соңғы сауал. Дәл тапсаң — тапсырдың, таппасаң тағыда тайып тұрасың, — деп түк білмесін мүсіркей соңғы сауалын қояды. — Мына отырған бөлмеміз өткендегіден кең де жарық екен, ал айта қойшы, сонда осында қанша шам жарқырап тұр?

	Көген көздің тағы да көзі жайнап, аудиторияны тұрып аралап төбедегі бар шамның саны он екі екеніне нық сенген соң ағасына:

	— Он үш, — дейді.

	Сонда ағасы:

	— Қателестің, бұл жолы мен қалтама шам салып әкелген жоқпын, — деп ыржия езу тартқанда студент:

	— Ондай-ондай болады қадірлі ұстаз, тек сөзіңізде тұрсаңыз болды — бұл жолы қажеті болар деп бір шамды мен алып келгенмін, — деп әкелгенін қалтасынан шығарып ұстазының алдына қойыпты.

	А. БАШКИРИЕВ.





ШАЙТАННЫҢ КӨКЕСІ


	Оған «Кет, шайтан алғыр, шайтандарыңа кет!» — деді.

	Ол шайтандарға келді.

	Шайтандар арақ-шараптарын ішіп, тамақтарын жеп сол күнгі істеген әзәзіл істерін әңгімелеп, бір-біріне мақтанып отырған-ды. Келген қонақты дастарқанға шақырды.

	Бір шайтан: — Ешқандай жазығы жоқ болса да, күйеуіне әйелін мықтап сабаттырдым, — деді.

	— Жарадыи! — деп жолдастары оны қоштап қойды.

	— Содан кейін олар ажырасты ма? — деп сұрады келген қонақ.

	— Жоқ, — деді шайтан.

	— Осындай да іс болғаны ма! — деп қонақ басын шайқады. — Бұл дегенің қанағатсыз, аяқталмаған іс қой.

	Шайтандар енді оған ризашылықпен назар аудара бастады.

	— Мен, — деді екінші шайтан, — әкесі мен баласын жанжалдастырғаным сондай, енді екеуі бірін-бірі көргісі келмейді.

	— Жарадың! — деп жолдастары оны да қоштап қойды.

	— Тек болғаны осы ма? — деп қонақ тағы да араласты.

	— Тек қана осы, — деп шайтан сескене мойындағандай болды.

	— Бұл ісің іс емес, бұл — көзбояушылық! — деп қонақ күйіп-пісті. — Бүйтіп іс біте ме, істеген соң әкесі — не баласын қуып шығуы керек еді, не үйге тұруға хұқынан мүлдем айыруы керек еді, ал баласы әкесінен өш алу үшін оның жеңіл мәшинесінің барлық дөңгелектерін жарып кетуі керек еді.

	— Бұл ойыма келмепті, — деп шайтан кешірім өтінгендей жер шұқылап кетті. Бөлмеде қолайсыздау тыныштық орнады.

	— Мен былай істедім, — деп үшінші шайтан сөзін сенімсіздеу бастады, — бір бастықты еш себеп-салдарсыз орнынан алғыздым.

	— Одан кейін не болды? — деп қонақ аяғын білуге құмартты.

	— Ештеңе де болған жоқ.

	— Біле білсеңдер, мен бұндай істі еш уақытта аяқсыз қалдырмаймын, — деді қонақ. — Газетке сынатып, туған қаласын тастай қашуға мәжбүр етер едім. Ал сіздің бастығыңызды ең болмаса кәсіподақ мүшелігінен де шығарған жоқ па?

	— Шығарған жоқ қой деймін, — деді шайтан міңгірлеп.

	— Осыны да іс тындырдым деп! — қонақ тас-талқан боп ашуланды. — Сіздердің тамұқтарыңда ешқандай тәртіп деген жоқ екен.

	Шайтандар ішіп отырған шараптары мен жеп отырған тамақтарын да ұмытты, тек біреуінің ғана батылы жетіп:

	— Кешіріңіз, егер құпия болмаса, сіз жер үс-тінде қандай іспен шұғылданасыз? — деп сұрады.

	— Шынында да, менің істейтін ісімнің құпия екені рас, — деді қонақ. — Бірақ сіздер ниеттес інішектер болғандықтан жасырмай айтуға болады, мен — домалақ арыз жазудың шеберімін. Домалақ арызды қардай боратам, кімнің кім екеніне қарамаймын, тақырып та таңдамаймын.

	Шайтандар оған зор ілтипат білдіріп, масаттана қарасты.

	— Жарайды, мен кеттім, — деді қонақ, — сіздерден үлгі-өнеге алатындай ештеңе жоқ екен. Мені сіздерге босқа жұмсаған екен. Сөйтті де ол шығып кетті . Шайтандар оны кеу-кеулеп есікке дейін шығарып салып, тек қонақтары тұманды қараңғылыққа сүңгіп, көзден ғайып болғанда барып бас шайтан демін “Уһ” деп алып:

	— Міне, мынауың шайтанның көкесі ғой! — деді даусы қалтырап, — кеткеніне шүкіршілік етемін, әйтпесе біздің үстімізден домалақ арыз жазады екен деп зәре құтым қалмап еді...

	Г. СПАСОВ.





ҮШПАҚҚА ШЫҒАРАР ҮШ АРМАН


	Балық қуыратын ыдыс, бөтелке сияқты асай-мүсейімді арқалап балық аулауға барып едім, мәссаған, ауыма алтын балықтың өзі түсті. Ол бірден:

	— Үш арманыңды айт? — дейді. Мен де қасарысып:

	— Ол маған неменеме керек! — деп кекірейе қалдым.

	— Ойпырай-ә, не, мол ақша керегі жоқ па?! — дейді ол да сынай қарап.

	Мен одан әрі қисаямын.

	— Ақшамен бар іс біте ме? Оған махаббатты, жастықты, бақытты сатып ала алмайсың, — деп қалдым.

	— Ал сол махаббат, жастық, бақытты жасап берсемші?

	— Ақшаға ма?! Ақшаға келген бақыт, жастық, махабатты басыңа бүрік!..

	— Онда мәңгі өмір қажет шығар.

	— Қуанышынан қиындығы басым өмірді дұшпаныма бұйыртсын.

	— Ұлы даналықты дарытайын.

	— Төңірегің толған ақымақ, даналығың кімге керек.

	Балық қолынан келетінін айтып тауысты білем:

	— Оу, сонда саған не керек өзі!? — деп сұрағын төтесінен қойды.

	— Балық жегім келеді! — деп келте қайырдым да, алтын балықты табаға сап қуырып, бөтелкедегі арағымды ішіп, әйда кеп таза ауада ұйықтап дем алдым.

	Ертесінде жақсылап демалғандікі болу керек, өз-өзімнен отырып: «Адамға көп те керегі жоқ: же, іш, ұйықта.., міне, ұшпаққа шығарар үш арман!» — деген пәлсапалық ой түйдім.

	А. МАКУНИ.





АРЫҚТАҒЫҢЫЗ КЕЛСЕ


	немесе алда-жалда ашаршылық жариялай қалған азаматтарға ұсынар тамақтану кестесі

	8.00-8.30 — Алғашқы таңғы ас, бұл жеңіл тамақ болғаны жөн.

	8.30- 10.00 — Ашаршылық.

	10.30- 11.00 — Екінші ертеңгі тамақ.

	11.00-13.30 — Ашаршылық.

	13.30- 14.00 — Түскі ас.

	14.00-17.00 — Ашаршылық.

	17.00-17.30 — Түс қайтқандағы тамақ.

	17.30- 19.00 — Ашаршылық.

	19.00-19.30 — Бірінші кешкі ас.

	19.30- 22.00 — Ашаршылық.

	22.00-22.30 — Жатар алдындағы тамақтың жеңілдеу болғаны мақұл.

	22.30- 8.00 (таңға дейін) — Ашаршылық.

	Қорытындысын шығарсақ: сіз бір сөткеде бақандай 21 сағат ашаршылық жариялайды екенсіз.





ЖАНЫМ АШИДЫ


	Кішкене кезімде анық антұрған, бала емес пәле болыппын. Шешемнің теріс қылықтарыма бола талай көз жасын көлдеткені есімде қалыпты. Сол кезде бала емес пәле тауып өсірген айналайын анама жаным ашиды.

	Мектепте де анық кері кеткеннің бірі болдым. Менен көп ұстазым көресіні көріп, мектеп бітіргенімде біразы құтылғандарына құдайы шайын беріпті. Сол кезде осындай оңбаған оқушыны оқытқан ұстаздарыма да жаным ашиды.

	Үйленіп, отбасын құрап та жарытпадым. Әйелім бейшара мендей дүлейге қосылғанына екі күннің бірінде зар қақсап өтті десем болады. Мендей есерсоқпен қысқа ғұмырын құмығып өткізген әйеліме жаным ашиды.

	Қызметте де құдай ұрған қылықтарым болып, шалкем-шалыс іс-әрекетімнен басшы біткен тойынып бітті. Осындай оңбаған қызметкері болған басшы атаулыға жаным ашиды.

	Жыл жылжыған сайын оқуым, естуім бойынша — қалың бұқара халық мына өзгерген заман талабына бейім емес екен... Жұмысқа құлықсыз, қолға алған реформа атаулыға ілесе алмай кері кеткен. Қанға сіңген қаракетсіздік, мойын бұрғызбас жалқаулық, бетімен кеткен берекетсіздіктен аттап адым жылжи алмайсың... Бір сөзбен айтсам, алдыдағы жарқын болашаққа деген сенім жоқтың қасы.

	Ең соңында, осы тірлікті оңдыра алмай ойсырап отырған, осындай оспадар халқы бар өкіметімізге жаным ашиды!..

	Александр ЗИБОРОВ.





ТАЙҒАНАҚ ТҰҒЫР


	Көшіп-қонып, жайлы қонысқа табан тірей алмай жүргенде Алматы шаһарына жолым түскені бар. Алатау қызықтырып тауға барғым келді. Атақты Медеуде болып, таза ауасын жұтқанға не жетсін. Мұз айдыны жап-жалтыр екен. Тіпті тайғанақ. Сау адамның өзі сынаптай сырғанайды. Ал басқалары екі қолын ербеңдетіп, тас маңдайымен мұз сүзе әрең қимылдайды. Жастарға дауа бар ма, конькилерімен құстай ұшады, оқтай зымырайды.

	Осылай таза ауа жұтуға күн сайын барып жүріп бір нәрсені байқадым. Жастардың соншалықты құлшынуының сыры бар көрінеді. Бұларға түрлі заттай сыйлықтар мен кубоктар беріледі екен.

	— Шіркін-ай, солардың қолындағы кубокқа құйып қылқылдатар ма еді, — деп құмарттым мен. — Ал біз жырық стаканнан сыздықтатамыз.

	— Чемпион болсаң сен де кубоктан қылқылдатар едің, — деп түсіндірді туыстарым.

	— Несі бар, — дедім мен қара терге малынып тұрып, — егер менің кандидатурам әлем чемпиондығына ұсынылса, тіпті де саспас едім. Оның үстіне жабық дауыспен ұсынса ғой, шіркін.

	Сонан соң кішкене кішіпейілділік жасап, былай дедім:

	— Бірақ, алыс қашықтыққа қауқар жоқ. Ал жақын болса алдыма жан салмас едім, тек өзіммен бірге үш адамды қоса жіберсе. Олар мені рекордқа дейін шығарып салса. Әрине, кубокты оларға емес, маған беретін болса. Оларды тегін тамақтанушылар тізіміне қосса да жетіп жатыр. Қысқасы, жақын қашықтыққа әрдайым дайынмын. Егер бапкерім де сақадай сай болса. Ол менің кейбір шарттарымды қабыл алуы тиіс. Әрине, мен қайсыбір спорт жұлдыздары сияқты тұғыры биік талаптар қоя бермеймін ғой. Ондайлар, шүкір жеткілікті. Менің естуімше, бұрынғы чемпион Эрик Хайден өзінің миллионер әкесінің байлығын жіліктің майындай сорған көрінеді. Қай жерге барса да ол айналайының айдын сұрайды. Өйткені, сырғанамаса шекесі сырқырайды-мыс. Тіпті, өз үйінің ішінде де еденге мұз қатырып, сырғанақ тебетін болыпты. Ал оның қарындасы Бете өкшесі шегедей туфли киюден қалыпты. Ол да айнала қаптаған айдында тайғанап жүріп амалсыз әлем рекордын жасапты. Енді қайтсін. Ондай ұл мен қыздың қылығынан қалт-құлт еткен әкесі мен шешесі де, атасы мен әжесі де сырғанақ теуіпті.

	Маған ондай жағдайдың керегі жоқ. Ешқандай сарай да, мұз да, тіпті айдын да қажет емес. Жүгіргім де кеп тұрған жоқ, кандидатуралары ұсынылып бекітілмегендердің өкпесі өше берсін. Жасырын дауыспен кандидатуралары өтпей қалғандар-ақ мұз іздесін. Маған чемпионға болмаса да екінің біріне керек жағдайды жасаса болды. Солардікіндей бес бөлмелі пәтер берсе, оның едені паркет болса жетіп жатыр. Ал паркеттің үстінде ені 5x4 немесе 5x6 метрлік жұмсақ тиетін кілем жатса, несі артық. Әрине, саунасы бар ванна да керек қой. Ондай ванна бәрінде бар. Чемпиондық атағыма сай киім-кешегім де болуы тиіс. Қабылдауларға киетін екі жұп велюр костюм қажет. Қыста киетін құндыз бөрік, жазда қымбат қалпағым болса, шіркін. Ұмытып бара жатқан екенмін ғой, стадионға серуендеп барғанда киетін қызыл рейтузым болуы керек. Конькидің қажеті қанша. Оны өзге біреулерден қарызға ала тұрамын ғой. Мұз маған тағам сақтайтын тоңазытқышқа қою үшін ғана керек болатын шығар.

	Менің қалай әлем чемпионы болуым — тіпті де менің төл ісім емес. Өздері бекітті екен, келісті екен, жоспарға енгізді екен — өздері орындай берсін. Бұған күйіп-пісетін мен емес. Ол — бапкердің жұмысы. Орнынан алса соны алады.

	Спорт комитетіндегілер де қарап қалмасын. Өйткені, жоспар орындалмаса, олардың да маңдайынан сипамайтыны белгілі.

	Мүмкін олар конькиге ұшақтың моторы сияқты тетік орнатып берер. Бәлкім, космостан жіберілетін лазер арқылы арқамнан итеріп, сырғанатып отыратын шығар. Өздері білсін...

	Э. МЕДВЕДКИН.





«ҚАРЫМТАЛЫ» ҚАЙЫРЫМДЫЛЫҚ


	Харитон есімді азамат ертелетіп, ел аз мезгілде қала сыртындағы саяжайына жетіп алмақ болып электричкаға мінді де, барғанша кітап оқып барармын, болмаса аздап мызғып көз шырымын алармын деп ойлаған. Қайдан, көлік қозғалғаны сол, бір сақал-мұрты өскен, алба-жұлба киімді еркек вагон ортасына талтайып тұрып алып:

	— Мейірімді жандар, қолдан келгендеріңізше көмектесіңіздер! — деп, бұл қайыршы халге түсу себебін айтып тұрып алды.

	Бірлі-жарым елге ілесіп Харитон да қайырымдылық жасады.

	Алба-жұлба еркек кеткені сол, ізін басып вагонға нәресте көтерген егделеу әйел келіп кіріп:

	— Мейірімді жандар, қолдан келгендеріңізше көмектесіңіздер! — деп қолындағы нәрестесін шыр еткізгенде, Харитон қалтасына қолын тереңірек сүңгітіп жібергенін өзі де байқамай қалды.

	...Харитон бұлай боларын білмепті, жағдайы мүшкілдер көл-көсір екен ғой. Келіп кірген мүшкілдердің әрқайсысының осы кейіпке түсуінің себеп-салдарын естіп қабырғаң қайысады, жүрегің сыздайды. Харитон болмысында сезімтал да сенгіш жан емес пе, олардың хал-жағдайы бей-жай қалдырмай, кіргеннің әрқайсысына қалтасын қағып жатып, меселін қайтармады. Тіпті мына бір азамат балалайкасын безілдетіп, баласының көлік апатына ұшырап, қызы газға уланып өліп қалғанын естіп, қалта-қалтасын ақтарып бере қояр соқыр тиын қолына ілінбегенде, қараптан қарап тұрып ұялғаннан бетінің оты шығып ыңғайсыз күйге түскені бар...

	Ойлап қараса, Харитонның өзі қазір бұл көліктен түсіп саяжайға дейін автобусқа мінуі керек екен. Әйелі де жол-жөнекей сенбі-жексенбіге жетерлік азық-түлік те ала кел деген. Негізі, онда ем-дом алып жатқан енесіне дәрі-дәрмек те апаруы керек...

	Ал керек болса, құрқол саяжайдыпі қақпасынан аттап көр!

	Харитон амал жоқтан көрші вагонға кірді де:

	— Мейірімді жандар, қолдан келгендеріңізше көмектесіңіздер! — деп мүсәпір кейіпке түсті...

	А. ХОРТ.





ЖЕТІ ҚАТ ЖЕР АСТЫНДАҒЫНЫ БІЛЕТІН ДИРЕКТОР...


	Қызмет бабымен директордың бөлмесіне тұмсық сұғып едім:

	— Әп, бәрекелді! Тілші қауымын құрметпен қарсы аламыз. Төрлеңіз, жайғасып отырыңыз, — деп бәйек болып жатыр.

	Ат шаптырым кірсе шыққысыз бөлменің түп қуысындағы нән орындыққа барып отырғанымша, артымнан атына заты сай хатшысы да сапасы салихалы тәттісімен қоса буын бұрқыратып кофесін де әкеліп алдыма қойды.

	Қалта қағаз, қаламымды шығарып ыңғайлана беріп едім, қара телефон шырылдап қоя берді. Маған «Кешірерсіз» деп алды да, ар жақпен арқа-жарқа әңгімеге көшті

	— Е, иә, бұл Борис сенбісің? Кету қашан? Дұрысы, 18.21-дегі София-Франкфурт рейсіне мінгенің жөн. Онда екі күн кідіріп, Амстердамға 11.10-дағы «Люфтганза» компаниясының «Боинг»

	ұшағына мінген мақұл. Ондағы орталықтағы «Сплендид» қонақ үйіне тоқта. Бір жеті қыдыр, арала — негізі, көлігіңе керек кез келген бөлшегіңді осынан табасың. Е, иә, «Парижге» күніне бірнеше рейс бар. Сағат 10.53-тегі «Эр Франс» компаниясының ұшағы тәуір, ішінде түскі асыңды береді. Париждің аты Париж ғой! Өз басым онда болмасам да, бес саусағымдай білемін. Ана Елисей алаңындағы дүкендерде зат қымбат, сәл әрірек көшелердегі дүниелер арзанырақ. Ал ана Мадрид одан таяқ тастам жерде, тек 8.30-дағыға мінсең, 10-дарда сонда боласың.

	... Әттеген-ай, іссапар күнің бітіп қалады, әйтпесе жолай Испанияға соға келсең болатын еді. Жарайды, ал жақсы, жортқанда жолың болсын, — деп бітірді-ау бір мезгілде.

	... Біз экономика жөнінде біраз әңгімелестік... Сұрақ-жауап бітіп, қағаз-қаламымды жинастырып жатып, ол кісіден директор болып отырған зауытқа қалай барсам екен деп сұрап едім:

	— Ол өте алыс емес, қаладан шыға берісте, оған... — деп кідіріп, көз жанарын аударып-төңкеріп ойланып... желкесін қасып біраз отырды да:

	— Шынымды айтсам, — деді жеті қат жер астындағыны білетін директор, — соған қалай бару керектігін білмейді екенмін...

	М. ВЕШИМ.





АЖАЛДЫ АҚЫЛ


	Жылқымен тіршілігін түзеп отырған кәсіпкердің атан түйенің бірнешеуіне бағалап сатып алған бір сәйгүлігі аяқ асты ауырып жатып қалады. Оны тексеріп байқаған мал дәрігері:

	— Атыңыз қауіпті де жұқпалы дертке ұшыраған. Мына дәрімен үш күн емдеңіз. Үшінші күні аяғына тұрып кетпесе, онда оны шұңқырды терең қазып көмуге тура келеді, — деп нығарлап айтады.

	Бұл айтылған әңгімені көрші қорадағы шошқа естіп, дәрі қабылдаған алғашқы күні сәйгүлікке келіп, тезірек сауығып кетуін тілейді.

	Екінші күнгі емнен кейінде қозғала қоймаған атқа жаны ашып: — Айналайын, тұрып кетші! Аяғыңды басып орныңнан тұрмасаң, естуімше жағдайың қиын-ау, қиын!.. — деп ескерткен болады.

	Үшінші күні мал дәрігерінің өзі келіп атты емдеп, иесіне: — Бір айналып соғамын. Егер ем қонбай еш қозғалыс болмаса, атты көмуге тура келеді. Өйткені, оның дерті жұқпалы, басқа малыңыз аман болсын десеңіз, көнесіз, — дейді.

	Бұны естіген шошқа мал дәрігері кете салысымен сәйгүлікке келіп: — Айналайыным-ай, қозғалшы, тірілші! Әйтпесе мәңгілікке мақұрым кетесің! — деп көзіне жас ала безілдейді кеп...

	Бір кезде шөшекеңнің көз жасы демеді ме, жылқыға жан бітіп, орнынан көтеріліп, аяғына тұра сала осқырынып жер тарпиды.

	...Ойпыр-ой, кәсіпкердің қуанышында шек жоқ, сол күні шошқасын сойып... бүткіл көрші-көлемге той жасағаны бар...

	Айтпағымыз — біреудің хал-жағдайында нең бар, ақылдың да ажалдысы болады.

	Э. АДАМОВИЧ.





АСҚЫНҒАН АУРУ


	Жыл басы мен үшін қолайсыздау басталды. Тісім сыздап ауырып, тіс дәрігері деген жазуы бар бөлмеге тұмсық сұға кері серпіліп, қайта шықтым. Сонда көзімнің түскені: ол бөлме кілең арақ-шарап, темекі, тәтті тағам... бір бұрышы видео-техникамен бітеліп-ақ қалыпты. Төріне: “Барлық кезде салқындатылған кока-кола!” — деп жазып іліп те қойыпты. Ақ халатты мұрттыны — дәрігер ме, сатушы ма айыра алмай аң-таңмын. Аң-таң болатыным, тіс емдейтін орындық, оның оны-мұнысы орнында. Қайта кіріп: — Тісім ауырып, — деп мүләйімсіп тіл қатып едім, әлгім шабыттана-шалқи:

	— Ауыруыңызға алаңдағыңыз келмесе видео-екілік “Самсунгты” алыңыз, бағасы башпайыңыздан келмейді, — дейді.

	— Айналайын, маған пломбы...

	— Гарантиесі бір жыл, пломбысы орнында, сенбесеңіз тексеріңіз. “Шарп” атты музыкалық орталық бар: дауысын айтсаңшы дауысын. Оның жанында баланың шулағаны, әйелдің ақырғаны жайына қалады. Негізгі, тіс емес, басқа ыңқыл-сыңқылыңызды да сап тыяды.

	— Мен емдетсем болатын еді... — деп төтесінен тартып едім:

	— Онда отырыңыз, — деп жақтырмай үстел үстіндегі “Тампакстың” қорабын бір шетіне сырғытты. Отырғаным сол, бөтелке атаулыға иегін меңзеп:

	— Қырағылық үшін қалайсыз? Менікі қаладағы ең арзан баға, — дейді.

	— Жо-жоқ, тастағанмын, — деп үзілді-кесілді қол сілтеп едім, кеңінен бір күрсініп, аузымды ашып көрді де:

	— Бұныңыз жарамайды. Деміңіздің өзі бұзылған, “Стиморол” немесе “Орбит” шайнаңыз, — деді.

	Амал жоқ, бірін алып, аузыма салдым.

	Тісімді шұқып тұрып:

	— Біз шетелдік тіс шұқығышпен шұқысақ... көбірек алғанға бағасы да арзандау, — деді.

	Қайда қашып құтылайын, ауыз жарықтық ашылды, ауру болса кідірер емес, бір емес, бір белі буылғанын алып тындым.

	Емдеген болды да:

	— Тісіңізде қуыс бар, жұмада келіңіз. Айтпақшы, қысқы етік керек емес пе сізге, — дейді.

	Түкірініп тыныс алып:

	— Не, сіздердің айлықтарыңыз жетпей ме, — деп қалдым.

	— Айтуға ауыз бармайды. Ал бірен-саран сыйақы есебінде ауру-сырқаулар әкелетін кәмпит, бөтелкеден әбден мезі болып біттік. Айтпақшы, “Сникерс” алыңыз? Екі сағат нәр сызуға болмайды.

	— Айтпақшы, сіздің үстіңізден бас дәрігерге шағым жасасам қайтеді,— дедім мен оған сынай қарап.

	— Өзіңіз біліңіз! Ол кісі біздегідей майда-шүйдемен айналыспайды. Жиһаз, тоңазытқыш дегендерді ұсынады... негізі бір диван сатып алмай ол кісіден құтылуыңыз қиын, — дейді әлгі.

	... “Пәледен машайық қашыпты” демекші, жыл басы, әлі талай жолым түсер деп сызып бара жатып, өткізген сырт киімімді қайтып алу үшін үш стақан шемішке, бір қорап “Прима” сатып алуыма тура келді.

	Е. ГОЛУБЕВ.





ЖҰҚПАЛЫ ДЕРТ


	— Қателеспесем, сіз баласы боларсыз, — деді дәрігер. — Мәселе мынадай: шешеңіздің халі өте әлсіз. Сондықтан қазір тек тыныштық қажет, ал дәм-тұз ретінде жеміс-жидек әкеліп берерсіз...

	Анам үшін нені аяйын. Емханадан шыға тіке азық-түлік дүкеніне тарттым. Сөйтсем, мереке жақындап қалғандықтан ба, дүкен іші халыққа лық толы екен. Жеміс-жидек сататын бөлімінде он-он бес адам тізіліп тұр. Кезек алдым.

	Осы мезет алдыңғы жақта кезегі жеткен кемпір сатушыға:

	— Емханаға апаратын едім, қызым, алманың дұрыстауынан екі килә тарта қойшы, — деп өтінді.

	Әдеміше келген, шапшаң қимылды сатушы қыз кемпірдің айтқанын екі етпей, үлкен-үлкендерінен таңдап екі килограмын өлшеді де берді.

	Есікке қарай көңілді беттеген кемпірді көзіммен сыртқа шығарып салдым.

	— Маған жаншылмағандарынан іріктеп, бір килограмм алмұрт өлшеңізші, — деді келесі кісі. — Ауруханаға апармақшы едім...

	«Япыр-ай, неткен ұқсастық!» деп ойладым ішімнен. Бірақ, ол кісі алмұртты торына салар-салмастан ішінен ең үлкен біреуін ала сап қарш-қарш жегенде, қызғаныштан ба, ішім удай ашыды.

	Үшінші кісі жидек тартуды өтінді. О да емханаға апармақшы екен. Дұрыстап сұрыптасын дегені ме, қабағын жаңбырлы күндей тұнжыратып, өтінішін қайталап айта берді. Онсыз да көңілсіз тұрғандығымнан ба, үшінші кісінің жалынышты үнінен көзіме жас үйіріліп, сәл болмағанда еңіреп жібере жаздадым. Тек алдыңғы жақта тұрған қалпақты егде кісі күлдіргі әңгімелерді қуақылана айтып, көңілімді сергітті. Бірақ, кезегі жете бере ол да кенет көңілсізденіп, емханада нашарлап жатқан туысына апаруға мыжылмаған алмадан бес килограмм тартуды сұрады.

	Шынымды айтсам, тұла бойым түршігіп кетті. «Япыр-ай, менің анамда бүкіл халықты шарпыған дертке шалдыққан болар» деп ойладым.

	Кезегі жеткен әрбір адам тек емхананы ауыздарына алып, тек дұрыстауын ғана тергізе бергесін бе, сатушы қыздың әлгідегі сүп-сүйкімді жүзі сұрқайланып, жеміс-жидекті ендігілерге іріктемей-ақ тарта бастады.

	«Әттеген-ай, маған мыжылғаны мен мүжілгені ғана қалатын болды-ау», — деп ойлаймын ішімнен.

	Алдымда жасы алтылар шамасында баласы бар бір ғана кісі қалған.

	— Маған бір килограмм жүзім және үш килограмм лимон... Дұрыстауынан болса... Емханаға апармақшы едік, — деді о да.

	— Әке, емханада біздің үйден ешкім жатқан жоқ еді ғой? — деді жанында тұрған баласы.

	— Аузыңды жап, оңбаған!..

	Осыдан кейін маған «жұқпалы дерттің» сыры белгілі болды. Сондықтан:

	— Маған алма... Үйлену тойына! — дедім өтініш тақырыбын өзгертіп.

	Сатушы қыз кенеттен көңілденіп, сүйген жары келген қалыңдықтай маған күлімдей қарады. Сосын өрттей қызыл, тамаша алмалардан таңдап тартып берді.

	Дүкеннен шыға жедел емханаға қарай жөнелдім.

	Ә. НЕСИН.





СЫНЫ КЕТПЕГЕН САМАУРЫН


	Әбдуғалым тал-теректің көлеңкесінде қозы қарнын сипап күрең шайды сіміре бергені сол, анандайдан Айша ханум: “Ана, Әнуар үйлену тойға шақырыпты!” — деп қалды. Әбекең оған селт еткен жоқ: “Не көп, қазір той-томалақтан аттап жүре алмайсың” — деді де қойды.

	Әйелі үнсіз қалған бұған:

	— Оу, естідің бе, қалғып кеткеннен саумысың? — деп жатыр. “Әй, әйел затын-ай, қайдағы бір тойға бола кәйіп сақтап бір ішер шайыңды да бұзады “ деп іштей кейіп: “Тірімін” — деп белгі берді.

	— Тірі екеніңді білемін, оған апарар сый-сияпатты сұрап тұрмын.

	— Өзің біл бәйбіше, не апарсаң да еркіңде.

	— Атамыздан қалған самаурынның реті?..

	— Ол пәлекеттің, сыры кетіп сидиып қалған жоқ па еді?

	— Құмға тығып ысқыласам, жылтырап шыға келеді. Ондайда бұның жанында сары алтының бекер қалсын.

	— Ана су ағар құлағы өткенде бұрап көріп едім, тат басып, басылып қалыпты.

	— Е, оны қойшы, апаратын болсақ ретін келтірер едім. Әлде, сенің ана атаңнан қалған “су жаңа “ қалпағыңды апарсам ба екен?

	— Е, мейлің, әйтеуір ретін келтіру өзіңнен.

	Барабан ойналып, музыка шырқалып Әнуардың шарбағында той-томалақ та басталды. Әбдуғалым басында атасынан қалған “су жаңа” қалпағы, қасында алтыннан ары жалтыраған самаурыпды көтеріп Айша ханумы — той дарбазасынан аттады.

	Реті келгенде Әбдуғалым екі жасқа тілер тілегін жүрек түкпірінен тебірене тұрып айтып, үй иесіне мақтауып жеткізе әкелген сыйының сын-сапасын айтып әуелете табыс етіп орнына омала қалғаны сол, көршісі Махмуд:

	— Әжемнің айтуы бойынша, бұл самаурынды сенің атаңа менің арғы атам сый етіп ұсынған екен, — деп күңк ете қалды.

	Сонымен, не керек, сары самаурынның бір оқиғасы осы, одан кейін де сырғып талай той-томалақтың куәсі болды. Жаңағы көпті біліп көсемсіп отырған Махмуд баласын үйлендіргенде қабақ шытпай қабылдап алды. Одан Әбдуғалымның қызы күйеуге тигенде Махмуд көршісі қуана-қуана тойға қосқаным деп әкеп берді. Әбдуғалым да келесі кім қыз ұзатып, келін түсірер екен деп күтіп жүр. Одан әрі өзінің де екі қызы бойжетіп қалды.

	М. ОСМАНОВ.





«КҮЙЕУГЕ ШЫҚҚЫМ КЕЛЕДІ...»


	«Неге екенін, күйеуге шыққым келеді де тұрады... Айтпағымды, сіз тура түсіндіңіз-ау деймін... Күйеу, яғни басыбайлы байым баяғыдан бар. Сонда да, күйеуге тигім келеді... Қалай түсіндірсем екен? Мәселен, сіз, тура жалаң аяқ емессіз, бірақ итальяның мықты туфлиін кигіңіз келеді-ә? Міне, гәп қайда жатыр. Сізде бар, бірақ сізге керек.Сол сияқты менің де басыбайлы байым бар. Бірақ, неге екенін күйеуге шыққым келеді де тұрады. Бұл жерде байымды тастап, келесі байға тию туралы айтып тұрғаным жоқ. Бел ортадан асып, сары қарын бәйбіше болғанда оның бетін аулақ. Тек күйеуге шыққым келеді. Мәселен, мына кісі — біздің елге басшы керек — деп жазыпты. Ал басшысы болса — дін аман, басшымын деп жүріп жатыр. Ал мынаған бәрібір басшы керек. Сол сияқты, менде... Түкке түсінбедіңіз бе? Мәселенки, сізге шай керек. Қол сөмкеңіздегі не? Грузин шайы? Енді не керек сізге? Шай ма керегі!? Ал ана біреудің — қазіргі тіске басар тұқылдың там-тұмдаған заманында — ашаршылық жариялағанына жөн болсын. Ашаршылық онсызда ендеп еніп келе жатса, ал бұл ашаршылық жасап, бұнысына парламент не дер екен деп — алшысынан түсіп сұлап жатыр.

	Айтпақшы, осы парламент бізге керек пе? Бізде қызықпыз, бар затты керек пе деп кергіп шыға келетініміз де бар. Парламент — керегі керек, бары бар! Менің күйеуім сияқты...

	Үй жайым да бар. Бар болса да үй-жай керек-ақ. Бар... бар болса да керек! Айырмашылықты сездің бе, жер мен көктей.

	Айлық та алғым келеді. Айлығым бар, әр айдың басында, аяғында мезгілінде аламын. Сонда да, жай қарапайым ғана айлық алғым келеді. Негізі — күйеу!.

	Күйеу демекші, күйеуімнің де жай-күйі мәз емес. Жұмысында тоғыздан кешкі алтыға дейін болып келсе де күнде: «Менің жұмыс істегім келеді!» — деп күйініп келеді. Құды менің күйеуге шыққым келгені сияқты.

	Күйеуі құрысын! Қарапайым өмір сүргім келеді. Өмірім жақсы, бәрі бар, не кием, не жеймін демеймін, бірақ бұл өмір ме? Бүйтіп тірі жүргеніме болайын.

	Бәрі құрысын, шіркін, күйеуге тисем-ай!..

	Т. СЕРГА.





ЖОРТҚАНДА ЖОЛДАРЫҢ БОЛСЫН!


	Мырзалар! Тыңдаңыздар! Билет — тек ақауы бар ұшаққа ғана қалды. Не, ойланып қалдыңыз ба?! Қарай көр өзін, кете алмай жүріп... Е, алғаның жөн... Ақауда тұрған не бар. Алдыңғы күні Ақтауға ұшқан ұшақта ақау болып, күні бойы табанын жерге тигізе алмай аспанда қалықтап, жанар-жағар майы таусылғанда телегей теңізге жалп ете қалды...

	Қалай, билет аласыздар ма? Неткен кірпияз едіңіздер! Қайдан білейін, несі бұзылып тұрғанын! Жә, жарайды, Тәкеңнен білейін... Айттым ғой, дүрлігетіндей нәрсе емес... бар болғаны бүйір двигателі бүлкілдеп бұлқынатын көрінеді... Бас бөлік аман болсын делік, бүйрексіз де талай ұшып-қонғанбыз...

	Сәл нәрседен секем алып... Кеше ғой, Көкшетауға бір қанатсыз-ақ ұшақ ұшып кеткенде бүйтіп бүлінбеп едік... Сондағы құшақтаса қоштасып, іштей егіліп үн-түнсіз кете барған жолаушылардан айналдым... Некролог дейсің бе? Бәр-бәрі дін аман. Ағашты алқапқа “аялдапты”... Хабарласқан, кернеуі кертілген қанатты ағашпен алмастырамыз деген... Керек-жарақтарын жанай өтіп бара жатқан ұшақ төбелерінен тастап кеткен. Соңғы рет тілдескенде — біздің министрліктің жеті атасын түгендеп эфирде айтылмайтын біраз сөзді бұрқыратқан, одан соң үнсіз...

	Билеттеріңізді тездетіп алыңыздар... Ұшақ ұнамағанымен, ұшқыштарыңыз ұшқыр! Иә, анау балдақты...

	Неғып балдақпен жүр дейсіздер ме? Ауыстыра қояр ұшқыш жоқ екенін білесіздер. Ол пақыр, сәрсенбінің сәтті күні тежегіші ұстамай қалған техниканы екі аяғын тіреп тұрып тоқтатқан. Сөйтсек, ол інісінің үйлену тойына он жәшік арақ әкеле жатыпты. Сындырып аламын ба деп барын салған ғой. Немене? Жолаушыларды ойлады ма дейсің бе? Ойлағанда қандай! Арақ-шарабының өзі солардың тізелерінің үстінде қаздай тізіліп тұрды емес пе. Сәл кідіріңіздерші, ана сіздердің ұшқыш Тәкеңе бір нәрсені ескертуді ұмытып бара жатыр екенмін.

	Алло, Төке, экипажыңызды жолаушылардан жасақтап алуды ұмытпаңыз.

	Айналайындар, айғайламаңыздар! Біздің аэродромда да өз шаруашылығымыз бар... Қора-қопсы, бау-бақша... шаруа шаш етектен. Қорықпаңыздар, Тәкеңнің бұл ұшуы бірінші рет емес. Тек алдындағы аппараттың нені көрсетіп тұрғанын айтсаңыздар болды. Тәкеңнің жанарында сәл-пәл кемістік барын жасырмаймыз...

	Немене? Билетті қай бағытқа сатып жатырсыз дейсің бе? Е, Тәкеңнің құдалары Қостанайға дейін барады. Жол-жөнекей қаламын дейтіндерді, ақысын төлесеңіздер парашютпен секіртіп жібереміз. Әрі қарай жанар-жағар майларыңыз жетсе ұша бересіздер...

	Ой, бәрекелді, сіз ойланып болғанша, соңғы билет те сатылып бітті-ау ақыры. Жортқанда жолдарыңыз болсын, жолаушым!..





ЖАҚСЫЛЫҚ ЖАСАП КӨР...


	Бірде метрода келе жатқанмын. Адам көп те емес, бірақ бос орын да жоқ. Жанымда бір әйел тұр. Қартаң тартқан. Қолындағы сөмкелерін жерге қойғысы жоқ, өзімен ұстап тұрғанға да ауыр, содан әуреге түсіп, қиналып тұр. Жүзі болса шырайлы, жақсы адам, мейірімді. Әне, діңкесі құрып, немерелеріне азық-түлік апара жатыр. Көзілдірік астындағы көздерін жұмыңқырап алған — шаршағаны білінеді. Енді ше, вагон оны әрлі-берлі тербетеді, тұтқадан ұстайын десе, қолы бос емес.

	Ал қарсы алдында бір жас бала отыр, оқушы болса керек. Менен бір емес, үш жасқа кіші, сонда да ұялмай отыр. Мұртының енді-енді қылтиып шыға бастағанына қарамай, тәкаппар өзі. Кемпірге орын берудің орнына бір нүктеге қадалып отырғанын қарашы...

	Тұтас бір буынның атына кір келтіретіндер, міне, осылар. Мына әжейдің орнында мен жаман ойда қалар едім. Қартаң адам түрегеп тұр, ал мынау болса... «Үлкен кісіге орын берсеші» деп айтқым келіп еді. Әй, жүгермек, ести қоймас. Оның үстіне вагонның іші де у-шу. Айғайлауға бір түрлі ыңғайсыз. Бала дейін десең, дардай жігіт, 2-курсқа көшкен-ау шамасы.

	Шыдамның да шегі бар, екі аялдамадан өткеннен соң, орнымнан тұрып, жас жігітке беттедім. «Әжеге орын бер, отырсын» деп айта бергенім сол еді, ана «кәрі мыстан» менің орныма сылқ етіп отыра кетті. Сөмкелерін де тізесіне қойып, жайғаса түсті.

	Жас жігітті орнынан тұрғызып, кемпірге қарай келе жатырмын... Бәлкім орныма қайта жайғасармын... Қайдан, көзін тарс жұмып, әкесі меншіктеп беріп кеткен орындай-ақ жайғасып тербеле-теңселіп келе жатыр. Алып сатар болса керек... ГУМ-дағы тапшы тауарларды сөмкесіне толтырып алған. Бет әлпеті де жиіркенішті-ақ... Дәл алып сатардың өзі... Сірә, біреудің жұғымсыз қайын енесі-ау... Тапжылмайды-ау пәтшағар...

	Міне, осыдан кейін адамдарға жақсылық жасап көр.

	С.КОНДРАТЬЕВ.





АҢДАМАЙ СӨЙЛЕГЕН


	Радиохабар жүріп жатқан кез болатын. Әдеттегідей жаңалықтар легін бірінен соң бірі іліп алып, екі диктор оқи жөнелді. Кенет тамағының қарлығыңқырап қалғанын сезген еркек, әріптесі Королеваға «тамағым қарлықты» деген ишара білдірді де: «Дереу Балашовты шақырып келейін»,— деп шығып кетті.

	Королева жаңалықтарды оқуын тоқтатқан жоқ. Өзінікінің де, өзгенікінің де таусылар түрі жоқ. Тағы да еркек даусы қажет жеріне келіп қалды. Анау болса хабарсыз. Әбден мазасы кеткен ол: «Еркек керек, тездетіңдер!» — деп айқай салды.

	Микрофонын өшіруді естен шығарған Королеваның бұл сөзі эфирден өтіп кетті.

	Бірақ, болған оқиғаны ұжымдық талқылау кезінде Королеваның бұрын майданда болғанын, оның тікбақай мінезінен хабары бар радиокомитет төрағасы: «Вера Иосифовна, екіншілей еркек қажет болған жағдайда тыңдарман көпшілікке жар салуыңызға тыйым саламын» деген ескертуден артық ештеңе айта алмады.

	Лидия ИВЧЕНКО.





ТҮСІНДІРУ


	Көгілдір дастарқан жабылған дөңгелек үстелдің айналасында отбасы мүшелері түгел жиналған. Әкесі газетке қарап, шешесі кесте тігіп, ал сегіз жасар ұлы Витя кітап оқып отыр.

	Бір мезгілде Витя:

	— Маған мына бір жері түсініксіз. Түсіндірші, әке. Жанжал неден шығады осы, — деп сұрады әкесінен.

	— Ол оп-оңай, — деді де әкесі газетін үстел үстіне қойды. — Мәселен, біздің үй меңгерушіміз аула сыпырушымен келісе алмай қалса...

	Бұлардың сөзіне Витяның шешесі араласты:

	— Сен де соғады екенсің. Үй меңгерушісі мен аула сыпырушы үнемі ауыз жаласып жүрмей ме? — деді.

	— Әй, мен жай мысал үшін айтып отырмын ғой, — деді әкесі ақталып.

	— Е, сонда мысалды төбеден ала ма екен? — деп кіжінді шешесі.

	— Ал, ендеше, сен түсіндір өзің балаңа...

	— Мінеки, сен қашан болса да өстіп маған итере саласың!

	— Саған итеріп отырған кім бар, ей? Өзің ғой соқтығысып отырған.

	— Мен бе, соқтыққан?

	— Иә, сен!

	— Білгің келсе, тап сен... тап сен!..

	— Жарайды, жетер енді, — деді Витя, — мен енді түсіндім.





ЖӨН-ЖОБАСЫ БЫЛАЙ


	(Түсінбейтін телекөрермендерге арналған түсіндірме оқулык)

	Соңғы кезде көрермендер мінберге шығып алып, үндемей қалатын депутаттарға күдікпен қарайтын болды. Өйткені, көзі қарақты көрермен депутаттың неше атасын көрген. Бір депутат бар, сөзін сабаға қымыз сапырғандай етіп, ұзақ та асықпай сөйлейді. Бір депутат бар, қолын көтерсе даусы бірге көтеріліп, өзінен-өзі төбелес іздеп тұрады. «Ал, ана біреуі, бұрын-соңды көрмеген, мінберге шыққаны болмаса, мүлдем үндемейді, — деп мазасызданады көрермен. — Ол неге үндемейді? Себебін түсіндіріп беріңіздерші!”

	Сұрауыңа құлдық, көрермен! Егер депутат мінберде үндемеуді ұйғарса, демек:

	— Залда денесі тоңазып қалған депутаттың мінберде жылынып тұрғаны;

	— Таңдайы құрғап, шөл қысып, шайдың келуін күтіп тұрғаны;

	— Қалғып тұрғаны;

	— Кенеттен шалбарының шешіліп қалуы;

	— Оқитын сөзінің дайын болмағаны;

	— Түскі астан келгені жаңа ғана, әлі шайнап үлгермегені;

	— Ол өзіне депутат емес, тарихта қалар ескерткіш деп қарайды;

	— Туысқандарына өзін теледидардан көрсететінін айтып, уәде беріп еді, құрғыр, камераға түсіретіндердің көрінбей тұрғаны;

	— Ой орманында адасып кетті;

	— Мінберде тұрған оған алдындағылардың қыбыр-жыбыры, анау соңғы қатарда өз фракциясының депутат әйелі мен бөтен фракцияның депутаты не істеп отырғаны да көрінеді;

	— Мінберге не үшін шыққаны есінде жоқ;

	— «Әншейінде ауыз жаппас, айт дегенде өлең таппас» деген осы;

	— Ол орысша сөйлей алмайтындықтан, аудармашысын тосып тұр;

	— Кешіріңіздер, ол мылқау депутат еді...

	А. АНДРЕЕВ.





«КАНАЛБАЙ» БОЛМАСА...


	Бәріне кінәлі сенсің! Тек қана сен Каналбай! Еркім өзімде болса ғой, өзіңді ойланбастан анау Жарылғап Күржімұлына айырбастап кеп жіберер едім! Ол дегенің, еркек атаулының мықтысы: мәдениеттілік, іскерлік, алғырлық, жомарттық, не керек — бір сырлы, сегіз қырлының нақ өзі. Нағыз баяғының серісі дерсің. Кеше ғана құшағымды гүлге толтырып, өзімді үлде мен бүлдеге орап кетті-ай...

	Әйелі, екі баласы болғанмен, шынайы махаббатқа кедергі жоқ-ау, шіркін.

	Немесе, Арыстан Аңғарұлының от-жалын құшағына жетер не бар бұл жалғанда! Күн демей, түн демей, күніне үш рет, айына отыз үш рет қоңыраулатып, сезіміңді сергелдеңге сүңгітіп, махаббат жалынына шарпып ес-түссіз есеңгірететінін айтсаңшы... Мен бейбақ болсам, мисыз миғұла сенен құтыла алмай құлпыда жүргенім мынау.

	Ол — ол ма, сүйетінін, менсіз ғұмыры жалған екендіктерін айтып — Құмар, Қасқабас, Жұбаттар жүр аяғыма оратылып...

	Қаласам, бүгін-ақ Қыруар Қалақбаевты қолтықтап дүкен аралап, қалағанымды алғызып... немесе түнгі жын-ойнақтарға барып, тойынғанша ойын ойнап Қалақбаевтың қалың қалтасын біраз ойсыратып тастар едім.

	... Е, иә, бәрін айт та бірін айт, қарапайым қатындарша күйеуге тиіп, бір-екі бала сүйіп, ел қатарлы күйбең тірлік кешу де қолдан келеді...

	Тек, тағдыр бұларды менің пешенеме жазбапты. Жазғаны — тек сен, Канал... Жарықтық спутниктік желінің құдіретінің арқасында отызға жуық каналың көрсетіп, күні-түні алдыңда телміремін де отырамын — теледидар!..

	А. ПЕРЛЮК.





АШҚЫШТАР


	Қас қарайған мезетте оңаша отырып екі еркек кеңкілдесіп отыр.

	— Несін айтайын, өз басым алғашқы істі майда-шүйде сататын дүңгіршек «ашудан» бастадым, — деді біріншісі.

	— Е, мен екеуін еңіреттім! — деп екіншісі келте қайырды.

	— Маған компьютер сататын дүкен қиынға түсті, — деп бірінші керіліп-созылды.

	— Менде оның екеуін есеңгіреттім, — деп екіншісі есінеген болды.

	— Құласаң нардан жығыл деп, банк ашқанымды айтсаңшы, — деп бірінші екіншіге барлай қарап еді, ол:

	— Е, мен оның екеуін ашқанмын! — деп қойып қалды.

	Сәл-пәл үнсіздіктен кейін бірінші:

	— Міне енді сол «ашқыштығымның» арқасында он жылды арқалап темір торлы қапаста отырмын, — деп күрсінген болды.

	Екіншіде қалыспай:

	— Мен бостандыққа бақандай жиырма жылдан соң шығады екенмін, — деп екі есе өсіріп айтуын қайталады.

	Сөйтіп, есік, сейф сияқтыларды бұзып ашатын «ашқыштар» оңашада шындарын айтып болып, түрме төсегінде қорылға басты...

	А. МАКУНИ.





ӨМІР ӨТКЕЛЕКТЕРІ


	Жоғары заң білімі бар, бірнеше тілді меңгерген, өрелі де өнегелі, қылшылдаған жиырма бестегі жігітке ешкім түртіп оятпай-ақ таңғы алтыда атып тұрғаннан ғажабы жоқ. Тұра сала шелек толы мұздай суды төбесінен төңкере салып, отбасылық уайым-қайғысыз дап-дайын ас-ауқатты ішіп, қызметтік көлікпен қызметке зыр етіп, кіре берістегі көркем қызметші қыздың тамағынан бір иіскеп, өзін де, оны да көңіл хошына бөлеп, ол алдына жайып салған бүгінгі атқарар жұмыстарға үңіліп отырғанға не жетсін...

	Қылшылдаған жиырма бес әлдеқашан артта қалып, таңғы алтыда атып тұру да әдірем қалып, сол сегіздерде қоңыраулы сағаттың сыңғырымен тұрып, құрыс-тырысты жазу үшін бірнеше қимыл-қозғалыс жасап, кешеден қалған тамақты ішіп, әйел мен баланың бетінен сүйіп қоштасып, бақырауық бастықтан қорыққаннан көпшілік көлікпен итеңдеп өз уақытында қызметте отырған мақұл...

	Қызметтен қош айтысып, зейнеткерлікке шыққан жылы сегіздерде безілдей жөнелген сағаттың үнін өшіріп, кешегі сілтегеннен айыға алмай дөңкиіп біраз жатып, жамбас ауырған сәтте орыннан сол ондарда амалсыз тұрып, кешегіден қалғанмен бас жазып барып, сыпырғы, күрегіңді алып аула тазалауға талтаңдап кете барғанға не жетсін...

	В. ШИМБЕРЕВ.





ШЫНДЫҚҚА ЖЫҒЫЛУ


	Жаңа жылда ескі танысымды кезіктіріп:

	— Тірлігің қалай? — деп едім:

	— Тамаша! — деп бөсіп қалды да, — өзің ше? — деп ыржия қарады.

	Менде шімірікпей:

	— Өте тамаша! — деп өтірігімді одан да асырып жібердім.

	— Бала-шағаң, әйелің қалай?

	— Бала-мектептің мақтанышы, әйел — періште дерсің, — деп өз өтірігіме өзім күлген болып, кідірмей, — қызмет істеп жүрген боларсың? — дедім.

	— Әлбетте, соның арқасында үй де, көлік те сатып алдым, — деді аузы қисаймай.

	— Бойдақтық өмір жалықтырған жоқ па? — дедім тағы да.

	— Ғажап, қыздардың сұлулығы, қылығы — бірінен-бірі өтіп, махаббатқа масайрап жүрген жайым бар, — деп ол да өз өтірігіне өзі мәз. — Өзің қалай, бірдеңе жазып жүруші едің ғой, кітап сымақ шығара алдып ба? — деп қалды бір кезде.

	— Е, кітаптың үшеуін шығардым, — деп зу дегіздім де, — ішімдікті сен қойып кетті деп естіп едім, — деп сынай қарап едім:

	— Е, иә, ол қалғалы қашан! Ал сен ше? — деп маған сынай қарады.

	— Мен бе? — деп тосылып қалдым да, — Аздап қана, өте сирек, — деп күмілжіген болып, қалтамнан бөтелкені қылтитып: — Жаңа жылда кездескеніміз үшін мынадан ауыз тисек қайтеді, — деп едім:

	— Е, жарайды, ішсек ішейік! Сен ше? — деді. Мен де кідірмей:

	— Әлбетте ішемін, — деп шындыққа жығылдым.

	Е. НОРКИН.





ТҰЗДЫҢ «ТӨЛЕМ АҚЫСЫ»


	Көрші апай қашан көрсең дүкеннен қиралаңдап теңіз тұзын тасиды да жүреді. Келе жатып ауыр жүгін бірнеше мәрте үйіне жеткізіп те бердім. Бүгінгісі тіптен ауыр, табалдырығынан аттатып:

	— Мұнша тұзды не істемексіз? — деп сұрап қалдым.

	— Емделемін, — деді.

	— Қалайша? — дедім.

	— Ваннаға су толтырып, бұның бірнеше пәшкісін салып езіп, айда кеп шомыламын.

	— Былай, әсері бола ма?

	— Болғанда қандай! Теңіз тұзы буын-буынның, әсіресе тізе, аяқ сияқты сүйек сықырының бірден-бір емі. Е, шырақ, қалқиып жер басып жүргенім осы тұздың арқасы. Оның бұданда басқа қасиеті бар...

	— Қандай?!.

	— Суда жалыққанша жатып болып, іле-шала оған балық бөктіремін. Бұнда бір-екі күн тұрған балық атаулы нағыз тұзды балық болып түрленіп шыға келеді.

	— Содан?!.

	— Содан соң оның тұз сіңіп сірне болғанын сүзіп ұстап, базарға апарып сатамын... Қиыны сату. Күні бойы тікеңнен тік тұрып сатқаннан тізе сырқырап, аяқ қақсайды.

	— Базарда неңіз бар, сатып неңіз бар!

	— Түсер пайдасын айтсаңшы!

	— Көп пе?

	— Теңіз тұзы мен тұздалмаған балық сатып алуға жетеді...

	М. РЯБЧИКОВ.





ЕРКЕКТЕР


	Нина Петровнаға құрбысы Лида қоңырау шалды:

	— Бері қара, Нин, сен айтасың: соқа басты сорлымын дейсің, ал кеше маған түнеукүнгі отырыста бірге болған жігіттер келді, бәрі сені алынбас қамал екен деседі. Ал мұны қалай түсіндік?

	— Жігіт болмай, соларың жидіп қалсын. Міне, осылай түсін. Әуелі анау бір шаруа басқаратыны, ас үйде бірдеңе жуып жатсам, шылым шеккенсіп сонда келіпті. Сыртымнан баспағып келіп, бөксе жағымнан шылп-шылп еткізген болады және өзінше көпшік қойғаны болар:

	— Сіздің оқ-дәрі қоймаңыз қандай керемет еді, — дейді ұялмағыр.

	— Оқ-дәрі қоймасының жанында шылым тартуға болмайды, — дедім де бір кесе суды бетіне шашып жібердім.

	Содан соң цирктің әлгі көз бояйтын сиқыршысы келіпті жылмиып. Екеуміз билей-билей қараңғы бөлмеден бір-ақ шықтық емес пе. Сөйтсем, әлгің бірден өңмеңдеп, қолы көкрекшемнің ішінен қарнымды сипалап, жоғары өрмелеп барады-ай. Шапалақпен тартып кеп қалдым. Бір дегеннен секем алдым білем.

	— Қайдағы секем? — деді Лида түсінбей.

	— Қалтама түскелі бара ма деп.

	— Сен, немене, қалталы қасқырмысың? Қарныңдағы неғылған қалта?

	— Қарнымды емес және қалта емес, жоғарырақтағыны айтам, тиын-тебенімді сонда тығатыным бар.

	— Тіпті жөн екен, — деп Лида ашуға мінді. — Өзің еркектермен сауық құруға барасың және ақшаңды тұп-тура солардың сұғынақтанатын жеріне саласың!

	— Білем, ақымақпын. Талайдан бері ешқайда шықпағаннан ғой, — деп Нина ақтала бастады.

	— Жә, солай-ақ болсын. Ал енді ұшқышыңды айтшы.

	— Мұның әңгімесі ұзағырақ, бұл өзі әлгі екеуінен бөлекше болып шықты. Хат жазғанды жақсы көреді екен. Міне тыңдашы: «Мен сізді айнала ұшып, үстіңізге бомбалаушы сияқты құлдиласам деп армандаймын. Сіздің екі аяғыңыз зенит қаруының оқпаны секілді көкке шаншылып жатса, ал мен құлдилай берсем, құлдилай берсем, құлдилай берсем...» — дейді. Мейлі дедім де, зенит қаруымның оқпандарын оқпандай жұтындырып қойып, әлгіні қонаққа шақырайын.

	Сөйтсем ол тағы да хат жолдап, келе алмайтынын айтыпты, ауа райы ұшуға қолайсыз боп тұр дей ме, әйтеуір көңірсіген бірдеңе. Мен де оған хатпен жауап беріп, тіпті Ленинка-стюардессаның «келгіштер, қайта ауа райының қолайсыздығында келеді» дейтін сөзін қыстырып жібердім.

	Келді. Бірақ, сірә, солардың әуежайында жағармайдан тапшылық жоқ-ау деймін, міне ұшқышым да, батылырақ болайын деді ме, әбден ықылық атып алған, табалдырыққа жете бере құлап түсті. Әзер деп жан шақырттым, ал таңертең, мен әлі ұйықтап жатқанда, қайыра ұшып кетіпті қаңғырып. Содан соң тағы хат жолдап кешірім өтініпті, менің әуежайыма жайлап бір қонсам деп армандайтынын айтыпты.

	Қонса қонбай ма, алаң ашық, орын бос! Жоқ, қайыра хат жазады, масқара болғанын айта береді. Болмаған соң, мен де хат жолдап бомбалаушы екенсің, тастайтын бомбаңды таста, ал егер ұшағың үнпарақ жаудырудан басқаға жарамайтын болса, біреудің ашық тұрған алаңын ыбырсытпай кете бер, бетіңнен жарылқасын дегенді айттым. Міне, солай, — деді де Нина телефон тұтқасын сарт еткізіп қоя салды.

	В.ДЕНИСОВ-МЕРЛЬНИКОВ.





ПӘЛЕДЕН АУЛАҚ


	Кеше әйелдер кеңесінен бір-ақ шықтым... О-ойла-маған жерде барып қалдым. Нөсерлеп ж-жаңбыр жауып кетті де б-бас сауғалайтын жер таба алсамшы. Б-бір қарасам, с-сонда тұрмын. Е,ә, болары б-болды дедім де қолымды бір-ақ сілтедім.

	Айдап шықпауы үшін бұрышқа тығылып, е-еденге телміріп отыра бердім.

	Ақыры көрдім ғой.

	— А-азаматша, — м-маған айтады, сіздің кезегіңіз, — дейді.

	Солбырайып орнымнан тұрайын, б-бірақ н-не істерге біл-меймін. Ал ж-жаңбыр дегенің терезені ұрып т-төгіп тұр.

	Б-байқаймын, кезектегі әйелдер мені с-сөз қыла бастаған сияқты.

	— Ж-жас қой, ж-жүрексініп тұр, — дей ме-ау.

	Б-бас-аяғымды шолып бір қарап шықтым: ш-шыны керек, к-киімімнен ештеңе білінбейді: кәдімгі джинси кәстөм. Шаш қойысым да сол — ж-жастарға лайық ж-жал-жал

	Ж-жарайды, дедім іштей, п-пәледен аулақ, кір десе кірейін, дәрігерге түсіндірейін, ш-шулыған шығарып не керек.

	К-кірсем, дәрігерім бірдеңе жазып отыр екен.

	— Фамилияңыз? — деді, өзі бірақ үстелден б-басын алмайды.

	— К-Криворучко, — дедім.

	— Атыңыз?

	— Ж-Женя.. .

	— Отырыңыз, Женечка, — деді. — Байқаймын, бізге бірінші келуіңіз ғой.

	Өзі көстеңдетіп жазып отыр,

	— Иә, — дедім б-басымды изеп, — б-бірінші келуім. Мен, тегі, ойда жоқта...

	— Некеде барсыз ба? — деп сөз қақпай қылды. Өзі көстеңдетіп отыр.

	— Б-бармын, — дедім. —Үшінші жыл...

	— Түсік болып па еді?

	— Жоқ! — дедім е-есім. — Б-болған емес...

	— Жарайсың, Жекечка? — деп дәрігер бір мақтап қойды, өзі-к-кйстеңдетіп отыр.

	— Б-бері қараңызшы, доктор, — дедім сөздің тоқ етерін айтпақ болып, — менің ш-шынында Криворучко Женя екенім рас... бірақ мен әйел емеспін...

	— Қызық екен, — деді дәрігер, өзі көстеңдетіп отыр.

	— Жә, оқасы жоқ, ш-шешініңіз. Қазір көрейік!

	«Мейлі, дедім іштей. К-көрсең көрерсің!»

	Беліме дейін шешініп қ-қасына барайын. Ол б-басын көтер-местен кеудемді басып-басып к-көрді де:

	— Женечка, сіздің б-баланы жарытуыңыз қ-қиын болады, — деді.

	— Қ-қасықпен берем т-тамақты? — деп ақырып кеп қалдым.

	— Әне, н-нервіңіз де о-онша емес, — деді ол. Өзі к-көс-теңдетіп отыр. — С-сізге шөп тамырынық т-тұнбасын жазып берейін, күніне үш қайтара ішесіз, ал бала қ-қозғала бастағанда қ-қайтадан маған келесіз! — дейді.

	— Доктор — дедім ышқынып. — М-мен ө-өмірі бала тумаймын!

	— Әуелде б-бәріңіздің айтатыныңыз осы, — деді ол жақамай, к-көстеңдетіп отырып, — с-сосын қ-қалай туғандарынызды білмей де қаласыздар. О-оған көп қиналмай-ақ қ-қойыңыз, — дейді тағы, — декретке шығып, к-күш жинап аласыз да т-туа саласыз!

	Тек осы арада ғана басын көтеріп маған қ-қарап еді, жүзі құп-қу боп с-сала берді.

	— С-сіз к-кімсіз? — деді ақырып.

	— К-Криворучкомын... Ж-Женямын...

	— С-сі-з қ-қарақшысыз ғой! — деуге тілі келді, ж-жалпасынан түсті.

	Ал мен с-содан бері к-кекештенетін болдым.

	В. КОКЛЮШКИН.





ПІЛ


	Безілдеп телефон шырылдады. Үй иесі тұтқаны көтереді.

	— Әләу, — әлдебір еркекгің даусы жетті, — бұл хайуанатгар паркінен еді.

	— Иә, иә, тыңдап тұрмын.

	— Сіз былай... ваннаңызға су толтыра беріңізші. Пілді шомылдырсақ деп едік.

	— Қайдағы піл? — деп мынау аң-таң.

	— Кәдімгі, Африканың пілі.

	— А! а... оған менің не қатысым бар?

	— Себебі біздің паркте су таусылып қалды.

	— Ау, ол дегенің ваннаға сыймайды ғой. Өзі ванна дейтін де емес, отырып қана жуынатын шап-шағын неме.

	— Оқасы жоқ, шоқитып отырғызамыз да қоямыз. Қолға үйренген жуас піл

	— Жарайды онда, — деді мынау күрсініп. — Амал қанша, әкеліңіз.

	— Қазір, — деп анау да лып ете қалды. — Ауыздығын салып алайық, — деді.

	— Айтпақшы, — деді мынау, — судың қандайы дұрыс: суығы ма, ыстығы ма?

	— Қайнап тұрсын. Тура Африкадағыдай болсын.

	— Мақұл ендеше. Мен кеттім.

	Үн жоқ.

	— Ау, сен шынымен-ақ сеніп тұрсың ба? — деді анау.

	— Иә. Несі бар екен?

	— Өй, мондыбас. Жай әншейін әзіл ғой.

	— Не үшін?

	— Қызық үшін.

	— Демек, әкелмейсіз ғой?

	— Әрине, әкелмеймін. Жоқ пілді қайдан табам саған?

	— Хайуанаттар паркінде істемейсіз бе?

	— Қайдағы парк? Ол да әзіл үшін айтылған.

	— Түсінсем бұйырмасын, — деді мынау. — Сіз не, айнып қалдыңыз ба?

	— Кім айныған, мен бе? Мен тіпті ондайды ойлаған да жоқпын.

	— Онда несіне телефон соқтыңыз?

	— Ту-у, маубас-ай! Айттым ғой саған, күлкі үшін деп.

	— Мұның қай жері күлкі?

	— Өзің ойлап көрші, келесау неме, пілді үйге кіргізуге бола ма екен? Баспалдақтан айнала да алмайды ғой.

	— Айнала алмаса лифтімен көтереміз.

	— Ондай дәупірімді лифтің де көтермейді.

	— Көтермесе, екі бөліп көтертеміз.

	— Әй, шырақ, — деді анау, — мені жынды қылғың келе ме?

	— Осыған өзің де сенбейтініңді мен біліп тұрмын ғой.

	— Неге?

	— Негесі сол, піл дейтінді хайуанаттар паркінде шомылдырады.

	— Ал суы таусылып қалса ше?

	— Қойшы енді, — деді анау, — жұртты ақымақ көремісің?

	— Менікі шындық, піл таза болсын дейміндағы.

	— Әй, жабысқақ, — деді анау, — бұл қай басынғаның? Жұрттың мазасын неге аласың осы?

	— Сіз ғой алдымен алған...

	— Мен бе?! Мен қазір милицияны шулатам, — деді анау.

	— Сен сияқты оңбағанның телефонын алғызам да тастаймын.

	— Не үшін?

	— Піл үшін.

	— Е, пілді әкелмей тұрған жоқсыз ба.

	— Көкетай, — деді анау жалбарынып, — осы мен саған не істедім? Жай ғана телефон соға салып ем, әзілдеу үшін ғана.

	— Мен ешқандай телефонды да білмеймін. Әншейін ерігіп отырып әр жерге қоңыраулатып көрдім. Тура саған түстім.

	— Соншама көп пілді қайдан алып жүрсіз?

	— Көп піл дейді?! — деп анау жынданып кете жаздады. — Жә, тұра тұр! Мен саған көрсетейін. Нағыз пілдің өзін апарайын керек десең. Аштан қатсам да, ұйқыдан, күлкіден қалсам да бір піл сатып алармын-ау. Сонда барармыз-ау, сонда көрерсің-ау.

	Тұтқадан «бипылдағап» үн естілді.

	«Қап, үзіп жіберді-ау, — деп ойлады мынау. — Мейлі енді, қалай-қалай емес, ваннаға су толтыра салайын».

	Аркадий ХАЙТ.





ӘУПІРІМ ӘУРЕШІЛІК


	Басқы вагон тоннелыден шығып, соңғысы тоннелыге сәл жетпей пойыз аяқ астынан тоқтап қалды. Бұл жағдай соңғы вагондағы бір жолаушыдан басқасының бәрін әбігерге салды. Соңғы вагонның жолаушысының қобалжымағаны — осы тоннелыге жақын жерде әкесі тұратын болғандықтан, бұл кідіріске қуанып еді. Ол жыл сайынғы демалысында осы тоннелыден өтіп жүрсе де, пойыз бұл жерге аялдамайтын болғандықтан әкесін біраз жылдан бері көрмеген болатын. Бұл іле-шала терезеден басын шығарып, пойыздың айналасында ары-бері жүрген жолсерікке қарап:

	— Не боп қалды? — деді.

	— Тоннелыден шыға берісте релыс сынып кетіпті.

	— Жақын арада жүре аламыз ба?

	— Кемі төрт сағаттың о жақ бұ жағында жүретін шығармыз, — деді де жолсерік тоннелыдің арғы басына қарай жүріп кетті.

	Соңғы вагонға қарсы бетте телефон будкасы бар екен, жолаушы пойыздан түсіп, әкесіне телефон соқты.

	Үйдегілер әкесі жұмыста екенін айтып, жұмыс телефонын берді. Жолаушы әкесінің жұмыс орнына хабарласып еді:

	— Балам?! — деп әкесі қуанып қалды.

	— Әке, менің бақандай төрт сағат уақытым бар.

	— Қап, әттеген-ай! — деді әкесі қапаланып, — менің жұмысым да төрт сағаттан соң бітетін еді.

	— Сұрануға болмай ма?

	— Жоқ, болмайды, — деді әкесі. — Жұмыс өте қауырт. Жарайды, бір амалын табармын.

	Жолаушы телефонды қойып, тоннельдің арғы басына барып қайтқан жолсерікке құлақ түріп еді:

	— Екі сағаттан кейін жүретін болдық, — деп хабарлады.

	— Екі сағаттан кейін дейсіз бе, қалайша?! — деді жолаушы дегбірсізденіп. — Сіз төрт сағаттан кейін деп едіңіз ғой!

	— Жол жөндеуші алдында төрт сағаттың ішінде жөндейтін болған, ал енді екі сағатта бітіремін деп отыр, — деді де жолсерік қайта тоннельдің арғы басына жүріп кетті.

	Жолаушы телефонға қайта еніп: — Әке, жағдай былай, менің төрт сағат емес, екі сағат уақытым бар екен!

	— Қандай өкінішті! — деді әкесі көңілі түсіп.

	— Жарайды, ештеңе етпес, жұмысымды бір сағатта бітіруте бар күшімді салып көрермін.

	Осы сәт, тоннельдің ішінен жолсерік шығып:

	— Жақсы жол жөндеушіге жолығыппыз! Бір сағаттың ішінде жөндейтін болды, — деді.

	Жолаушы телефонға қайта еніп:

	— Әке, ренжи көрме, менің екі емес, бір-ақ сағатым бар! — деді.

	— Қырсықты-ай мына! — деді әкесі қапаланып. — Жарты сағатта мен үлгере алар ма екенмін.

	Жолаушы телефонды қоя бергені сол, тоннельдің арғы басы мен бергі басын кезумен жүрген жолсерік бұған жақындап келіп:

	— Мына ғажапты қара! — деді ол таңданысын жасыра алмай, — Жол жөндеуші жұмысын енді жарты-ақ сағатта бітпекші, — дегені.

	—Жұрттың басын қатырып бітті ғой әбден! — деп айғай салған жолаушы телефонға қайта жүгірді. — Әке! Он минутта жұмысыңды бітіре алмайсың ба?

	— Бітіремін, балам! Өлсем де, тірілсем де бітіремін!

	Жолаушы тұтқаны орнына қойып, будкіден шыққаны сол, тоннельдің ішінен қолындағы шыбығын әрі-бері сермеп жолсерік шықты:

	— Жол қараушы сұмдық іскер екен! Қандай қиын жұмыс! Ал ол он минутта бітірмекші.

	— Оңбаған-ай! — деді жолаушы күбірлеп, сөйтті де нөмірді тере бастады. — Әке, тыңдашы! Екеуміздің әурешілігімізден түк шықпайын деп тұр. Анда бір оңбаған басында төрт сағат тұрамыз деп уәде беріп алып, енді он минут деп отыр.

	— Шынында да нағыз оңбаған екен! — деді әкесі баласын қоштап. — Еш қамықпа, қазір жұмысымды бітіремін.

	Сөйткенше болған жоқ тоннельдің ішінен «Вагонға отырыныздар!» — деген жолсеріктің даусы естілді.

	— Қош бол, әке! — деді жолаушы. — Екеуміздің кездесуімізге мүмкіндік бермеді ақыры!

	— Балам, тоқтай тұр! — деп телефоннан алқына айғайлады әкесі. — Мен жұмысымнан босадым!

	Бірақ, баласы бұл кезде вагонға қарай асыға жүгіріп бара жатты.

	Пойыз тоннельден шыға бергенде бағанадан бергі жолаушымыз жол қараушының үйшігін көріп, терезесінен бір шалдың шәпкесімен маңдайының терін сүртіп телефонда әлдекімге айғайлап сөйлеп тұрғанын байқады... Бірақ, оның не деп тұрғаны дөңгелектің тарсылынан естілер емес.

	Әкесінің телефонда:

	— Балам, мен бітірдім, жұмысым бітті! — деп қуана хабарлап тұрғанын баласы қайдан білсін!..

	К. МЕЛИХАН.





АТУДЫҢ АЛДЫ АРТЫ


	Операция кезінде:

	— Дәрігер, мен ұйықтаған жоқ сияқтымын, — деген науқастың аянышты даусы естіледі.

	— Олай болуы мүмкін емес! — деп, дәрігер еш нәрсеге назар аудармастан операциясын жалғастыра берді.

	— Дәрігер, шын айтам, мен ұйықтап жатқан жоқпын.

	— Айтады екенсіз-ақ! — деп, дәрігер пышағымен әрі-бері кескілей бастады.

	— Ойба-ай, ауырттыңыз!

	— Мына қара, науқас шынында да ұйықтамапты.

	— Мен сізге бағанадан бері не айтып жатырмын?!

	— Енді хлороформмен үніңізді өшіре тұрыңыз. Медбике, мына кісіге тағы да хлороформ беріңізші. (Дәрігер аздап хлороформ береді).

	— Не деген кәйіп!.. Дәрігер, хлороформнан тағы да бола ма?

	— Болады, мінекейіңіз...

	— Ғажап, тағы да беріңіздерші!

	— Мынаның қақ мандайынан бір періңізші. Медбике аурудың қақ маңдайынан бір перді.

	— Мынау тіпті тамаша кайф болды! Тағы да бола ма?

	— Жетер енді, әйтпесе ағзаңыз осыған үйреніп кетеді.

	— Дәрігер, жарақатымның жағдайы қалай? Қауіпті емес пе?

	— Науқас, сіз маған кедергі жасап жатырсыз.

	— Сіз дұрыс жауап бермесеңіз мен орнымнан атып тұрып кетіп қалуым мүмкін.

	— Жо-жоқ, кетпеңіз. Ешқандай қауіп жоқ. Оқ оң жақ иығыңызды жай ғана жанап өткен. Айтқандай, сізді қай антұрған атып жүр?

	— Неге антұрған дейсіз?

	— Енді... осылай да атуға бола ма екен? Қаруды сәл жоғарырақ және солға қарай дәлдеу керек еді...

	— Бұл оқиға былай болған, дәрігер. Кешке жақын бөтен үйде бөтен бір әйелмен жатқанмын. Әйелден басқа ешкімге, ештеңеге тиіскем де жоқ. Бір кезде бірдеңе тарс-тұрс ете қалды. Сөйтсем күйеуі келіп қалыпты.

	— Е-е, сені әлгі әйелдің күйеуі атқан екен ғой?

	— Қайдағы! Ары қарай тыңдаңыз. Мен сол ешкімге тиіспеген күйі балконнан секіріп, ұшып бара жатқам, бір кезде тағы да тарс-тұрс! Тура учасковойдың итінің үстіне құлап келеді екенмін.

	— Е-е, учасковой атқан екен ғой?

	— Ол атуын атты ғой, бірақ бірде-бір рет тигізе алмады. Мен болсам тыр жалаңаш күйімде көшеде безіп келемін, бірақ ешкімге тиіскем жоқ. Бір кезде тағы да тарс-тұрс! Артыма қарасам біреу қуып келеді. Түріне қарасам нағыз маньяктың өзі!

	— Сені сол маньяк атты ма?

	—Жоқ, ол мені жай ғана қылғындырды. Қатты қылғындыруға шамасы келген жоқ. Өйткені, көшеде көңіл көтеріп жүрген рокерлер мотоциклдерімен құйғытып отырып жанымызға келіп қалған. Біз маньяк екеуміз үш квартал бойы солардан қаштық.

	— Онда саған оқ атқан солар болды ғой?

	— О не дегеніңіз! Олар бар болғаны сотқар балалар болатын. Әйтсе де олар бейшара маньякты мотоциклдерімен таптап өлтірді.

	— Сізді біреу-міреу ата ма өзі, жоқ па?

	— Сіз кішкене сабыр етіп, ары қарай тыңдасаңызшы. Мен жалаңаш күйімде жүгіріп отырып әмбебап дүкенге кіріп кеттім де, қолыма іліккен киімді кие бастап едім, бір кезде тағы тарс-тұрс! Қарауыл жүгіріп келеді екен...

	— Атты ма?

	— Атпақшы болды, бірақ, үлгере алмады. Өйткені менің соңымды ала бере дүкенге рэкеттер кіріп келді!

	— Яғни, рэкеттер атқан екен ғой? Ой, олар мені не қылсын. Олар біздің бәрімізді етбетімізден жатқызып қойып, дәнекерлейтін аспаппен қорқытты. Ал қарауыл өлерінің алдында менің рэкеттерге түк те қатысым жоқ екенін айтып үлгеріп кетті. Сондықтан мені босатып жіберді. Шықсам, дәл қарсы алдымдағы шетелдің қонақ-үйінен керемет сұлу қыз маған қарай жүріп келеді екен. Ал мен байғұс, қырсыққанда, әлгі дүкеннен киініп үлгере алмаған болатынмын. Әлгі қыз сөмкесінен пистолетін шығарып тарс еткізді.

	— Тигізді ғой?

	— Тигізді, және бір рет емес, бірнеше мәрте тигізді. Бірақ, оныкі жүйкені жансыздандыратын газды қару екен.

	— Сайтан алғыр-ай, сонда сіздің денеңізді оқпен тескен кім?

	— Мен таң ата жалаңаш, денем көгерген, газдан уланған күйде үйге, әйеліме жетпеймін бе. Ешкімге тиісетін ойым жоқ болатын. Бір кезде мұнда да тарс-тұрс! Қарасам, қайын атам екі ұңғылы мылтығын ұстап, көзі аларып маған қарай жүгіріп келеді екен.

	— Тигізді ғой?

	— Тигізді...

	— Уһ, ақыры тигізіпті-ау!

	— Иә, әйелімнің тура артынан дәл тигізді...

	— Әй, науқас, мен сіздің орныңызда болсам мынандай масқарадан кейін өзімді-өзім атып тастар едім.

	— Енді сіз қалай ойлайсыз, мен бұл жерде неғып жатырмын?!!

	А. СМИРЯГИН.





АУДАРЫСПАҚ


	немесе Бірінші мен Екінші

	Мекемедегілердің бәрі Біріншінің Екіншімен жақын дос екендігіне күмәнданбайтын. Бірақ, бұл өзі өте қызық достық еді. Екінші өзінің Бірінші досымен қашанда бірінші болып амандасады да, сондай-ақ Екінші қашан да Біріншіге бірінші болып көмектесуге даяр тұратын. Жұмыс барысында Бірінші қандай да бір қателік жіберіп қойса, Екінші жиналыс кезінде оны ақтап алатын.

	Екінші Біріншінің және оның екінші әйелінің туған күндерін білетін және қашанда бірінші болып құттықтайтын. Осынысымен де Екінші нағыз дос еді. Бірінші оны ешқашан үйіне шақырмаса да, Екінші Біріншіні отырыстарға, жиындарға шақырудан жалықпайтын.

	Екінші өзінің туған күнін атап өткен кезде де оның ең алғаш айтатын тосты «Бірінші үшін!» болатын. Ал Бірінші үшін Екінші қашанда екінші орында тұратын. Сөйте тұра Екінші нағыз берілген дос еді. Ол қандай жақсы нәрсе болсын алдымен Біріншіге бұйыруы керек деп білетін. Әлдекіммен сөйлескенде де Екінші алдымен Біріншінің сөзінен мысал келтіріп, оның шынында да бірінші адам екенін айта кетуді ұмытпайтын.

	Бірде жағдай тосыннан өзгеріп сала берді... Мекемедегілердің барлығы түкке түсінбей аң-таң: бірінші рет Бірінші Екіншімен бірінші болып амандасты да, оны өзінің туған күніне шақырды.

	Артынша әріптестер арасында болған әңгімеде Бірінші Екінші туралы әңгіме қозғап, оның бірінші болуға әбден лайық екендігін айтты.

	Бәрі бір күн өткен соң белгілі болды: осы уақытқа дейін мекеменің бірінші адамы болып келген Бірінші жоғарыдағылардың бұйрығымен Екіншінің орнына отыратын болыпты да, Екінші Біріншінің орнын иемденіпті.

	Өкініштісі, бұл орынға негізінен Үшінші лайық еді...





ОЙСЫРАТҚАН ОЙ


	Сценаристің басына «Менің осы комедияға жазған сценарийім көркемдіктен жұрдай-ау» деген Ой келді. Бірақ, ол бұл ойды басынан алшақтатпақ болып:

	— Жақсылықпен кеткенің дұрыс болар! — деді.

	— Неге мен кетуім керек? — деді Ой қоразданып. — Мен дегенің парасатты Оймын!

	— Парасаттысың ба, парасатты емессің бе, арасын айырып жататын жағдайым жоқ: уақыт тығыз, сценарийімді тапсыруым керек.

	— Ал егер сен менімен келіссең, мына түкке тұрғысыз сценарийіңді өткізбес едің.

	— Әй, сен өзің әдептен озбасаңшы! — деді сценарист ашуланып. — Бүйте беретін болсаң сені басымнан қуып шығамын!

	— Шығарып көр!

	— Шығарамын! Менің сенен де басқа ойларым жетіп артылады.

	— Білемін мен сенің ойларыңды, — деді Ой.

	— Сол түкке тұрғысыз ойларыңның ішіндегі ең парасатты Ой — менмін!

	— Сені парасатты деп кім айтты?

	— Қандаймын ендеше? — деп Ой ренжіп қалды.

	— Қандай болушы едің? Қисынсызсың! Тіпті сен Ой деп ауыз толтырып айтуға да тұрмайтын ой-сымақсың! Түсіндің бе!— деп сценарист бұл тапқырлығына өзі қуана айғайлап жіберді.

	— Ойдың абыржыңқырап қалғанын сезген сценарист :

	— Қане, жоғалт көзіңді! — деді дөңайбат көрсетіп.

	— Жақсы, — деді Ой. — Бірақ, мен саған әлі қайта оралатын боламын.

	— Иә-иә, — дейді сценарист Ойдан тезірек құтылғысы келіп, — бос уақытың болғанда соғып кетерсің.

	Сценарийді кезекті талқылау кезінде сценаристің басында өзі қуып жіберген Ой қайта жылт еткендей болды.

	— Міне, көрдің бе, менікі дұрыс болып шықты! — деді Ой мақтанышпен, редактор да мені қостап отыр. — Осының бәріне сен кінәлісің!

	— деді сценарист айғайлап, — Сен менің Ойымсың, бөтен біреудің басында айналсоқтап жүретін жөнің жоқ!

	— Мұның бекер! Мен сценарийді оқып шыққан әрбір адамның басына келетін бірінші Оймын!

	— Менің бар ғой, сенен шаршағаным сонша, шақшадай басым шарадай болды. Мен сенен бас тартамын, сен менің Ойым емессің, қайда барсаң онда бар!

	Ақыры сценарист бұл Ойдан құтылыпты. Бірақ, комедия экранға шыққанда бұл Ой көптеген рецензияларда жылт етіп көрінеді екен.

	Ю. РИХТЕР.





СИҚЫРШЫ «ТАЙД»


	(Теледидардағы «Тайд» кір жуғыш ұнтағының жарнамасына пародия)

	Кәсіптенген кісі өлтіруші Сиволапов жүзі жалт-жұлт еткен ұзын пышағын қынабынан суырып алып, кәнігі әдетінше қарауылдың тамағын орып жіберді. Тіке атқылаған қан Сиволаповтың үстін қызыл түске бояды. Сиволапов болса бұған тіпті де мән берместен келесі қарауылдың жанын жаһаннамға жіберді.

	Алтыатарын қолына қыса ұстаған ол енді су боп аққан қанды кешіп, үйге кірді. Үй иесі қорқыныштан қалш-қалш етіп, жуынатын бөлмеге тығылды. Сиволапов әй-шайға қарамастан оны да қақ жүректен атып салды.

	Жарты сағаттан соң Сиволапов өзінің екі қабатты коттеджінің алдына тоқтады.

	— Әке! Әкем келді! — деп, қуана айқай салған кішкентай ұлы әкесіне тұра ұмтылды.

	— Қоя тұр, ұлым! Мына қарашы, киімімнің бәрі былғаныш. Қазір ауыстырып алайын, — деді әкесі.

	— Түу, үсті-басың қандай былғаныш? — деді әйелі мұрнын басып, — Иісінің жаманын-ай! «Тайд» кіржуғыш ұнтағын сынап көретін болдық!

	Сиволапов киімдерін шешіп, әйелі оны су толтырылған шылапшынға салды да, үстіне «Тайд» ұнтағын септі.

	— Бұл ұнтақтың арнайы биоқосымшалары бар, — деді әйелі мақтанышпен. — Ол көйлекке баттасқан қанды тазартып қана қоймайды, сонымен қатар жағымсыз иісті де кетіреді!

	— Медициналық сараптама ешқандай айғақ таба алмайтындай нәтиже бере ме? — деп сұрады Сиволапов.

	— Әрине! — деді әйелі.

	— Бұл дегенің керемет екен! — деді Сиволапов мәз болып.

	— Міне, — деді әйелі күйеуі мен ұлына таза жуылған көйлекті көрсетіп, — қыстың сықырлаған аязды күнінің ауасындай тап-таза!

	— Сенің анаң — нағыз сиқыршы! — деді Сиволапов ұлына қарап.

	— Мен емес, сиқыршы «Тайд»! Мен енді бүкіл сейсептерімді тек қана «Тайдпен» жуатын боламын! — деп әйелі күйеуі мен ұлының беттерінен кезек-кезек сүйді.

	Осылайша көңілдері жайланған Сиволаповтар кешкі ас ішуге отырды.





ҚЫЛЫҚТЫ ҚЫЛМЫС


	Үйдің төбесі тайғанақ та, аяқ басқан сайын сықырлайды. Комиссар Фухе қаруын қыса ұстаған күйі — ішінен осы шатырға шығуға мәжбүр еткен қылмыскерді де, сүмектеп жауып тұрған жауынды да, өзі абайлап шығып келе жатқан мына құрып қалғыр темір шатырды да қарғап келеді. Кенет, алдынан әлдекім жүгіріп өтті.

	— Тоқта! — деп айғай салған Фухе сыбыс шыққан жаққа қарай атып-атып жіберді. Айнала тым-тырыс. Жүрген дыбысын білдірмеуге барынша тырысқан комиссар әлгінде ғана сыбыс шыққан жерге келді. Қолындағы фонарымен жарық түсіргенде — тайғанақ шатырдың үстінде мылжасы шыққан өлік пен қан дақтарын көрді. Ол қап-қара мысықтың өлі денесінің қасына отыра кетіп, қалтасынан «Синяя птицаның» мыжылған қорабын алып шықты. Жүйкесін тоздырған, бақылау мен ойлануға сарып еткен ұйқысыз түндердің әсерінен қолдары өзіне бағынбай, дір-дір етеді. Әрең дегенде темекісін тұтатқан Фухе оны көзін жұмып, құшырлана сорды.

	Арттан біреудің жүрген дыбысы естілді. Қолындағы қаруын қыса ұстаған комиссар фонарымен дыбыс шыққан жаққа жарық түсірді.

	— Шатырда ерігіп жүрген бұл қайсың? — деді фонарьдың жарығын қолымен көлегейлеген бейтаныс.

	— Сен кімсің? — деді Фухе тапаншасының шүріппесінен қолын босатпаған күйі зілдене сөйлеп.

	— Мен аула күзетшісімін. Ал сен кімсің?

	— Полициямын! — деп қатты ақырып жіберген комиссар куәлігін көрсетті.

	— Түсінікті, — деп аула күзетшісі өліп жатқан мысықты аяғымен түртіп жіберді. — Қане, мұнда жарық түсірші!

	— Бұл қылмыскер! — деді Фухе мысыққа жарық түсіріп жатып.

	— Құдайым-ау, мынау профессордың мысығы ғой! — деп айғайлап жіберді аула күзетшісі.

	— Бола берсін! — деп, комиссар қабағын түйді, — бұл оңбаған Бас прокурордың бір тілім шұжығын ұрлаған қылмыскер.

	Аула күзетшісі қарқылдап күліп жіберді.

	— Ендеше сіз қателестіңіз... Шұжықты ұрлаған мысық емес, прокурордың ұлы. Ол шұжықты қайыршыларға берген. Ал әкесі оны мысық ұрлады деп ойлаған. Бірақ, прокурордың ұлы ертесінде-ақ бұл жайды әкесіне айтып, өз кінәсін мойындады.

	— А-ааа-аа-а!!! — Комиссар бар даусымен айғай салып, аула күзетшісін итеріп жіберді. Күзетші шатырдан төмен қарай домалап, артынша дененің жерге гүрс етіп құлаған дыбысы естілді.

	«Тоғызыншы қабат», — деп ойлады Фухе ішінен, «шатырдан құлап өзін-өзі өлтірген», бұл «оқыс оқиғаны» тексеруді ертең қолға алатын шығармын».

	«Синяя птицаға» қол созған Фухе темекі тұқылын лақтырып тастады да, өз-өзінен қатты боқтап жіберді.





ОДЕССАДАҒЫ ҚАЛЖЫҢ


	Қолдарында неше түрлі музыка аспаптары бар бір топ адам бір үй маңына келіп кідірді. Топты бастап келген бригадир-дирижер есік қоңырауын басып, есікті ашқан тұрғынға бас киімін шешіп ілтипат білдірді де:

	— Артының қайырын берсін, естіп келдік, қайғыңызға ортақпыз, — деді.

	Үй тұрғыны болса: — Қандай қайғыны айтып тұрсыз? — деп шошына қарады.

	— Жерлеу рәсімін айтамын.

	— Жерлеу дейсіз бе?!.

	— Бұл Ришельевская — 6, 7-пәтер ғой?

	— Иә.

	— Ал?

	— Не, «ал»?!

	— Жерлемейміз бе?

	— Кімді?!

	— «Кімдіңіз» не? Кімді жерлеу керек екенін мен емес, сіз жақсы біледі емессіз бе? Адамды ақымақ қылмай шығар қане!

	Тұрғын: — Кімді?

	Бригадир: — Тыңдаңызшы, менің қасымда бақандай он бес тірі адамнан тұратын оркестр тұр. Бұлардың да бала-шағасы бар дегендей... Маня, қане, ойнап жіберші.

	Нәскиінің сыртынан ерлердің бәтеңкесін киген толық денелі Маня апай аспабын ойнай жөнелді.

	— Тоқтай тұрыңыз, сіздерді мұнда кім жіберді өзі? — деді тұрғын.

	— Мен қайдан білейін! Бәлкім сенің өзің шығар? Мен не, бәрін бірдей есімде сақтап тұруға міндетті ме екенмін? — деді бригадир.

	— Миша, бұл жерде бірдеңе бола ма өзі, болмай ма? Әлде мына оңбағанның күл талқанын шығарып жіберейін бе? Менің мүгедек екенімді білесіз ғой, — деген топтың арасынан ызалы дауыс естілді.

	— Жора, өзіңізді-өзіңіз құртпаңыз. Жұрттың басында үлкен қайғы болып жатыр, бәлкім ол саудаласқысы келетін шығар. Қане дұрыстап, мәдениетті адамдар сияқты сөйлесейікші, қанша сұрайсыз? Сіз әлі біздің қалай ойнайтынымызды естіген жоқсыз, — деп жатыр бригадир.

	— Иә, көз алдыма елестетіп тұрмын.

	— Сол тұрған жеріңізден қозғалмастан мұнда құлақ түріңіз. Маня апай, қатарға тұрудың белгісін беріңізші.

	Осы кезде толық денелі Маня инструментін тағы ойнап жіберді. Бригадир әскерилерше ерекше қадаммен тұрған жерін бір айналып шықты да, топ мүшелеріне сөйлеп жатыр.

	— Константин, түймеңізді қадаңыз. Анау әлпетіңізді бұзып тұрған ұятсыз татуировкапызды жасырыңыз. Егерде сіз оны құртпасаңыз мен сізді жұмыстан босатамын, түсіндіңіз бе? Петр Григорьевич, сіз консерваторияның студентісіз, сондықтан да сіз бізге қарағанда мәдениеттілеусіз ғой. Бірақ, мына ковбой үлгісіндегі киім сіздің ұсқыныңызды құртып тұр. Бізге қазір, құдайға шүкір, істейтін жұмыс жетеді. Жол қозғалысы күннен-күнге өсіп келеді. Тек қана шілде айының ішінде үш үйлену тойын есептемегеннің өзінде, 15 адамды о дүниеге шығарып салдық. Маня, сіз үйіңізде не тамақ ішетініңізде менің жұмысым жоқ, бірақ сіздің үстіңізден күнде қуырылған балық иісі шығып тұрады. Бұдан былай жеміс-жидек жеуге көшпесеңіз, біздің сізбен де қоштасуымызға тура келеді. Қане, қайғылы бір нәрсе ойнап жіберіңізші, — деп еді оркестр жерлеу маршына мүлде ұқсамайтын бір әуенді ойнай жөнелді.

	Тұрғын амалсыз қол шапалақтап:

	— Үлкен рахмет. Осы да жетер! Мұның бәрі бос әурешілік, біреу әзілдеп отырған болар, — деген болды.

	— Мүмкін. Бірақ, бұл бізді қызықтырмайды. Мен 15 адамды жұмысынан алып кеттім, мына жас баланы консерваториядан шығарып алдым, мадам Бородко бүкіл үйінің тірлігін кішкене баласына тастап, соның тамағы үшін, соның денсаулығы үшін келіп отыр. Ал сіз болсаңыз мені әзілдеп тұр дейсіз. Алдымен есептесіп алайық, содан соң күле жатармыз, — деді бригадир.

	Музыкант топтың ішінен тағы да ызалы дауыс естілді:

	— Миша, сіз неменеге онымен тәжікелесіп тұрсыз! Басынан бір-ақ переміз де, әуенімізді ойнап береміз, бітті шаруа.

	— Жора, ұстамдырақ болсаңшы, сіз әлі өткендегі қылмысыңыздан толық ақталып шыққан жоқсыз ғой. Немесе, тағы да жүйкеңіз сыр бере бастады ма? — деген бригадирдің от шығарар сөзінен тұрғын қаймығып:

	— Жерлеу қанша тұрады? — деп қалды.

	— Қазіргі нарқы бойынша ғой?

	— Иә.

	— Әрбір музыкантқа бес рубльден.

	— Ал егер өлік болмаса ше?

	— Үш рубльден.

	— Жарайды, келістік. Ойнаңыздар. Тек менің құрметіме емес, Сигизмунд Лазаревич және оның Кишиневтағы қарындасының құрметіне.

	Бригадир «ойнаңдар!» деген белгі берді де, музыканттар әуендетіп, әндете жөнелді: «Мезгілсіз бізді кімге тастап барасың? Сен — анда, ал біз мұнда. Біз мұнда — ал сен анда»...

	Осы кезде біреулердің жылаған, шулаған дауыстары естілді де, үйден әлдекімнің денесін алып шықты.

	Бригадир көңілденіп: — Міне, біз күткен өлік те шықты.

	Тұрғын сасқалақтап: — М-мүм-кін еме-с-с, бұл... дәл қазір болса керек. Мынау менің көршім Сигизмунд Лазаревич қой... Оның бүгін туған күні еді...

	П. АСС.





ТҰЛҒА ҚАЛАЙША ҚАЛЫПТАСАДЫ?


	«Жапон психоаналиктиктері тұлғаның 5 жасқа дейін қалыптасатындығы жайында өз теорияларын ұсыныпты» дегенді бір газет жазыпты. Далбаса...

	Бір көзілдірікті жігіт институтты бітіреді де, қуанышын жуып та үлгереді. Жоғары білімі барлар қаптап кетті. Қалай дегенмен де диплом алу қуаныш, сондықтан оны жуу әдетке айналған.

	Әскери комиссариат та көзілдірікті жігіттің институт бітіргеніне қуанды. Бәлкім, көзілдірікті жігіттен бетер қуанған шығар. Сол үшін тартып та жіберді.

	Ал көзілдірікті жігіт болса мұңайып отыр. Институтында әскери кафедраның жоқтығынан, міне оны әскерге алып кеткелі отыр. Үш жастағы баласы да жоқ. Мүгедек болмағандықтан да, 27 жасқа толмағандықтан да бұған әскер әлемі бұйырып-ақ тұр. Көзілдірікті жігіттің мұңына әскериком болса қуанып-ақ тұр.

	— Әскерде бір түрлі қызықсыз секілді, — дейді ол шешесіне. — Ондағы адамдар дарақы, ал мен болсам, Рахманиновты тыңдап өскем, өзім ұзын шаш қойғанды ұнатамын.

	Бірақ бір ай өтісімен көзілдірікті жігітке классикалық әуенді емес, үлкен әскери барабанды тыңдауға тура келді. Екі айдан соң әскерге үйреніп қалған жігіт үйге хат жазуды қойды. Тағы бір айдан кейін көзілдірігін де тастады. Басына жастап жатқан жалғыз кітап жарғы еді, оны көзілдірікті жігіт (енді көзілдіріксіз жай жігіт) жаттап та үлгерген. Жарты жылда көзілдіріксіз жігіт темекіге әуестеніп, тамақ артынан кекіруді әдетке айналдырған. Өзгелерге тіл қатқанда балағаттауды үйренген.

	Мерзімі біткенімен, әскерде прапорщик болып тағы қалады. Бір сөзбен айтқанда, өз орнын табады. Бір күні оның ротасына бір жас жігіттерді алып келеді. Арасында Рахманинов дейтін бір көзілдірікті жігіт болады.

	— Рахманинов?! Бұл фамилияны бір жерден естіген сияқтымын, — деп ойланып қалды ол, — атаңа нәлет, қайдан естіп едім?

	Есіне түсіре алмады. Ал сендер жапон психоаналиктері деп болмайсындар. Теориялары дұрыс та шығар. Көзілдірікті жігіт балалық шағында жауынгерлермен ойнағанды ұнататын. Дәл сол тұста осындай тұлға қалыптасқан болар.

	П. НЕИЗВЕСТНЫЙ.





САНАСЫЗ САЛҒЫЛАСУ


	Дүкендегі арақ-шарап бөлімі. Жұмыс уақытындағы кезек. Дәнекерші киімін киген адам келіп килігеді.

	Дәнекерші сатушыға ақшасын ұсынып: — Нина, айырмасын бермей-ақ жібере салшы,— дейді.

	Кезек: — Бәлесін қарашы! Жібермеңдер, кезекке тұрсын!

	Дәнекерші: — Жолдастар, мен жұмыстан шұғыл келдім.

	Бірінші: — Сонда мен қайдан келдім екен?! Демалыс орнынан ба, жоқ әлде шипажайдан ба?!

	Екінші: — Жұмыстанмын дейді, бір өзі ғана жұмыс істейтіндей!

	Үшінші: — Мұндағылардың бәрі жұмыс істейді, арамтамақ арамызда жоқ.

	Дәнекерші: — Түсініңіздерші, маған мұнда тұруға болмайды. Құбыр жарылған, тез жету керек.

	Бірінші: — Құбыр дейді, менің ерітіндім қатып барады, сонда да тұрмын.

	Екінші: — Жарты сағат болды менің сүргішім дәл көше ортасында тұр. Қандай тығын болып тұрғанын білесің бе? Кезекке тұрмай алдыға қарай жармасып жатқан жоқпын ғой.

	Дәнекерші: — Айналайындар-ау, түсінсеңдерші, мен балқытып біріктіру аппаратын іске қосып кеттім. Кез келген уақытта жарылып кетуі мүмкін.

	Үшінші: — Енді қайтейін. Мен жоғары қысымды кабельді орда қалдырып кеттім. Жан-жағында адам өріп жүр. Абайсызда біреу тиіп қалса, не болатынын білесің бе?

	Төртінші: — Ал менің тақтам кранда ілініп тұр. 10 тонналықтың тросы үзіліп кетсеші?

	Дәнекерші: — Жігіттер, түсінем. Бірақ ұстам бір шаруалармен шығып кетіп еді. Қазір-ақ келіп қалуы мүмкін.

	Кезек: — Ұста болса қайтейін. Бәрімізде бастық бар. Босқа дауласып қайтеміз, тұр кезекке!

	Осы кезде дүкенге арнайы киім киінген жігіт жүгіріп келді.

	Жігіт дәнекершіге: — Вася, ұста келді.

	Дәнекерші: — Қазір, бөтелкені алып алайын.

	Жігіт: — Қажеті жоқ, ол алып келіпті...

	А. КУРЛЯНДСКИЙ, А. ХАЙТ.





РОМАН ЖАЗЫП, КИНО ТҮСІРЕР ОҚИҒА


	Олардың таныстығы роман немесе кинодағыдай болып еді. Оқиғаны баяндасам: кешқұрым мезгілде саябақтың тып-тыныш қуысында Раушан қолында саз сырнайы бар консерваториядан қайтып келе жатқан болатын. Раушан атақты сазгер Паганинидің жаңа ғана орындалған әуеніне балқып өзімен-өзі болып келе жатып, иығындағы сырнайының дыңғыр ете қалғанынан селт ете қалды. Сөйтсе, желке тұсында үш-төрт жігіт-желең жымысқы жүзбен жылмиып тұр. Өздері алқам-салқам, түрлерінен бұзақылар екені көзге бірден білінеді. Қарап тұрмай, Раушанның арқасындағы сырнайының бір ішегін тартып үзіп, тиісе бастады...

	Осы сәт, тура роман немесе кинодағыдай Мейрам да осы тұстан өтіп бара жатқан болатын. Мейрам болса жас кезінен карате, дзюдо мен тэквондо секілді ұрыс-керістің белді мүшесі болып, бүгінде сол жаттығуынан шығып келе жатқан беті еді.

	Мейрам мынандай жағдайда, қыз баланың үш-төрт бұзақының қорлық қоршауына тап келемін деп ойламаған. Әлсізге араша түсуді міндетім деп білетін Мейрам ана үш-төртеуге қойыңдар, жайымен тараңдар деп еді, құлақтарына қыстыратын түрі жоқ... Раушанның сырнайын жұлып алып жерге ұрып быт-шытын шығарып, біреуі бұған жұдырығын сермеп те үлгерді... Мейрам көз ілеспес жылдамдықпен қапталдай қоршаған үш-төртеуді әп-сәтте тәубелеріне келтіріп еді, олар тым-тырақай безіп жан сауғалады.

	Сөйтіп бұл оқиға тура роман-кинодағыдай аяқталып, Раушан құтқарушы Мейрамның бетінен сүйіп ризашылығын білдірді.

	Анығын айтсақ, бұл жердегі сырнайшы Раушан — жігіт-желең Раушанбек еді де, ал каратист Мейрам қыз бала Мейрамгүл болатын.

	Яғни, қыз бала қысылтаяңнан жігіт-желеңді құтқарған болып отыр.

	Сөйтіп, бір кеште роман мен киноға бергісіз оқиға болып, бұл оқиға желісімен роман жазылып, кино түсірілетіндей құбылыс болды.

	А. ИНИН.





ДИССЕРТАЦИЯ ДҮМПУІ


	— Лиза тәте, мені құттықтап қойсаңыз болады, тұрмысқа шыққалы жатырмын. Аты Саша, жасы 25-те, мен оны құлай жақсы көремін. Ол аспирант, диссертация жазып жатыр. Біз бақыттымыз. Бетіңізден сүйдім, Лена.

	* * *

	— Катя, бұл мен ғой Лена. Айыпқа бұйырма, біз бүгін келе алмаймыз. Білесің ғой, Саша диссертация жазып жатыр. Өзім ғана барғаным ыңғайсыз.

	* * *

	— Мама, бесікті ас үйге қоямыз. Жататын бөлмеде Сашка диссертациясын жазады, Димка болса жылап мазасын алады.

	* * *

	— Николай Семенович, бүгін жұмыстан кейін қала алмаймын. Баламды бала-бақшадан алуым керек, оның үстіне дүкендерге кіріп шығамын. Жолдасым дейсіз бе? Ой, оның тіптен қолы тимейді. Ол диссертация жазып жатыр.

	* * *

	— Кім екен? А, Мария Петровна, сізді танымадым. Әрине, ата-аналар жиналысына келем. Әкесі ме? Неге олай дейсіз, ол да баланың тәрбиесіне атсалысады. Оның тек уақыты жоқ, диссертация жазады емес пе.

	— Сен де айтады екенсің, Катя. Қайдағы кинофестиваль? Театрды айтпағанда, соңғы рет қашан киноға барғанымызды да білмейім. Онда Саша диссертация жазып, мен көңіл көтерем бе?

	* * *

	— Дима, үйге достарыңды алып келме деп қанша рет айттым. Әкең диссертация жазады, балаларың болса, тым қатты шулайды.

	* * *

	— Мама, бұл жылы да демалысымызда ешқайда бармаймыз. Неге екенін білесіз. Саша диссертациясын жазу үшін Мәскеуде қалуымыз керек.

	* * *

	— Айналайын балам, сенің әскерде қызмет етіп жүргеніңе куаныштымын. Бізге қам жеме, бәрі сол қалпында. Әкең диссертация жазып жүр, мен жұмыстамын.

	Әкең саған сәлем айтып жатыр.

	* * *

	— Саша, сенің 50-жылдық тойыңа шақырылатындардың тізімін жасадым. Генрих Львовичті шақырған дұрыс болар, сен оны оппоненттікке алғалы отыр емессің бе?

	* * *

	— Естідің бе? Жақсы адам еді. Диссертациясын бітіріп қалды деп естіп едім, аянышты-ақ...

	Г. ПРУСЛИН.





ӘЙЕЛДЕР «ӘЛДИІ»


	Валентина мен Марина есімді екі жас ана бала тағамдарын сататын дүкенде кезекте тұрып, әңгіме өрбітті:

	— Қалай, сенің Васяңның жүретін түрі бар ма? — деп тіл қатты Валентина.

	— Жоқ-а, — деді Марина маңғаз қалпы. — Төрт аяқтап талпынғаны болмаса, тұрып кетуі әлі ерте. Сенің Федяң қалай?

	— Е, біздікі екі аяғында тұрады, аз-аздап сүйеніш болса жүрген болады.

	— Ой, бәрекелді, бұл да болса артықшылық. Бір нәрсе дей ме?

	— Шатып-бұтып балдырлайды. Бірақ сөзінде мән-мағына жоқ, дегенмен онысына да шүкіршілік.

	— Бәрекелді, сенікі менікіне қарағанда ілгері озыпты.

	— Қам жеме, сенікі де көп өтпей біздікіндей болады әлі.

	— Үмітім бар. Васяң, былай, біреу-міреулерді тани ма?

	— Танығанда қандай. Мені, атасын, әжесін айнытпай таниды.

	— Сенікі анық азамат-ей! — деп Марина сөз соңында ағынан жарылды. — Былай болсақ, сенің күйеуің мен менің күйеуім түйдей құрдас. Кеше ғой, екеуі де бір-бірінен елу грамм қалып кетпей арақты бірдей сімірді... Ал ертесінде екеуі екі түрлі қалыпта ес жиып, етек жабатыны қызық...





ҚЫРЛЫ-СЫРЛЫ ҚЫЗМЕТ


	Милиция майоры Свердюк қарамағындағы қызметкерлерінің тірлігін тексермек болып, алдымен балалар бөлмесіне бас сұқты. Мұндағы лейтенант Иванов қолтығында құндақтаулы нәресте: «Ұйықтай қойшы балапан, тыныштығың керек бізге де...» деп әндетіп жүр екен:

	— Бұның қай қылығың? — деп майор лейтенанттан сыбырлай сұрады.

	— Тәрбие жұмысын қолға алып жатқаным ғой,— деп лейтенант міңгірлеген болды.

	— Кіммен? — деп бастығы қолындағы нәрестеге мойын бұрып еді:

	— Мына бүлдіршінмен, — деп қызметкері оның бетін ашып көрсетті.

	Майор бүлдіршінге іздеуде жүрген қылмыскерге тап келгендей үңіліп:

	— Не, тастап кетті ме? — деді.

	— Жо, жоқ. Шешесі әкеп берді. Түнімен ұйқы бермейді, үлкендерге қарап шаптырып та жібереді дейді.

	— Тізімге алып тіркедің бе?

	— Әлбетте. Бұның бірінші келуі... бұл бұндайдың алғашқысы емес.

	— Тып-тыныш, үнсіз жатыр ғой.

	— Өйтпегенде қайтсын. Тыныштық бермесең сені ана қатал режімдегі арнаулы балалар үйіне өткізем де жіберем деп ескерткен болатынмын.

	— Е, бәрекелді. Бізде осылай тыныштық болып, жұмыс жым-жылас жүріп жатқанға не жетсін, — деп майор бұл бөлмеден риза қалыпта шығып жүре берді.

	Майор кете сала бөлмедегі телефон шылдырлап еді, лейтенант бүлдіршінді бір қолымен қымтап ұстап, бос қолымен телефон тұтқасын көтеріп еді:

	— Әллөу, бұл лейтенант Иванов па? — деп қалды.

	— Е, иә. Бүгін де, ертең де босай алмаймын, өйткені ана байшыкеш Петровтың бесіктегі баласын қарауға алып, қосымша жұмыс есебінде нәпақа тауып отырған жайым бар... Ал сенбі, жексенбіде боспын, — деп трубканы орнына қойды да, ыңылдап ән-жырын айтып бөпені айналып толғанды...

	Е. МИКУНОВ





ТЕЛЕДИДАРДАҒЫ ТӘЛКЕК


	Петр Петрович Кукушкин теледидарын қоса қалып еді:

	— Апатқа ұшыраған ұшақта 267 адам болған... — деп қалды диктор.

	Кукушкин кідіртпей келесі каналды қосып еді, мұнда да:

	— Бұл көлік апатынан... — деп жатыр екен, жайсыз хабарлардан аза бойы қазақ бола қалатын Кукушкин ілезде үшінші каналды ауыстырып еді, мұнда да сөздің ыңғайы:

	— Тілсіз жау — өрттен қаза болғандар біраз... — төңірегінде екен.

	...Кукушкин «Қайда қоссаң да Қорқыттың көрі» болған хабарларға қапаланып келесісін қосып еді:

	— Қарулы қаныпезердің қолынан бала демей, шаға демей бақандай... — делінген қанқақсатар үнді естігісі келмей, әншейінде жаймашуақ ән-әуезді беріп жататын каналға қосып еді, мұнысы да:

	— Алып көпір жарылып... — деп сыңсып бергені...

	...Соңғысы: «Бұл жұқпалы аурудан мыңдаған адам көз жұмды» дегенінде Кукушкиннің дерті қозып, ыза-шудың екпінімен теледидарын балконнан лақтырды да жіберді...

	Балконнан бөлмесіне бес метр енгені сол, биіктен лақтырған теледидары жерге гүрс құлап жарылып, жалын ата шартылға ұласты.

	Кукушкин есеңгіреп сәл отырып есін жинап еді, құлағына көршінің теледидарының даусы естілді: «Белгілі бизнесменнің көлігі жарылып...» деп диктор сөзін Петр Петрович Кукушкин тұратын үйдің мекен-жайын айтудан бастады.

	А. МАКУНИ.





БАСТАРЫҢА БЕРСІН...


	(Әйел монологы)

	Күйінетінім, күйеуімнің бірден тастап кеткені... Тастағанда мені емес, ширек ғасыр ішіп келген арағын бірақ күнде тастап, талақ етті... Жыл басталғалы, жаңа жылда да, туған күнде де, өзінің кәсіби мерекесінде де татып алмады.

	Шынымды айтсам, бүйткен ішпейтін байы құрысын. Бұрынғысына үйренген басым, ішпейтін қалпы қытығыма тиіп болды... Милициядан да іздеп келіп: «Күйеуіңіздің күрт өзгергені күдік тудырады... Мүмкін ол басқа бір пәлекеттерге бой алдырған шығар» дейді. Негізі — ескертпей, себеп-салдарсыз ішуін күрт тыйғаны қинайды.

	Өткенде дүкеннен келе жатсам, аялдамада: «Әкел сөмкеңді көтерейін» дейді. Бұрын мұндайы жоқ еді, аялдамадағы елден ұялғаным-ай.

	Е, еркектің ішпегені жақсы екенін білеміз. Кілемді қағып әкеле қой десем, ләм-мимсіз көтере жөнеліп, жарты сағатта тап-тұйнақтай төсеп тастады. Бұрындары, еріне-керіле әкетіп, бірер сағаттан соң кілемді басқа біреу, бұны қиралаңдатып біреу әкеп тастаушы еді...

	Осы секілді біраз «теріс» қылықтарын біліп, неше түрлі ойға да қалып ойсырап жүрмін.

	Реті келгенде үнемі ішіп жүретін күйеу кей-кездері бір түрлі қылықтар да көрсете бастады.

	Алдымен істеген тамағыңды талғап ішетін болды. Бұрындары ғой, алдына не қойсаң, соны соғып алып, артынан темекісін түтіндетіп, рақат күйде қалғып-мүлгіп отыра беретін. Бұрын біреумен ішіп, міндетті түрде тілге келіп ерегесіп, ақыры жағаға жармасумен аяқталатын. Менімен де керілдесіп, ішкен күні үйде ырың-жырың болушы еді. Қазір үстел ұрып, үрей ұшырмақ түгіл, саусақ шошайтуын қойған. Бұрындары ілінісіп, өзімде ағыл-тегіл ағытылып, іш құсамды төгіп, бір түрлі жеңілдеп те қалушы едім.

	Қызығы: «Шашыңды түзетпейсің бе, бет-әлпетіңді күтімге алсаңшы» деген өнер шығарды. Сонда мен ай сайын шаштаразға барып, косметикалық салонға кіруім керек пе?! Тапқан екен әурешілікті! Бүйтетінім бар, несіне күйеуге тиіп едім!

	Қайсыбірін айтайын... Е, есіме түсті, қолына кітап ұстап көрмеген пақыр бір қалың кітапты бір жетіде күні-түні оқып тауысып, «тағы қандай кітап бар?» дегенін айтсаңшы. Өзім өз болғалы, күйеуге шыққалы «Мазай шал мен қояндар» атты кітапты оқимын деп түні бойы ұйықтай алмай дөңбекшіп, содан бері ол пәлекетке жоламаппын.

	Несін айтайын, оның осындай-осындай оспадарлығы жетіп артылатын болды. Қинайтыны, бұндай күйеуге дарақылықты — биязылыққа, алқам-салқамдылықты — жинақылыққа, шорт кетуді — ұстамдылыққа, әңгүр-дәңгүрлікті — сыпайылыққа, яғни осы сияқты қылық-қасиетті түбірінен өзгертуге тура келеді екен.

	Айтарым, әйелдер-ау бастарыңа берсін, сонда ғана менің «күйінішті» халімді түсінерсіңдер.

	С. КОНДРАТЬЕВ.





МЕН СИЯҚТЫ МЫҒЫМ БОЛЫҢДАР


	Шопырлар қашанда МАИ-дан үркеді де жүреді. Ал мен болсам кінәм бола тұрса да қорықпаймын. Бірде-бір инспектор тоқтатып:

	— Тәртіп бұзбасақ жүре алмаймыз-ә! — деп кергиді.

	— Қой, мүмкін емес! — деп бажырая қарадым.

	— Қызыл түс бағдаршамға зу ете түстіңіз!

	— Е, иә.

	— Яғни, тәртіп бұздыңыз.

	— Бұзған жоқпын, өйткені кей жағдайларда қызыл бағдаршамға да зу ете түсуге болады. Міне оның заң-ережесі, — деп бума қағаз пәпкімді аша бастап едім, ол бірден:

	— Қол тежегішіңіз істемейтін шығар? — деп жалтара қалды.

	— Істегенде қандай! Тартып қойсам, көлігім төрт тағандап жерге жабысады да қалады.

	— Терезені тұмшалап алыпсыз.

	— Тұмшалауға рұқсат қағазым мінеки.

	— Трубаңыздан көк түтін будақтайтын шығар,

	— деп ыржиғанда:

	— О не дегенің, одан шыққан ауамен тыныстауға да болады, — деп әзілдеген болдым.

	— Бет-әлпетіңіз быт-шыт, жанарыңыз шүңірейген, мүмкін тексеру трубкіме үрлеп жіберсеңіз.

	— Үрлейтін өз трубкім бар.

	— Біздікіне үрлейсіз!

	— Сіздікі бір реттік қана ма? — деп сыздана қалдым.

	— Жоқ-а, бір үрлетіп лақтырып тастайтын көп трубкі бізде қайдан болсын, — дегенінде:

	— Көпшілік үрлейтін трубканы ауызыма алмаймын, — дедім.

	— Биылға техбақылаудан өтіп пе едіңіз?

	— Жылың не, он жылға бірақ алғанмын.

	— Көлігіңіз жуылмағалы нешеме күндер болған?

	— Түсі сондай.

	— Қалайша?

	— Міне жазылған, — деп қалың папкімді тағы ақтара беріп едім, жалықтау деймін:

	— Сіздің негізгі құжаттарыңызды тексеруге бола ма? — деді де, папкінің бетіндегі қызмет куәлігімді алып оқып, бетіне қан жүгіре, қипалақтап:

	— Кешіріңіз... сәттілік тілеймін, — деп қала берді.

	Сол оқиға солай аяқталған. Айтарым, МАИ инспекторынан қорқа бермеңдер, қашанда мен сияқты мығым болыңдар. Ағалық ақыл айтушы — қалалық МАИ-дың бастығы, генерал-майор Александр Омут.

	А. ОМУТ





АЙЛАСЫН АСЫРТҚАН АЙЛЫҚ


	Қылмыстық жазасын өтеп бостандыққа шыққан пенде мына еркін дүниеде жұмыс таба алмай біраз сенделіп жүрді де, бір есінен кемістігі барлар ауруханасына шопыр керек екен, соған орналасып көңілі жай тапты.

	Ай істеп, айлық алатын күні бұған бастығы: «Арғы беттегі ауруханадағы бір топ есі кеткендерді біздікіне жеткіз де, айлығыңды ала бер» деп бұйырды.

	Теміртордың құрсауында көп жыл қамалған пендеге «айлық» деген сөз — әкесі тіріліп келгендей әсер етті.

	Есі кеткендерді автобусына тиеп алып келе жатып, «сырахана» атты сырлы сөз сезімін селт еткізді де, неде болса деп, есі кеткендердің есігін мықтап жауып, алар алғашқы айлығымның «бәрекелдісі» болсын деп, сыраханаға тұмсық сұқты.

	Екі-үш саптыаяқ сыра сіміріп көлігіне оралса, мәссаған, автобусының есігі айқара ашық, ішіндегі есі кеткендер зым-зия...

	Бұл есеңгіреп біраз отырды да, жұмысына ауыстырар адамдарын апармаса айлығы бұйырмасын сезіп, тез ес жиып, ақылға келіп, адам қарақұрым бір аялдамаға келді де көпшілікке:

	— Мініңіздер, барар жерлеріңізге апара қояйын... — деді.

	— Көп аласыз ба? — дегендерге:

	— Автобустың құны өзгермейді, — деп топырлата мінгізіп алды да, есікті ашылмастай етіп бекітіп, ай-шай, айқай-шуға құлақ аспай тоқтаусыз ызғытып, өзі қызмет істейтін жындыхананың дарбазасына сүңгіп бірақ тоқтады... Тоқтаған бетте қабылдап алушы қасқаларға: «Бұлар бұрынғылардан өтіп кеткендер екен, жол-жөнекей миымды ашытты. Дегендеріне тіптен таскерең болып, тездетіп палаталарына қамаған жөн!..» деді де, өзі көп жылғы көрмеген алғашқы айлығын алуға асықты...





КІШКЕНТАЙ ҚЫЗДАРҒА АРНАЛҒАН ЕРТЕГІ


	Менің неліктен кеш тұрмыс құрғаным жайында жиі сұрайды. Мектеп кезіндегі құрбыларым он жыл бойы маған арнап жазылған хаттарды жеткізіп тұратын. Ал мектепті бітіре салысымен сол жігіттерге өздері-ақ жабыса кетті. Бірақ мен ондай емес едім. Құрдастарым менің көңілімнен шықпайтын. Ол кезде мен киноға құштар едім, сүйікті актерларымның суреттерін жинайтынмын. Болашақ жарыма деген талаптарым мынандай еді: сұңғақ бойлы, сымбатты, ақыл иесі де, тапқыр, дарынды, болашағы зор, өткені құпия... Иә...Міндетті түрде стерео-магнитофоны, көгілдір кафельді ваннасы болуы тиіс. Бір қолымен машина айдап, бір қолымен музыканы қосып, темекімді тұтатып берсе... Жасы отыз бен жетпіс аралығындағы жас жігіт болуын қаладым.

	Сонымен, ақыры не болғанын білсеңіз. Жеттім-ау оған! Дәл өзім суреттегендей! Әсіресе, тапқырлығында шек болмады. Үйді «хата», машинені «тачка» деп, мені «ақымақ» деп атады. Оған ғашық болдым да қалдым. Оның стерео-аппаратурасын айтсаңызшы! Мәскеу түбіндегі үйінде бар даусын қосқанда, Курил аралдарының сейсмографтары цунамиді болжайтын.

	Өзі мен қалағандай жұмбақ адам еді. Жоғарғы кітап сөрелерінде жеке куәліктердің небір түрі жататын. Ол әрі халықаралық деңгейдегі спорт шебері, әрі үшінші топ мүгедегі болды. Бұл қай жерде кімге не берілетініне, кезекте кімді өткізетініне байланысты еді. Петрымның кім болып жұмыс істейтінін қайдам, әйтеуір ақшаны жақсы табатын. Енді, міне жеті жылға бір-ақ кетті. Еркектер төлеген жерде, әйелдер жазасын алады деп дұрыс айтқан. Содан кейін өзіме-өзім әрең келдім. Петрдің арқасында «тапқыр, сымбатты, өткені бұлыңғыр» деген қасиеттер идеал тізімінен біржолға түсіп қалды. «Сұңғақ бойлы, ақылды, дарынды, болашағы зор» деген нәрселер қалды. Есім кірді ме, әйтеуір, үй, көлік, ит туралы армандауды қойдым...Сәби сүйгім келді...

	Институтты бітірер жылы тобымыздың үздік студенті маған сөз айтқандай болды. Кемеңгер еді! Өзі айтпағанда, оның кемеңгерлігі мойындалмас та еді.

	«Менің диплом жұмысымның қалай аталатынын білесің бе?» — деп сұрады бірде. «Дарья» ұнтағымен кір жуған кездегі квазидискретті континуумның абляциялық адсорбендер құрамы». Мұны естісімен оған бірден ғашық болып қалдым. Оһ, әйелдерді айтсаңызшы, ер адамның бір титтей жері ұнаса, бітті, оған үлкен үміт артады. Оның үстіне әлгі жігіт маған:

	— Наташа, сен мәскеуліксің. Үйленейік! — деді. Қуанышымды көрсеңіз, оны анаммен таныстырмақ ойда үйге шақырдым. Торт пісіріп, шаштаразға бардым. Көршімнің қорынан сирек кездесетін кітаптарды алып, оларды сөрелерге тізіп қойдым. Бөлмеміздің адам басына алты метрден келетінін көріп, бұл үйге бәрібір де тіркеле алмайтынын ол бірден аңғарды... Бұл жолы мен жылаған жоқпын. Сәндеген шашымды кранның астына жуып, кітаптарды қайтардым. Тортты өзім жедім де, әдеттегідей өзімнің идеал тізімімнен «зор болашағы бар, дарындыны» сызып тастадым. «Сұңғақ бойлы, сымбаттым» қалды...

	Спортсмен болып шықты. Мен де оны кездестіргенде біраз тәжірибе жинап үлгергем.

	— Жоқ, алдымен үйленейік, некемізді тіркетейік, — дедім.

	— Ертең жиынға кетем. Сондықтан бүгін үйленейік, ал келісімен некемізді тіркетеміз, — деп ұсыныс айтты. Сөйтіп, ұшты-күйлі жоқ болды.

	Құрбыларым: «Наташ, сонда қалай болғаны? Бірінші Петр болды, екінші Николай, үшінші Александр...» Есік алдында отыратын кемпір-қолаң: «Баланы қайдан тапты екен?», — деп, мені жүргіш атағаны...

	Қайдан табады екем? Құтан алып келді. Қазіргі кезде еркектердің көбі құтан қызметіне кіріскен!

	Мұның бәріне кім кінәлі? Менің идеалым қазіргі кинолардың кесірінен қалыптасқан. Өмірдің кино болмағаны ғой, сонда? Әлде мектептің бізге ескі-құсқыны жинатқызып, қорытынды жасауды үйреткенінен бе? Міне, енді өзім де өткенді жиыстырып, қорытып отырмын...

	Олям жүре бастаған кезде, саябақтың ішіндегі ойын құмында Андрейді кездестірдім. Отыз жыл бұрын дәл осы құмның ішінде ойнаушы едік. Бір балабақшаға баратынбыз. Ол кезде мен оған ұнайтынмын. Жаңа күрегімен басымнан екі рет сипағаны бар еді. Ол да кішкентай баламен қалыпты, бірінші әйелінен...

	Қысқасы, үш айдан кейін, үстел басындағы қонақтар бізге «Аіцы!» деп айқайлады. Шыдай алмадым. Ағыл-тегіл кеп жыладым. Неге дейсіз бе? Орнымнан тұра беріп, оған қарағанымда, оның бойынан барлық қасиеттерді көрдім. Сұңғақ бойлы, сымбатты, ақылды да тапқыр...Ең бастысы, болашағымыз алда еді!

	Біз де кішкентайлы болдық. Тағы екі балаға қарау оңайға түспеді. Ондай кездері мен көмекке Андрейді шақырам.

	— Жүгір, тез! Сенің-менің біздікілерді соғып жатыр!

	Жақында Оляма ұйықтар алдында ертегі оқыдым. Ақымақ Иванушка жайында. Қызым болса: «Мама, сен де қызық екенсің, қайдағы ақымақтар туралы ертегі айтып. Оданша маған бір ханзада туралы ертегі айтшы!» — деді.

	— Қандай ханзада? — деп сұрадым.

	— Сұңғақ бойлы, сымбатты, ақылды да тапқыр. Гитараның құлағында ойнап, соңғы үлгідегі «банан» шалбарын киетін... Басында тәжі, аяғында кроссовкиі болсын! Тәжінде «Адидас» деген жазуы болсын.

	Ойланып қалдым. Қандай ертегі айтсам екен? Мүмкін былай бастармын...

	«Жеті қырдың астында бір ханша өмір сүріпті. Мектептегі барлық ханзадалар оған ғашықтық хат жазыпты. Бірақ оларды ханша менсінбепті...» Иә, дәл осылай бастаймын. Ар жағын бірдеме етіп құрастырармын. Ең бастысы, оның өмірлік идеалы менікіндей болып қалыптаспаса болғаны. Мені түсінбейді-ау деп қорқам. Кезінде менің де мамам осындай ертегі айтып еді.

	М. ЗАДОРНОВ





МЫҒЫМ ОРЫННАН ХАБАРЛАСУ


	Алло, Люся, сәлеметсің бе! Бұл мен ғой! Қайдан телефон соғып тұрсың дейсің бе?.. Постыдан. Жоқ, Люся. МАИ постысынан емес. Мәшинемнің ұрланғанына жарты жыл болғанын білесің ғой. Жоғарғы посттан, жоғарғы шеннен. Мені кеше президент етіп сайлады. Мен бе ақымақ?! Халық?

	Не істеп отырсың дейсің бе? Отырмын да. Жо-жоқ түрмеде емес. Түрмеде баяғы адам отыр. Маған дейін осында отырған...

	Айналамда не бар? Жиырмаға жуық телефон, Люся. Тағы да ма? Шабадан бір. Басқыштары бар. Қандай басқыш дейсің бе? Білмеймін, Люся. Әр-бір басқыштың жанында жазулары бар. Қазір оқиын... Тыңда: «Америка», «Еуропа». Арнайы бір байланыстың түрі болар. Мынаны бассаң, Америкамен байланысасың, мынаны бассаң, Еуропамен. Жоқ, Люся, бұларға тиген жоқпын. Ой, Люся көмекшім келіп тұр. Мен саған кейінірек хабарласайын.

	Люся, бұл мен ғой. Не болғанын білсең ғой? Басқыштарды айтам... Анау ше? Шабаданның үстіндегілерді айтам... Олар ядерлі басқыштар екен. Мен болсам, баса жаздадым. Люся, мені шақырып жатыр. Кешір. Қайдасы несі? Ант қабылдауға. Сосын хабарласармын.

	Люся, бұл тағы менмін. Антты ма? Әрине қабылдадым... Оны қабылдап қана қоймадым. Қанша дейсің бе? Білмедім, санамадым. Басқа не болды дейсің бе? Коньяк, виски, шампан. Жоқ, мен саумын. Люся, мен жәшік-жәшікпен қабылдадым. Жоқ, ішкенді айтпаймын, сыйлықтарды айтам. Люся, кешір. Хатшы қыз келіп қалды. Үстіне не киген дейсің бе? Ештеме кимеген. Жо-жоқ, түсінбедің. Көзге түсерліктей ештеме кимеген. Туфли, шұлық. Жоқ, көйлегі де бар. Аты кім дейсің бе? Қазір сұрайын. Аты — Моника екен. Жоқ, Левинский емес, бірақ ұқсас... Не істеп отыр дейсің бе? Тізерлеп отыр. Жоқ, менің алдымда емес, кілемнің үстінде. Қайда дейсің бе? Міне, жанымда. Люся, о не дегенің? Ол тізерлеп, сынықтарды жинап жүр. Қандай сынықтар? Мен абайсызда құмыраны түсіріп алдым. Ішінде суы болған. Ой, Люся, кешіріп қой. Маған бұйрықты әкеп тұр. Қандай Бұйрық? Қол қоюға. Мен кейінірек хабарласам.

	Алло, Люся, мен ғой. Бұйрық? Иә, қол қойдым. Бағаларға қатысты... Көтеру не түсіру... Білмей-мін, көре жатармыз. Сосын не істедің дейсің бе? Сүйістім. Жоға, хатшы қызбен емес. Елшілермен! Жоқ, арасында әйелдер болмады. Тек еркектер. Люся, беттен сүйдік. Жоқ, мұртымен ешкім қытықтаған жоқ. Ол хаттама бойынша. Неге сенбейсің? Жылама, жылама! Білесің ғой, сенен басқа ешкімім жоқ. Жоқ, жиырмасыншы емес, ең алғашқымсың. Қойма, тұтқаны қойма, Люся!

	Алло, алло...Люся, бұл тағы да мен. Қайдан телефон соғып тұрмын дейсің бе? Сенің үйіңнен. Жалғыз өзіммін. Күзетшілерім неге жоқ?... Мен қызметтен босатылуымды сұрадым. Сен үшін, Люся. Неге ақымақпын? Кремльде тұрғың келіп пе еді? Неге ертерек айтпадың? Ой, Люся, маған келіп тұр. Неге түрмеге дейсің? Жоқ, менің өтінішімді қабылдамапты. Кім дейсің бе? Халық! Мерзіміңді өтемегенше жібермейміз дейді. Не дедің? Бақыттысың ба? Мен де, Люся. Жарайды, үйде күтем сені. Қайдасы қалай? Кремльде... Мен де сүйдім. Ой, Люся, кешір, мені тікұшақ күтіп тұр. Мен саған кейін хабарласам.

	А. МАКУНИ





АДАЛҒА КІМДЕ БОЛСА ЖАҚ


	Бірде жылдамдықты үдетіп 110-мен ұшып келе жатқанмын. Алдымнан инспектор шыға келді. Бірақ тоқтатпады. Мен аң-таңмын. Неге тоқтатпады? Бұрылдым да кері бағытта 120-мен айдадым кеп. Міз бақпады. Себебін білуге деген құмарым артып барады. Ережелер өзгерген бе? Постқа келдім.

	— Жол қозғалысы инспекциясының бас инспекторы сержант Веревко, — деп өзін таныстырды. Бір түрлі қызарақтап, бір нәрседен қысылғандай болды. Пошымына қарасам, шынымен-ақ өзгелердікіндей емес, арықша келген, боп-боз.

	— Қызмет қалай? — деп сұрадым.

	— Қайдағы қызмет! Тұрғаныма жарты күн болды. Біреуін де ұстамадым. Ереже бұзып жатқандар жоқ. Құрып қалғандай, — деп жерге түкіріп қалды.

	— Өзің неге оқтайсың?

	— Оны үкіметтен сұрау керек. Жалақысы аз. Уақтылы емес. Әйелім, үш балам бар дегендей...

	Сол көзінен жас тамшылады. Мен оған ымдап:

	— Басқаша ақша табудың жолы жоқ па? — дедім.

	— Жоқ, о не дегеніңіз. Мен ондайға бара алмаймын. Ұялам...

	— Мынандай түріңмен қалайша бұл қызметте жүрсің? Саған басқа жұмыс іздестіру керек... Ал мені неге тоқтатпадың? — деп сұрадым.

	— Себеп болмады.

	Родарын тексердік. Бұзылған екен. Постышы қатты қынжылды.

	— Қалай болғаны? Енді жоспарды да орындай алмаймын. Басшылық ұрсатын болды...

	Аяп кеттім.

	— Түскі тамағыңды іштің бе?

	— Жоқ, таңнан нәр татпадым.

	— Ендеше таяқшаңды таста, тамақтанып алайық.

	Жолға деп алып шыққан барымды алдына жайып салдым. Кешеден қалған бөтелкемді қоса алып шықтым. Іштік. Жедік. Ашқарынға ішкеннен бе, әйтеуір әлсіреп қалды.

	— Сен тынығып ал. Мен бақылап келейін.

	Фуражкасын, жолақ таяқшасын, белдігін алдым. Жолыққан машинені тоқтаттым. Өзімді таныстырдым:

	— Жол қозғалысы испекциясы бас инспекторының көмекшісі сержант Могильный. Айналайын, айыппұлыңды төле!

	Не үшін деп сұраған да жоқ. Төледі.

	Қатқылдау үнмен:

	— Арақ, азық-түлік, темекің бар ма?

	— Бәрі де бар. Жай ма?

	— Соңымнан еріңіз, —деп бұйырдым.

	Үшеуміз отырып, іштік, жедік. Сержант мас бола бастады. Әріптесіме:

	— Сен мұнда отырып, оған қарай тұр. Ал мен бақылап келейін, — дедім.

	Бардым. 500 рубль жинадым. Қайтып келдім.

	— Ал енді сен барып кел, — дедім мана тоқтағанға.

	Ол да барды. Табысын алып келді. Сөйтіп ағайыншылықпен үшке бөліп алдық. Сержантты оятпадық. Қару қорабына 400 рубльді салдық та, былай деп жазып кеттік: «Қонақжайлығыпызға рахмет! Ертең тағы келеміз. Вася, Коля.».

	Онда тұрған не бар? Адал адамға көмектесу керек қой!

	А. АБРАМОВ





ӨЗІМІЗДІҢ АДАМДАР


	Жолдастар, біздің еліміз не боп барады? Еліміз түбегейлі өзгеріске ұшырап жатыр. Осыған орай, адамдардың көбі артық болып қалуы мүмкін. Елімізде түрлі алаяқтар, арамтамақ, жатып ішерлер. Оларға не шара қолдану керек? Әрине, үйреніп қалған орындарынан алып тастауға болады. Онда, олар тәнімізге басқа жағынан кіріп, қайтадан еңбекші халықтың қанын соратыны кәміл. Халық шаруашылығын тоқырауға ұшырату ісіндегі олардың жинақтаған бай тәжірибесін қалайша қолданса болады? Өз басым олардың бәрін империализммен күреске жұмсау қажет деген ұсыныс айтар едім.

	Түсіндірейін. Ең алдымен жоғарыда аталған адамдардың екі жүзін жинап, оларға шет тілін үйрету керек. Осы қажеті шамалы адамдардан құралған әскери отрядты жабайы батыстағы бір қалаға апарып тастаймыз.

	Бөтен жаққа тез-ақ үйреніскен олар қажетті адамдармен қажетті байланыстар орнатады. Мұндай іс олардың қолынан келеді. Капиталистік шаруашылықтың барлық салаларымен айналысып та кетеді.

	Күндердің күнінде олардан шыққан миллионер, қанаушы капиталист жақсы киіну үшін бір дүкенге кіріп келеді. Олардың тігін өндірісінде үнемделген материалдардан өзіміздің адамымыз тіккен костюмді дүкендегі адамымыз үстіне киіп тұрады. Миллионер айнадан өзін көріп, төбе шашы тік тұрады. Жарты бетін алатын тік жағалы, қиғаш сызықты түсі жасыл пиджак. «Комбайиер арманына» тән тракторлар бейнеленген жейде. Қысқасы бұл киіммен тек цирк сахнасында «Жындыханадан сәлем!» деп жүгіріп шығуға болады.

	Сондықтан ол ентігін басу үшін кинотеатрға кіреді. Ал онда біздің адамдарымыз әзірлеген филым жүріп жатады. Шойын темірді өндіру жайында. Миллионер таксиге қарай ұмтылады. Барлық такси паркке кеткен. Біздің адамдарымыз бұны да реттеп қойған. Миллионердің өз көлігінің жүрмей қалғанына көп болды. Оған себепші біздің жігіттеріміздің көліксервисі. «Мерседесінің» бір есігі жабылмайтын... Апта салып келсе, есігі жабылады екен. Бірақ басқа үш есігі мүлдем жоқ. Миллионер шу шығарады. Бір айдан кейін келсе, барлық есіктері түгел, машина жүріп тұр, тек дөңнен төменге қарай итеру керек. Қысқасы жарты жылдан соң жүк тасығыш машиненің дөңгелектері салынған, «Запорожец» қозғалтқышы орнатылған, қалғанының бәрі мүгедектерге арналған арбаның жабдықтарымен жабдықталған судай жаңа «мерседесін» қайтып алады.

	Қаны қайнаған миллионер сотқа қарай жүгіреді. Онда да біздің бюрократымыз жұмыс орыннан анықтама, Бермуд үшбұрышынан қолдау хат, өтініш, екі сұрақтама, үш мінездеме мен профиль, фас, отырып, тұрып түскен төрт фото-суретін талап етеді.

	Миллионер өзін нашар сезініп, емханаға қарай бет алады. Тіркеуде алдына ала бір айға жазылғандардың кезегі тұр. Флюорографиясыз ешкімді қабылдамайды, ал флюорография біржолға жабылған. Әйтеуір бір аптадан кейін ұрыс-керіспен учаскелік дәрігеріне жетеді. Оған тегіс табан деген диагноз қояды. Көрші емханада күнделікті анализ тапсыру қажеттігімен үш күндік бюллетень береді. Енді миллионеріміз адам арқылы адамды қанауды емес, қалайша мына қалың орманда аман қалуын ойлайды.

	Көрдіңіз бе, ақылмен әрекет етсек кез келген арамтамақ диірменімізге су құюға жарайтыны анық.

	Л. ИЗМАИЛОВ





ЕСКЕРТКІШ


	19 да 13 үйінің жанынан қанша рет өткенімді білсеңіз. Ол үйде менің қалыңдығым тұратын. Әрине, маған тұрмысқа шыққанға дейін. Обал болды өзіне. Аяғаныма кешірім өтінем. Жалғастырайын. Бетховен көшесінің бойындағы жаңағы үйде ешқашан да ескерткіштерді жасайтын фирма болған емес. Міне қараңыз! Жазу іліп қойыпты: «Кез келген ескеркіш түрлерін жасау. «Монумент» фирмасы сіздерге қуаныш сыйлайды!» Хабарландыруды оқи салысымен, фирмаға төбеден түскендей топ ете қалдым. Фирманың жолы болмайтын болды. Мен өзіме ескерткіш дайындап қоюыма құқым бар шығар.

	— Сәлеметсіз бе? Мен ескерткішке тапсырыс бере алам ба?

	— Сізге қандайы керек?

	— Маған әдемісі керек.

	— Сізге мәрмәрдан ба, әлде мәрмәр ұнтағынан ба?

	— Маған ең сапалы граниттен.

	— Ескерткішке кімнің атын жазамыз?

	— Қысықкөз Александр Алексеевич.

	Мен өзімнің фамилиямнан еш ұялмаймын. Өте сирек кездесетін әдемі фамилия. Философиялық тұрғыдан алып қарағанда. Ал атым мен тегім оңып тұрған жоқ. Сонда да шыдап жүрмін.

	— Туған мен өлген жылын қалай деп көрсетеміз?

	— Міне, туған күні, туған айы мен туған жылы, — деп, қағазды ұсындым, — өлген күніне орын қалдыра салыңыз. Кейін қосармыз.

	— Суретін бірге береміз бе? Фотосуретіңіз өзіңізбен бе?

	— Тек 3#4. Мінекиіңіз.

	— Кәнеки, мынау сіздің суретіңіз ғой.

	— Енді сіз Софи Лореннің суретін көрем деп пе едіңіз?

	— Бірақ сіз әлі тірі емессіз бе?

	— Тірі бола тұра өзіме ескерткіш жасата алмаймын ба? Төлемін берем, әрине.

	Тапсырысымды қабылдап, бір аптадан соң ескерткішім дайын болды. Оны есік алдына жеткізіп салды.

	— Ескерткіш иесі, сені қайда орналастырайық? — деп жұмысшылар сұрады.

	— Алып келген тұсқа орнатыңдар, — деп бұйырдым да, бір бөтелке арақтарын қолдарына ұстаттым.

	Алғашқыда маскүнемдер мен көздері нашар көретіндер ескерткішке сүріне берді. Егоровна әжей қайта-қайта наразылығын білдірді. Фима ағай оны ішімдікке айырбастамақшы болды. Ескеркіштің ашылуына орай шақырмағаным үшін мэр де ренішін білдірді. Лента кесіп, тұсаукесерлерде тамақ ішкенді мэрлер әсте ұнатады. Губернатор болса, әдеп полициясын маған айдап салды: тірі бола тұра өзіне ескерткіш орнатқан не деген сұмдық! Ал меніңше жақсы адамға көзі тірісінде ескерткіш орнатқан артықтық етпейді. Өзімді айтып тұрғаным ғой.

	Уақыт өте келе ескерткішке көз үйрене бастады. Ғашықтар менің төңірегімде бірін-бірі кездесуге шақырысты. Отау құрғандар маған гүл қойысты. Пионерлер мен скауттар бұл гүлдерді базарларда өткізу құқығына ие болуға таласты. Фима ағай менен күнделікті пайда тапты: арақ, виски, сакэ. Егоровна тынышталды. Бірақ менің үстіме жан-жақтан туристер келіп тамашалайтындай кетпейтін бояқпен бір сөз жазды. Туризм қала қазынасының молаюына едәуір септігін тигізді. Осыған орай мэр екі айдың ішінде қырық килограмм жинап үлгерді. Ал губернатордың рейтингі артып, ең жоғарғы шенге үміткер болды. Ескерткішті мемлекеттің қорғауына алып, оның жанына құрметті қарауыл орнатты.

	Көбі менің ескерткішімнен пайда түсірді, мен өз мүддемде қалдым. Бірақ кейде қарауыл маған жұдырық көрсетеді. Мені оған бір адымға жақындатпайды. Бандылар тобы мені аяқ-асты байи түскен екен деп маған сұрақтарды үсті-үстіне жаудырды. Ең сорақысы, ескеркіштің фамилиясын ұрладың деп халық маған ұрлықшы, плагиат деген жала жапты. Мені тіпті сол үшін соттады да. Сот мені граниттен фамилияны ұрламаған, бірақ Қысықкөз фамилиясын ауыстырсын деген шешім қабылдайды. Енді мен Марқұммын. Қысықкөз едім, Марқұмға айналдым. Бәз-біреулер өліксің деп айқайлайтын, енді мен онымен келісе кетем.

	Қазір мен «Марқұм Александр Алексеевичтің балалық және бозбалалық шағы» деген мүсіндік триптихты ойластырып жүрмін. «Монумент» фирмасымен келісім шарт жасасып қойдық. Маған триптихты бронзыдан құюды ұсынды, бірақ оған келісімімді бермей отырмын, себебі түсті металды мемлекетіміз қорғауға алмайды.

	А. КОСТЮШИН





БӘРІ ДЕ ӨЗГЕРДІ


	Ертеңгісін айнаға қарап, өзімді-өзім танымадым. Қорқып кеттім. Жаныма тағы біреуді жайғастырды ма деп ойладым.

	Бүгінде айналамыздың бәрі танымастай өзгерді. Мәселен, бізді алайық, әлі күнге дейін дәрігерге «Дәрігер, мен қаншалықты өмір сүремін?» деген сұрақты қоямыз. Дәрігердің жалақысыз отырғанына жарты жыл болды, өзінің қалайша тіршілік ететінін білмей отыр. Медбике қалайда бір тірлік қылайын деп емханада кафе ашты: Біріншіге — В дәруменді укол, екіншіге глюкоза тамызу. Одан:

	— Қарындас, ыстықтай бір нәрсеңіз бар ма? — деп сұрағандарға:

	— Грелка, — деп жауап қайтарады. Айналаның бәрі өзгерген. Тіпті әскердегі қызмет те. Кезінде:

	— Кеңес одағына қызмет етемін! — деуші еді. Ал қазір: «Отанға қызмет етем!» деп, нақты қай Отан екенін атамайды. Әскер қоймаларының жарылып жатқанына, кемелердің суға батып жатқанына қарағанда, кімнің кімге қызмет ететінін аңғару қиын емес.

	Жақында мені автоинспектор тоқтатты:

	— Сізден жүз рубль.

	— Не үшін? Мен ереже бұзған жоқпын!

	— Сен еш ережені бұзбасаң, менің мұнда қажетім не?

	Қазір бәрі өзгерді. Кезінде футболды құмарлықпен ойнаушы едік, бүгінде нан табу үшін ойнайтын болдық. Қақпаға тигізбей ұрсаң — жүз рубль, қақпадан жоғары тепсең — жүз елу, гол соқсаң — екі жүз, өзгелердің қақпасына тисең — үш жүз.

	Бүгінде бір еркек екіншісінен: «Сен кімді қалайсың, қызды ма әлде ұлды ма» деп сұраса, әйелі босанғалы жатыр деген сөз емес, олардың өмірлік бағытының ауытқуын білдіреді.

	Кезінде доллар табылған адамдарды түрмеге отырғызушы еді, бүгінде доллар үшін өзіңді кез-келген түрмеден шығарып алады, тіпті сол түрмені сатып алуды ұсынады.

	Кезінде қыздар жағалауда суға түсетін киіммен күнге қыздырынушы еді, бүгінде олардың киімдері — татуировкалары. Иықтарында розаның суреті, ішінде бұтаның суреті, кеуделерінде телефон нөмірі мен «Дәл қазір телефон соғыңыз. Түнге қарай арзанырақ» деген жазулары бар.

	Естеріңізде ме, кезінде Ванька Жуков атасына былай деп хат жазатын: «Мені бұл жерден алып кет...» деп. Ал қазір ата түгіл, ауыл да атымен жоқ. Сондықтан да Ванька Жуков АҚШ президентіне «Мені бұл жерден алып кет...» деп хат жазады. Ал бізді өз құзырларына алғысы келетіндер біздің өміріміз секілді олардың да өмірі түбегейлі өзгеріп кете ме деп қорқады.

	Л. ФРАНЦУЗОВ





ДҰРЫС ТҰЖЫРЫМ ЖАСАЙ БІЛУ КЕРЕК


	Екі апта бұрын көшеде келе жатқанмын: күн ыстық, қапырық. Есінегенім сол еді, дәл жаныма кірпіш гүрс ете түсті.

	Осының алдында ғана не үшін өмір сүретінімді бір секунд болса да ойлағаным дұрыс екен. Неге ойладым екен?

	Тұжырым: кімде-кім не үшін өмірге келгенін ойласа, сол адам көбірек өмір сүреді.

	Келесі күні көшенің арғы бетімен келе жатып... құрылысы жоқ. Құрылыс жоқ жерде қандай әсем десеңізші! Аузымды ашып есінедім. Жанымнан кірпіш гүрс ете түсті. Күл-талқаны шықты. Осының алдында ғана әйелге қараймын деп, шалынғаным жақсы болған.

	Тұжырым: үйленсең де, үйленбесең де қыз-қырқынға көбірек қара, өмірің ұзарады.

	Келесі күні сақтықпен жүргіншілер жүретін жақпен жүрдім, бұрылыстан жап-жаңа «БМВ» шыға келді. Жылдамдығы сағатына 140 километр. Көлеңкеге қарай жүрді. Мен де солай қарай бет алдым. Есінеп қалып едім, ол тежеуішін басты. Шыға бергенде кірпіш оған қарай... масқара, алдыңғы терезесіне гүрс ете түсті.

	Тұжырым: кірпіш түгіл кірпіш те шетел көліктерін қалайды. Келесі күні қаладан тысқары жерде, ешбір шетел маркасындағы машиналар жүрмейтін жерде, егінжайда келе жатқам. Таза ауа! Ғажап көрініс! Көбелек, қоңыз, өрмекші! Бәрі де сәнденіп алған. Аузымды ашып есіней берейін деп едім, екі кірпіш гүрс ете қалды. Тарс! Гүрс! Төрт кірпіш.

	Тұжырым: дала кірпіштері топтанып жүреді, адамдардан қорықпайды.

	Ертеңгісін жәндіктердің өзі ұйқыда жатқанда, аяқ баспайтын бір ну орманға келдім. Отырып, енді газет оқи берейін деп едім, мұрнымның ұшында бір нәрсе шиқ ете қалды. Гүлдің тозаңы ма, өрмекші ауы ма? Жоқ торғай шиқ етті ме? Жоқ. Аяқ жағымда еш нәрсе жоқ сияқты еді, қарасам кірпіш іспеттес бір метеорит жатқаны.

	Оның алдында кішкене көңілімнің ауып кеткені қандай жақсы болған. Тышқан шиқылдап: «Шиқ». Біреу менен: «Ай, Толя, сен мұнда неғып келдің? Бұл саған кітапхана ма?» — деді.

	Солай деген сияқты болды. Бұрылып газетке көз тастадым. Маған өзімнің портретім бажырайып қарап тұр. Бірақ онда бұл банк қызметкерін қанша күннен бері өлтіре алмай жүр деп жазылған.

	Тұжырым: алдымен газетіңді оқы, содан барып астыңа төсеніш ет.

	Келесі күні сақал жіберіп, мұрт өсірдім. Басқа бір ауданға көштім...Орталыққа. Бір жұмадан соң далаға шықтым. Орталықтағы жарнамаға көзім түсті. Бояқтары қандай! Орысша бір сөз жоқ. Аузымды ашып едім, дәл мұрнымның алдынан гүрс! Кірпіш.

	Тұжырым: тілдерді оқы! Бір әріпті де танымайсың, жарнаманы оқып нең бар?

	Келесі күні басымды салбыратып, жарнамаларға қарамай келе жатырмын. Мен ешкімді көрмей келем, мені де ешкім көрмейді.

	Жайбарақат келем. Бар күшпен бағанаға басыммен соғылдым. Бағанада тақтай: «Оларға милиция іздеу салуда!». Біреуінің сақалы өскен, біреуінің мұрты бар. Он рет сотталған, жиырма рет ұрлық жасаған, отыз рет адам өлтірген. Өзінің адамдары өлтіргісі келеді делінген.

	Тұжырым: бағанаға баспен соғылуға бел бусаң, сақал қойюдың қажеті жоқ.

	Келесі күні мұртты да, сақалды алып тастадым. Шашымды да кестім, тек қасқа жақта бір сызық қалдырып, оны тік тұрғызып қойдым. Үйге келсем, әйелім ұйықтап жатыр. Қасына жантайдым. Әйелім оянды...Есінеді де:

	— Сіз кімсіз? Мен қорғанам, әйтпесе қазір күйеуім келеді.

	Қолын маған соза бергенде, мен айқай салдым:

	— Көмектесіңдер!

	Көрші-қолаң жетіп келді. Олар бізге берешек еді. Бірақ мені танымай тұр. Төсектен жұлып алды да үйден қуып жіберді.

	Тұжырым: көршілеріңнің бәріне қарыз бере берме.

	Келесі күні шашымды дұрыстадым, бірақ алысып-жұлысып жүріп, шашым ағарыпты. Өзім бір жазушыға ұқсап кетіппін. Енді кірпіштер басымды айналып өтетін болды. Жазушылар кімге керек? Бірақ қолтаңба беруден шаршадым.

	Тұжырым: өмір сүрем десең, аңқиып аузыңды ашып тұрма. Атақты жазушыларды, жақсы әртістерді, әсіресе аты шулы бандылардың түрін біл. Қазіргі уақыттың талабы сондай.

	А. ТРУШКИН.





ЕМХАНАДАҒЫ КӘРІ КЕМПІРДІҢ МОНОЛОГЫ


	Ханым, қысқа көйлек киген ханым! Терапевтке менен кейін кіресіз. Мен ана қызыл жемпір кигеннің артынан болам... Бұл жерге тағы сары бас киім киген кезекке тұрған, кетіп қалды... Мәңгілікке кетті... О дүниеге...

	Уайымдамаңыз, мұнда тез қабылдайды! Уақытты созып қайтеді — білері шамалы ғана...

	Мәселен, менің ана кезде мұрным пышылдап... Бір нәрсе жеп қойсам керек... Дәрігер болса, маған үш тиындық тамызық жазып берді! Мынандай шиша! Өліп кетейін!.. Оған таза судан басқа не құюға болады? Бағасына қарай салыстыратын болсақ, трамвай билетін мұрныңа тыққанмен тең. Міне, олар осылай емдейді.

	Кешіріңіз, өзіңіз қандай аурумен келіп тұрсыз? «Басым ауырып тұр...» Бір нәрсе жеп қойғансыз ғой. Иә, баспен қалжыңдасуға болмайды: оның ішінде ми бар емес пе? Не жазып берді сізге? Ине салу? Қай жеріңізге? «Ана жерге...» Ал енді маған айтыңызшы, оның ана жермен қандай қатысы бар? Бас қайда? Ана жер қайда?.. Міне, олар осылай емдейді.

	Өздері институт бітірген. Бастың қайда, ненің қайда екенін білмейді. Сөйтіп оқыған!..

	Бірде көз дәрігеріне келгем. Көзім ауырып — бір нәрсе жеп қойсам керек... Оныңыз тіптен сауатсыз екен! Оқи білмейді. «Мынау қай әріп, ал мынау ше?» деп сұрай берді. Сауатсыздығын былай қойыңыз, өзі барып тұрған жауыз екен. «Көру қабілетіңізбен сізге минус бір керек» деді. «Минус бір» дейді. Өзімде бар болғаны екі-ақ көз. Біреуін алып тастаса, не болмақ? Ой, оларды қойыңызшы. Көзіңді ашып-жұмғанша көзіңді шұқып алуға дайын тұр. Әй, медицина!..

	Ананы қараңыз, келе жатқанды. Танымайсыз ба? Қалайша? Барып тұрған арсыз! Өзі үш жерде жұмыс істейді. Үш жерде: құлақ, мұрын, ауыз... Әрине, қайсібіріне жетеді дейсіз!

	Таңертең соған кіргем. Тағы бір нәрсе жеп қойсам керек. Тіпті ішімді де тексерген жоқ...Мен оған: «Дәрігер, менің ауруым өте күрделі. Бір құлағымда Пугачева айқайлайды, бір құлағымда Киркоров...» Ол болса: «Әжей, сіз саусыз. Тек үйіңіздегілердің даусы тым қатты, құлағыңызға мақта тығып жүріңіз!..» Осындайды естіп пе едіңіз? Құлақты емдегеннің орнына, құлағымды бітеуді ұсынады... «Сіз саусыз...» дейді. Мен сонда кезекте қырық минут үйге ешбір аурусыз қайту үшін отырыппын ба?..

	Не дейсіз? Сізге бар ықыласымен қарады дейсіз бе? «Сипалады»? Таңырқайтындай не бар, сіз әйел адамсыз, оның үстіне менен қанша жасқа жассыз...Сипалағанынан не пайда? Бізді адам құрлы көрмейді: сипап, сипап барып, қолдарын жуады, мысық ұстағандай... Ішек құртынан қорқатын шығар...

	Ал ана жындыда болып па едіңіз? Қалайша? Мен бірде жүйкем ауырып барғам...Иә, бір нәрсе жеп қойсам керек. Аяғымды балғамен ұра бастады. Оның ойын білем, ендігәрі оған келе алмас үшін.... Сіз болсаңыз сенбейсіз...

	Қызыл жемпірлі немен ауыратынын сұрамадыңыз ба?

	Келіншек, кешіріңіз, сіздің қай жеріңіз ауырады? Аяғыңыз ба? Бір нәрсе жеп қойған шығарсыз. Рентген? Жоқ, рентген еш нәрсе көрсете алмайды. Бізде рентгенді қалай жасайды? Тас қараңғыда! Не көре алады дейсіз? Солай! Бізге шам жағуды қимайды ғой...

	Мен де бір рет аяғым ауырып келгем. Менің оқиғам мынадай: отыз алтыншы аяқ-киімді кисем, аяғымды қыса береді!..Бір нәрсе жеп қойсам керек... Ешкім ештеңе таба алмайды, аяғымды қысады да тұрады. Не дейсіз? Жоқ, мен негізінде отыз тоғызыншы өлшемді кием... Ақшам тек отыз алтыншыға жеткен, содан соны ала салдым... Мен әлгі дәрігерлерге: «Аяғымды үш өлшемге кішірейтетін дәрі беріпіз...» десем, «Бізде қайдан болсын...» деп жауап берді.

	Шетелде аяқты арықтатын дәрі бар шығар, енді? Бізде қайдан болсын? Маған қайным айтып берген — өзі дәрігерлік салада — емханада сыртқы киімдерді алып береді... Маған айтқаны бар еді: «Бізде жаңа дәрі шығарса, оны тышқандарға беріп тексереді. Егер мерт болмаса, демек, бізге де жақсы...» Бірақ, айтыңызшы, бас ауруынан пирамидон дәрісін тышқанға берсе, басының жазылғанын қалай білеміз? Ол сізге айтады дейсіз бе? Иә-иә, мәселе сонда!..

	Сондықтан да ханымдар, таңырқанбаңыздар! Қояндарға шөп беріп, осының негізінде бізге де пайдалы деп шығарады... Сол шөпті енді қоян-құлақ болғанша жей бер!

	Өзім радикулитпен келіп тұрмын. Бір нәрсе жеп қойсам керек. Жоқ, маған бір халықтық емді айтқан: таң сәріде кішкентай балаң кеп беліңді бассын деп... Бірақ, менің балам, Танюша, кырық екіде, күйеуімен Хабаровскіде тұрады...Оның үстіне өзі алты батпан — мені мыжып өлтіреді емес пе?..

	Сол үшін осында келіп тұрмын. Біздің терапевт келе жатыр! Сәлеметсіз бе, Галина Степановна!.. Көрдіңіздер ме, менімен амандаспайды! Ашулы... Бір нәрсе жеп қойса керек!..

	Е. СМОЛИН.





ОСЫНДАЙ ДА ДОСЫМ БАР!


	Бірде ескі досымды кездестірдім. Көріспегелі қаншама! Капитализмнің орнығу дәуірінде жүн-жыпыр аламын деп Қытайға кеткен. Міне енді алдымда тұр!

	Иық қағысып, ұзақ құшақтасып тұрдық. «Қаншама уақыт көріспедік!» дестік. Хал сұрасып, бір-бірімізді бөліп: «Қалайсың? Өзің қалайсың? Былтыр не болғанын білсең... Ал мен Боря Ситнейді көрдім, қарнын шығарып алып-ты...» деп қуанышымыздан ентіге сөз беріспедік.

	Мен оған:

	— Қане, біздің үйге қарай жүрелік (өзім жақында ғана үйді салып біткем). Шашлық жеп, арақ ішіп, біраз отыралық, сөйлеселік... Енді қашан көрісеміз дейсің? —дедім.

	Арақ, нан, ет, пияз, тұз, сіріңке алдық. Таныс екі қызды шақырдық, Таня мен Люданы. Екеуі де үздік студенттер, спортсмен, әрі сұлу қыздар. Бәрін алып, менің ескі «Москвичіме» отырдық та, үйге қарай тарттық.

	Тез арада жетіп те қалдық.

	Алдымен досыма саяжайымды, ананы, мынаны көрсеттім. Қысқасы, мақтанғым келді. Мұнда жылыжай, ана жерде қарлыған болады. Ал мынау ешкі сарайы.

	Ешкі сарайын әлі бітірмеген едім. Кішкене кірпіштері қалған.

	Оларды кіре берісте баспалдақ жасаймын деп ыңғайластырып қойғам.

	Кіре берістегі ағаш баспалдақтар уақытша тұрған. Кірпіштерді көріп, досым:

	— Фокус көрсетейін бе? — деп сұрады.

	— Қандай?

	— Қазір алақаныммен кірпішті сындырам. Қыздар, қараңдар.

	Кенеттен бір кірпішті екі кірпіштің үстіне қойды да, «ха» деп кірпішті екі бөлікке бөліп тастады.

	Таня мен Люда таңғалғаннан шыңғырып жіберді. Фокус іске асты.

	— Қаласаңдар, екі кірпішті сындырам.

	Екі кірпіштің орнына төрт бөлік түсті.

	— Мен Қытайда жүргенімде, жергілікті қытайлықтармен танысқам. Олар маған көп нәрсені үйретті.

	— Кірпіштерді сындыру үшін көп уақыт жаттығу керек пе? — деп қыздар қызығушылықпен сұрады.

	— Он бес жыл, — өзінің шыдамдылығын мақтан етіп досым жауап берді.

	— Енді мына сұмдықты қараңыздар. Сегіз кірпіш сындырам.

	Досым сегіз кірпішті бірінің үстіне бірін қойды да, қолын сермеп кеп бір соқты... Бүтіні қалмады.

	— Ал аяғыңызбен сындыра аласыз ба? — деп сұрады қыздар. Кірпіш қалмаса да, менің досым қандай керемет деп ойладым ішімнен.

	— Әрине, — деді де, сарайдың есігінен бір тепті. Есік ұшып түсті.

	— Әй, бауырым, ақырынырақ, — деп қыбыртықтай бастадым, — сарайды сындырарсың.

	— Саспа, жөндейміз! Басыммен қақпаны сындырайын ба? — деп досым көңілдене түсті.

	Жауапты күтпей-ақ басымен қақпаны тесіп шықты. Жерде жатқан шойын құбырды (сантехникалық торапты орнатам ба деп жүргем) алды да:

	— Тіземмен сындырайын ба? — деді.

	Шашлық та жемедік. Себебі отты жалаң аяғымен таптап тастады. Бірақ арақты іштік. Етті досым шикідей жеп үйретті.

	Міне, менің досым осындай! Оның барлық нәрсеге икемі бар: кірпіш те сындырады, басқасын да. Оның бұған он бес жыл уақыты кеткен.

	Ал сіз ше? Күні бойы іш киіммен диванда шалқайып жатып, бетіңізге газетті жауып алып, теледидарды қосып қойып ұйықтап жатасыз.

	Ал мемлекетімізді аяғына кім тұрғызады?

	А. КРАВЧЕНКО.





ЕКІ ДОС


	Мәскеуде екі дос өмір сүріпті. Макаров пен Калашников. Екі корифей. Айырылмас достар. Бірге ішіп, бірге жүрген. Өмірдің күтпеген жағдайларында бір-біріне арқа сүйеген. Достықтары оларды бірнеше рет құтқарып қалғанын айта кеткен жөн.

	Мысалы, бірде екі дос кешке келе жатады. Әрине, аздап ішіңкіреген. Оған хақылары бар шығар. Сөйтіп келе жатыпты. Макаров кішірек көрінгенімен, мықтырақ болып шықты. Ал, Калашников, ұзын сияқты еді, досының иығында салбырап жатты. Әлгі, Макаров оны үйге қарай сүйреп келеді.

	Кеш батты. Жолшамдар қиратылған. Түк көрінбейді. Қарсы алдыларынан екеу, әлде үшеу шықты. Екеуінің мығым денелі екендігі тас қараңғыда да көрініп тұр. Тоқтады. Бізді күтіп тұр...Мұндай жағдайда кім болса да қорқады. Ал Макаров тыныш қана тұр. Иығындағы досын түзеп былай деді:

	— Жігіттер, не боп қалды? Не жүріс? Досым Калашниковты ешқашан көрмеп пе едіңдер? Бері жақындаңдар, қазір оны иығымнан түсірейін. Танысасыңдар!

	Әлгілер іс-түссіз жоқ болды.

	Немесе, мына бір оқиғаны көрелік. Пошта дүңгіршегінде саудамен айналысатын біреу Калашниковке берешек еді. Уақытты созғалақтап, небір сылтауды айтып, ақшаны бергісі келмеді. Бір келді Калашников, екі келді. Еш нәтиже шықпады. Сонда ол: «Әй, жігітім! Қарызды қайтару қажет. Әлде досыммен келгенімді қалап тұрсың ба? Досымның кім екенін білесің бе, өзің? Білгің келсе, Макаров. Ойлан, жігітім. Әйтпесе ертең Макаровты ерте келем». Әлгі саудагер бәрін түсіне қойды. Қарызын берді.

	Достардың бір-біріне қалайша көмекке келетінін айта берсе, мысал көп. Макаров Калашниковке, ал Калашников Макаровқа. Кейіннен өзгелерге де көмектесе бастады. Мәселелерін шешіп берді. Олар жайында халық та құлағдар болды. Макаров пен Калашниковсыз іс тынбайтынын түсінді. Аудан тиыш қана өмір сүрді. Тұрақтылық, жақсылық. Бәрі де Калашников пен Макаровтың арқасында.

	Г. ПРУСЛИН





ӨЗ АДАМДАРЫ


	Осы, адамдарға не қара көрінген? Бізді қойшы, даяіпыларды... Анда-санда дөрекілік танытамыз...

	Бірақ қалған адамдарға не болған? Жақында соқыр ішегімді алып тастау қажеті туындаған. Операциялық үстелге әкеп жатқызды. Дәрігер келіп:

	— Бұл үстелге тапсырыс беріп қойған! — деді.

	— Қалайша?

	— Солай. Мұнда кешке қарай интуристерге операция жасаймыз.

	— Менде аппендикстің қабынуы ғана.

	Ол болса:

	— Аппендицитпен үйде отырсаңыз да болады. Біз бүгінгі жоспар бойынша тек бүйрек пен жарықты ғана кесіп аламыз.

	Мен батылдана:

	— Жақсы, мен сізге екі аппендицит үшін төлеймін.

	— Е, онда әңгіме басқа. Бірден айтпайсың ба!

	Содан барып не болғанын білесіз бе? Бірден іске кірісіп кетті.

	Тек наркозсыз жасады. Мен ашуланып барам.

	— Маған не істе дейсің? Наркоз беретін медбике демалыста.

	Мен оған:

	— Ауырып барады, — дедім. Ол болса:

	— Түк те емес, шыда. Осыдан екі апта бұрын сенің дәмханаңда мен де наркозсыз тамақ жегем, — деді.

	— Қалайша? Сіз бе? Қалай өзгеріп кеткенсіз! Бірден тани қоймассың.

	— Енді ше! Нәр татпағаныма екі апта болды.

	— Иә, біз тойдырып жібереміз.

	Соқыр ішегімді кесіп алғаны сол екен, сағат тура бесті көрсетті. Ол құралдарын қоя салып:

	— Бітті, жұмыс уақытым бітті, — деді.

	— Ал кім тігеді сонда?

	— Өзі-ақ бітіп кетеді.

	Мен оған:

	— Бес минуттық жұмыс қой, — дедім.

	— Сен үшін минуттық жұмыс. Ал мен қаланың шетінде тұрам. Сен сияқтылардың кесірінен үйге түнде қайтам.

	Мен тағы батылданып:

	— Сенің адамыңмын емес пе? Жолды да тағы бір аппендицитпен өтермін.

	— Біз жұмыс күні біткенде, ешкімді тікпейміз. Бірақ өз адамымызсың ғой, жарайды, келістік!

	Үйтіп-бүйтіп тікті-ау әйтеуір. Бірақ палатаға апаратын адам табылмады. Білесіз бе, түні бойы арба сүйреген медбикелерді тоқтатумен болдым. Бәрі гаражға барады екен. Жолшыбай мүгедекпен әрең дегенде таңға жуық өз палатама жеттім.

	М. ЗАДОРНОВ





ҰСТАНЫМЫМ ҚЫМБАТ


	Инженер болып қызмет етем. Айлығым мың рубль. Тоқсан сайынғы сыйлық ақшасы бар. Тамызда демалыс. Өндірістік жиналыста директорды сынға алам. Басшылықтағы олқылықтары үшін. Демалысымды желтоқсанға ауыстырды.

	— Қарға қыздырынарсың, — деп кекетіп қояды.

	— Жарайды. Қыстыгүні Сочида пәтерлер арзандайды. Жағажайда құжынаған адам жоқ. Маған демалыстан ұстанымым артық.

	Директорды қатты сынадым. Шаруашылыққа икемсіздігі үшін. Мені басқа бөлімге ауыстырды. Сол инженерлікке. Айлығым 850 сом. Сыйлықақы жоқ.

	— Сының түбіңе жетті, — дегендер болды.

	— Тіпті жақсы. Алиментті азырақ төлеймін. Сыйлықақыға бола қам жемеймін. Ұстанымым қымбат маған.

	Директорды қатты сынадым. Дөрекілігі үшін. Айлықтарды қайта қарастыру кезінде мен қысқартылдым. Енді техникпін. Айлығым 700 сом.

	— Дегеніңе жеттің бе? — деп аяй бастады.

	— Тамаша! Ешқандай жауапкершілік жоқ, жүйкемді сақтаймын. Ұстанымым қымбат маған.

	Директорды қатты сынадым. Жұмыстың күйрегеніне. Маған бапты әкеп таңды. Түнгі күзетшілікке қойды. Алатыным 580 сом.

	Маған қол сілтеді.

	— Керемет! Түнде күзетшілікте ұйықтаймын, күні бойы демалам. Ұстанымым қымбат маған.

	Директорды қатты сынадым. Газетке жаздым. Қызметімді төмендете алмайды, айлығымнан айыра алмайды. Профсоюз менің жұмыстан босатылуыма қарсы. Директор шақырады:

	— Сен маған неменеңе жабысып қалдың? Өзіңе не керек? Бұдан не ұтайын деп жүрсің.

	— Ұстанымым қымбат маған.

	— Қанша тұрады?

	— Үш мың, — дедім.

	Қазір мен директор орынбасарымын. Жалпы сұрақтар жөніндегі. Төрт мың екі жүз сом аламын. Сыйлықақы да бар, теңіздерге жолдамалар да жетеді. Аяғына дейін ұстанымыңа берік болғаның маңызды.

	А. БАВЫКИН





ЕНЕНІҢ АРҚАСЫНДА


	— Көпке келдіңіз бе, мама? — деп сұрады математика доценті Стулов ауылдан келген енесі Алевтина Ивановнаға қаладағы пәтерінің есігін ашып жатып.

	— Білмеймін, балам, көре жатармыз, — деді ол ас үй үстел үстіне тұздық-тосаптарын, жапқан банкілерін қойып жатып, ең соңында үш литрлік банкіге құйылған сиыр сүтін алды.

	— Білесіз бе, мама, ауылдағы дағдыңызбен қалада өмір сүру қиынға түсер. Бұл сізге жер қазу емес, — деп Стулов кекетіп, басқа бөлмеге «Ғылым жаңалықтары» хабарын көруге шығып кетті.

	Енесі жауап берудің орнына қолын бір сілтеді де, келесі күні бастауыш кәсіпкерлерге арналған курсқа барып жазылды. Екі аптадан кейін оны бітіріп шықты.

	Жақсы бір істі тындырғаннан соң, Алевтина Ивановна үй жағдайларында көшет өсірумен айналысатын «Жеті гүлім» жеке фирмасын ашады. Көшет отырғызам деушілер артылып жатты. Оларға кеңес беремін деп енесі қаланы аралаумен болды. Қызметі қалыпты жүріп жатқан Стуловтың енесіне деген қызғанышы ішін күйдірді.

	— Көліксіз қиын шығар, сізге, мама? — деді есікті ашып, жүгірістен шаршаған енесіне Стулов. — Бірақ көлік жүргізу арамшөп жұлу емес!

	— Қиын, балам, тым қиын, —деп жауа берді Алевтина Ивановна ауыр демалып.

	Келесі күні енесі көлік жүргізудің жедел курсына жазылып, үш аптадан кейін көлік айдау құқына ие болды. Бұл эпопеяның аяғы ескі болса да, жүріп тұрған «девятка» алумен тынды.

	Клиенттері де бұдан кейін арта түсті. Тіпті араларында шетелдіктер де пайда болды. Ісі алға баспай жатқан Стуловтың қызғанышы қыза бастады.

	Енесінің өзіне таңсық доллар мен евродан тұратын күндізгі табысын есептеп жатқанына ызалы қарап тұрып, Стулов:

	— Шет тілін білмеген қиын шығар, мама? — деді. — Тілді үйрену — сиыр сауу емес қой.

	— Қандай қиын екенін білсең ғой, балам, — деді де, ертесінде ағылшын және неміс тілдерінің экспресс-курсына жазылды. Бір айдан соң тілдерді әжептәуір меңгеріп алды.

	Жұмысында жаппай қысқарту жүріп жатқан Стуловтың қызғанышы өзегін өртеп барады. Екі аптадан кейін доцент Стулов жұмыссыз қалды.

	Еш нәрсені түсінбейтін әйелі мен енесіне қолын бір сілтеп:

	— Өй, қойыңдаршы!—деп, иық сөмкесіне киімдерін жинады да, енесінің ауылына тартып тұрды. Басқа түскен қиыншылықтардан аз да болса жеңілдейін деп кетіп, сонда біржола қалып қалды.

	Кезіндегі математика доценті Стулов енді енесінің ауылында жер қазып, арамшөп жұлып, сиыр сауып, мұндай құрметті істерінің арасында балық аулап, саңырау құлақ теріп жүр.

	Жылына бірнеше рет сүйікті күйеу баласын өзінің үшқабатты үйіне еш қиындықсыз жеткізу үшін енесі Стуловқа екі машина күзеті бар брондалған «мерседесің» жіберіп тұрады. Ас үй үстел үстіне Стулов зор мақтанышпен тұздықтосаптарын, жапқан банкілерін қойып, ең соңында дәстүрлі үш литрлік банкіге құйылған сиыр сүтін алады...

	Енесі Стуловқа есі кетіп қуанады, ал ол болса, жай ғана жымияды. Екеуі де өзінше бақытты...

	А. МАКУНИ.





ҚЫҢЫР КЛИЕНТ


	Мен сіздерді түсінбей тұрмын... Даяшы кіріп келді, ал үстел басындағылар сол қалпы отыр. Ерлер орындарынан тұрса болушы еді, қайткенмен де әйел адам кіріп тұр емес пе?...

	Қандай қыңыр клиент келгенін! Мен жаңа бірінші үстелге жақындадым...жанынан өте бергенде алжапқышымнан шап беріп ұстап алды да:

	— Мәзірді бересіз бе?— дейді.

	— Саған бермеймін! — дедім. Пысығын-ай өзінің! — Мәзірді қалап тұрсың ба? Сенен басқа да мәзірді қалайтындар жетіп жатыр. Ал мәзір болса біреу ғана, мәзір менде...

	Мен бұл қалжыңдарды білем, мәзірді берсең болды, тамақтарға тапсырыс бере бастайды...

	— Етіңіз жас ет пе?

	— Менің етім бе, иә.

	— Расында солай ма?

	— Көзің жету үшін жемпірімді ағытуым керек пе?

	— Мен мәзірдегі етті айтам. Жас ет пе?

	— Мен қайдан білейін. Жеп көр, сосын анығына жетерсің!

	Кешегі клиент балық сұраған. Мәзірде балықтың бар екенін дәлелдеп жатты. Қай жерінде жазылып тұр? Жарайды, мәзірде «Фиш» деп жазылып-ақ тұрсын. Бірақ ол тағам емес, мейрамхана директорының фамилиясы...

	Клиент мейрамханаға аш келуді әдетке айналдырып алған. Қыңыр бәле. Сен үйіңде тойып ал да, содан бізге кел Аш болдың демек, ашулы болғаның. Сәл нәрсеге даяшыға ескерту жасайсыңдар:

	— Сіз борщ алып келе жатқанда, саусағыңызды салып келдіңіз.

	— Уайымдамаңыз, борщ ыстық емес, — дедім.

	— Мен сіздің саусағыңыз күйіп қалады деп тұрғаным жоқ, бұл тазалыққа жатпайды, оның алдында ғана, сіз осы саусағыңызды кисельге батырып алғансыз...

	— Мен кисельден кейін саусағымды жалап алдым ғой!

	«Тазалыққа жатпайды» дейді. Қыңырлығын айтсаңшы! Уһ, қандай! Онысын қоймай, енді мейрамханаңызға жоламаймын деп қорқытады... Бұлай деп үміттендірмеңіздер !

	Даяшы мен клиент — бір-біріне жау емес, бизнестегі әріптестер, бизнес-ланчты айтам. Ал бизнесте өзара тиімділік жүргені дұрыс. Мен саған кофе, ал сен маған шайға бересің... Клиент-еркек пен даяшы-әйел арасын шай-пұлдан артық еш нәрсе жақындастыра алмайды...

	Шай-пұл клиентті даяшы қызбен ғана емес, киім ілетін жердегі кемпірмен де жақындастырады. Жақында бір клиентіміз киім ілетін кемпірге шай-пұлын берген, кемпір болса, оған қытай торғайларының жүнінен жасалған выетнам күртесінің орнына фирмалық италыян сырт киімін берді.

	Міне, солай! Ал даяшыны екінің бірі ренжітеді.

	— Көгерген көзіңізбен неге жұмысқа келгенсіз?

	— Көзімнің көгергенін қайдан көріп тұрсың? Мүмкін бұл татуировка шығар.

	— Қандай бетпақтық! Неге кем есептегенсіз?

	— Менің мұнда не қатысым бар? Мектептегі математика мұғалімім нашар болатын...

	Даяшы сөзі маңғаздана айтылады. Даяшы тіпті алтын балықтан да артық. Балық үш тілегіңді орындаса, мен біріншісін де, екіншісін де, үшіншісін де, десерті мен сусынын да әкелем...

	Бәрі жақсы болушы еді, клиенттің қыңырлығын есепке алмағанда...

	Л. ФРАНЦУЗОВ.





