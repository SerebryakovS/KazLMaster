	Медеу Сәрсеке

	Жетінші толқын



	(Хикаят)





Вацлав атай




	I



	Жолбасшың бiлiктi кiсi болса – жол тауқыметiн сезiнбейсiң, ерте ме, кеш пе, дiттеген жерiңе аман-есен жеткiзетiнiне шүбәсiз сенiп, соңынан ере бересiң. Ақыр аяғында «жүрген аяққа жөргем iлiнедiнiң» керi болады да шығады...

	Вацлав атайға кездескелi бiз де сөйттiк.

	Қарт Балқанның неше алуан ағаш түрi мәуелеп өсiп, әсiресе балқарағай сыңсыған көкжасыл баурайына «Жан саясы» атты лагерь iрге тепкенiне бiраз жыл болыпты. Жан бағуға жаралған құтты қоныс, жер жәннаты осындай-ақ болар. Қысы-жазы тоқсан тоғыз елдiң жұрағаты одан-бұдан ағылып, сауық-сайран құратын думанды жер. Студент жастар қоғамының жолдамасымен күндердiң күнiнде сол жұмаққа бiз де тап болғанбыз. Бiз деп отырғаным – Мәскеу университетi өткен қыста жариялаған шығармашылық бәйгеде жеңiмпаз атанған 10 студентке сыйақымен қоса осы лагерьге жолдама берiлген, бақыттылардың жуан ортасында менiң де есiмiм аталып, жаз ортасында ту қияндағы Балқан тауы қайдасың деп сапарға аттанғамын. Жолаушыға үйiнен күншiлiк жер ұзау қып-қызыл бейнет деседi. Мен болсам, Азия құрлығының ту қияндағы түкпiрiнен шалғайдағы Еуропаның шеткергi төрiне келген сирек өкiлдерiнiң бiрiмiн.

	«Ендеше, – деп осы жаққа табаным тиген сағатта-ақ шексiз қиялға берiлейiн, – кәрi Балқанның құланжонданған сiлемiне бойлай кiрiп, бейтаныс өңiрдi емiн-еркiн аралап, неге жер танымасқа?!..»

	Ақыры, солай болды. Мен сияқты саяхат тiлеушi ниеттестер ортамыздан көптеп табылды. Әмбе бiз лагерьдiң жолбасшы гидтерi шиырлаған ескi сүрлеу емес, қауiп-қатерi мол қиын асулар мен терең шатқалдарды ғана көруге құштарланып, оны ендi жастық желеңге ерiк берген есерлiк дейiк, соқтықпалысоқпақсыз қиынға бастар кәнiгi жолбасшы iздеп, лагерь жайғасқан тараң қойнаудың етегiндегi хорват деревнясына барғамыз. Жер жөнiн бiлгенiмен орысша жөндем сөйлейтiн адам табу қиын болды бiрақ.

	– Бiлмейдi тiл, – деп бас шайқады көбi.

	Сөйтсе де алған беттен қайтпадық. Өңкей бiр көк қақпалы, шатыры да көк төбел үйлердi жағалай адақтап iздеу салдық.

	– Мирзеге барғын. Көңiлiн тауып, елiктiре алсаңдар – жолбасшы болудан бас тартпас. Жастармен серуен құруға ол шал ерекше құмар... – десті бiз тiлдескен жұрттың кейбiрi.

	Жазықты құлда шаршау болмайды, оның да көк шатырлы жөндем үйiн тауып, iшiнен бекiтiлген есiгiн тасырлата қағып, қақпа алдында бiрқанша уақыт телмiрдiк. Әлден уақытта жатаған есiк сықырлай ашылып, дембелше бойлы, бiтiк көз, кеңкiш мұрын қарт табалдырықтан берi аттады. Жетпiске еркiн кiрген бәкене кiсi екен. Егде әлпетi көңiлдi қомсынтып, көрер көзге де тым қораш көрiндi. Ал Балқандай ақар-шақар тау күш-қуаты өлшеулi әлжуаз қартты шыдатпайды...

	– Естiдiм тауға апаратын жолбасшы iздеп жүргендерiңдi, – дедi қарт сығырайған қысыңқы көзiмен бiр-бiрiмiзге жаутаңдап қараған бiздiң бас-аяғымызды тiнте шолып өтiп, – Жолбасшы табылады. Осы жерде тосыңдар!..

	Ризалығымызды жамырай бiлдiрiп, есiк алдындағы ескi сәкiге жайғасамыз. Тақта тас төселген жiңiшке жол үйге, баубақша қаулап өскен аула iшiне де тарапты. Ескi-жаңасы аралас жемiс ағаштарының алуан түрi әр жерден зорая өсiп, биiк дуалды жиектей бой түзеген. Шаруа қыбын бiлетiн қожайын екенi көңiлге дәт болды.

	– Жолбасшыларың әзiр!..

	Белiн жалпақ қайыс белбеумен шарт буып, мырыш қалбыр мен қалайы құтыны соған iлген, басында асқабақтай қалпақ, мойнына құс мылтық асынып, қолына ырғайдан жуан таяқ ұстаған бәкене қарт тұр алдымызда.

	– Вацлав Мирзе деген хорват шалы мен боламын, – деп қутыңдап таяғымен қара жердi түйгiштей нұқыды. – Немене, қораш ұсқынымды қомсынып тұрсыңдар ма? Для вас, юноши, сойду, не первый раз в горах!.. * Ал жүрелiк!..

	Вацлав атаймен бiз осылай танысқан едiк.

	Жүрген жол көп болды ма, әлде соны Вацлав атайдың әңгiмесi ұзартты ма? Айырмасын, сiрә, онымен қош айтысып, бiржола ажырасқанша аңғармадық.

	– Вацлавтың бала кезiнде Кишканың суы, iшсең – төбеңнен шыққандай суық едi, шомылуға түссең – сүйреп ала жөнелетiн адуын болатын. Бұл шiркiн әлi де сол қалпында. Ал менiң сақалым аппақ боп қуарғалы қашан!.. Айтыңдаршы, жастар, қайсымыз мықтымыз?

	– Кишка!

	– Таппадыңдар, – деп Вацлав атай басын шайқайды, – Кишкадан мен әлi күнге дейiн малтып өтемiн. Суық демей суына да емiн-еркiн қойып кетемiн. Ал, қане, мықты кiм?

	– Вацлав атай!

	– Тағы да шатастыңдар. – Жолбасшымыз бiздi әжуалап рақаттана күледi, самбырлаған даусы тау-тасты жаңғыртқандай зор. – Атайың қазiр жасыды. Жас күнiнде ол Кишканы кез келген жерден кешiп өтетiн. Ерте-кеш демей терең тұсына қойып кетушi едi. Ендi өткел iздейтiн болды. Мына жерден, айталық, бүгiн өте алмаймыз...

	Өзендi жағалап жоғары өрлеймiз. Өрлеймiз деу – айтуға оңай, қия жартасты жиектеп келе жатып жазатайым тайып кетсең – тасша домалатып ала жөнелуден тайынбас тентек өзенге күмп бересiң, о да бiр сәрi-ау, төбеңнен төнген асқар шыңдар – неше түрлi қауiптiң қордалы ордасындай қатерлi. Одан да төменге тас домалайды, кейде аумағы үйдей жарықшақ оппаларға кездесеміз. Өкiнiш бiлдiру кеш, өзiмiз тiлеп тартқан тауқымет. Кишка – тау өзенi. Арнасы тар, ағысы қатты. Табаны – қызылшақа тас, жағасы жағалай – сом жартас, не болмаса ит тұмсығы өтпес ну орман. Ылдиға жөңкілген суынан да гөрi, сабынша көпiрiп, ақ көбiк атып, күнi-түнi гүрiлдеген сарыны өктемірек сияқты.

	– Қартаймаған Вацлав емес, Вацлав шалдың ақылы болар-ау, – деп түйедi әзiлiн егде жолбасшымыз, – Мiне, ақылмен ойлап, оңтайлы өткелдi таптық...



	* Шошымаңдар, жастар, тауға жаңа шығып жүргем жоқ!



	Терең шатқалдан амалдап өткен соң шағын алаңға тап болғамыз. Кишка бұл арада төмендегi жойқын екпiнiнен аз-кем баяулап, көп жүгiрiстен ентiккен кiсiдей солғын тарта ағады. Жолбасшымыз жағадағы жартастың бiр қуысынан қайыққа ұқсаған астауша дөңбектi суырып алды. Соны суға түсiрдi де, үстiне екi адамнан жайғасуымызды өтiндi. Қалтылдаған астаушамен тау өзенiн кесiп өту – қауiптi әрекет. Бiрақ қолына құрықтай сырық ұстап, астаушаның бiр басына Вацлав атайдың өзi тұрған соң амалсыз мойынсұндық.

	Өзеннiң арғы бетi ну – орман. Саясы мол көлеңкеге де сол жерде кезiктiк. Әлде су үстiнен көтерiлген, бәлкiм, шырша орманы желпiген самал бойымызды демде сергiтiп, қу жанымызға қуат дарытқандай әсер етті. Күнi бойы маңдайдан шақырайған өтiмдi күн сәулесi желкемiзге шығып, зәулiм бәйтеректердiң жанжаққа қанатын кең жайған бұтақтары арасынан ғана сығалайды. Күн қызуы қазiр бәсең. Соны да сеп көрiп, көңіліміз жай тапты. Бұл ендi кешелi-бүгiнде бастан кешкен бейнетiмiздiң төлеуi дестiк. Көкорай шалғынның үстiне аяқты соза құлай кетiп, емiнеркiн дамылдауды ойлағанбыз.

	Вацлав атайдың кенет бұзылған ауа райындай құбылып, жолшыбайғы ойнақы қылығынан жаңылып қалғанын аңғарамыз.

	– Неге түнердiң, атай? Күн жауа ма? Әлде бiз көңiл хошыңды бұздық па?

	Жолбасшымыз демде жауап қатпады. Әлден соң маған тесiле қарап:

	– Сенiң ұлтың кiм? Орыс емессiң, қай халықтың перзентiсiң? – дейдi.

	– Қазақпын, ата.

	– Қазағың қайда тұратын жұрт?

	– Орта Азия, Байқоңыр, Кеңес Одағының құрамындағы Қазақстан Республикасы. Бiздiң жерiмiз ұлан-байтақ кең, көптiгi сонша, оған бес Франция сияды, демек, сiздiң Югословакия федерациясының жер көлемiнен де он есе артық... – деймiн аздап желпiне сөйлеп. – Мына Балқаннан әлдеқайда биiк те зор Алатау атты ғаламат үлкен тауымыз бар! Сiздiң Кишка сияқты арынды, тентек өзендерiмiз де әлденеше!..

	– Бiлдiм жөніңді, демек, Қазақстан азаматы болдың. Яки маңғол емес, қазақсың. Түркi тiлдi халықтың өкiлiсiң. Ал өң-түсiң – маңғол...

	Бетiме тағы да ожырая қарады. Әлденеге қамығып, iшiнде жатқан мұң, иә сырды естiртер-естiртпесiне ойланып тұрғандай. Неге сонша қиналды? Қандай себептен?..

	Күмiстей ақ сақалына қарттың жаңа көргендей қызыға қараймын, тек күптенген оймен. Ақтығы жаңа жауған қардан аумаған. Әжiм айғыздаған қушық бетiне ол жарасымды рең берiп, бiршама жасартып көрсетедi. Мұрты да аппақ. Ал ұйпаланған қасы мәңгiлiк мұздақтың сан ғасыр сүрленiп әбден сарғайған түрiне ұқсап, көптi көрген егделігіне ерiксiз мойындатқандай. Одан әрi мұз айдынындай жалтыраған кең маңдайы шашы сиреген жалтыр төбесiне қосылған. Кәдуiлгi сайын даланың ұшықиырсыз қайқаң бел, жатаған жотасын қайталағандай қызық бiтiм – бiр бунақ, екi бунақ, үш бунақ боп созыла бередi... Көкшiл көзi де сүртiлген әйнектей мөлдiреген көк күмбезiне ұқсайды. Кейде сол күмбездi тоқымдай-тоқымдай алашабыр бұлттар торлаушы едi ғой. Жолбасшымыздың көзiне нақ сондай шағырмақ перде түскен, сол өрнек өмiрiнiң қара күзi жеткенiн әйгiлеп тұрса – не дейсiң, уақыттың күннен түнге ауысқандай өткiншi екендiгiн мойындағаннан өзгеге шамаң қайда?!.

	– Жә, қазақ болсаң, сендерде Чингиз деген кiсi есiмi бар ма?

	Яки сондай кiсi аты?

	– Чингиз, әлде Чингис?.. Бәлкiм, Шыңғыс?

	– Мен саған Чингиз деп тұрмын. Ну, Чингис болсын, айырмасы аз...

	– Е, сiз атақты жаһангер, ел жаулаушы Шыңғысты сұрап тұрсыз ғой. Оны кiм бiлмейдi? Шыңғыс ханның жер қайысқан қалың қолы сiздiң ата мекенiңiз Балқан түбегiне де жетiп, Адриатика теңiзiнен ат суарған. Маңғолдар оны құрлықтың қиыр шетi осы екен деп «Соңғы теңiз» атандырған. Бәлкiм, олар сiз жайлаған Кишканың да суын iшкен, – деймiн орта ғасыр тарихының қатпарлы жыңғылынан өзiм бiлетiн деректердi шұбырта атап.

	– Қой, шырағым! Мен бiлетiн Чингис одан мүлдем бөлек жан.

	Осы ғасырдың түлегi, менiмен заманы бiр жан...

	Вацлав атайдың қас-қабағы дүрдиiп, көкшiл көзi маған бiржосын ызбармен түйiле қарайды. Шоқ басқандай тiксiнiп қалғанын да ұқтым.

	– Маңғолдардың Чингис ханында менiң шатағым жоқ, шырақ, ол жаһанкез өзiмен кетсiн! Ескi тарихқа меңзеп бекерге менi шатастырма. Кешегi сұрапыл соғыста өзiммен бiрге жүрiп, осы өңiрде Гитлердiң қанішерлерiмен шайқасқан ер Чингис менiң айтып тұрғаным. Ұқтың ба, өзiмнiң партизан досым!..

	Жолбасшымыздың қолындағы ырғай сабау жағрапия мұғалiмiнiң таяғындай шолтаң етiп, күнбатысты нұсқайды. Сол жаққа жалт қарағанда көзiме ең алдымен қол созым ұрымтал жерде тұрған жақпар тасты тау сiлемi, одан да бұрын соның бергi төскейiнен оқшауланған биiк құз шалынады.

	– Әне, анау шатқалда бiз, жас серiгiм Чингис ер де бар, тоғыз тәулiк қоршауда жаттық. Шығар ауызда – немiс әскері, түбін де – біз. Ойлаңдаршы, тоғыз күн, тоғыз түн берiспей атысып, бiр-бiрiмiздi тышқан мен мысықша аңдып аянбай жұлқыстық!.. Есiме сол күндер түссе, бүгiнге дейiн тұла бойым қалшылдайды. Оңай ма сол, айтыңдаршы, мұндар жас? Бүгiнде тоқтыққа әбден семiрген, рақат өмiрден өзге ештеңе көрмеген, шетiңнен сауыққой, биқұмар, еркетотай жастар, сендер оны бiлмейсiңдер, сол күндердiң қисапсыз көп михнатынан ештеңе сезбейсiңдер?! Бiлмек түгiлi, ұқпайсың. Оны Вацлав бiледi. Оны басынан кешкен Вацлав Мирзе ғана ұғады...

	Сергек жолбасшымыздың бiздi әжуалап тұрып, қиял-қоспасы мол суайт сөзге түсiп кететiнiне тәнтiмiз. Әңгiменi ол қиыннан қиыстырып шебер айтатын едi, соған тек көңiл күйi болғай. Бұл жолы желiкпе ойдан жолбастаушымыз ада сияқты. Жұмбақтап сөйлеп, тыңдаушысын қызықтыру машығынан айнымағанымен, өзi үшiн аса мәндi бiр оқиғаны айтқысы келгендей рай аңғартты. Онысы алабұртқан жүзiнен де айқын сезiледі.

	– Қырық төртiншi жылдың қысы едi, жылдың бас кезi. Үскiрiк аязымен, дүлей боранымен, табиғаттың долы құбылысымен де есiмде қалған жоқ сол мезет. Басқа, мүлдем тосын оқиғалармен жадымда мәңгi сақталды. Құлықтарың ауса, айтайын, тек ынта қойып тыңдағын... Сол уақытта мен егде тартқан шамадамын, иә-иә, елудiң төрiне шығып, Батя атанған кексемiн. Бiрақ күшқуатым қайтпаған, бойым да, ойым да сергек. Өз қатарымнан, әлде мiнезiм асып, иә шаруаның қыбын бiлетiн ширақтығым арқасында өңкей ерлер бас қосқан партизан отрядының командирiмiн. «Хорваттың сайыпқырандары» туралы, сiрә, естiген боларсыңдар?..

	Вацлав атаймен серуенге шыққанымызға бүгiн үшiншi тәулiк. Сiрә, әлі де үш күн жүрсек – бұл кiсiнiң сыры мен қырын жете ұғыну қиын болар-ау деп, шүбә бiлдiрер күмәндi тыңдаушысының бiрi мен. Әне, Вацлав көкеміз бытыр-бытыр жанып жатқан қу шөмшектi әредiк қағыстырып қойып, қазандық қасында самбырлай сөйлеп отыр, әңгiмесi жас қауымды әбден ығыр еткен – кешегi соғыс тақырыбы, бiздi де соған құмар қылуға жанын салып, қайткен күнде қым-қуыт жұмбақ оқиғаға қатысушы еткiсi келгендей өзеуреуi бiржосын...

	Ту төменнен Кишканың жұдырықтай тастарды жаңғақтай домалатып төменге қуалаған тасыр-тұсыры талықсып естiледi. Құбыладан түскен күн сәулесi өзеннiң алаңға жайылған төсiнде жалтылдап мың сан шұғыла шашады. Су бетiнде зорайып көрiнген, ал тереңнен көлбей майысып, одан әрман ұзара түскен ағаш сұлбасына тесiле қарасаң – жан бiткендей қыбырлап, беймәлiм әуенге елiгiп тербелiске түскен таңғажайып келбетті көресің. Жел мен шырша, шырша мен жел кезектесе ырғалып, жайсаң табиғаттың мамыражай суретіне таң қаласың. Шырқау биiктен құстар шырылдап, осы тауға ғана тән әуездi ән шырқап, тас төбемiзде дамылсыз қалықтап жүр.

	– Соғыстың аты – соғыс, жастар, күтпеген сәтте неше түрлі тығырыққа тап боласың. Адам баласы егер болып өзара арбасқан соң, бiр-бiрiне не iстемейдi? Е, не дерсiң, жау да өзiңдей айлалы, сен де сондай ығай мен сығай дегендей. Кiмдi кiм аяпты? Сен өлтiрмесең, сенi ол өлтiредi. Қысқасы, аянған жоқпыз. Ретiн тауып қас дұшпанның талайын сұлаттық... Ержүрек хорваттың туған жерiне баса-көктеп кiрген немiс-фашист басқыншыларына қалайша тойтарыс бергенi туралы естіген шығарсыңдар?..

	Бұл жайында «Жан саясы» лагерiне келген күнi-ақ жергiлiктi бiр насихатшы сағат жарымдай уақыт бiзге майын тамыза дәрiс оқып, саяси «сауатымызды» ашқан. Айтуынша, Югославия халқы фашистiк Германияны талқандауға айтарлықтай зор үлес қосқан (соғысқа қатысқан әскерiнiң қарамы мен шығыны жөнiнен бұл елдiң үш ұлы алпауыт мемлекет – КСРО, АҚШ, Англиядан және Польшадан ғана аз-кем болғанын есiмiзге салып), сол күресте екi миллионға жуық жауынгерi шейiт болыпты, яки соғысқа дейiнгi әрбiр он адамының бiреуiнен айырылған; ал партизандық қозғалыстың қызу жүргені сонша, таулы аймақтағы елдiң барлық түкпiрiнде төрт жыл бойы толассыз майдан ашып, соғыстың соңғы кезеңiнде Балқан түбегiнде үш жүз елу мың адам жау тылында күнi-түнi әрекет етiптi; нәтижесiнде, басқыншылардың бұл елде емiн-еркiн жүрiп-тұруына мүмкiндiк бермеген; сол себептен де Германияның әскери Бас штабы бұл елде әуелде он екi, ең аяғында он бес дивизияны тұрақты ұстауға мәжбүр болған...

	Сiрә, зұлым жаудың зәре-құтын қашырған, «түн ұйқысын бөлген» мазасыз топтың бiрi – хорват граничарларынан* құралған Вацлав Мирзенiң отряды болыпты.

	– Амал қанша, бiрде сәтсiздiкке тап болдық, – деп сыр шерткен-дi Вацлав атай. – Орталық штабтың кезектi тапсырма сын ойдағыдай орындап олжалы келе жатқанымызда, сiрә, өз iшiмiздегi бiр жансыздың қастандық әрекетiмен аса күштi тосқауылға тап болдық. Серіктеріме сенiмдi едiм, алайда күшi басым жаумен бетпе-бет шайқаспа, адамдарыңды сақта деген бұйрыққа бойсұнып, қашқақтай соғыстық. Жау да бiздi маңдайға ұрып, түп-түгел жусатып салмай, даңғыл жолға шығаратын жасырын соқпақтарға бізді жібермей, осы тауға қарай тықсырып бақты. Қысқасы, үш тәулiкке созылған қуғын-сүргiннен соң шегiне-шегiне келiп, бой тасалаған жерiмiз – анау шатқалдың төрi болды. О да бiрақ қорған бола алмады. Ақыры, тектентекке берілмеуді ойлап, тау үңгiрiне бекiнуге мәжбүр болдық. Ойлағанбыз, соның бiр қалтарысы бiзге қорған болар деп. Оңбай алданғанымызды, қайтейiк, кеш, тым кеш бiлдiк, амал не?!..

	– Қалайша?

	– Қалайша дерiң бар ма, шырақ, құдай шатастырған соң. Тау үңгiрi пана болу қайда, бiз үшiн молаға айналды. Шығар ауыз тас қапаста жалғыз екен, не керек, тар қуысқа қамалғанымызды кеш білдік... Жә, күн екiнтiге ауды. Одан әрi не болғанын жолжөнекей айтамын, жүрелiк, жас достар!..



	* * *



	– Үңгiр аузын күнi-түнi аңдып дұшпан жатыр. Иттей сақ. Бiр адым жақындатпайды. Өзi де бас сұқпайды... Алғашқы сәтте баса-көктей кiрмек болып өршелене ұмтылған. Бiр кiсi әрең сыятын тараң ауыз бірақ құрулы тұзақтай болды. Берi аттағанын бiздiң қарауылшы топ маңдайдан көздеп атып жайрата бердi.



	* XVI ғасырда осы өңiрге баса-көктеп кiрген Осман түрiктерiнен қорғауға шекаралық жерлерге әдейi қоныстандырылған жауынгер хорват өкiлдерiн – граничарлар, яки әскери шекарашылар деп атаған.



	Қайсыбiрiн берiрек өткiзiп жiберiп сұлатады да, қаруын олжалап, қорамсақтағы санаулы оғын молайтып алады. Дұшпанға да жан керек, кейiннен опық жеудi доғарды, – деп ұзақ сонар хикаятын үздiк-создық әңгiме еткен жолбасшымыз бiздi жетелеп, ақыр аяғында жұлдыз жамырай өрдегi шатқалдың етегiне әкелдi. Осы жерде аяқ суытып, күнi бойғы тынымсыз жүрiстен қалжыраған денемiзге тыным берудi жөн көрдiк. Шаршадық десек те бiрден жата қалып ұйқы құшағына енуге, әсiлi, құлықсыздау болдым. Вацлав атай да бастаған әңгiмесiн бiтiрмей ұйықтатпауға бекiнген тәрiздi.

	– Бiр-бiрiмiздi аңдумен үш тәулiк өттi. Төртiншi күнi ертеңгiлiкте үңгiр аузындағы қарауылға жақындап келiп, дұшпан әрекетiн мұқият бақыладым. Немiстер кешеден берi гу-гу үгiтқағаз тастап, мазамызды алған. Ал бүгiн басқа бiрдеме ойластырған тәрiздi. Аумағы сандықтай жәшiктердi үңгiр аузына жақындатып қойып, әлдебiр әрекетке қам жасап жанталасып жүр. Сыртта сақылдаған саршұнақ аяз. Уақыттың қырық төртiншi жылдың басы екенiн айтып па едiм? Айтсам, қысы да жылымық боп жанға жайлы тиетiн түбектiң ауа райы құдауанда сол жылы күрт өзгерiп, қар да мол жауып, оның арты қақаған үскiрiкке ұласқан. Бұл, тегi, бiзге де, мұз жастанып, қар төсенiп үш жыл ұдайы бейнет тартқан күллi партизан құрамасына, аса қолайлы бола қойған жоқ, амал қанша, табиғаттың бұл қыспағына да төздiк... Жә, негiзгi әңгiмеге тура түсейiн. Сол күнi аспан ашық болды, үңгiр аузынан көрiнген аядай көкте шөкiмдей бұлт болмағанын анық бiлемiн. Ауыздағы тас аңғарды күзеткен немiс солдаттары бiр орында пайыздап тұра алмай, бүрсең қағып, әлсiнәлсiн жер теуiп, үсiген қарғадай қалбалақтап, кейде жын қаққан кiсiдей бiр аяғымен секеңдеп қояды. Соның бәрi – бiржола қатып қалмаудың амалы. Ертеңгiлiкте басталған әбiгердiң сыры түске жақын мәлiм болды. Ұзын сырыққа байлаулы репродуктор берi өткiзiлдi. Сол-ақ екен, тас қапас күмбiрлеген у-шуға толсын...

	– Өз еркiмен үңгiрден шыққан барша партизанға бостандық

	беремiз! Бәрiңе де, бос...тан...дық! Бос...тан...дық! – деп даурыға қайталайды жаңғырыққан жартастар.

	Бiраздан соң жаудың әзәзiл үгiтiнiң сарыны кiлт өзгердi.

	– Сендердiң орталарыңда тұтқын лагерiнен қашқан кеңес жауынгерi, қылмысы ауыр азиат бар. Соны шығарып берсеңдер – өзгелерiңе бостандық беремiз, бәрiңе, бәрiңе бос...тан...дық! – деп неше мәрте қайталап, дамылсыз қақсайды жалдамшы тiлмаш. Әмбе ол осы үгiтiн хорват тiлiнде ғана емес, орысша да сан мәрте қайталады.

	– «Естимiсiң, Батя?!» деген дауыстан селк етiп, артыма бұрылсам – жау қосыны қадала сұраған «қылмыскер» азиат, қасыма сыбдырсыз қалай келгенiн аңғармаппын. Басын шайқап мұңая қарады. Бадырайған қара көзi жүдеген қазiргi ауыр халiн айқын аңғартқандай, уыс толғандай толымды мұрны атжақты сидиған бетiнен бөлектенiп, жұлынып түсердей боп бұрынғы келбеттi жүзiн танымастай өзгерткен. Адам өңi небәрi үш-төрт тәулiкте соншама азады деп кiм ойлаған?.. «Түсiн менi, жолдас командир, бiреу үшiн жүздi құрбан ету – ауыр жаза!» Ашып айтпаса да мұңайған көзқарасы соны ап-айқын сездiргендей.

	– Болмайды, жолдас, бекерге қинама! – Топ жетекшiсi әлдекiмдi қосақтай балағаттап, соңғы сөзiне боқтау қосып тұздықтап айтты, сiрә, жауынгер әрiптесiн әлгi ниетiнен бiржола түңiлдiргiсi келгені анық. – Әй, қайсың барсың, өшiр мына итше үрген әзәзiлдiң үнiн!..

	Iле өзi де үңгiрдiң түбiне бет алды. Соңынан ерген серiгiне қайта бұрылып қараған жоқ. Таспен атып ұрып даңғырлаған репродукторды әп-сәтте тұншықтырған серiктерi әрекетiн де елең қылмай, қараңғы қуысты сипалай жүрiп алға адымдай бердi тек. Содан үңгiр түбiндегi өз тұрағына жеткенде ғана қыр соңынан қалмай келе жатқан серiгiне:

	– Ал тағы не дейсiң? – деген-дi қытымыр үнмен қыдия сөйлеп.

	– Бұл тығырықтан құтылар өзгедей жол жоқ, Батя!

	– Жә, сонда не iсте дейсiң? Жалғыз амал – сенi ұстап беру ме?

	Ұрдым енесiн!..

	Сөйтсе де азиялық өз дегенiне илiктiру ойынан айнитын емес.

	Вацлав Мирзенiң қасынан ұзап кетпей, қыбыжықтап тұр.

	Әлден уақытта топ жетекшiсi үңгiрдiң түкпiрiнен металл сыңғырын естiдi. Темiрге тық-тық тиген балғаның тарсылына әлдененi күштеп бұрағандай кiлт шиқылы қосылды. Сiрә, әрекетсiз бос жатудан жалыққан жауынгер серiгi өзiнiң машық iсiне нешiншi мәрте қайыра кiрiскен.

	Вацлав дыбыс естiлген түкпiрге жақындап келiп:

	– Немене, достым, ештеңе шыға ма? – дедi ақырын ғана.

	– Не деуге болады? Қуат көзi тым қашықта, ал онсыз қайран жоқ, Батя!

	Кенет үңгiр iшi азан-қазан боп, әр тұстан тау-тас жаңғырығып, одан-бұдан даурыға естiлген у-шуға толды.

	– Бәрiңе бостандық, бәрiңе бостандық! Бос...тан...дық жариялаймыз!

	– Бос...бос...бос...тан...дық! – деп даурығады жаңғырған таутас.

	– А...а...а...а...з...и...а...т, а...а...з...и...а...т! – деп күңiренедi тас қабырғалар.

	– Азығың қанша, Батя?

	– Ертеңдiк қана, оның өзi мардымсыз талғажау...

	Мирзе де бұдан әрi қазбаламай үнсiз тұрып қалды. Сыры бейтаныс азиаттың үнемі әлденеге жабырқап жүретін қалыбын ол алғаш кездескен күннен аңғарған. Бiлгенiн iшiнде сақтайтын бұйығы жан, көңiлiнде айықпас кiрбең бар ма әлде? Оған қоса асып-таспайтын сабырға ие жан. Қазiр де жайбарақат қана өксiдi. Жиырманың орта шенiне ендi ғана iлiккен, күш-қайраты тасыған жас адамға мынадай тас қамаудан жарық дүниеге шығу – арман емес деп кiм айтады, кiм өзiн оққа байлайды? Бұл да, тегiнде, жазмыштың маңдайдан оңдырмай соққан қатал жазасы! Қайран, мұндар жас десеңшi! Бақ iшiнде, түн құшағында қыздармен қыдырып жүрiп таң атырар бұла шағыңда дүлей соғысқа душар болып, дырду-думанды жастығыңды соның тойымсыз жемсауына шалу оңай ма? Көзiңдi аша көргенiң – аққан қан мен тамшылаған ащы тер, сор бейнет пен зарлы өксiк! Амал не, түзетерге соны дәрмен жоқ! Зығырданың қайнайды, астанкестенi шығып төңкерiлген ғажап дүние өзгереді деуге ешқандай үміт жоқ!..

	Ауыр ойлар шылауына түскен топ жетекшiсi орынбасарын шақырып, жау әскерi қайта-қайта дiгiрлеп сұраған азиаттан көз жазбай бақылауды айрықша тапсырды.

	Алайда дұшпан да қарап жатқан жоқ-ты: қақсауық репродукторын қалпына келтiрiп екiншi мәрте қойғанда, радиотабақты iшке кiргiзбей, шығар ауыздағы маңдайшаға бекiтiп, бәз-баяғы жалаң үгiтiн қайыра өршiттi. Хорват граничарлары бiрақ осал жандар емес. Әйтсе де қашанға шыдайды? Олар да ет пен сүйектен жаралған жанкештілер. Төзiмi тақа түгесiлiп, жан азабы жiгерiн мұқалтар қиын сәт туса қайтпек?



	* * *

	...Жетiншi күн. Жарым түйiр ас ауызға түспегелi бiрнеше тәулiк болды. Шөл қысқан соң тас төбеден салбыраған мұз сүңгілерді талшық көрiп таңдайына басқандардың өңешi қабынып, жұтқыншағы тас бiтелiп, күп боп iсiнген кесапатқа шалынды. Көпшiлiк жұрт бас көтерiп жүруден қалды. Титтей қимыл, артық қозғалыс кiмге болсын қазiрде ауыр азап. Күш-қайратыңды шақтап, барынша шамалап жұмсау да әдiс-айлаға саяр қаракетке айналды. Өйткенi жантәсiлiм етер ақырғы сәт туар болса, аянбай айқасып, өлiм жастығын молырақ қамтуды қай-қайсысы болсын жүрек дiлiмен түсiнген.

	Ақырғы майдан, шешушi сәттiң жақындап келе жатқанын жау жағы да жете бiлгендей. Әзәзiл үгiтiн бұрынғыдан бетер күшейтiп, әрi түрлендiрiп бақсын: сырықтай ағаш басына iлiп шұжық көрсетедi; ас туралы, ас iшудiң пайдасы жайлы неше түрлi қызықты әңгiмелер шертедi; күнi-түнi пластинка ойнатып ән шырқайды, күмбiрлетiп сазды әуендер төгiлтедi; бәр-бәрiнiң аяғын жұмбақ азиатты байлап беруге тiрейдi.

	Немiс үгiтшiлерi соншама ынтық болған жан партизан тобының жетекшiсiне келiп, нешiншi мәрте бәз-баяғы тiлегiн қайталаған.

	– Батя, ұғын менi. Түсiн жайыма. Мың рақмет сiзге!.. Ризамын, қасыңа ерген жауынгер серіктеріңе де шексiз тәнтiмiн шын көңiлден. Шыдамның да шегi болады... – дедi қырылдаған әлсiз үнмен, оның өкпесi де қабынған сияқты, бiр мезгiл күрк-күрк жөтелiп те алды.

	– Болды, тоқтат! – деп Мирзе жекiп тастап едi, азиялық жiгiт қайта сөйледi.

	– Бiлемiн не дерiңдi, Батя. Мен бәрiн де ойладым. Бiр күн емес, бiрнеше күн толғандым. Ендi менi қорғасаң да, қорғамасаң да – бiр өлiм және бәрiмiз бiрдей ажал құшамыз. Сондықтан мына жаужүрек серiктерiңдi бекерге жусатпа. Маған да рұқсат ет, өзiм шығайын. Пiсiрiп жесе де бер менi жаудың қолына!

	– Болмайды! Орталық штабтан сенi жауға ұстап бер деген бұйрық алғамын жоқ әзiрше, қайтсең де қорғайсың деген қатаң әмiрден өзге мен ештеңе бiлмеймiн. Ал сен?.. Жо-жоқ, жаным. Соңғы жауынгерiм қалғанша сенi қорғаймын!..

	– Қасарыспа, Батя. Әйтпесе...

	– Жалынба, әуре де болма, көнбеймiн бәрiбiр, – деп Мирзе одан әрi тыңдағысы келмегенiн аңғартып терiс қарап кеттi.

	– Жасырын кетер едiм, көңiлiңдi қимадым.

	– Кете алмайсың ешқайда. Сен ойлағанды мен бұдан бес күн бұрын болжап, соңыңа аңдушы қойғамын.

	– Солай ма?!

	Азиат атанған жiгiт басын шайқады, түрiк ернi болар-болмас езу тартып жымиғандай болды. Сiрә, пәс көңiлi жылып, мерейi өскендей. «Неткен асыл жандар! Қаншама бейнет шегiп, ажал аузында тұрса да менi құрбандыққа шалудан бас тартқан?! Неткен асыл қасиет! Қандай ер ел, ержүрек жандар! Сiрә, тектентекке граничар атанбаған?» Олай болса өзiнiң жаңағы қолқасы әншейiн сөз. Сөйтсе де осынша мархабатты, ер көңiл жандарды түп-түгел жер жастандыруға дәтi қалай барады?..

	– Батя, ойлаңыз. Менiңше, бекерге опат боласыздар.

	– Сен өзi сөз түсiнбейтiн жан екенсiң, – деп командир кенет қарулас серiгiне түйiле қарады. – Ал өзiңдi оққа байлап, жас жаныңды қидың делiк.

	– Сенiңiз, мен оларға ешқашанда қызмет етпеймiн...

	– Жауды да айласыз деме, шырақ. Әуелi сенi сұрайды. Сенен кейiн менi... Осылайша суыртпақтай тартып бәрiмiздi алмақ, нәлеттер! Бұған да дауың бар ма?

	– Бар, – дейдi қайсар жас елiге сөйлеп, – оларға мен керекпiн... Кiмнен болды, бiлмеймiн. Қалайда бiр жансыздың iсi екенiне шүбәм жоқ. Бiз жасаған бүлдiрулердiң мән-жайы оларға мәлiм болған. Иә, иә, сол үшiн де олар сiздiң отрядты өкшелей қуды. Байқадыңыз ба, ә дегеннен бiздi қырып тастауға тырысқан жоқ. Мен тiптi солар оқты басымыздан асыра атты деген ойға да жеңсiк беремiн. Әйтпесе бiздi бiржола құртып жiберудiң орайы сан рет келдi емес пе? Неге сөйттi? Өйткенi оларға мен керекпiн. Менен де гөрi құпия жарағым керек. Ақыры, кiмдi қалайтынын жасырмай ашық айтып отыр. Мейлi, сұраған екен, барайын. Тiрiдей кескiлесiн, ештеңе айтпаймын, жақ ашпаймын...

	Вацлав Мирзе жас серiгiне ожырая қарады. Анау да әлденеге қату, ширыға сөйлеп отыр. Сiрә, әр сөзiн, о жақтағы әрбiр қадамын егжей-тегжей ойланып келген.

	– Әуелi үңгiрдiң аузындағы күзетті алыңдар, қарулас серiктерiмдi қақпаннан құтқару үшiн өзiмдi жанпида етуге бел будым деймiн... Сiздер бiр бел асқанша есекдәме үмiтке дәмексiтiп ұстаймын! Ал одан соң кімді-кім жеңерін?!.





	III



	Бiр нәрсеге алаңдасам, менде маза болмайды. Әркiм өзiне қолайлы деген жерге киiмшең қисая кеткенде-ақ ұйқы құшағына берiлуге еңсем ауған. Бiрақ болмады. Қайдағы-жайдағы ойға түсiп, әрлi-берлi дөңбекшiп жатырмын. Тас төбемнен жыпырлаған жұлдыздарға емiне қарап, жұмбақ азиаттың аты-жөнiн, ата тегiн... тағы неменесiн сұрағандай сан алуан қиялға түсемiн. Кiм ол? Нендей кереметiмен жау қотанын өзiне дiлгер еттi? Қараңғыда шамадан тыс зорайып көрiнген заңғар жартасқа тесiле қараймын, тұс-тұстан қарауытқан орман шоғырына да iңкәр көңiлмен ауық-ауық көз тастаймын. Бiрде-бiрiнен бiрақ қым-қуыт ойымды сергiтер жауап таппаймын. Ал қиял жетегiне ерген шексiз ой одан әрман алысқа самғайды...

	Сөйтiп жатып, сiрә, күндiзгi ұзақ жүрiс меңдеткен болар, ұйықтапкетiппiн. Қаншасағатжанымадамылберiп, қалжыраған бойымды сергiттiм – бiлмеймiн, әлден уақытта таңғажайып бiр түс көремiн: Вацлав атайдың бастауымен тау үңгiрiне кiрiппiз; оның iшi пойыз еркiн жүргендей кең екен, түпсiз дерлiк терең де болып шықты; әзер дегенде тас қапастың түбiне жетсек, бiр қалтарыстан «Здраствуй, дорогой Батя!» – деп добалдай бiреу шыға келедi де, жолбасшымызды құшақтай алады; бiздiң шалдың да есi шығып, «Ой, сен, қымбаттым, қайдан жүрсiң, тiрi екенсiң ғой, қайран ерiм!..» – деп қауқалақтап әлгi бейбақты бас салады... Бiз, әрине, аң-таңбыз, не дерiмiздi бiлмей сiлейiп тұрмыз. «Мен осы үңгiрде тұрамын, өздерiңнен ажырағаннан берi осындамын», – дейдi де, ол ту сыртынан қарс айырылған жартас сызатына сып берiп, үштi-күйлi жоқ болады. «Апырау, сiз Шыңғыс ағай екенсiз ғой? Манадан берi бұл кiм деп тұрсам...» – дегендi айттым ба, айтпадым ба, нақты бiлмеймiн, әйтеуiр, даусым жеткенше айқай салып, әлгі дәудің соңына еремін...

	Таң атқалы бiршама уақыт өткен сияқты. Жұлдыздар сөнiп, түнде қиялымды тербеп, әсершiл көңiлдi әрнеге желiктiрген қараңғылық көрпесi әлдеқашан түрiлiп, төңiрек күндiзгi тiршiлiк әуенiне көшкен. Терең шатқал жарық әсерімен ұзара түскендей, табан астымнан сұстана қарауытады. Көк күмбезi шайдай ашық. Алдымыздағы биiк тау жотасынан қызара көрiнген күннiң ақсары шапағы жанып жатқан өрттей алау шашып биiктеп келедi. Жолсерiктерiм түгел оянған, кейбiрi өзен арнасына белуардан кiрiп алып жуынып жатыр. Қасымда тұрғандар маған состия қарайды, шошып оянғанымнан секем алған күдiктен де құралақан емес тәрiздi. Әжуалап тұрғандар да бар.

	– Түсiмде сiз айтқан жұмбақ а...зи...ат...ты көрдiм, – деймiн тұтыға сөйлеп, жолбасшымыздан демеу күткендей бетiне жұтына қараймын. – Өздерiңiз қамалған үңгiрде кездестiк, сiзбен де сонда...

	– Жуын, Қайсар шырақ. Ынтық болсаң оған да жетемiз... – дейдi Вацлав атай жайбарақат шыраймен.

	– Бал ашып отырсыз ба, атай? – деймiн бiр қолтық шөмшектi тас қазандыққа жайғастырған соң қасына келiп.

	– Солай десең де болады. Өткен түнде мен де сен құсап елегiзiп ұйықтай алмай шықтым. – Вацлав атай тұнжыраған қалпы ырғай таяғымен жер шұқиды. – Сендерге қияли хикаят, әлде ертегi сияқты көрiнгенмен, бұл жер мен үшін – тiрi қалу үшiн арыстанша алысқан күлестің жұрты! Оны сендер, еркетотай жастар, түсiнбейсiңдер.

	– Атай, бiр сұрақ, рұқсат етсеңiз? – деймiн. – Өзiңiз әңгiмелеген азиялық азаматтың түр-келбетiнде маған ұқсаған белгi бар ма? Әр халықтың бет-жүзiнде, жүрiс-тұрысында бесенеден белгiлi ерекшелiктерi болады. Тек соны айыра бiлу керек.

	Жолбасшымыз кәдiмгiдей елiгiп, мені енді ғана көргендей бетiме тесiрейе қарайды.

	– Ұқсайсың, – дейдi кенет желпiне сөйлеп, – бет-пiшiнiң аздап келедi. Маңғол өңдi дегендерге, сiрә, көзi қысыңқы, бет сүйегі шығыңқы, дөңгелек жүзді, маңдайы дөңестенiп шал қақ бiткен адамдарды ұқсатпай ма?.. Бiздің отрядта болған азиаттың келбетiнде нақ сондай нәсiлдiк ерекшелiктер көзге түртiп тұратын. Сенi, шырақ, соған ұқсатып, кеше iш тар та сөйлегенiм есiңде ме? Ал Чингистiң айрықша белгiсiне мен ең әуелi қалыптан тыс зор танауын айтар едiм. Бетiнiң қақ жартысын алғандай салбыраңқы бiткен, нақ сондай ғаламат мұрынды еркектi одан кейiн кездестiрген емеспiн десем, сiрә, өтiрiк емес. Көзi аса қысыңқы емес, қарақаттай қап-қара боп мөлдiреп, кiсiге бадырая қарап тұратын. Шашы мен қабағы көмiрдей қара. Маңдайы жойқын қасқа. Бойы ертегi-аңыздарда дәрiптелетiн алпамсаның нақ өзi, жауырыны жалпақ, иығы да екi кiсi мiнгендей қарамды. Дене бiтiмi сондай зор болған соң құдай тағала оған күш-қуатты да мол дарытқан, бiрер еркекке алдырмайтын әлуетi барлығын жарақ салған зiлмауыр жәшiктi жерден еш қиналмай көтергенiнен аңдағанмын. Тоқетерiн айтсам, азиаттың соншама кесек жаратылған сырықтай бойын, алпамса денесiн, адамға парасатпен қарайтын нұрлы келбетiн, ойлы көзiн ұмыту мүмкiн емес. Иә, иә, ол сондай, бiр көрген жан есiнде мәңгi сақтағандай тұлғалы жан едi, әгерәки жүз адам қатар тұра қалса – көзiңе бiрден түсер дара қасиет, биiк тұрпат бар-ды онда!.. Сол пақырдың бет-пiшiнiн азиялық, нәсiлi маңғол деп даралауымның себебiн де айтайын: кәнiгi славян, иә араб жұртының бiрiнен болса, келбетiн жадымда сақтауым екiталай едi; ал бiздiң Еуропа халықтарынан айрықша бөлек жаратылған кейпiн – бүйректенiп шығыңқы бiткен бетін, әр талы үрпиген қалың шашын, қалқандай үлкен құлағын, қарашығы мойылдай қара бадана көзiн қанша жыл өтсе де ұмыту мүмкiн бе, жаным? Жоқ! Сiрә, өл-өлгенше ұмытпаймын...

	– Өзiн ол кiммiн деп таныстырды? Ұлтын, туған елiн айтпады ма?

	– Алғаш танысқанда есiмiн Чингис деген. Басқасын бiлмеймiн. Шын есiмi солай ма, әлде бүркеншiк аты ма? Бәлкiм, шын есiмi басқаша шығар. Соғыс уақыты, ол кезде көпшiлiк жұрт өзiн құпиялап ұстауға әуес болатын, әсiресе астыртын жұмысқа жегiлген адамдар. Тәртiп те солай. Мысалы, менi Батя дейтiн. Батя. Бар болғаны сол. Кiм ол? Вацлав Мирзе ме, жоқ әлде, басқа бiреу ме? Онда ешкiмнiң шаруасы жоқ. Партизандық құраманың орталығы ғана бiледi нақты кiм екенiн. Ал басқалар сенi осы атпен таниды. Точка! Чингистi де бiз солай қабылдадық, танысқанда артық-ауыс сөзге бармадық. Туған елiн, ұлтын да, басқадай да жөн-жосығын сұрамадық. Уақыт сондай қатаң кез, сұратпайтын...

	Жолбасшымыз шоғы сөнуге айналған шөмшек қалдығын қағыстырып, үстiне ағаш бұтақтарын тастайды. Iле-ақ гу еткен от лапылдап жана жөнеледi. Әр жерге бытырап кеткен тобымыз қазандық басына қайыра ошарылған, солар ендi таңғы астың кешiккенiне мазасы кетiп, содан ба, Вацлав атай екеумiздiң оңаша сұхбатымызға мезi болғандай, сүлесоқ шыраймен алма-кезек қыдия қарап қояды.

	– Кешегi әңгiменiң аяғын қашан тыңдаймыз? – Азербайжандық әрiптесiм Асхад мәселенi тұтқиылдан қойып сөзге араласты кенет.

	Вацлав атай тоқпақтай жуан ағашты қабықтауын тоқтатып, қолындағы кездiгiн жерге шаншып:

	– Айтпаймын әзiрге, – дедi жайлап қана, – Айтпайтыным – оның аяғы сыпыра жұмбақ... сiрә, сенбейсiңдер. Құдай қаласа, үңгiрдiң iшiне кiрген соң бәр-бәрiн қолмен нұсқап көрсетемiн. Ерлiктiң шыңын, кереметтiң көкесiн сонда бiлесiңдер...

	– Ой, атасы, қазiр сенбесек, көзге шұқып көрсеткен кезде сенемiз ғой. Ақыры соның немен бiттi, анау азиат азаматын ұстап берiп құтылып кеттiңiздер ме? Солай ма, сiрә, әңгiменiң аяғын бұлдыратып, соншама созып айтпауыңызға қарағанда? – деп қасақана тиiсе сөйлейдi жастардың бiрi.

	Жолбасшымыз саяхатшы жастың жорамал оспағын шыбын шаққан ғұрлы көрмейдi. Бәлкiм, өзiне сенiмдi, әлде шатақтасуды қаламады?

	– Бекерге күнә артпаңдар, – дейдi әңгiменi шорт үзiп.

	Вацлав атай айтты екен, егер сөзбен дегенiңе оны илiктiре алмайсың. Абзалы, ығына жығыла сөйлеп, әңгiмесiн тыңдау. Тас ошақта маздаған отқа жүзiмдi бере етпеттей жатып, қиял жетегiне еремiн. Көңiл күңгiрт, ой шалыс. Көкейiмде жұмбақ азиаттың қилы тағдыры: кiм деуге болады, маған ол өзiмiздiң қазақ тумасы сияқты боп елестейдi; осы таудың құз-қиясы одырайған шатқалына тағдыр жазуымен кездейсоқ тап болып, зұлым жау қотанында ерекше бүлдiрулер жасаған жан дейдi; бәлкiм, ол Кеңестер одағынан арнайы жiберiлген барлаушы-диверсант шығар? Ондай ержүрек жандар кешегi Ұлы Отан соғысында бiздiң халықтан да көптеп шыққан. Шынында да, ол қазақ болса, Чингис емес, Шыңғыс екендiгi даусыз. Әлдебiр себептен азиат атаныпты. Маңғол түстес деген жорамалға қарағанда, Азия құрлығының перзентi екендiгi шүбәсiз. Бәлкiм, ол қазақ тумасы болар? Жазмыштың жазуымен қайда жүрмеген сорлы қазақ? Аспан асты кең деп бiр қиырдан бiр қиырға көше берген ел машығы оған дарымады деп кiм айтар, кiм соны бекер дейді?.. Шарқ ұрған дарқан көңiл неше түрлi қиялға түсiп, әншейiнде есiңе алмайтын жайттарды ойлатады: әсiлi, мен жетi атаңды жатқа бiл, тiлiң де, дiлiң де, жаның да, қаның да – қазақ, ұлтшыл болма, бiрақ өзiн елсiз, жерсiз жанмын деп кеуде қағатын ұлтсыздыққа ұрынба, қазақ елi атанған тарихыңды жадыңда сақтап, мақтан ет... деген уәждi бесiктен шықпай жатып, туған ұямда санама құйып өскен балғын жан едiм; бәлкiм, соның әсерi... Қалайда Балқан атырабында әрекет еткен партизан тобында құпия жұмыстар атқарған Чингис, әлде Чингиз есiмдi жұмбақ жанның өзiме қандас болуын тiлеп, ерекше құмартуым, әсiресе сөзуар жолбасшымыздың маған ұқсатып, кешегi ежiктеуiнен кейiн соған тiптi сене түскем-дi...

	Кiм болса да ол – менiң отандасым! Жә, сонда, қай елдiң тумасы? Отансыз ер – ұясынан ажыраған құстай жетiм. Әлдеқандай бiр ғажайып жарақпен ол адам айтқысыз бүлдiру жасаған. Соны фашист әскерi де бiлiп өкшелей қуған... Партизан атанған топтың iшiнен тек қана соны ұстауды қалапты? Не үшiн? Әрине, құпия өнерiн иемдену үшiн...

	Аспандағы жұлдыз көп пе, көкейiмдi тескен сұрау көп пе? Бiлмеймiн, соларды бiлуге тек ерекше ынтықпын. Күптi көңiл алабұртқан жаныма тыным бермей, алыс қияндарға шарықтайды.

	– Вацлав ағай, – деймiн жолбасшыға қарап. – Азиялық жiгiтпен ту баста қалайша таныстыңыз?

	– О, бұл – көкейге қонымды сөз!..

	Жақындай түсiп, қарттың тiзесiн баса жайғасамын. Вацлав атай қабығын сыдырған таяғының бiр басын қалбырға сүңгiтiп, көженi араластырады, екiншi басымен қазандық астындағы отты қағыстырады. Сонсоң түзелiп отырып, қан тамырлары бiлеуленiп сыртқа теуiп тұрған быртиған саусақтарымен сақалын тарамдайды.

	– Қырық төртiншi жылдың бас кезiнде партизан құрамасының Орталық штабынан бiзге байланысшы келiп, төтенше бұйрық жеткiздi: «Қарауыңа жауапты тапсырма жүктелген маман жiберемiз, соны қорғау – сенің отрядыңа жүктеледі. Тек оны көзіңнің қарашығындай сақтайсың!..» – деген. Байланысшы нұсқаған жерден қонақты қарсы алдық. Чингиспен мен сол күні таныстым. Мiнезi солай ма, әлде үндемеу де мiндетi ме – шүйiркелесiп сөйлесуге құлықсыз жан екен. Менiң жайымды бiлесiңдер: сөйлеп отырмасам – iшкен асым тарқамайтын әдетке үйiр беймазаның чемпионымын...

	– Жә, құпия агентті отрядқа әкелдiңiз....

	Вацлав атай темекi орайды. Қазандық астынан шала жанған шыбық алып оны тұтатты да, құмарлана бiрер сорып:

	– Асықпа, – дедi жайбарақат шыраймен, – Иә, содан келесi күнi ол маған өзгеше мiндет артып: «Биртадағы көпiр маңына барлаушы топ жiберiңiз, тек қатаң ескертiңiз, адамдарыңыздың бiрде-бiрi өткелге жуықтап бармасын!» – деп ескерту жасап, өзiмен бiрге келген екi-үш темiр қорапты шанаға тиеттi. Көпiрдi бетке алып, тартып бердiк... Өткелге бес-алты жүз қадам жетпей тоқтадық. Кiсiлерiмдi бөлiп, көпiрдi жағалай күзетке қойдым. Өзiм де солармен бiрге кеткемiн. Сол себептi шанада отырып, оның не iстегенiн нақтылы бiлмеймiн. Кереметiн көзiммен көрдiм деп күпiр болып, қартайған шағымда несiне өтiрiк айтайын... Ештеңесiн көргем де, бiлгем де жоқ. Бес-он минут уақыт өттi-ау деймiн. Көпiрге жақындап келе жатқан электрпойыздың дүрсiлiн естiдік. Іле-шала көпiр үстiнде найзағай ойнап, аспалы ток сымының әуелi жарқ-жұрқ етіп, соңынан шарт-шұрт үзiлiп, жарылысқа оранғанын көрдiк. Не болғанын аңдап, ес жиғанша Чингис: «Бiттi жұмыс, тезiрек кетелiк!» – деді. Дереу келген iзiмiзбен тауға тарттық. Не дейсiңдер бұл кереметке? Мен өзiм шала сауатты адаммын. Сендердей жылды-жылға жалғап, құныға оқығамын жоқ. Чингистiң сол жолы не iстеп, не қойғанын әлi күнге дейiн түсiнген емеспiн. Алыста отырып, электрпойызды аспалы сымымен қоса быт-шытын шығарғанын әлдеқалай әулиелiкке жору – ақылға сыймайтын iс. Ал сонда бұл не? Бiлгiш болсаңдар, айтыңдаршы, нендей күштiң әсерi?

	– Техника құдiретi!

	– Әрине, солай дейсiңдер. Әлбетте, мен де сондай ойдамын, – деп Вацлав атай дереу қостау бiлдiредi. – Қалайда, таңғаларлық керемет өнер!..

	– Өзi не дедi?

	– Сұрамадым. Жау оғынан қызғыштай қорғап, алаңсыз бүлдіруіне қолғабыс етсем де, «Әй, шырақ, мұның не керемет?» демедiм...

	– Қазiр де соның не екенiн бiлмейсiз бе? – деймiн, осы әңгiмеге соншама қызығып отырып, аяғы соның жұмбақ боп қалады деп ойласамшы.

	– Кінәлімін, күнi бүгiнге дейiн ештеңе бiлмеймiн. Ештеңе! Өкiнемiн, әрине. Ең қиыны, сол кереметтi көзiмен көрмеген жан сенбейдi сөзiме... Өздерiңдей көкөрiм жастарға айтсам – кейбiрi қияли шал, ендi бiрi шалық мінезді адам деп мазақ қылады... – «Сендер де сенбейсiңдер ме?» дегендей Вацлав атай бәрiмiзге жағалай қарап, басын шайқайды. Шынтуайтын айтқанда, күмәндi ғаламат емес пе: темiр жолдың табанына мина қоймаған; тас төбеден түйгiштер бомба тастамаған; ұрымтал жерден снарядпен де атқызбаған... Сөйте тұра электрпойыз нендей дүмпудiң күшiмен құлатылған? Көпiрдi де алыста отырып, қалайша тасталқан еттi? «Бүлдiру көзi – шанамен апарған құпия жәшiкте» дейдi Вацлав атай... Жә, сонда, зымырап келе жатқан электрпойызды үрдiс тоқтатқан нендей керемет күш?

	Иә, бұған сену қиын. Сенер едiм, бұл туралы бұрын-соңды әлдеқандай бiр қауесет естiсем. Жоқ, баспасөз бетiнен мұндай ғажайып iстi ешқашанда оқыған емеспiн.

	– Мейлi, неғылсаңда сеніңдер деп жалынбаймын. Сөйтсе де тағы бiр әңгiме айтайын, – дейдi жолбасшымыз көңiл күдігін дөп басып, – Келесi жолы Блесс зауытын бұзуға бардық. Бармас бұрын, Чингис маған мынандай шарт қойды: «Зауытқа бiрер шақырым жақын апарасыз, содан кейiнгiнi маған тапсырыңыз. Бес минуттан соң керi қайтамыз, сол жерден iле-шала ұзап кетудi өзiңiз ойластырасыз...» Әрi ойлап, берi ойлап, шөп тиеген шаруа боп баруды жөн көрдiк. Бес шанаға шөп тиетiп, ортаңғысына Чингистi орналастырдым. Отрядымды атқа қондырып, өкпе тұсқа жақын қойдым. Кереметтi көзiммен көргiм келдi бiлем, Чингис отырған шананың атын өзiм айдадым. Шаруаша киiнiп, қару-жарақ атаулыны шөп арасына жасырып қойып, зауыттың жайдақ сыртын алып өте бердiк. Межелi жерге жеткен соң алдыңғы шанадағы айдаушы шанадан түсiп, атын қайта жеге бастасын... Сол сәтте әлдене тарс еттi. Жалт қарасам, зауыт үстi көк жалынға оранып қалыпты. Иә, иә, көкпеңбек от жалыны. Тағы да жарқ-жұрқ ойнаған найзағай жарқылын көрдiк. Әмбе сол қақаған қыс iшiнде болып отыр, ал қыстың күнi найзағай ойнағанын кiм көрiптi?.. Табан астым дүңк еттi кенет. Бишiгiмдi төбеге көтердім, ат айдаушы да өз шанасына ырғыды. Қоян бүлкекке салып, ұзап кеттiк...

	Естiгенiме таң қалып, сенбей, қарсы алдымда самбырлап сөйлеп отырған хорват шалына жымия қарадым. Қарттың қуақы өңi нарттай боп албырап, әңгiме қызығына берiлгенi сонша – ешбiр күптену жоқ, қайта соған шүбәсiз сенген әлпетпен күмәнсiз жосып отыр. Сенейiн десем – қисынсыз оқиға. Сірә, бұл жолғы әңгімесін де шәлкем-шалыс iс деп жадымнан өшiргенім жөн болар?.. Ойым он тарам. Сенгім келеді-ақ. Тек ғылыми кілтипанын білмей қалайша иланамын? Өзіме де беймәлім марғау күйде отырып, ас iшемiн. Вацлав атай қияли әңгiмесiн одан әрман үдете соғып отыр. Айтуынша, Шыңғыс, иә Чингис есiмдi өнерпаз мына шатқалдағы тас қамауға түскенше, немiс әскерi жаулап алып, уақытша иелiк еткен хорват жерiнде неше түрлi бүлдiру жасапты: электр стансаларын үлкен-кiшi демей жаппай қиратыпты; дивизияның күштi күзеттегi штаб үйiн өртеген; түзетiлген электрпойыз жолын қайыра бұзған; теңiз жағасындағы элеваторды өртеп, Германияға жөнелтiлмек қыруар астықты күлге айналдырған; танк жөндеу зауытына қуат жеткiзетiн электр бағандарын да бiрнеше жерден құлатып, жау монтерлерi бiрiн жөндесе, екiншiсiн сұлатқан... Соның бәрi әлгі өнерпаздың ұрымтал жерге келiп, бұғынып отырып жасаған жарылыстарымен ойран-топаны шыққан. Кiм ол, соның бәрін қандай керемет өнерiмен жүзеге асырды?

	Көкейдi тескен ұшы-қиырсыз ой түбiне кiм жеткен? Жетсе де

	соның тоқтар шегi бола ма? Вацлав атай кенет:

	– Ал, жарандар, тұрыңдар, тынығуды үңгiрден әрi өткен соң жасаймыз, – дейді.

	– Не дейсiз, үңгiрде екiншi ауыз болған ба?

	Қызық адам едi-ау, жарықтық бастаушымыз! Ештеңенi ежiктеп түсiндiрген жоқ. Дүниемiздi жинап, соңынан еруiмiздi күтiп тұрды да, бөйтеңдеп алдымызға түстi. Жарым сағаттай уақыт құз-қиялы жартасқа өрмелеп, үңгiр аузына жеттiк.





Үңгiрде




	I

	Вацлав атайдың айтуынша, тоғызыншы күнi үңгiр алдындағы тас алаңда тағы да қарбалас әрекет басталған: елең-алаңнан тау iшi салдыр-гүлдiр мотор гүжiлiне толып, шынжыр табанды трактор сүйреген жатаған темiр шана пайда болады; соларға iлесе келген солдаттар дабыры да көбейе түседi.

	Өзгеше қимылдың жай-жапсары топ жетекшiсiне дереу хабарланған. Iле-шала үңгiр аузына келсе, шана үстiндегi дәу жәшiктер алаңға түсiрiлiп, iшiндегi қазынасын анық көреді: темiр арқан оралған барабан, шағын движок пен ықшам бұрғылау қондырғысы, жiңiшке-жуанды болат арқандар, электр сым орамдары, тағы сондай заттар әлдебiр үлкен iске әзiрлiктiң қамы екенiн аңғартқандай...

	Ойына күдiк ұялаған командир азиат серiгiн үңгiр аузына алдырады. Ол болса тас алаңдағы қарбаласты көрген бетте-ақ, Вацлав Мирзеге беймәлiм тiлде қатты дауыстап, алақанын бірбіріне соға қуаныш бiлдiрiп, қату жүзi де жайраң қағып, әп-сәтте өзгерiп шыға келедi.

	Топ жетекшiсi де ойына оралған күдiгiнiң расқа айналғанына тәнтi болады. Қуғыншылар үңгiр аузын кеңейтуге бел байлаған. Тек қалай? Жарылғыш дәрi қойып құлата салу – соның ең оңайы едi, ал олар қиынын таңдаған. Неге? Сiрә, соның бiрден-бiр себебi сен боларсың деген шүбәмен Вацлав жас серiгiне масаттана қарайды.

	– Батя, жағдай оңалатын сияқты, – деген Чингис отряд жетекшiсiнiң жеңiнен тартып, қапсыра құшады. – Әне, қараңыз, сойқан немiс қашанғы әскездiгiне сайып, дизель движогын жеткiзiптi. Бiздi қайткен күнде құтқаруды ойлап, әсiресе тас ұңғитын қондырғы әкелгенiн айтсаңшы! Бек тамаша қызық ендi болады. Қызықтың көкесiн кешке таман көресiз...

	– Түсiнбедiм мұныңды, шырақ. Қызық емес, былық болмағай?

	– Батя, көремiз кiмдi-кiм құтқарарын, – деп Чингис командирге мiндет арта сөйлейдi. – Немiсше түсiнетiн бiреудi үңгiр аузына қарауылға қойыңыз. Қолына дүрбi алып, бұлардың барлық қаракет-қимылын көз алмай бақылап отырсын, құлағын да түрiк ұстасын. Жаудың ой-жоспарын алдын ала бiлуден бiзге зиян жоқ. Бiршама бүгежектеп тұрып, түпкi ойын да жайып салады.

	Онысы өздерi тап болған таудың көлем-тұрқы туралы сауалдар едi, әгерәки үңгiр түбiнен сыртқа шығарар қуыс iздесе – тас қабырғаның қай тұсынан өздеріне жол аршу тиiмдi болатынын айрықша тәптiштеп сұраған. Бұл маңаймен жас күнiнен жақ сы таныс Вацлав өз бiлгенiн жауынгер серiгiне қалтқысыз түсiндiрiп, ақырында соны табан астында шашылып жатқан тас кесектерiнен үйме жасап та көрсетедi. Содан бір мезетте екеуiнiң ойы бiр арнаға тоғысады: бостандыққа шығарар жолды, тегiнде, үңгiрдiң жоғарыға көлбей өрлеген жүлгесiн қуып, тек қана төбеден iздеу жөн дегенге саяды. Осыдан соң екеуi үңгiр түбiне барып, әр қуысты әрлi-берлi сығалап ұзақ жүрiп, маңдайы тiрелген бiр жерден өздерiнiң болжамдарының дұрыстығына айғақ та тапқан. Онысы тас қабырғаның су тамшылаған тұсынан көрген иненiң жасуындай сызат едi...

	Пәтуаға келген соң-ақ Мирзенiң көкiрегiнде үмiт оты тұтанып, өнерпаз серiгiнiң талап-тiлегiн бұлжытпай орындап, отряд мүшелерiн де соның ырқына икемделіп әрекет етуге жегедi. Қалайда сол сәттен бастап ол тас қамаудан алып шығар үмiт сәулесi әлдеқайдан жылт еткенiне бекем сенiптi.

	Ал Чингис кешелi-бүгiн әр жерге тыққыштап, бұзып тастаған аспабын қайта құраудың қамына кiрiседi...



	II

	Вацлав атай ту алда. Үңгiрге кiргелi бiршама уақыт өтсе де түбiне жете алмай қойдық. Табан астымыз кедiр-бұдыр тас, аяғыңды аңдап баспасаң – жазатайым мұрттай ұшырар қауiптер аз емес. Төбеден, қос бүйiрден жарыса тұтасып, ұзаған сайын енi тарыла түскен тас қабырғалардың суық сұсы-ақ құтымызды қашырып келедi.

	– Шырақтарыңды жағыңдар, – деп бұйырды бiр сәтте бастаушымыз.

	Шырағы – шыршаның қол тоқпақтай жуан бұтағы. Бiр басына шүберек байланған таяқшаларға от қоямыз. Сол-ақ екен, қараңғылық тұмшалап тұрған тас қабырғалар құбыжық болудан қалып, бүркеулi құпиясын аз-кем аша бастайды... Десек те алдыартымыздан көргенiмiз – бәз-баяғы сұрғылт тас кемер, ғасырлар керуенi түзген тар қалыбынан жазбай, төрiне ентелеген саяхатшыларды бiресе аяқтан шалып, бiресе төбесiнен қағып адымын аштырмай дiңкелетiп бақсын. Кей уақ маңдай тұсымыздан салбыраған мұз тiлдердi аңғарамыз, бұл болса тас заңғарынан жарықшақ тауып, өзiне жол ашқан жаңбыр, иә қар суының сарқыншағы – сол ғана аспан аясының қашық еместiгiн сездiрiп, пәс көңiлiңе дәт дарытқандай. Шала жанған шыршаның қою түтiнi де тынысымызды тарылтып әрi көңiлдi «босатып», екi көзге жас үйiрiп, зықымызды шығарып, жүрiсiмiздi қиындата түскен-дi. Әйтсе де жолбасшымыздан қалмадық, бiр-бiрiмiздi жетектеп, сүрiнгенiмiздi демеп, зор бейнетпен алға қарай жылжып келемiз. Бiр мезетте ентiктi басу үшiн бе, сәл аялдағандай болдық.

	– Өшiрiңдер!

	Тосын естiлген әмiрге балаша қуанып, шырша бұтағын табанға басамыз. Шоғын таптап өш алғандай мыжғылаймыз.

	– Қараңдардаршы төбеге, ештеңе көресiңдер ме? – деген Вацлав атайдың самбырлаған үнi тас заңғарлардан шағылып, жер астынан шыққандай дүмбірлеп естiледi.

	Сөйтсек, қолдағы шырақ сәулесi көлегейлеп тұрыпты, ту жоғарыдағы аядай тесiктен құйылған жарық шоғырын көремiз. Кәдуiлгi алтын шашақты, жер-жаһанды ақ нұрға бөлейтiн күн сәулесi! Қазiр де сол иен жарығын аямай төгiп, тас қапастың мәңгi түнегiн сыпыра түрiп, бізді күншуаққа шомылдырғандай әсерге бөлейді.

	Жарыққа кенелген соң-ақ қауiптi ұмытып, түйетайланып ту жоғарыға өрлеген тараң қуысты бойлап алға ұмтыламыз.

	– Жә, осы жерде сәл аялдайық, жарандар. Чингис хикаятының соңын айтамын...



	III

	– Чингис сұраған екi-үш жауынгердi көмекке қалдырып, өзге кiсiлерiмдi қасыма ертiп, үңгiр аузына кеттiм. Ал Чингис сабаз осы жерде қалды, тап осы арада. – Мирзе ақсақал кешегi әңгiмесiн қайта жалғастырған-ды. – Шығар ауызға ұрымтал жерге келiп жасырын бақыласақ – немiстер айбақ-сайбақ бұрғылау қондырғысын құрауды аяқтапты. Бүтiндей электростанса әкелген десем, сiрә, жалған емес. Сенесiңдер ме, жарандар, тас алаңның бiр бұрышынан аумағы үстелдей компрессор көремiн, оның қасында төрт-бес тас ұңғыма жарағы – перфоратор жатыр. Вацлав атайларың жасаң кезiнде бiраз жыл шахтыда iстеген. Содан шығар, тас шабатын таныс құралдар көзiме оттай басылды. Одан да гөрi анау таудай болып теңкиген құрама станок – бұрғылау қондырғысын айтсаңшы. Осының бәрiн iске қосып, заңғар тас қабырғаны бордай ұңғу үшiн – анау-мынау движок жарамайтыны бесенеден белгiлi... Бұл үшiн кiшiгiрiм электр стансасы қажет. Сонымен, не керек, бiзге қалған ермек – тағдыр талайына бас иiп, тап болған сергелдеңнiң ақырын күту. Неше күннен берi ашпыз. Сөйтсе де жарық дүниеден күткен үкiлi үмiт дәтке қуат болып, сiрә, бiржола құлап қалудан әзiрше бiздi сақтап тұрғаны анық. Тегiнде, жастар, шайтан ғана үмiтсiз деген рас. Кенет әлдене аяқ астымыздан гүр еттi. Сол гүрiлдi сарғая күтiп отырсақ та, тау-тасты жаңғырықтырып кенеттен дүр еткен жойқын зарылға селк етiп үңгiр алдына жалт қарасақ, немiс мамандары iштен жанатын дизель двигателiн iске қосыпты. Ол да бiр зарлап тұрған пәлекет екен, қалшылдап, дiрiлдеп, алапат зор гүрiлiмен құлақ тұндыра дүрсiлдеп жүрiп берсiн!.. Бiрқанша уақыт көз алмай, бақылауға алдым. Әне, резина түтiктерiн ораудан тарқатып әкеп компрессорға қосты. Одан кейiн бұрғылау қондырғысына да ток жеткiздi. Iле-шала болат бұрғының шақар тасқа шақ-шұқ тиген салдыры жеттi құлағыма. Көңiл шiркiн бiрдеме сездi ме, бiлмеймiн, әйтеуiр, ту артыма, үңгiр түбiне әлдеқалай үмiтпен емiне қараймын. Не көрдiң дейсiңдер ғой? Әй, айналып кетейiн, көкетайлар, не көрдiң деп сұрасаңдаршы менен?..

	– Иә, соны айтыңызшы.

	– Не көрдiңiз үңгiр түбiнен?

	– Керемет! Таңғажайып iс көрдiм, жарандар!

	Вацлав атай сол сәтте көзi көрген кереметтi бiзге түсiндiрмек болып, иығымыздан қағады, қолын ербеңдетiп әрлi-берлi сiлтейдi. Бәр-бәрiмiздi құшақтап құшырлана қысады, еркiмiзге қоймай жапа-тармағай сүйедi.

	– Әуелi көргенiм – қараңғы түкпiрде жалт-жұлт ойнақтаған жалын жарқылы болатын. Көз қаратпайтын күштi жарқыл, темiрдi электрмен пiсiру ше? Иә, иә, соның тап өзi! Тек темiр пiсiргендей от шашпай, бiр-ақ жерге, бiр ғана нүктеге шаншыла қадалып, сом жартастың қойны-қонышын тiлгiлеп жатқанын алыстан болса да ойша сезiп тұрмын. Тыныш тұра алмай, «Иә, сәт!» – деймiн қасымдағыларды жұлқылап. Оның не екенiн бәрiмiз де түсiндiк. Сонсоң да тiлек қосып, «Бер бiзге осы тiлегiмiздi, жаратушы хақ!?» – десемiз жамырай қуаныштап. Қауiп ойлап, үңгiр аузына да жалтақтай қараймын. Қондырғы қалыпты түрде жұмыс iстеп тұр. Мейлi, iстей берсiн. Ертелi-кеш заңғар жартасты ұңғудан жаңылмасын тiптi! Тек анау электр қуатын құйып тұрған дизелiн тоқтатпаса екен?!.. Оның неге керек болғанын сездiңдер ме? Чингистiң қолында жарқылдаған жалын аспаннан түскен жоқ, тек содан, анау құпия әбзелiмен алынғанын сол сәтте-ақ бiз айқын сезгемiз. Иә, иә, нақ солай. Бұған менiң тап бүгiнде де ешқандай күмәнiм жоқ, жарандар! Өйткенi сегiз күн ұдайы түк бiтiрмей бос жаттық. Ал тоғызыншы күнi немiстер әлдеқайдан жанталаса сүйретiп, дизель двигателiн, түрлi әбзелдер жеткiзедi. Соларды едел-жедел құрастырып ток өндiре бастайды. Сол-ақ екен, бiздiң сабаз жансыз тұрған өз жарағын тiрiлтiп, тас түкпiрде от шашып, жетi қабат құрыш сауыт дерлiк сом жартасты олай-былай тiлгiлеуге кiрiседi. Бұл ендi бiздiң шерменде топты тас қамаудан кең дүниеге алып шығар бiрден-бiр амал! Сол тек сәттi болғай! Заңғар жартастың ұрымтал тұсын кезiктiрiп, жолымызды құдай оңғарса десеңшi... Осылайша тiлеу тiлеп текке тұрмай, Чингис қарекетiн жау жағына сездiрмеудi ойлап, әрқилы амал жасап бақтық. Соның бiрi – қарулас серiктерiмдi үңгiр iшiне таратып, бiрнеше жерден от жаққызу болды. Бұл ендi үңгiрден будақтап шыққан түтiн мен будың неден түзiлгенiн сездiрмеудiң айласы. Онымыз, сiрә, ойдағыдай болып шықты-ау деймiн, дес бергенде немiс қосыны ештеңе сезген жоқ, өз жұмыстарымен әбiгер болып, үңгiр аузын тезiрек кеңейтудi олар ұзақты күн тоқтаусыз жүргiздi. Ең тамашасы, тас қашауды жау тобы түнде де тоқтатпады, тiптi өздерi жобалаған межеге жеткенше тыным алмай iстейтiн тәрiздi. Әрине, бiздiң граничарлар да, өжеттiк пен өлермендiк қанына дарыған ұлттық дара қасиетi емес пе, қажыдық деп жатып қалған жоқ, бiрде-бiрi демалыс сұрамай, үлесiне тиген ауыр мiндеттi мүлтiксiз атқарудан жаңылмады. Чингис тобы, әрине, соның бәрiне мұрындық болып, тас кенеуiне сағат сайын бойлай берген-дi...

	Вацлав атай баяғыда сөнiп қалған темекiсiн тұтатып, құшырлана сорды да, кенет орнынан тұра берiп:

	– Айта берсем сөз көп, жас өрендер. Сiрә, сендерге ендi осы әңгiменiң тоқетерiн естiрткен жөн шығар, – дедi. – Шаңқай түс жақын сияқты. Төбеден түскен сәуле, байқайсыңдар ма, едәуiр қысқарған.

	Мезгiл шамасын кiм бiлген, төбеден құйылған жарық нұрының әлсiреп, өзiмiз тұрған тас қуыстың алакөлеңкеленiп, табан астымыздың да қарауыта бастағанын сонда ғана аңғарамыз. Бiр ғажабы, сол жердегi тастың бедерi ғана емес, түр-түсi де өзгеше екенiн байқаймыз. Тас бетi қоқыс төккендей кедiр-бұдыр боп бiткен, әлдекiм бетон ертiндiсiн әр жерге бей-берекет төге салғандай құдды. Оның жартас тәнiнен жойқын қызу күшiмен суша аққан тас бұлақ қайыра қатқанда пайда болған жасанды құйма екенiн бiз, әрине, кейiн, бiршама кейiн бiлдiк...

	– Бiр мезетте үңгiр түбiндегi жалын жалп етiп сөнiп қалды. Әлгiнде ғана от құйындай лапылдап, қызара бөрткен тас бетi де қаракүрең тартып суый бастады. О да бiр сәрi едi, бiраздан соң қара түнек қараңғылыққа қайыра тап болдық. Күнi бойы зор үмiтпен алабұртқан көңiл шiркiн бұл емес, басқа, мүлдем басқа жәйттi күткен-дi. Әсiлi, ол жақсы хабар едi. Амал қанша, соны күте-күте көз талып, жүйкемiз де әбден жұқарған соң, қасыма екi-үш көмекшi алып, үңгiр түбiне тарттым. Алға қарай қадам басқан сайын ыстық леп күшейе түстi. Қапырық жалын бетiме соғады. Тамақ қырған ащы түтiн қолқамды кернеп, бүкiл тыныс жолын тас қып бiтегендей. Сөйтсе де алға қарай адымдай бердiм... Әлден уақытта, соңымда келе жатқан серiктерiмнiң бiрi:

	«Батя, ананы қара!» деп қатты дауыстап иығымнан қағып қалды. Қалт тұра қалып, әлгi байғұс нұсқаған жоғарыға қараймын... Уа, не көрдiм, нендей керемет десеңшi?! Бiлгiш болсаңдар, ал айтыңдаршы!..

	– Өзiңiз айтыңыз, Вацлав атай, – деймiз ұзақ сонар әңгiменiң шырқау шегiне таянғанын сезiп тұрмыз. Соны жерiне жеткiзем деп жолбасшымыздың қаншама артық-ауыс сөз шығындап, бiздiң төзiмдi сынға салғанын, сiрә, көпке дейiн ұмыта қоймаспыз.

	– Жоғарыдан сол сәтте мен оймақтай аспан қиығын көрдiм. Төңкерiлген қазанның шұрқ-шұрқ тесiгiнен құйылғандай жарық шоғырын, бейнелеп айтқанда, жылт-жылт етiп алқаракөк аспаннан жымыңдаған жұлдыздар сәулесiн көргендей боп, қас қағым сәт соған сенбей, есiм шығып, аңырған қалыпта селтиiп тұрып қалыппын... Сонсоң жығылған-сүрiнгенiме қарамай, жұлдыз нөпiрi сығалаған әлгi ойыққа қарай жанталаса ұмтылсам керек. Iле-шала былқылдаған бiрдемеге сүрiнiп мұрттай ұштым. Ыңыранған әлсiз дауыс та сол сәтте құлағыма шалынды. Ендi ес жиып, жан-жағымды сипалап қарасақ – сүлдерi құрып дiңкелей құлап жатқан өзiмiздiң жолашар нояндарымыз екен. Бас ноян Чингистi де сол жерден, өздерi ойған ойықтың түбiнен таптық. Тонымды шешiп үстiне жауып, құтыдағы судың қалғанын аузына тамыздым. Бiрақ, шара қанша, тiл қатуға сабаздың шамасы келмедi...

	– Апырай, жұмысты бiржола тындырған кезде, әлi бiтiп есiнен танған ба? Әлде басқа бiрдеме... – деп ойымды дүдәмал еткен сұраққа тезiрек жауап есту ниетiмен.

	– Жобасы солай-ау деймiн. Кiм бiлсiн, қайткен күнде заңғар тасты жарып шығуды ғана бiлiп үрдiс қимылдаған соң – не деуге болады, – деп жорамал айтқан жолбасшымыз, ақыры әңгiмесiн түйдi. – Чингистiң тасты тiлген жарағын бұзып бөлшектедiк те, шығар тесiкке сыйғанын сыртқа алып өттiк, сыймағанын тас үңгiрдiң қуыс-қуысына тығып кеттiк. Сiрә, немiстер соншама ынтық болған негiзгi тетiктерiн әкеттiк бiлем, ал қалған бөлегiнен мәндi ештеңе ұқпасы түсiнiктi... Сонымен не керек, сол түнi, таң бозармай тұрып, күллi отряд тас қапастан құтылып, жау құрығы жете алмас жерге ұзап кеттiк. Дұшпан тобының ертеңiнде не iстеп, не қойғанын бiлмеймiн. Ал бiз қосалқы лагерьге жетiп, ес жидық... Болдым, жарандар. Бiттi ұзақ сонар хикаят. Сенiңдер, сенбеңдер. Тiптi соған қайтсең де илан деп, ешқайсыңа да жалынбаймын. Бiр ғана тiлегiм: маған ерiп, мына ойықтан әрi өтiңдер, сонау қырық төртiншi жылдың ақпан айында өзiмдi қосқанда сексен бiр хорват граничарының жанқияр өлермендiкпен тас қамауды бұзып-жарып өтiп, бұл сөздi мен дәл мағынасында айтып тұрмын, жарандар, Чингис есiмдi өнертапқыштың кемеңгер ақылымен жау торынан құтылып кеткен тайғақ кешудi көздерiңмен көрiңдер!

	Қалың киiмiн қолтығына қысқан Вацлав атай тас қияға өрмелей жөнеледi. Соңынан қалмай бiз де өкшелеп келемiз. Бiр кiсi әрең сыйғандай тас ұңғыманың келтелiгi сеп болды. Еңбектеген жолымыздың бәрi қорытылған болаттың боқатын жапсырып қойғандай тiлiм-тiлiм. Шынтаққа, арқаға батып, тiзенi де тырмалап қояды. Шығар ауыз ғана қатарлап жиған жүктей текше тас екен. Онша биiк емес, секiрiп кетсең – қалың бұта өскен өзекшеге тап боласың. Төменде – терең сай. Оның өне бойы көз тұндырған қалың орман. Құдды бiр жау көзiнен бой тасалауға әдейi жаралғандай. Бiзге дейiн талай саяхатшы шиырлаған сүрлеуге түсiп, терең сайды қуалай отырып, алдағы жотаға жетiп бiр-ақ тоқтадық.

	Сонда ғана артымызға бұрылып, ту сыртымызда жолбарыстың жонындай күдiрейiп тұрған заңғар жартасқа қарағанбыз. Әсiлi, бiздiкi керенау ойдың салдары, одан гөрi өзiмiзге бiрталай бейнет болып, көп әурелеген құзардан аман-есен құтылдық па дегендей қуаныштың әсерi. Ал Вацлав атайдың қоштасуы мүлдем бөлек, қимағандай ынтық сезiммен артына телмiре қарауы, ши қалпағын қолына алып, тас құзартқа тәжiм еткендей сан мәрте басын иiп, көз тастауы – зер салып ойлаған кiсiге көп жәйттi аңғартқандай...

	Онысын бiз кексе жанның сонау бiр қиямет-қайым күндерде осы тауда зұлым жаумен арыстанша алысқан бiр топ ерлерге, өзiнiң майдандас серiктерiне бiлдiрген құрметiне сайғанбыз. Сол себептi қайтар жолда аяғын iлби басып, неше күннен берi құлақ құрышын қандырған көл-көсiр әңгiмеден де сап тыйылып, бұйығы енжарлықта келе жатқан жолбасшымызға түсiнiкпен қарап, өзiмен-өзi болып, мұңлы естелiкке берiлген қамкөңiл күйiн егер сөзбен бұзбауға тырысып бақтық...





Тапсырма




	I

	Кiмнiң болсын ғұмыр жолы түрлi-түрлi асу-белестерден құралғандығы – өмiр заңы. Айталық, уақыт керуенi бiрыңғай сүреңсiз қалыпта белгi-бедерсiз өтiп жатады, дүйiм ел белсене қатысқан дүрмектiң жуан ортасында жүргенiңе мәз болып ғұмыр сүресiң. Айларға жылдар қосылып, ағын судай өте шыққанын ақыр аяғында бiр-ақ бiлесiң.

	Кеше ғана мектеп оқушысы едiм, қазiрде Қазақстандағы жалғыз университеттiң бесiншi курсының шәкiртiмiн. Құрдастарымның айтуынша, сақал-мұрты баяғыда тебiндеген кiтап кемiргiш бiлiмпаздың бiрiмiн. Арманым – қаламы жүйрiк жорналшы болу. Әрине, қолдан келсе – сол өнердiң хас шеберi атану. Тәжірибе сынағын терiскейдегi облыстық газет редакциясында өткiздiм. Бiрнеше мақалам жарық көрдi. Көлемi әр түрлi, мәндi-мәнсiзi де бар дегендей. Соның бәрiн ой елегiнен өткiзiп, сын көзбен қарасаңыз – ауыз толтырып айтарлықтай ештеңе бiтiрмегенiм өзiме мәлiм.

	Бүгiнге дейiнгi бар бiлгенiм – «Оқу, оқу және оқу!» Соған аттай он бес жылым шығын бопты, яки он бес жыл ұдайы оқулық кiтаптарды қолдан түсiрмей үйрену мен жаттаудан жаңылмаппын. Не деген мезi тiрлiк десеңшi. Иә, содан соң қол жетпес шексiз арманға берiлгiш, қай-қайдағы қиял жетегiне елiккiш, көкжиектегi сағымды қуған желөкпе... деген оңғақ атақты иеленiппiн. Сiрә, сол – әжуа емес, маған берiлген әдiл баға: жатсам-тұрсам көкейiмдi тосын ой, әлдебiр желiк билейдi де тұрады; Балқан тауына барған саяхатта естiгенім, яки белгiсiз өнертапқыштың қилы тағдыры тынышымды алып, ұйқымды бұзып маза бермегенiне, мiне, қанша уақыт болды.

	Шынымды айтсам, сол сапардан мен бiржосын өзгерiп қайттым. Бәлкiм, жер көрiп, ел танудың салдары. Әлде өмiрге көзқарасым есейдi, рухани байыдым? Дауласпаймын, солай да шығар. Сөйтсе де ой қозғап, көңiлдi әлем-жәлем алабұртқан басты жайт – хорват шалы, жолбасшымыз Вацлав Мирзе айтқан таңғажайып хикаят. Өзгелердi бiлмеймiн, өз басым сол кiсi майын тамыза, өзi де елiге әңгiмелеген оқиғаны мен өзгеше қабылдадым. Тiптi соны өзге қырынан ұққан сияқтымын. Неге? Соның себебiн түсiндiру маған бүгiн де қиын, әлеумет. Беймәлiм жанның туып-өскен ортасы, ұлты мен тегi туралы қиял жетегіне күп етіп, ғажап өнерiне ден қойып қызыға қарағаным айдай анық.

	Әлбетте сол күнi-ақ Вацлав атайды сөзге тартып, Чингис иә Шыңғыс туралы қазбалай сұрағам. Бұрынғы естiгенiме бірақ тыңнан қосқаным – шамалы деректер.

	– Лагерьге келiсiмен оны орталық лазаретке жөнелттiк, – деген-дi ол біржосын егіле сөйлеп. – Содан кейiн оны кездестiрген де, естiген де емеспiн. Сұрастырсам да ешкiм маған ештеңе айтпады, ту бастан оның жүрiс-тұрысы құпия болғанын ескерткенмін... Сөйтсе де үмiтiмдi үзбедiм. Мұндай таңғажайып оқиға белгi-бедерсiз қалмас, «Ел құлағы елу» деген, өзгеше өнер иесi қалайша жым-жылас жоқ болады деген далбаса үмiт те баяғы. Әрине, тауға саяхаттан қайтып келiсiмен туристер лагерiндегi қызметшiлерден ол туралы сұрау салғамын. Айтарлықтай мәндi ештеңе таба алмадым. Ал естiгенiм – қисынсыз қауесет. Тiптi тау үңгiрiн түп жағынан бұзып шығудың өзi түрлiше айтылады екен: әулие азиат дұға оқып, тас арасынан жол ашыпты-мыс; қайсыбiрiнде гипноз арқылы үңгiр аузындағы немiстердi түптүгел ұйықтатып тастаған деседi; бiрақ соның бәр-бәрiнде тас қамауда қалған Мирзе отрядының әулие азиаттың көмегiмен ешбiр шығынсыз құтылып кеткенi – даусыз ақиқат; ең ғажабы, шатқалдағы жұмбақ қуысты жергiлiктi тұрғындардың «Азиат үңгiрi» деп атауы.

	Қысқасы, күллi аңыздар осы сарынды. Көптiгi де көңiлге дәт. Осыншама қауесет тектен-текке өрбiмес, негiзiнде әлдеқандай оқиға болуға тиiс деген ойға жеңсiк берiп, iзденiс жасауға бекiндiм.

	Үмiт жетелеп, қайтар жолда хорват елiнiң бас қаласы, ерте заманнан осы жұртты билеп-төстеген князьдер мен корольдер сарайы орныққан көне Загреб шаһарындағы «Азаттық» мұражайына бардым. Мұражайдың ғылыми қызметкерi менi мархабатпен қабылдап, өзiмдi күптi еткен бiраз мәселеге хал-қадерiнше түсiнiк бердi. «Екiншi дүниежүзiлiк соғыс» бөлiмiндегi түрліше құжаттармен де таныстырды. Алайда көңiлiмдi көншiткендей мәндi дерек таба алмадым.

	– Iзденiңiз, жалықпай iздеңiз, – деп ақыл айтты қоштасарда жаңа танысым игi тiлек қосып. – Жаңылмасам, «Еркiншiлiк» газетiнiң редакциясында партизан қозғалысы жайлы деректi кiтап жазған журналист қызмет iстейдi...



	* * *



	Сол күні-ақ «Еркіншілік» газетінің редакциясына бардым.

	– Яромир Намек. Партизандар күресi жайлы кiтап жазған бейнетқор пақыр мен боламын, – деген сөзi әңгiмемiздiң шу дегеннен жарасты жүруiне мұрындық болды.

	Намек жолдас үстел басынан жайлап тұрып босағадағы биiк шкафқа барды да, астыңғы суырмадан жұқалтаң бiр кiтапшаны алып алдыма қойды. Жүрегiм атша тулап, кiтапты қолыма тебiрене алдым. «Көңiл жүйрiк пе, көк дөнен жүйрiк пе?» деген сөз рас, тегiнде, шыдамсызданғаным сонша, жұқалтаң кiтапша парақтарын тез-тез ақтара бастаймын, оның бетiндегi жыпырлаған әрiптердiң маған беймәлiм хорват тiлiнде жазылғанын тiптi ойламаппын. Соны аңғарған кабинет иесi үстел тартпасынан бiрнеше парақ таза қағаз суырып, алдыма тастады. Көкейiңдегiнi сұратпай айыратын мейiрбан жандар аз емес дүниеде! Автомат қаламымды көлденең ұстап, Яромир Намектiң аузынан шыққан әр сөздi қақас жiбермеуге әзiрленiп, тым-тырыс тосып отырмын.

	– Шамам келгенше орысшалап көрейiн. Сiз сұраған жұмбақ азиат хикаятын мен де емiс-емiс естiгемiн. Сол адам жайында аз-маз қалам да түрткенмiн... Ал, қане, бiр жалғызға сиынып басталық.

	Намек жолдас кiтапшаның керек жерiн тауып алды да, жолма-жол аудара бастады. Университетте стенография үйрететiн үйiрмеге қатысып, қазақша да, орысша да тез жазуға бiршама жаттыққамын. Соның пайдасын осы жолы көрдiм. Мiне, сол сапарда қағазға түскен жазбалар.





	«...Жау тылында әрекет еткен партизан топтарының iшiнде қарапайым шаруа Вацлав Мирзенiң (бүркеншiк аты «Батя») кiлең хорват граничарларынан құралған шағын отряды көрнектi орын алады. Бұл отрядтың жауынгерлерiнiң саны ешуақытта жүзден аспаған, кейде жағдайға қарай бiрнеше есе кемiп те отырған. Орталық штабтың ресми анықтамасына қарағанда, Батяның отряды тұтқиылдан тез қимылдап, жаумен бетпе-бет әрекеттен тайқып кетуге дағдыланған. Негiзiнен олар қысқа мерзiмде iрi диверсиялық жұмыстар жүргiзген. Сiрә, мұндайжауаптыiспенотрядпартизандықсоғыстыңсоңғы кезеңiнде, әсiресе 1944 жылдың бас кезiнде көбiрек шұғылданған. Осы ретте отрядқа кейiннен қосылған бiр маман жайлы ерекше сөз етуге тура келедi. Ол өзi концлагерьден қашқан Совет Армиясының жауынгерi деседi. Бiрақ қашан, нақты қай уақытта, бiздiң елдегi партизан құрамасына қалайша тап болғаны туралы нақты дерек беймағлұм. Вацлав Мирзенiң және өзге де куәгерлердiң айтуына қарағанда, ол өзiн құпия ұстаған, сол себептен де оның ұлты, туған жылы, соғыстан бұрынғы мамандығы мен қызметi мүлдем белгiсiз. Жұрт оны бiр ғана есiммен, Чингис, әлде Чингиз деп атаған. Иә, сонсоң азиат деген лақап аты және бар. Ол туралы әлi күнге дейiн реттелмеген әскери мұрағаттарда нақты дерек сақталмаған, болса да әзiрше бiзге мәлiм емес.

	Қасдұшпанменшайқастаоладамайтқысызерлiккөрсеткен, таңғажайып бүлдiрулер жасаған. «Белгiсiз азиат үңгiрi» деген жұмбақ атымен жұртшылыққа мәлiм атақты тау гроты жайлы аңыз да – құпия кеңес жауынгерiнiң қисапсыз ерлiгiне байланысты туған қауесет. Расында да, бұл – жұмбағы мол үңгiр. Мен оның iшiне кiрiп бiршама зерттедiм. Тау гротының ұзындығы екi шақырымдай, кiрер аузы бiр кiсi әрең сыйғандай тар болғанмен, iшiне бойлаған сайын кеңи бередi. Тас коридорды тауысқан соң құзар биiкте диаметрi жарым құлаш дерлiк өте тараң қуысқа кез боласыз. Қуыстың тақыр бетi – жоғары температура әсерiне ұшыраған магмадан түзiлген тау жынысы. Яғни соның да әлдебiр құпия аспаппен тiлгiленiп, аса жоғары қызу, күштi физикалық әсерге ұшырағанына сенесiз. Соған дәлел құйма үлгiлерi шығар ауызда бықып жатыр.

	Алайда ел iшiне лақап болып кең тараған осы тұжырымның нанымсыз жақтары да аз емес. Мысалы, қандай да бiр қатты затты, иә металл, иә тау жынысын оп-оңай тiлiп, жол ашу үшiн – ең кемi екi-үш мың градус мөлшерiнде температура керек. Осынша жылуды жұмбақ өнертапқыш қайдан алды? Тау үңгiрiне ерiксiз паналаған партизан отрядында жанармай қоры, жылжымалы электр стансасы болмағаны айдан анық. Рас, бұл жайындағы аңызда азиаттың жау қосыны жеткiзген iштен жанатын дизель өндiрген қуатты пайдаланғаны айтылады. Жә, солай дейiк. Ал осы заманғы энергетика iлiмi арнаулы өткiзгiш болмаса, яки сым тартылмаса – электр тогын тасымалдау мүмкiн еместiгiне шүбәсiз иландырады. Олай десек, құпия өнерпаз үңгiр аузындағы қуатты пайдаланды деген сөз әншейiн қауесетке айналмақ.

	Осы жолдардың авторы сол өнертапқыш жайлы әр жерге сұрау салып бiрталай iздендi. Еңбегi сәттi болды деп айта алмайды бiрақ. Ең қиыны, оның iс-әрекетi туралы ел аузындағы аңыз-қауесеттен өзге қағаз жүзiнде ешбiр дерек сақталмаған. Өкiнiштi жайт – партизан қозғалысының Орталық штабының барлық iс қағазы соңғы ұрыстар кезiнде өртенiп кеткен. Бiлетiндердiң айтуынша, соған мүдделi адамдар болған-мыс... Iздеуге тұрарлық мәндi гәп – азиат атанған әлгi адамның соғыстың аяқталар кезiнде ауыр жарақат алып, партизандық лазареттен одақтас елдiң әскери емханасына жөнелтiлгендiгi. Бұл қауесеттi де бiз едәуiр тексердiк. Амал қанша, партизан лазаретi сол қарсаңда күштi бомбалауға ұшыраған. Әлгi адам лазаретте жатып мерт болды ма, әлде шетелдiк госпитальға ауысты ма? Осы жолдардың авторы Югословакияда әскери миссия атқарған Совет Армиясының барлық бөлiмшелерiне сұрау жолдап хат жазған едi, екi ел арасында соңғы кезде болған салқын қабақ саяси жағдай да тиiстi дәрежеде әсер еттi бiлем, солардың бiрде-бiрiнен ешқандай жауап ала алмады. Сол себептi бұл жұмбақтың ақырғы шешуiн саяси ахуал оңалар алдағы жақсы күндерден күткеннен өзге шарамыз жоқ.

	Партизан тобында өзгеше өнерiмен әрекет еткен совет жауынгерi, асқан өнерпаз Чингиз, иә Чингис туралы қауесет хикаяттың мен бiлетiн жөн-жосығы осындай. Бұл хикаят өте-мөте қызғылықты және бiр-бiрiне қайшы келетiн тосын оқиғаларға толы. Қалайда, бұл құпиямен шұғылданғысы келген талапкерге жұмыс шаш етектен дер едiм. Рас, бұл үшiн Артур Конан Дойлдың атақты геройы Шерлок Холмстан да асқан сәуегей болу қажет. Мен өзiм мұншама қиын мiндеттi арқалауға батылым бармады. Алайда осы жұмбақты ерiнбейжалықпай iздегiсi келген батылға әрқашанда қолғабыс етуге әзiр екенiмдi ескертудi қаламгерлiк парызым деп бiлемiн...»

	Намек әріптесім кiтапшаны жапты да, «Сол жан сенбiсiң?» дегендей, маған күлiмсiрей қарады. Ал мен өз қолыммен қағазға түскен тәржiмадан туған алғашқы әсерден арыла алмай, соның бүге-шiгесiн түсінбек болып ақыл түгескен қалыпта есеңгiреп отырғамын: өнерпаз туралы бұрынғы бiлгенiме қосқаным азғана мағлұмат, тiптi сол хикаяттың үзiлген жерiнен бiр адым да алға ұзағам жоқ; күптi көңiлге сүйенiш жалғыз тiрек – таңғажайып оқиғаның ел аузында аңыз боп қалмай, баспасөз бетiне түскендiгi. Жақсы кiсiмен жарым сағат бiрге болу – жас адамға үлкен ұлағат. Намек жолдаспен сұхбат менің көңілімде игi әсер қалдырды. Ақыры, ол кiсiмен қоштасатын сәтте ескi таныстай бiр-бiрiмiзге қиыла қарап орнымыздан тұрдық.

	– Бетiң түзу, жас дос. Бұл мәселенi сен жалықпай iзден. Бәлкiм, жолың оңғарылып, жетерсiң соңына. Тек шындықтан тайма, әсiре мадақтан қашық бол. Жаныңнан ештеңе қоспа. Жә, қазақстандық әрiптес, қош! Жолың оңғарылсын!..



	II

	Екi-үш ай өттi. Жаз қызығы бiтiп, соңғы жылдың дәрістері басталған. Жауапкершiлiктi сезiнгендiктен бе, әлде бiз тыңдаған пәндер көбейiп кеттi ме, әйтеуiр, сiңбiруге қол тимейдi дерлiк әбiгершiлікке тап болдым: ертеңгiлiкте оқу ғимаратына кетемiн, төрт-бес дәрiстi тәмамдап жатақханаға қайтқанша екiндi туады; содан кейiн асхананың кезегi келедi; асқазан тiлеуi тояттаған соң не жатақханада, не жататын бөлмеңде кезекшi екенiң есiңе түседi; одан әрi ертеңгi семинарда қызармаудың амалын ойлап, оқу залына бет аласың...

	Осы сияқты күйбең тiрлiкке толы күндер зымырап өтiп жатыр. Қоңыр күз де көшуге тақау. Алматының жайма-шуақ күзi басқа жердiң жазына бергiсiз рақат десем, еш қатесi жоқ. Әсiресе күндiзi өзгеше жайлы. Жаздағыдай шыжғырған ыстық сезiлмейдi, күзгi қара суық та оқта-текте болмаса – Алатау бау-





	райына сирек соғатын құбылыс. Бiркелкi ашық нұр тас төбеңнен төнедi де тұрады.

	Өзгенi бiлмеймiн, мен өзiм жастық шағым өткен әсем қаланың күзiн ерекше ұнатамын. Биылғы күзге де үмiтiм зор еді. Амал не, емiн-еркiн қызықтаудың сәтi келмедi.

	Оған да кiнәлi – өзiм, дәлiрек айтқанда, желiкпе көңiлiм. Балқан түбегiне саяхаттан оралған соң-ақ әрi-сәрi ойланып, Шыңғыс ердiң (көкейiмде ол тек қана осы атаумен берiк қалыптасқан, неге сөйткенiмдi бiлмеймiн, Чингис, иә Чингиз деуге көңiл-хошым болмаған-ды) iзiн шалып, жөн-жосығын қайткен күнде бiлмекке бел байлағам. Шынын айтқанда, тiрiлер қатарына өнерпаз сабазды ту бастан қоспағамын. Тiрi болса осы күнге дейiн ол туралы қандайда бiр қауесет естiр едiк. Тасты нанша тiлген жойқын құрал туралы да бiлсек керек-тi. Тау-кен жұмыстары жайындағы аз-маз түсiнiгiм бойынша, адамзат қолына мұндай құрал әзiрше тиген емес. Қай елде болсын, шахтыдағы кен өндiру жұмысын бұрғылау қондырғылары атқарады, шахтерлер қолынан да ауа қысымымен жұмыс iстейтiн перфораторлар әзiрше түсе қойған жоқ. Ал әсем ғимараттарды көркемдейтiн гранит иә мәрмар тақталарын бәз-баяғыдай қолшапқымен өңдейтiнiн күн сайын Алматының жаңа құрылыстарынан көрiп жүрмiз. Егер Шыңғыс қолданған құрал адамзатқа белгiлi болса, тау-кен жұмыстарында төңкерiс туар едi...

	Рас, Шыңғыстай өнерпазды жоққа жору қиын-ақ, сөйтуге тiптi де қимаймын. Ал шындықтан ауып не iстейсiң?.. Иә, солай, ол тiрiлердiң санатында жоқ адам. Ал ерлiк iсi, ғажап өнерi? Адам адам болғалы, ел шежiресi жазылып, адамзат тарихы қағаз бетiне түскелi қандай игi iс, жасампаз игiлiк жұрт жадынан ұмытылып, iз қалдырмай бiржола өшкен емес. Сонау көне дүниеден жарық жұлдыздай жарқырап, данышпан Аристотельдiң, ақылгөй Гомердiң, бергi заманда Галилей, Ньютон, Эйнштейндердiң, тағы басқа ақыл иелерiнiң, ұлы өнерпаздардың есiмi өшпей, еңбегi өлмей жеттi емес пе бiздiң заманға?! Аты жетпегеннiң алуан өнерi сақталды. Сынбайтын, оқ өтпейтiн берiк әйнек жасаған өнертапқыштың қарақан басы сараң да қызғаншақ корольдің құрбаны болғанмен, мәңгiлiк ескерткiш боп соңында ұлы өнерi қалған. Ендi атом ядросын ыдыратып, адамзат қызметіне жеккен ғаламат жаңалықтар дәуiрiнде, техника мен ғылымның қарыштап өркендеген шағында, жазу-сызу кемелiне келген кезiнде Шыңғыстай өнерлi замандасымның ойлап тапқан ғажап құралы бiржола ұмыт болады дегенге қалайша сенесiң?! Жә, сенбесең – қайда сол өнер? Кiм айтады оның сырын?

	Тым болмаса Шыңғыстың туған облысын, қала, не ауданын бiлсем – сұрау салып iздер едiм, арнайы барып, жаяу кезсем де ерiнбей-жалықпай жүрер едiм өмiрден кешкен iз-соқпағымен. Амал қанша, қолымдағы болмашы дерек оған да мүмкiндiк берер емес. Бар бiлетiнiм – Шыңғыс деген аты ғана. Мемлекеттiк немесе Кеңес әскерiнiң Орталық мұрағатынан сұрау салып хат жазар едiм, бiр ғана есiмi бойынша ешкiм де мен iздеген жанды миллиондаған жауынгер тiзбесiнен қарамайтындығы, әлденеше қабатта иiн тiресiп тұрған, әлденеше пойызға жүк болар қойма сөресiн ақтармайтыны маған қарадай мәлiм. Соны бiлген соң да құр далбаса үмiттi ұмытуға тура келдi.

	Дегенмен жүйкенi тоздырған қияли ойдың күрмеуi шешiлер сәтi бiр күнi өз-өзiнен орайласа қалсын. Сол тiптi кездейсоқта оп-оңай табылды десем де рауа. Әлбетте ту баста ойласамшы! Қаншама уақытты бас қатырып зая өткiзiппiн. Сірә, тәжiрибе жоқтығынан, кәнiгi қаламгер болсам, әуелден-ақ солай iстемеймiн бе. Алайда ештен кеш жақсы...



	* * *



	Бiр сенбiде университеттi ертеде бiтiрген журналистермен кездесу кешi болды. Жазушы, очеркист, фельетонист... Кiм жоқ дейсiз? Бәрi де бар. Есiмдерiн газет-журнал бетiнен күнде көрiп, қызыға оқитын қаламгер саңлақтардың қалғаны жоқ деуге болады.

	Кешке шақырылған қонақтардың бiразы мiнбеге шығып, көл-көсiр сөз сөйледi. Тәжiрибелерiн айтып, алғашқы мақалаларын қалай жазғандықтары жайлы неше алуан сыр шерттi. Өзгенi бiлмеймiн, солардың iшiнен жастар газетiнiң редакторы, қырықтар шамасындағы, бұйра бас, дөңгелек бет, қызылсары өңдi Сәттаровтың сөзi қатты ұнады.

	– Жасқанбаңдар, жастар, бiздiң газетке мақала әкеп тұрыңдар. Кемшiлiгi болса түзетемiз. Ақыл-кеңес айтамыз. Жұмыс iстеуге келiңдер. Журналистiк қадамды жастар газетiнен бастау – өте-мөте пайдалы тәжiрибе, – деп аяқтаған-ды ол сөзiн.

	Сол сәтте-ақ менiң есiме Шыңғыс жайлы жұмбақ хикаят оралды: «Мына кiсi қандай жақсы адам! Тұп-тура көкейiмдегi сөздi айтып тұр», – деп бiржосын қуанып, дереу үстел басына отыра қалып, Шыңғыс хикаятын бұрқырата жазғым келген-дi. Сөйтiп, iшiмде байланған түйткiлдi емiн-еркiн тарқатсам деймiн. Жержердегi замандастарыммен, жастар газетiнiң жүздеген мың оқушысымен сырымды бөлiсiп, Шыңғыстай өнертапқышты көп болып iздесек – ол туралы қандайда бiр деректi сөзсiз табар едiк деп ойлағамын. Бәлкiм, аты-жөнiн ғана емес, тасты тiлген құпия аспабының жай-жапсарын бiлер ме едiк, кiм бiлсiн? Қиял шiркiнде шек болсайшы! Көңiл құсы шарықтап ұшып, көк жүзiнде қалықтайды. Бiр сәт газеттiң екiншi иә үшiншi бетiнен (ешуақытта да ондай мәндi материал төртiншi бетке басылмайды) Шыңғыс жайлы көлемдi очеркiмдi көремiн. Атын да бiрден таптым: «Өнер құдыретi». Басқаша болуы мүмкiн емес. Шыңғыстай абзал жанның дарыны, өнерпаздығы жайлы жазбаға тек осындай көтерiңкi атау лайық. Әншейiндегi «Ерлiк» иә «Көзсiз ерлiк» деген сияқты сөздер жадағай теңеу болмақ. Иә, Шыңғыстың сол iсi – шынайы ерлiк, ал ғажап өнерi ерлiгiнен де басым. Өйткенi ол өнертапқыштың асқақ қиялынан туындап отыр. Сонымен очеркiм газетке басылады. Әрине, оның жоғарғы тұсына Қайсар Қайнарұлы деген аты-жөнiм бадырайта жазылады. Бәлкiм, аяғына жазылуы да мүмкiн. Мейлi, мен үшiн бәрiбiр, Шыңғыс есiмiн жұртшылыққа жеткiзу – түпкілікті мақсатым!..

	Ал очерктiң соңына, бәлкiм, ортасына көрнектi әрiптермен терiлген мынадай сөздердiң тұруы хақ: «Құрметтi оқушы! КазМУ-дiң студентi Қайсар Қайнарұлы кешегi соғыстың аласапыран кезiнде ерлiгi де, есiмi де ұмыт болған өнертапқыш Шыңғыс есiмiн жарыққа қайта шығарып отыр. Қайнарұлының iзденiсi – қуанарлық, құптарлық талап. Редакция алқасы газет оқырмандарынан осы өнертапқыш туралы қандай болсын қосымша дерек, мағлұмат бiлетiн адамдардың бiзге хабарласуын өтiнедi...»

	Апыр-ай десеңшi, Шыңғыс жайында iздеу салған алғашқы хабардың нақ осындай редакциялық арнаумен берiлетiнiне өз басым титтей де шүбәланғам жоқ. Мұны мен газеттiң сол күнгi бетiн қолыма ұстап тұрғандай айна-қатесiз болжаған едiм. Әлбетте газет оқырмандары бұл хабарға бейтарап қалмайды. Қайткен күнде жер-жерден телефон соғып, хат жазып, iзденiсiме қолғабыс етедi. Ақырында бiз көп болып... Ендеше, бұдан әрi кiбiртiктеп бөгелуге болмайды. Көрген-бiлгенiмдi қағазға тездетiп түсiру қажет!

	Егде жорналшылармен кездесу кешiнен мен жатақханаға осындай бекем пiкiрмен оралғам-ды. Алайда ауызбен егiн егiп, оны жайқалтып бiтiк өсiрiп, ысырапсыз жиып алудың қиын екенiн бiлсемшi, сiрә? Кездесу кешiнде айтылған бiр ауыз лебiзге көңiлденiп, аяқ астынан очерк жазып, соны республикалық газетке қолма-қол жариялағанымды еске алсам – күнi бүгiнге дейiн бетiм шиқан шыққандай қызарып шыға келедi. Бәрiнен де қиял шiркiннiң Алатаудың қарлы шыңынан әрi асып кетуiн айтсаңшы!

	Ал әңгiменiң шындығын естiртер болсам, қиялдағы очерктi бiрден отыра қалып, бiр түнде жаза алмағанымды мойындауға тиiспiн. Рас, жатақханаға келген соң қағаз бен қаламымды сайлап, үстiңгi қабаттағы оқу залына көтерiлгемiн. Оқшау бiр үстелдi иемденiп, «Өнер құдыретi» деген атауды ақ параққа бадырайта жазайын. Сонсоң үстел шамын өзiме жақын қойдым да, басымды сәл қисайта ұстап, әлгi сөздiң шекесiне ірі әрiптермен очерк деген жанр анықтамасын қондырдым. Тайға таңба басқандай боп әдемi шықты. Содан кейiн?.. Жағымды таянып, көзiмдi тарс жұмып әрi ойландым, берi ойландым. Оқиғаны неден бастауым керек? Вацлав атаймен кездесуден бе; әлде тұп-тура соғыс күндерiне түсiп, жау тылында әрекет еткен партизан отрядының бүлдiру қимылдары туралы әңгiме шертемiн бе; ең аяғында Балқан тауындағы үңгiр оқиғасын баяндауға кірісейін...

	Жарым сағат өттi. Әлi бiр сөз жазғам жоқ. Жаздым, жарым беттi оп-оңай толтырғамын. Бiрақ содан не пайда? Бәр-бәрiн сызып тастадым. Өйткенi Шыңғыстай өнерпаздың ерлiгiн әспеттеп жазуға ерекше жiгерлi сөздер iздегенмiн. Оқушыны бiрден елiктiрiп әкететiн, қолынан жетелеп, қашан оқып бiткенше жалықтырмайтын әуен табуды жөн көргенмiн. Әлгiнде ғана көкейiмде сайрап тұрған, маза бермей, тынышымды алған көп ойлар, әсiре теңеулер қайда кеткенiн бiлмеймiн. Үстел басына отырғанда соның бәрi әлдеқайда бытырап кетiптi.

	Сөйтiп отырып түннiң бiрталай уақыты өтедi. Бiр сәтте даладай кең залда жалғыз қалғанымды аңғарамын. Амал қанша, жалғыз ауыз сөз жазбаған қалпымда аяғымды iлби басып, жатын бөлмеме қайтамын.

	Сол түндi ұйқысыз өткiздiм. Қаламы жүйрік жорналшы болудың бейнетi мол қаракетке душар ететiнiн, кейiпкерiң жайлы тебiрене ойлау өзiңдi дертке ұрынғандай мәңгiртiп, есiңдi алатынын сол түнi тұңғыш рет түсiнген шығармын, сірә.

	Осылайша бiрнеше күн әбiгерге түстiм. Ақыры, бiр күнi бiтiрдiм-ау. Артық-кемi жоқ, тұп-тура сегiз парақ болды. Және сол тышқанның iзiндей ұсақ әрiптермен жазғанда. Қайта-қайта оқимын. Көп-көрім дүние туған. Тiлi көркем. Бәрiнен де бұрын оқиғасы ғажап, қызықты желiспен берiлген (өзi де жан тебiрентер сұмдық оқиға ғой). Қандай сақ, қытымыр редакторға жасқанбай көрсетуге жарап тұр.

	Сонымен, не керек, бiрнеше күннен соң жiбi түзу костюмiмдi киiп, туфлиiмдi жылтырағанша майлап алып, редакцияға келейін.

	– Сәттаров жолдас өзiнде ме? – деп хатшы қызға сәлемдесудің мезіретін жасап, төрдегі есiктiң тұтқасына қолым тигенi сол едi.

	– Әй, жігіт, қайда барасың? – Тұлымын шорт кескен, даусы шiңкiлдеген ақсары қыз шап берiп жеңiмнен ұстай алды, – Бас бар ма өзiңде?..

	Лепiрген көңiлiм су сепкендей басылды. Хатшы қызға состия қараймын.

	– Шаруаңды маған айт, – дедi қыз, кiр суындай кiлкиген боз көзiнiң ағын алайта төңкерiп.

	– Сәттаров ағайға көрсететiн материалым бар, – деймiн, ентiге сөйлеп (редакция төртiншi қабатта едi, жүгiрiп шықсам керек, әрi бұған көңiл өрекпуiн қосыңыз).

	– Сперва маған тіркетесің. Қанекей, берi әкелгин, давай сюда!

	«Қап, мына қыздың кісімсінуіне не деймін? Хат тiркеушi байғұс бұдан не түсiнеді? Менi Сәттаров жолдастың өзi шақырған десем бе екен, әлде...» Қайтейiн, неше күн, неше түн толғатқан дүниемдi секпiл бет, шикiлсары қызға ұсынамын. Ол шiркiн тым болмаса бас-аяғын шолып оқыған да жоқ, бiрiншi беттiң сол жақ бұрышына баттитып тұрып, төрт таңбалы санды қонжитты да, очерктi өзiме қайтарып бердi.

	– Әдебиет бөлiмiне апарыңыз. Короткий коридор, прямо, екiншi есiк. Бастығы Құралаев, зовут его Қасымтай!

	Ұнжырғам түскен қалыпта iлби басып, әдебиет бөлiмiне келдiм. Құралаев шот маңдай, бадырақ көз, шой қара кiсi екен. Жазғанымды ұсындым.

	– Отырыңыс...

	Құралаевтың үні суық тиiп қарлыққандай көмескi естiлдi. Сөйлеу мәнерi солай ма, «з» әрпiн «с» деп айтады екен. Қимылы да сылбыр, бүктеулi парақтарды ашып, маған ожырая бiр қарады да оқи бастады. Қытымыр кiсi сияқты. Сәлемiме жауап қатпады. Кiм екенiмдi де сұраған жоқ.

	Тыныш отыра алмай қозғалдым бiлем, астымдағы ескi орындық шиқ-шиқ етiп сықырлады. Көкейімде сайрап тұрған сөздерiме ұрлана қараймын. Бұрын да дегбiр дегеннен мақрұм жан едiм, ал қазiр содан бiржола айырылғандай халдемiн. Менiң тынышсызданған жайымда Құралаевтың жұмысы болған жоқ, асығар емес. Қолжазбамды сыдырта бiр шолып шығып, қолына қызыл қарындаш алды. Мен үшiн ендi азапты минуттар басталды. Сұмдық! Екiншi бетке баттитып тұрып екi жерден сұрау қойды. Үшiншi беттiң де қақ жартысының астын қызылдап тастады. Көпе-көрiнеу жасалған мына зорлыққа не деуiм керек? «Нашар жазылған. Түкке тұрмайды!» деп қуып шықса, не iстеймiн? «Апырай, аяғына дейiн оқыса жарар едi. Оқиғасы соншама қызықты әрi ерекше жағдаят. Соған елiгiп тiл кемшiлiгiн кешiрер едi. Бiрақ әне бiр құрып қалғыр бүйiрi бұлтиған сұраулар белгiсi тым көбейiп кеттi. Ә, мейлi! Ақырына дейiн шыдадым. Шыңғыстай ер азаматтың биiк рухы үшiн бәр-бәрiне көндiм...»

	Бiр мезгiлде оқып бiттi. Шашырап жатқан қағаз парақтарын үстелдiң шетiне қарай ысырды да, Құралаев маған бажырая қарады. Бадырақ көз – қашаннан да көркемдiкпен сыйыспайтын белгi. Мына кiсiнiң көзi соның ең зоры. Шарасынан шығардай боп кiсiге қадала қарағанда жүзiң шыдамайды, тура өңменiңнен өтердей сұсты.

	– Ым...м, – деп ыңырана дыбыс қатты бiр сәтте.

	«Оу, ұрысар болсаңыз соны үздiктiрмей тезiрек айтсаңшы. Жетiсiп отырғам жоқ. Болыңыз ендi, қандай үкiм естiртсеңiз де» деймiн iштей.

	– Солай де, Қайнаров шырақ. То есть, Қайсар бауыр... Құралаев кенет мырс етiп, қызыл қарындаш мейiлiнше ай-

	ғыздаған қолжазбамды қолына қайыра алды.

	– Жап-жақсы екен!

	– Уһ!...

	Құралаев кенет iшек-шiлесi қатып рақаттана күлдi.

	– Сiрә, алғашқың болар?

	– Иә, солай деуге болады. Облыстық газетте жарияланған мақалаларымды айтпағанда... – деймiн күмiлжiп.

	– Алғашқың болса, жа..ман е...мес, ей!.. – дедi Құралаев даусын соза сөйлеп, – Құдай бiледi дейiн, тәп-тәуiр. Қиналған боларсың, ә?

	Басымды изедiм. Әлгiндегi кiбiртiктеген, қалай боладымен қатты толқыған жайымды ұмытып кеттiм. Көңiлiм әп-сәтте жадырап, бұл хикаятқа қалай кездесiп, оны баяндауға ерекше қиналғаным жайында бастан-аяқ айтып бердiм.

	– Дұрыс. Очерк те көркем шығарма. Оны әрдайым тап осылай қиналып жазу керек. Сонда ғана нағыз дүние туады. Ал, бауырым...

	Соңғы сөзiнен секем алып, бетiне жаутаңдай қараймын. Шынында да, бекерге сезiктенбеппiн, бөлiм меңгерушiсi iле-шала очерктiң кемшiлiгiн тiзген сынға көштi. Бақсам, Шыңғыстың ерен ерлiгiн мен лепiрме сөздермен әспеттеп, негiзгi оқиғаның түйткiлдi түйiнiн шешiлмеген қалпында қалдырғамын. Ол қолданған жарақ қандай ғылыми заңдылыққа сүйенген? Сондай зерттеу қазiрде бар ма, болса ол не дейдi? Ең негiзгi мәселе – Шыңғыс кiм? Бұл сұрауларға очеркiңде жауап жоқ. Сол себептi мына жазғаным шындықтан гөрi қиялға көбiрек ұқсаған.

	– Сенбейсiң. Тiптi илану қиын. Түсiндiң бе? Шыңғыс есiмдi өнертапқыштың сонау Балқан тауында ғажап өнер көрсетiп, жауынгер серiктерiн ажалдан құтқарғанына мен сенгем жоқ, – дедi Құралаев ең соңғы үкiмiн риясыз естiртiп. – Турасын айтсам, шығармаң бұл қалпында газетте жариялауға жарамай ды. Есiңде болсын, баспасөз бетінде – газетте тек қана шындық жазылуға тиiс. Ал сенiң Шыңғысың, ғапу ет, әзiрше қиялдан туған фантастикалық шығарманың кейiпкерiне айналып кеткен. Сен әуелi оны жер бетiне түсiр, бiздiң ортамызда өмiр сүргенiн нақты айғақтармен дәлелде...

	Ұнжырғам түсiп орнымнан сөлбiрейiп тұрсам керек.

	– Асықпа, отыр, – дедi Құралаев зiлдi үнмен, – Шыңғысты архивтен iздеп таппайсың, сiрә. Менiңше, оны ел арасынан iздеу керек. Жақсының атағы елеусiз қалмайды, ондай адам ешқашанда ұмытылмайды. Шыңғыс өнертапқыш екенiн соғыста ғана емес, елде де көрсеткен болар-ау. Соғыс болса тұтқиылдан келiп, кiмдi болсын, күнбе-күнгi машық iсiнен айырып, ел қорғау жолына ерiксiз жектi. Ел iшiнде, халық аузында он дай өнертапқыштар туралы, аса дарынды шеберлер жайында қандайда бiр аңыз-әңгiме қалмады дейсiң бе? Әрине, қалды. Демек, сен сондай қауесеттерге құлағыңды түрiк ұстап жүруге тиiссiң. Бәлкiм, сәтi түссе, кiм бiлсiн? Сөйткiн, бауырым!

	Құралаевпен қоштасып кабинеттен шықтым. Таңнан берi бұлыңғыр тартып тұрған ауа райы мүлдем қарауытып, қарақошқыл бұлттар құрсауына түсiптi. Сiркiреп жаңбыр жауып тұр. Асфальт үстi шылқыған су. Тас төселмеген ашық жер былжырап жатыр. Көңiл күйiмнiң де жай-жапсары соған ұқсас. Әлем-жәлем көңiлмен iлби басып, трамвай тоқтайтын аялдамаға бет алдым.



	III

	Сенбi. Өзгенi бiлмеймiн, мен үшiн аптаның сенбiсiнен артық күн жоқ. Неге десеңiз, сенбiде мен арқам кеңiп, мойным ауыр жүктен босағандай сезiнемiн. Сауық кештерi, театр, кино, бақ, би алаңы... Осының бәрi – сенбiнiң еншiсiндегi думандар. Ендеше, мұндай шат-шадыман күндi оқу залында отырып, мезi ермекпен өткiзетiн бейшара шәкiрт мен бе екен сонда?

	Алдағы сенбiнi де асыға күткенмiн. Ретi келсе драма театрының жаңа қойылымын тамашалап, соңынан би кешiне соғуды ойластырып қойғамын. Өйткенi мойныма жүктелген айтарлықтай жұмыс жоқ-ты. Жұмбақ өнертапқыш туралы очерктi чемоданым түбiндегi газеттiң астына тығып қойғамын. Оған деген бастапқы құмарым суыған. Әншейiн iс екенiне көзiм жеткен. Алматыда жүрiп қайдағы бiр өнертапқыш жайында кiмнен және не деп сұраймын? Әуелi оқуымды тәмамдап, диплом алайын. Қызметке орналасқаннан соң, бәлкiм, сұрау салармын. Сол кезде, Құралаев айтқандай, құлағымды түрiк ұстармын. Сәтi түссе, табармын Шыңғыстың ауылын. Ал таппасам?.. Жалғыз маған керек пе ол, ел жадынан ұмыт болған өнерлiлер бiр сол ғана ма... деген уәжге сайып, iзденiстi бiржола тоқтатқамын.

	Жаңылмасам, бейсенбi күнi болса керек, журналистика кафедрасының қартаң меңгерушiсi Отаров Маңғаз ағай кабинетiне шақырып:

	– Шырағым, мына бiр мақаланы Құралаевқа апарып берсең қайтедi, – дегенi.

	Үлкен кiсiнiң, оның үстiне бiр қауым жұртқа сыйлы ұстаздың тапсырмасын тәрк етуге бола ма, жастар газетiнiң редакциясы қайдасың деп, делбең қағып жетiп келейiн. Құралаев күтiп отыр екен. Маңғаз ағайдың мақаласын менiң очеркiм құсап бояу қарындашпен әрлі-берлі сызбақ түгiлi, көз салып оқыған да жоқ, машинисткаға бiрден жөнелттi. Сөйткеніне тiптi риза болдым. Жорналшыларды тәрбиелейтiн Отаровтай профессордың мақаласы күзеуге түссе, басқалардың көрер күнi не болмақ?

	– Ал, бауырым, хал-күйiң нешiк? Шыңғысты таптың ба?

	– Жоқ.

	– Сұрау салдың ба?

	– Жоқ.

	– Қазiр нендей тiрлiк iстеп жүрсiң?

	– Бiржола жауып қойдым, – деп турасын айтайын. Құралаевтың сол жақ көзiнiң көк етi жыбыр еттi.

	– Б...б...берi кел, жа...жақынырақ!

	Қытығына тигенiмдi сездім. Амал бар ма, бiрер қадам жақындай түстiм. Құралаев маған зейiн қойып қараған да жоқ. Телефон трубкасын көтерiп, әлдекiмдi iздедi.

	– Мақа, мен ғой... Құралаев, жастар газетiнен.

	Не дерiн бiлмесем де, сезiп тұрмын, кафедра меңгерушiсiнен әлдене сұрамақ.

	– Мақа, соңғы курстағылардың диплом жұмыстарын бекітіп қойдыңыздар ма?

	«Апырау-ау, Құралаевқа мұның керегi қанша? Өзiнiң дипломы қалтасында, жұмысы мынау – республикалық газеттiң бөлiм меңгерушiсi. Жазушы атаулы жиi келiп сәлем берiп тұрады, апта сайын телефон шалып, денсаулығын, үй-iшiнiң амандығын тәптiштеп сұрайтындар қаншама! Ал жұмыртқадан жаңа шыққан балапан iспеттi менде бұл кiсiнiң жұмысы қанша? Өзiм-ақ айтайын сұрағанын: диплом жұмысын күз басында алғамыз. Маған

	«Ұлы Отан соғысы алдындағы баспасөзде стахановшы еңбек озаттарын насихаттау» деген тақырып тиген. Қиын емес. Қай газеттi алсаңыз, номер сайын стахановшылар жайлы аста-төк материал бар, ең ғажабы, солар күн сайын мақталған. Соларды пайдаланып диплом жұмысын жазамын. Оның жөн-жобасын әлдеқашан ойластырып қойғамын. Мен үшiн бұл – көп дегенде бiр айлық жұмыс. Керектi материалдарды жиыстырып жүрмiн...»

	– Қайнаровқа берген тақырып есiңiзде ме, Мақа?

	«Қап, мына кiсi бiр нәрсенi бүлдiргелi отыр шамасы. Апыр-ау, менiң диплом жұмысымда не шаруасы бар?»

	– Мақа, Қайнаровтың диплом тақырыбын өзгертсеңiз қайтедi? – деп Құралаев төтесiнен бiр-ақ түстi кенет.

	«Мәссаған, безгелдек! Сорлатты-ау менi әбден» деймiн iштей, ашық түрде қарсылық бiлдiруге шама қайда.

	– Не-неге дейсiз бе? Үлкен себебi бар, кейiн айтармын. Бұл өзi жалқау жiгiт көрiнедi. Бiздiң редакция бұл шәкiртiңiзге сенiм артып тапсырма берген едi, өз еркiмен орындайтын емес, ал соны диплом жұмысына байлап қойсақ – қайда барады, орындауға мәжбүр болар едi, иә, солай.

	«Үлкен кiсi, әсiресе беделдi газеттiң дардай қызметкерi де көпе-көрiнеу өтiрiк айтады екен-ау. Қандай тапсырма? Қашан берiп едiңiз?»

	– Солай ма? Қағілез, тiлалғыш, оқуы да үздiк дейсiз бе? Әй, бiлмеймiн, сенбеймiн сол жiгiтке, – деп Құралаев әлгi сөзiн қайталады. – Жә, келiстiңiз ғой? Тiптi жақсы. Көп рақмет! Қандай тақырып дейсiз бе? Қазiр айтайын...

	Құралаев жаз дегендей алдыма ақ қағаз тастады.

	– «Ұлы Отан соғысы алдындағы баспасөз бетiнде жарияланған өнертапқыштар туралы очерктерге сипаттама және олардың басты кейiпкерлерi». Иә, иә, дәп солай. Жаздыңыз ба? Қайнаровтың өзi де келiстi, әне, менiң сөзiмдi ықыласпен тыңдап отыр. Рақмет, Мақа, қош болыңыз! – Құралаев трубканы тегершiкке қойды да, маған қарап күлiмсiрей сөйлесiн. – Ал, бәлем! Жазаңды алдың ба?! Жектiм бi...бi...лем? Ендi i...iс...iс...денбей көр. Жиыр ма жыл бұрынғы газет-журналдың шаңын жұтып, сарғайған тiкпелердi ақтарасың!

	Мен жауап қатқам жоқ. Ызадан жарылардай боп үн-түнсiз сiлейiп тұрмын. Мұндай зорлыққа қалайша төзуге болады?

	– Ал, бауырым, жолың болсын! – дедi Құралаев, күректей жалпақ еттi алақанын менiң кiшкене қолыма сарт еткiзiп. – Әсiлi, сен шошыма! Сәл-пәл күрделi тақырып. Зато, бар ғой, екi қоянды бiр оқпен атып алуың ғажап емес. Рас-ау, ә! – Бөлiм меңгерушiсi шынымен сол iзденiске қызыққандай кенет жайраң қақты. Сояудай iрi тiстерi аузын ашқан сайын жылт-жылт етiп көрiнiп қалады. – Дипломыңды қалтаңа саласың әрi iздеген геройыңды табасың. Қандай тамаша iс! Жас журналист үшiн бұдан артық сәттiлiк болмайды! Өзiмiс бұлай бастаған жоқпыс. Құдай бiледi, имандай шыным. Сен болсаң оқу бiтiрмей жатып, үлкен тақырыпқа бiрден кенелдiң. Ал жөнел! Шыңғысты iздеу жалғыз өз iсiм деп санама. Бұл – саған біздің редакциядан жауапты тапсырма!..

	Жан-дүнием қарсы болып, iшiм қазандай қайнап тұрса да ештеңе демедім. Жөнел деген соң бiр минут та бөгелгем жоқ, аяғым-аяғыма тимей зытып келемiн. Шынтуайтын айтқанда, бұл – менiң қайтадан шарқ ұрған есер көңiлiмнiң сол сәттегi әуейi. Құралаевтың әуелi менi шошындырып, артынан оп-оңай көңiлдендiрiп жiбергенiн айтамын. Ойлап қарасам, жалғыз мен емес, Шыңғыс хикаятына Құралаев та сенедi екен. Ал менiмен салыстырғанда Қасымтай ағай журналистиканың нағыз тарланы емес пе?! Ендеше, ел жадынан ұмытылған өнертапқышты iздеу – өзiм ойлағандай үмiтсiз болмағаны. Диплом тақырыбының қиындағанынан онша сасқамын жоқ. Мейлi, қиындай берсiн. Қайта тiптi жақсы. Шыңдаламын, жас қаламымды ұштаймын, тәжiрибеммолығады. Еңғажабы, iздептабуарманболған Шыңғыс сынды тамаша өнерпаздың тағдырына, бәлкiм, жолығамын...

	Жатақханаға келiсiмен бұрынғы iс жоспарымды бұзып, диплом жұмысын жазуға әзiрлiк кестесiне түбегейлi өзгерту енгiздiм. Қысқа мерзiмде толып жатқан газет-журналдарды ақтарып, қажет-ау деген мақала, ақпар, түрлiше жарияланымдарды iрiктеуiм қажет. Кейбiр iрi жаңалықтар жайлы тиiстi мамандармен кездесiп, жазылған материалдың дұрыс-бұрысын тексермей тағы болмайды.

	Қысқасы, сенбi сайынғы серуен, мәдени саяхат, би кештерi жайына қалмақ. Мен ендi уақыт пен жылдар керуенi сарғайтқан газет-журналдар тiкпесiн ертелi-кеш мұжыған зерттеушi болуға тиiспiн. Тек сол уақытша болғай...





Шыңғыс ұлы




	I

	Көктем қауырт келдi. Қар ағыл-тегiл ерiп, асфальт төселген көшелердiң бетiндегi ой-шұңқырлар шалшық суға толып, көлкiп жатыр. Малта таспен көмкерiлген бұлақ атаулы қыстайғы неше түрлi қиқым, қоқыстарынан құтылғанына қуанғандай, ерiген қар суын ылдиға қарай күн-түн толассыз тасуда. Ағаш бұтақтары да бiрер жауған жаңбырдан соң шаң-тозаңнан ада болып жаңарып шыға келдi. Ендi аз күнде алма ағаштары гүлiн ашып, Алматының бау-бақтары сәукеле киген келiншектердей ақ жасыл түске енiп құлпыра бастайды.

	Орталық кiтапхананың екi ашпалы даңғарадай терезесiнiң әйнегiнде көзге iлiнер қылау жоқ. Айнадай жалтыр. Терезенiң ар жағындағы ашық аспан қиығы, көшелер қиылысы, жуан қарағайдың бұжыр-бұжыр бұтақты белi... бәрi-бәрi көзге оттай басылып сыртқа шақырғандай. Көктем келгенiн жамырай жария еткендей. Сыртқа қараған сайын құрғыр көңiл әлем-жәлем боп елiктiре түседi. Алдымдағы теңкиген газет-журнал тiкпелерiн жиып тастап, кең көшеге, бақ iшiне шыққым келедi. Тау жақтан құйылған таза ауаны құмарта жұтып емiн-еркiн сайрандап жүргенге не жетсiн, шiркiн?!

	Бiрақ, амал не, сөйтуге менiң уақытым жоқ. Диплом жұмысын қорғайтын мезгiл тақау. Дайындық болса мәз емес. Рас, жиған материалым бiрталай, диплом түгiлi, бiр диссертацияға жүк болғандай. Алайда солар екшелiп, қағаз бетiне жүйеленiп түскен жоқ. Әмбе бiр нәрсе жетпегендей, шарқ ұрған жүйрiк көңiл әлдененi күткендей көншiмейдi. Сонсоң ба, алаңсыз отырып көсiлте жазуды кешеуiлдете беремiн. Күн сайын ертемен кiтапхананың оқу залына келемiн. Ұзақты күнге ескi тiкпелерден бас көтермей, қай-қайдағы газеттерден өнертапқыштар жайлы материалдар iздеймiн. Қайсыбір күнi жолым болып, көлемдi очерктер ұшырайды. Ондайда түгел оқуға тағатым жетпей, әуелi очерк кейiпкерiнiң есiмiн iздеймiн. Кездеспейдi бiрақ Шыңғыс аты. Жасырынып жатыр ма, әлде мүлдем жазылмаған ба?

	Содан бiр күнi... Сол күннiң қуанышы құдды кеше болғандай есiмде. Соғыстан бұрынғы газеттердi қарап отырғамын. Түс мезгiлi едi, үзiлiске шығатын уақыт жақын болатын. Мұндайда дәмдi астан өзге нәрсе көкейiңе оралмай, асханаға жетуге асығып отырасың. Ал онда едәуiр уақыт кезекке тұру керек, кешiгiп барсаң – көже, иә қуырдақ аталатын турамшы етi бар нәпақадан құралақан қалып, сүт көженi иә сылдыр суға пiскен нәрсiз ботқаны қанағат етесiң. Демек... Сарғая бастаған газет тiкпелерiн жылдам-жылдам ашып бiр қараймын да келесi бетке ауысамын. Кенет... Апыр-ау, бұл не? Елес пе, әлде шынында да, iздегенiме жолықтым ба? Бiр нәрсе көзiме шоқтай басылып жалт еттi. Аударып жiберген бетке қайыра ораламын. Рас екен. Үшiншi бетте латын әрiптерiмен көрнектi етiп терiлген «Шыңғыс ұлы» деген жазу көзіме түсті. Оқи бастадым. Сол ма? Шынымен сол ма деймiн өзiме-өзiм. Иә, сол сияқты. Очерк кiм-кiм, өнертапқыш туралы.

	Әңгiме басында осы хикаятқа байланысты көрген-бiлгенiмдi, бастан кешкенiмдi түп-түгел бүкпесiз айтып беруге уәде еткенмiн, құрметтi оқырман. Заман тынысы әрбiр жолында мен мұндалап тұрған осынау жарияланымды бiр сөзiне қол тигiзбеген қалпында келтiрудi жөн көрдiм...



	«Қадiрмендi жамиғат!

	Құлақ қойсаңыз, өзiңiздiң қара табан қызметшiңiз Дәусаба тағы бiр мәндi хикаят шертiп, жүрегi адал, ниетi ақтың мейiрiн қандыруды, сырты жылтыр, iшi бұлыңғыр қызғаншақтың iшегiн тартқызуды ниет қылып отыр. Қане, малыңызды суғарып, шаруаңызды жайлап болсаңыз – отыра қалыңыз да құлағыңызды тосыңыз.

	– Ерте, ерте, ертеде, ешкi құйрығы келтеде...

	Қателестiң, жамиғат. Сiзге ертек айтайын деген ние тiм жоқ. Оны анау ескi өмiрден арыла алмай жүрген Малқарбайұлынан естiрсiз. Ал мен сiздерге көршi-қолаң, бала-шағаңызбен бақытты ғұмыр кешiп отырған бүгiнгi заманның ертегiсiн айтпақшымын.

	– Ерте дейтiн тым ерте емес, бүгiн дейтiн дәл бүгiн де емес, әйтеуiр, ескi заман тарихтың еншiсiне тиiп, бүгiнгi заман бұқара халықтың иелiгiне бiржолата көшкен өліара шақта Арқадағы Досжан деген тақыр кедейдiң қараша үйiнде шыр етiп, балпаңдай бiр қара домалақ бала дүниеге келдi. Баяғы заманның ертегiсiндей бұл бала бiрақ сағат сайын өскен жоқ. Батырға сай алып тұлға, әлей күшiмен де жұрт көзiне түспедi. Кәдiмгi қазақы қараша шаңырақтың астында iңгәлап жылап жатып, бүгiнгi Кеңес балалары сияқты гөй-гөйдiң күйiн шерте жүрiп ержеттi. Бiлiм алды, есейдi...

	Қызмет бабы өзiңiздiң қара табан қызметшiңiздi қайда апармады дейсiз? Қазақтың аспандай кең даласының қай түкпiрiне бармадым?.. Осы таяуда ғана Дәусаба пақыр Сарыарқа жонындағы қалың елге жолаушылап барып, әлгi балақанды көзiменкөрiпқайтты. Оналтыныартқатастап, онжетiнiерттеп мiнiп бозбала атанған жасөспiрiм екен. Көзi тостағандай айрықша үлкен, томпақ бет, бойы да көңiл толғандай еңселi бүлдiршiн алдымызға келiп, «Ассалаумағалейкум!» деп сәлем бергенде, ризалық айтпасқа шарам болмады...

	Жә, манадан берi тiлге тиек етiп отырған пақырдың «ит көйлегiн сыпырып», жөн-жосығын таныстыратын мезгiл жеттi-ау деймiн. Ендi соған көшелiк, жамиғат.

	Бұл баланың iсмерлiк өнерi ат тұяғы жетер атырапқа түгел тараған. Нендей өнер дейсiз ғой? Санап көрiңiз: сүйектен түйме түйедi; ағашты арқан ескендей бұрайды деседi; ал темiрдi қызған кезiнде қалауынша иiп, одан неше алуан өрнектер түзедi екен... Әйтеуiр, қолы тиiп кетсе, керемет бiр әбзел жасайтын жан-жақты iсмердiң өзi. «Бiздiң колхоздың бүлiнгенiн бүтiндеп, жоғын да түгендейтiн меканiгi де осы шырақ...» – деп ұстазы Жәкiш ұста айтқандай, осы өнердi аса тереңдеп оқымаса да, қарадай жүйрiк көңiлiмен меңгерiп өз құрбысының алдына шыққан, он саусағымен өнер өрген шебер деседi жұрт.

	Оқымады дегенде оқу-бiлiм ауылынан мүлдем мақұрым қалған жан емес. Ауылдық үшкелдi үздiк тәмамдапты. Тегi, соны қомсынған бiлем, өз бетiмен шұғылданып, хал-қадерiнше домашный үшкөл, жоқ, қателестiм, кәдуiлгi университет жасайды екен. Талабын қараңызшы, өзi сұранып қалаға барып, темiртерсек зауытынан түрлiше өнерге үйренiп қайтыпты. Темiр пiсiрудi, оны газ аспабы арқылы кесудi сонда жүрiп жап-жақсы меңгерген. Қаладан көп-көп кiтаптар әкелiптi. Әрине, оқу үшiн, өнерiн асырып пайдалы iске жұмсау үшiн.

	– Қандай кiтаптар? – деп өзiнен сұрағанымда, ол:

	– Қызықты физика, Әлемдiк жағрафия, Сызықты геометрия, Темiр өңдеудiң оқу құралы, Электротехника кәсiбiн үйрететiн бастапқы оқулық... – деп шұбырта санап берсiн.

	Соншама iлiмдердiң атын шұбырта атағанда бiр сәт мүдiрген жоқ. Орысша да сөйлесiп көрдiк. Көп-көрiм. Анау-мынау маржаны сөзiнен жаңылдырғандай. Тек тiлi сынық, ұзақ қайырымға келмейдi һәм осы бетiнде әлгi кiтаптарды оқуға төселiп алса – көштен қалмайтын сияқты.

	Қайсымыздың болсын шығар биiгiмiз бар ғой, ағайын. Бәлкiм, сiз қойшы болсаңыз: «Осы еңбегiм ел игiлiгiне жарап, алдымдағы малым ит-құстан аман болса екен», – деп тiлейсiз. Ал сiздiң үйдегi жеңгей: «Күйеуiме дәмдi ас пiсiрсем, ол менi жақсы көрсе, байыма торсық шеке ұлдар тауып берсем...», – деп армандайды. Әлгi балақанның да арман ететiн тауы бар екен. Соны өзiнен ежiктеп сұрағанымда:

	– Қара тасты күнi бойы шиқылдатып ұн тартудан жалықтым. Көп әуреленiп, сол бейнеттен жел диiрмен орнатып құтылдық, – дегенiн естiп, шалқамнан түсе жаздадым.

	Сiз де, жамиғат, таңдайыңызды қаққан боларсыз. Тек байқаңыз, тiлiңiздi шайнап алмаңыз. Мен өзiм әлгi сөздi естiгенде, бiразға дейiн сенер-сенбесiмдi бiлмей үнсiз тұрып қалдым. Рас-ау, қаладан жырақта, иен даланың қиыр шет түкпiрiнде отырып, мұндай игi жаңалық естимiн деп кiм ойлаған? Дәусаба пақыр шыдай алмады, «диiрмендi көрсетiңдер» деп еркiне қоймай дiгiрлеп бақтым.

	Қойшы, сол ауылдың атқамiнерлерiн түгел ертiп, өнертапқыш жасөспiрiмдi алып, атқа қондық. Диiрмен ауылдан бiраз жыраққа, жел қыдырған жотаның желкесiне, баяғыда осы елге үстемдiк жүргiзген Отығай байдың ескi жұртына орнатылыпты. Бай қорасына іремөнт жасап, қабырғасын бiршама биiктеп өсiрiптi. Төбесiн де қайтадан жапқан. Отығайдың қонақүйi болған үлкен бөлменiң ортасына бөренеден жуан дiңгек қондырыпты. Соның үстiне бiр емес, бақандай сегiз қақпа орнатыпты. Ал дiңгектi қаумалай жуан тақтайдан төсенiш жайылған. Тап сол жерге көлемi шай үстелдей дөңгелек екi қара тас қойыпты. Тастың айналасы тегiстеп шабылып, үйкелер бетiне кедiр-бұдыр iз салыпты. Осының бәрi не үшiн дейсiз ғой?

	Даланың ерке желi әлгi қақпаларды шыр айналдырады. Оны қақпа емес, қалақша дейдi екен. Иә, сол қалақшалар ортада ғы ағаш дiңгектi айналдырады. Ал дiңгек үстiңгi тасты айналдырады. Ол болса жылжымайтын етiп бекiген астыңғы тастың бетiн үйкелейдi; кiндiк тұстан сау-сау құйылған бидай төменнен ұн болып төгiледi. Яғни шүмек аузына қабыңды iлiп қойып, тосып тұрсаң – болғаны... Керемет емей немене, бiр лау астығыңды шай қайнатым мерзiмге жеткiзбей первый сорт сәңке қылып тартып бередi сол диiрмен.

	Әрине, диiрмен жасауды тосын жаңалық деуге болмас. Әйтсе де бар ғой, жамиғат, орыс поселкаларынан қазақ ауылына көшкен мұндай игiлiкке қалай қуанбассың! Қуанғаным ғой, «Айналайын, есiмiң кiм?» деп өнерпаз балақанның жөнiн тәптiштеп сұрадым.

	– Әкем аты Досжан, өзiмдi жұрт Шынтас дейдi, ағай.

	– Айналайын Шынтасжан, мына диiрмендi қалай жасадың? Мынауың бiлiмпаз механiктердiң ғана қолынан келетiн үлкен өнер, – десем:

	– Қалаға барғанда су диiрменiн көрдiм. Бәр-бәрiн соған ұқсатып өзiм ойластырдым. Иә, сонсоң бiр кiтаптан жел диiрменнiң суретiн көрдiм. Соған да қарап, тәуекел, байқап көрейiн деген ойға келдiм де, қыс бойы жасап шықтым. Содан кейiн басқарма ағай маған колхоздың ұстаханасын бiржола бергiздi. Дүкендi де өзiмше өзгешелеп қайта жасақтадым: ондағы көрiктi қазiр бұрынғыдай көмекшi баспайды, өздiгiнен жүретiн әбзел ойлап, бұл мiндеттi соған жүктеп қойдым... – дедi Шынтас балақан.

	Қаншама құмартсам да ұста дүкенiн көруге уақытым жетпедi. Сөйтсе де ауылдан аттанарда:

	– Қарағым Шынтас, болайын деп тұрған бала екенсiң. Ауылда қалсаң, құдай дарытқан мына өнерiң өрiстемей, өмiр бойы колхоз ұстасы болып қаласың. Жаяу адам аттылыға ере ала ма, өзiң ойлашы. Ал қазiр машина мiнiп, техника жетiстiгiн әжетiмiзге мейлiнше пайдалануға даңғыл жол ашылған айтулы заман! Қалаға барсаң, оқу оқып, iлiм жолын қуып, өнертапқыш қабiлетiң өсiп, зерек ойыңмен де неше түрлi керемет жасар едiң. Атақты инженер болар едiң, ал мұны латыншадан аударғанда «басқалардан өнерiмен озған өнертапқыш» деген сөз екенiн бiлесiң бе? – деп едiм. Ой шiркiн-ай! Жасөспiрiмнiң көзi жарқжұрқ етiп, бiржосын қуанышты жүзбен маған масайрай қарады. Сiрә, менiң «инженер боласың» дегенiмдi ерекше ұнатса керек.

	– Ағатай, айтқаныңызды құп көремiн. Барар едiм, тiптi қазiр-ақ сiздiң артыңызға мiнгесiп, қалаға кетер едiм. Шешемдi аяймын. Әкем жоқ, шешем ғана бар. «Көзiм тiрiде қозы көш жерге ұзатпаймын қасымнан» деп ол кiсi күнде зар қағады. Шешем болмаса баяғыда-ақ қала оқуына кетер едiм, амал қанша?! – деп Шынтас балақан өкiнiш бiлдiрдi.

	Не дейсiң бұған, iштей қамығып, үнсiз аттанып кеттiм. Аудан орталығына келген соң партия хатшысы Қартбайұлына өнертапқыш баланың мән-жайын ашына айттым.

	– Өнерлi жастың бағын байлап отырсыңдар. Бұларың – қауым үшiн үлкен қылмыс. Отбасындағы қараңғы әйелдiң сөзiнен аса алмау деген не масқара! Баланы дереу оқуға жiберу керек! – дедiм.

	Қартбайұлы «сөйлесейiн» деп уәде бердi. Уәдесiн орындағанын иә кейбiр қазақтар құсап көзiң тайған соң ұмытып кеткенiн нақтылы бiлмеймiн. Мен өзiм Шынтас Досжанұлының ғажап өнерiн мадақтап, жұртшылыққа жария етпек ниетiмдi орындадым – осы мақала, шындығын айтқанда, сол үшiн жазылып отыр. Мұны, сiрә, Қартбайұлы да оқыр, уәдесiн ұмытса, бәлкiм, есiне түсер, ауылындағы өнерлi балақанның тағдырына мұрындық болар деген үмiттемiн.

	Айтпақшы, ұмытып барады екемiн. Күллi жамиғат: «Дәусаба жолдас Шынтас Досжанұлы туралы газитке қиыстырып сөз жазады да, сонысын «Шыңғыс ұлы» деп неге атайды?» – дегендей таңданыс бiлдiруге әбден қақылы. Өйтуiме себеп болды. Бұл жерде есiмiн айтпай-ақ қояйын, Алматыда тұратын жазушы досым бар едi, сол пақыр хикаятты оқып шыққан соң: «Өнерiне қарағанда, Шынтасың – шынайы халық ұлы. Ендеше, ол – Абай айтқандай, атасының баласы емес, адамның баласы бола бiлген жан. Шынтас Досжанұлы деген есiм оның дүкiментiнде-ақ қала берсiн, ал сен очеркiңе мәндi ат қой», – деп ақыл бердi. Мен әрi ойлап, берi ойлап, ақырында «Шыңғыс ұлы» деген атауды жөн көрдiм. Бүйткен себебiм: Шынтас Досжанұлы – Шыңғыс тауының түбiнде туған, ол жасаған диiрмен және басқа әбзелдер де кәрi Шыңғыстың етегiнде дүниеге келген. Ендеше, Шынтас өнерпаз нелiктен Шыңғыс ұлы болмасқа?!

	Мiне, жамиғат, менiң сiзге айтпақ болған осы заманғы ертегiм. «Өнер көзi – халықта» деген мәтелдi осыдан соң шын сөз демей, терiске шығаруға бола ма? Жоқ, халық айтса, қалт айтпайды. Бұл, әсiлi, әлмисақтан солай!..

	Жазған Дәусаба



	II

	Екi-үш күн бойы әрi-сәрi күйде жүрдiм. Желiкпе көңiлге тағы да жел кiрдi. Газет тiкпелерiн ақтардым. Қосымша ештеңе таппадым. Айналып келіп Дәусабаның мақаласын қайыра оқимын. Шынтас кiм? «Өнерлi жас» дейдi газет. Мақала жазылғалы қанша жыл өткен. Содан берi кiм бар, кiм жоқ. Қайда сол Шынтас Досжанұлы? Ал егер ол Шынтас емей, мен iздеген Шыңғыс болса ше?... Бұл күдiк Шынтас туралы мақаланы алғаш оқыған сәтте-ақ көкейiмде көлбеңдеген. Рас, Шыңғыс жасаған жойқын аппарат Шынтастың жел диiрменiнен гөрi өзгеше дүние әрi кiм көрiнген ойлап табатын ойыншық емес. Жер жүзiлiк маңызға ие мәндi жаңалық. Демек, Шынтастың Дәусабаны таң қалдырған өнерi қиялымдағы Шыңғыс бейнесiне ұқсау қайда, қайта көш жер кейiнге тартатын айғақ. «Бiрақ, – дейдi кереғар бiр ой, – қай данышпан туа салып жаңалық ашты? Өмiрдiң неше түрлi өткелегiнен өтiп, бiлiм алып, тәлiм-тәрбие көрiп даналыққа жеткен. Он алты жасар Шынтастың өнерi кiмнен кем? Егер ол оқуға түсiп, техникалық бiлiм алса?..»

	«Мұның да қисыны бар, – деймiн де тағы да қиял жетегiне еремiн. – Шыңғыс туралы әзiрше ешбiр дерек жоқ? Ал Шыңғыстауда туған Шынтас Досжанұлы жайында аз-кем мағлұмат бар. Жә, сонда кiмдi iздеуiм керек? Шыңғысты, әлде Шынтасты?»

	Дәусабаның мақаласын көшiрiп алып, жастар газетiнiң редакциясына келдiм.

	– Ә, Қайсар! Кел, кел, – деп сағынып қалғандай қуана қарсы алды Қасымтай аға.

	Жай-күйiмнен бұрын келген шаруамды айттым.

	– Ым...м, – деп басын шайқады Құралаев, – жазған Дәусаба? Таныс есiм, бiрақ есiмде жоқ, ұмытсам керек, бiлмеймiн. Жә, сен мына Шынтас пен Шыңғыс бiр кiсi деген жорамалды қайдан шығардың?

	– Дәлелім – жорамал... – деп Шыңғыс тауы жөнiндегi соны ойымды баяндадым.

	– Сөз емес. Дәусабаның қиялы өрген ойды қайталап тұрсың...

	– Ең мықты жорамал, – келiскiм келмей қарсы пiкiрiмдi айтамын, – өзi жайлы газетте басылған мақаланы Шынтас сөзсiз оқыды.

	– Жақсы, оқысын?

	– «Шыңғыс ұлы» деген қанатты атау жадында қалды. Жылдар өттi. Шынтас майданға аттанды. Тұтқынға түстi. Қысылтаяң жағдайда шынайы есiмiн айтуды ар көрдi ме, кім білсін? Әлде бүркеншiк атпен жүруге ділгерлiк туды, қалайда ол өзiне Шыңғыс атын иеленді...

	– Әй, бiлмеймiн, сенiмсiз сияқты...

	– Сонсоң тағы бiр қисынды дәлел, Қасымтай аға...

	«Айтсам ба екен? Екi-үш күннен берi өзiмдi қинап жүрген дүдамал жайттарды бiржола ақтарсам қайтеді, – деп және ойландым. – Қой, бәрiн де айтайын...»

	– Екеуiнiң есiмiн буынға бөлiп жазсаңыз...

	– Ал жаздым. Шын-тас, Шың-ғыс...

	– Алғашқы буындары бiрдей.

	– Апыр-ай. – Құралаев мырс еттi, – Жә, сонсоң?...

	– Екiншi буындағы сөздер де мағынасы жөнiнен бiр-бiрiнен алшақ кетпеген өзара орайлас сөздер, – деймiн барымша сабырлы болуға тырысып. – Тас та, тау да, сайып келгенде, бiр мағыналы ұғым... Демек, Шыңғыс пен Шынтастың айырмасы шамалы. Шыңғыс – тау аты. Шынтас – кiсi аты. Осы есiмдi буынға ажыратып, мән бере қарасақ – одан да тауға қатысты түйсік туады. Шың...Тас... Шың, ол да тастан түзiледi. Не дейсiз бұған?..

	– Бiлмеймiн, бауырым, қиын мәселе. – Құралаев басын шайқады. – Әйтсе де, шынымды айтсам, ризамын саған. Беталысың дұрыс сияқты. Әлi де ойлан, бiрақ. Сонымен, сен бұл хикаятты не iстейтiн болдың?

	– Не iстейiн. Диплом жұмысымды жазамын, соны аяқтаған соң тағы да iзденемін.

	– Кiмдi iс...iздейсiң?

	– Шыңғысты. Оны ендi Шынтас Досжанов арқылы iздеймін.

	Демек, Шыңғыстауға бару керек...

	– Бұл ойыңды құптаймын, – дедi Құралаев, – мен де қарап жатпаспын. Дәусабаны сұрастырайын. Тәрiзi, бүркеншiк аты. Ол кезде жазғыш жұрт бүркеншiк есiмге үйiр болатын. Елмiз ғой, сұрастырсақ, бәлкім, қармаққа бiрдеме ілінер...



	III

	Бiр аптадай мерзiм өттi. Жиған-терген деректерiмдi сұрыптап, диплом жұмысын жазуға кiрiскенмiн. Түстен кейiнгi мезгiл едi, жатақхананың алдында отыратын Даша апай бөлмеге асығыс кiрiп келдi де:

	– Қайнаров, сенi телефонға шақырады, – десiн. Жүгiрiп барсам Құралаев екен.

	– Өй, бауырым. Неше күннен берi хабарласпай қайда жүрсiң? – деп әуелi ұрыса бастады, бiрақ бiрте-бiрте дауысы жайдарылана бердi, – Сенi қуантқалы шақырдым. Немен дейсiң бе? Сенiң Шыңғысыңды таптым мен!..

	– А! Не дейсiз? Қайдан, тiрi ме екен? – деппiн. Трубканы қолыма қаттырақ қысып тына қалдым. Жүрегiмнiң дүрсiлi естiлгендей. Ерсiлi-қарсылы өткен студенттердiң аяқ тырпылына, ашып-жабылған есiк тарсылына тiптi алаңдар емеспiн.

	– Үнiң шықпай қалды ғой, бауырым, – Құралаев iле-шала рақаттана күлсiн. – Жә, жә, қалжыңдап айтам. Шыңғысты емес, Шынтасты... Солай, шырақ. Дәусаба дегенiң отыз жетiншi жылғы аласапыранда iзсiз жоғалып кеткен партия қызметкерi һәм қаламы жүйрiк ескi қаламгер екен. Мақалада жазылғаны, ойлағанымыздай, бүркеншiк аты болып шықты. Сол кiсiнiң жолдасын тауып алып, едәуiр әңгiмелесiп, бiраз жайға қандым...

	– Е, ол әлгi ақылдастым дейтiн жазушы досы болар?

	– Дәл өзi. Сол кiсiнiң айтуынша, Дәусаба жайсаң азамат екен, қоймай жүрiп, Шынтасты Алматыға алдырып, осындағы рабфакқа түсiрiптi. Рабфактың не екенiн бiлесiң бе? Жұмысшы жастар факультетi дегеннiң ықшамдалған түрi.

	– Шынтас сонда институтта да оқыған болды ғой?

	– Мұны өзiң тексересің. Алматыда ол оқуға тиiс техникалық жоғарғы оқу орны бiреу. Демек, содан iздеу керек.

	– Рақмет, Қасымтай аға!

	Мынадай тосын жаңалықты естiген соң жайланып отырып жұмыс iстеуге шыдамым жетпеген, оқушы, сезген боларсың. Иә, солай деп ойласаң, қателескен жоқсың. Мен тұп-тура со лай iстедiм. Қағаздарымды жиып тастап, сол күнi-ақ Бас арық көшесi мен Ленин даңғылы қиылысында орналасқан Қазақ кенметаллургия институтына аттандым.





Iздер




	I

	Есiктi тық-тық қағып едiм, ешкiм үн қатпады. Бiраз тосып екi ашпалы, дермантинмен қапталған биiк есiктi әрi қарай итеремiн. Оп-оңай ашылды. Табалдырықтан аттаған бетте-ақ гимнастика сабағын жүргiзген радиотабақтың самбырлаған үнiн естимiн, жаттықтырушының таныс дауысы даладай кең зал ды қаңғыр-күңгiр шуға толтырып күмбiрлеп тұр. Қабырғаны жағалай шынылы шкафтар сап түзеген. Тап ортаға қалыңдығы екi елiдей, үлкендiгi жазу үстелiндей мәрмар тақталар орныққан, жағалай қойылған орындықтарды көрген соң-ақ өзiм тап болған орын студенттер шұғылданатын электролаборатория болар деп шамалағам-ды. Үстел үстi самсаған электр шамдары, ұзын саны жүз қаралы десем, бекер болмас. Еденнiң әр жерiнде қызметi маған мәлiмсiз металл құрамалары, түрлi аспаптар мен шағын электромоторлар тiзiлген...

	Залда бiрақ қыбыр еткен тiрi жан көрiнбейдi. Кенет бүйiр қабырғадан жартылай ашық екiншi есiктi көремiн. Маңдайшасына «Профессор К.А. Карманов» деген тақта iлiнген.

	Бұл есiктi де айқара ашып, әрi аттаймын. Шоқша сақалды, қобырап өскен жирен шашын желкесiне қайырған, бетi май жаққандай жып-жылтыр, ұзын бойлы, кексе адам радиодан берiлген әмiрге бойсұнып, дене шынықтыру жаттығуларын жасап тұр.

	– Берi жақындаңыз, жас жiгiт.

	Бiрер адым алға аттап, жазу үстелiнiң бергi шетiндегi орындыққа жайғасқаным сол едi, «Тұр орныңнан!» деп ақырып қалсын шағын кабинеттiң төрiнде қаздиып тұрған кексе адам. Селк етiп, сiрә, сескенгендiктен болар, атып тұрыппын.

	– Делай как я!.. Раз ...два ...три!.. Раз ...два ...три!..

	Амал қанша, жаттығу жасауға кiрiсемiн. Күлкi де қысып тұр.

	Өйтпеске шарам жоқ.

	Электротехника профессоры Кирилл Андреевич Кармановты iздеп жүріп, өзім тап болған ахуал...



	* * *



	Әуелі Кен-металлугия институтының кадр бөлiмiне кiргемiн. Өзiн нұсқаушымын деп таныстырған орта жастағы ақсары әйел арнайы келген шаруамның жай-жапсарын бiлген соң соғыстан бұрынғы архив сақтаулы ескi шкафтың қазынасын ақтара бастаған. Содан бір мезетте мен iздеген құжат тiкпелерiн алдыма қойды. Ерекше мол дүние. Көп жылдар бойы ешкiм сұрамай, мүлдем қозғаусыз жатқан сарғыш мұқабаның iшiндегi қағаздарға мен қызыл көрген қырандай құныға үңiлемiн.

	Оның iшiнде не жоқ дейсiң: Шынтас Досжановтың өз қолымен жазған өмiрбаяны, институтқа алуды өтiнген арызы... Екеуi де орыс тiлiнде. Өте сауатты жазылған, тыныс белгiлерiне дейiн ұқыпты қойылған. Жазуы қандай әдемi! Мiне, пән үлгерiмi қондырылатын кiтапшасы мен студент билетi. Екеуiнiң де бiрiншi бетiне кiшкене сурет жапсырылған. Әрине, бiрден Вацлав Мирзе әңгiмелеген Шыңғыс келбетiне ұқсас белгiлер iздеймiн: жұдырықтай қоңқақ мұрын, тостағандай үлкен көзі мен ашық мандайын да көкейiмдегi лақап кейiпке ұқсатамын; қалқиған құлағы да ебедейсіз үлкен; бұлтиған шығыңқы бетiне ұзақ





	үңіліп, хорват шалы сипаттаған азият келбетiн көшiрген деген ойға тоқтаймын... Монтиған көзінен де жай шәкiрт емес, ақылойы толысқан парасат иесiн аңғарғандай боламын.

	Пән үлгерiмi туралы деректер тiзiлген кiтапшаны да асықпай парақтадым: кiлең бестiк бағалар, емтихан тапсырған iлiм салалары – кристаллография, электротехника, сызықты геометрия, теориялық механика, немiс тiлi, физика, жалпы химия, металлургия курсы, қоғамдық ғылымдар... Жалпы қарасы қырық-елі шамалы.

	– Қандай жан, нағыз талант, өз заманының вундеркиндi! – деймiн кiтапшаны нұсқаушы әйелге қайтарарда өзімді ерекше тебiренткен сүйсiнiсiмдi бүкпей.

	– Иә, шынайы талант! Мұндай оқу озаттары бiзде қазiрде де бар...

	Ескi тiкпелердi одан әрi ақтарамын. Мiне, рабфактың мiнездемесi:

	«Ш. Досжанов бірден-ақ ғылым негіздерін терең білуге құштарлық аңғартты. Оның қабылдау қабiлетi де біржосын өзгеше. Әрине, жас адамға тән ұшқары қылықтардан арылмаған. Дайындық курсында ол ғылымның әр саласына ден қойып, бәрiн бiрдей түбегейлi игеруге тырысты. Мұндай әмбебап ниетті, тегінде, құптауға болмайды. Бәлкiм, ол есейе келе талғамын өзгертiп, бiр иә екi iлiм жолын қуар. Оны енді келешек көрсетеді. Досжанов – сондай елікпе қылыққа ерекше үйір өрен...»

	Уақыт сарғайтып, шаң басқан ескi құжаттарды одан әрi парақтаймын: факультеттiң комсомол комитетiнiң, деканат, дирекция атынан жазылған мінездемелер, бәрі де бiрсарынды, жаттанды мақтаулар; бәрi-бәрiнде Шынтас Досжанов есiмдi студенттiң үлгiлi тәртiбi, үздiк оқуы мен қоғам жұмысына айрықша белсендiлiгi баса айтылған; бәрінде де аткөпір қағаздар жазуға дағдыланған заманның одағай белгісі мен мұндалап тұр... Мiне, институт директоры Әшір Бүркітбаевтың дербес бұйрығы.

	«Бұйрық № 131, – делiнген онда, – төртiншi курстың студентi Ш. Досжанов осы жылдың 8 октябрь күнi электролабораторияға өз бетiмен жасырын кiрiп, кафедра меңгерушiсi доцент К.А. Кармановтың рұқсатынсыз, өзi ойдан құрастырған әлдебiр құралды іс жүзінде сынау үшiн аса қатерлi сынақ жүргiзген. Нәтижесiнде лабораторияда өрт шығып, 985 сом 67 тиынның мүлкi бүлiнген. Досжановтың бейбастақ бұл әрекетiн совет студентiне лайықсыз, әмбе зиянкестiкпен шектескен тәртiпсiздiк деп есептеймiн. Сол себептi бұйырамын:

	а) Досжанов Шынтас бiр жыл мерзiмге институттан аласталсын;

	б) өзiнiң бейбастақ қылығын түзеп, жұмыскер қауымның тезiне түсiп, тәлiм-тәрбие алуы үшiн ол Алтайдағы Риддер өндiрiсiне қара жұмысқа жiберiлсiн...»

	– Тәртiп қатаң кез, қайта жеңiл құтылған, мүлдем басқаша болуы да кәдiк едi, – деп түсiндiредi кадр бөлiмiнiң қызметкерi жұмбақ бұйрықпен танысқан соң.

	Сарғыш мұқабаға тігілген бас жұмыстан табылған тағы бiр құжатқа шұқшия қараймын, бұл да мiнездеме, оғаш бұйрықтан бiр жыл кейiн жазылған. Оның иесi – Риддердегi қорғасын заводының дирекциясы екенін мөріне қарап айырамын..

	«Ш. Досжанов бiзде бiр жыл жұмыс iстеп, үлгiлi тәртiбiмен, жұмысқа айрықша ынтасымен көзге түсiп, өзi еңбек еткен электроцех коллективiнiң сүйiспеншiлiгiне бөлендi... Ол кәсiби мамандығы бойынша төртiншi дәрежелi разрядқа ие болды. Бiрнеше рационализаторлық ұсыныс жасады. Завод оның үш ұсынысын өндiрiске кiргiзуден 12 мың сом таза пайда көрдi. Қоғам жұмысына да практикант жігіт белсене араласты. Завод дирекциясы Қазақ тау-кен институтынан Ш. Досжановты диплом алған соң бiздiң өндiрiске жұмыс iстеуге жолдама беруiн өтiнедi...»

	Ескi мұқабаның соңғы бетiнен тағы бір құжатқа кезіктім. Ол ендi көкiректе зор өкiнiш туғызды. Алматы қаласының Фрун зе аудандық әскери комиссариатының шақыру қағазында, яки баспахана әрпiмен терiлген бiр жапырақ бланкіде екi-үш жол қасаң сөздер жазылыпты: «Әскери комиссариат Сiздiң Отан қорғау iсiне өз еркiңiзбен қатысу жөнiндегi өтiнiшiңiздi қанағаттандыруды жөн деп бiлдi. Осы жылдың сентябрь айының 5-і күнi, күндiзгi 9-да қалалық әскери комиссариаттың қабылдау үйiне келуiңiз сұралады». Шақыру қағаздың аяғына әлдекiм қара сиямен баттита сызықша тартыпты да, соның астына: «Мұрағатта сақталсын, Ш. Досжанов институтқа соғыстан кейiн қайтып оралмады», – деген ескерту жазыпты.

	Кадр бөлiмiнен ұнжырғам түсiп, құдды бiр ауыр жүк арқалағандай боп әрең шықтым. Институттың екi қабат оқу ғимараттары мен жөнең жатақханаларын қоршаған тақтай қорғанды жағалап төмен түсiп келемiн. Электротехника кафедрасы соның ту шетiнде екен. «Ректорат үйiнен бiр орам төмен түссеңiз, бiрден табасыз», – деген-дi соның жөн-жосығын сұрағанымда. Қатаң бұйрықта есiмi аталған доцент, қазiрде профессор Кармановқа жолығу туралы ойды маған кадр бөлiмiнiң қызметкерi айтқан едi. Сол ой маған бiрден ұнады. Бiлiктi ұстаз адам өзiнiң алдынан өткен дарынды шәкiрттерiн ешқашанда ұмытпайды деген далбаса жорамалға елiгiп, айдаладан сағым қуған бәз-баяғы қияли үмiт қой менiкi. Бәлкiм, электротехникамен ерекше әуестенген Шынтас Досжановты ол кiсi бiлетiн шығар, сонау тау үңгiрiнде электр қуатын сымсыз тасымалдап, тас тiлген ғажайып жарақтың алғашқы нұсқасын Шынтас өнертапқыш осындағы кiшкене құтыхананың iшiнде отырып ойластыруы мүмкiн-ау, – деген дүдәмал қиялға елiгудiң салдары. Ендеше?

	– Соғыстан бұрын бiзде ұстаздық еткен оқытушылардан аманесен жүргенi – осы Кирилл Андреевич, – деген-дi кадр бөлiмiндегi мейiрман жүздi ақсары әйел. – Тек ол кiсiмен тiл табысуға тырысыңыз. Мiнезi қытымыр адам...



	* * *



	Профессор Кармановтың алдында тұрмын. Тап қазiр маған ол электротехника профессорынан гөрi, физкультура пәнiнiң әкiрең қылықты оқытушысына көбiрек ұқсайды. Өйткенi өзi ғана емес, маған да жаттығу жасатып әурелегенiне ширек сағат болды. Қартаң профессормен емiн-еркiн әңгiме шертуге құштарлық сол қысасқа да кіріптар еткені түсінікті. Іздеп келген iсiмдi тек ойдағыдай тындырса болды да...

	Ақыры, жаттығу сабағы бiттi. Кирилл Андреевич терiн сүртiп, арқалы орындықта iлулi тұрған костюмiн кидi. Өз орнына жайғасқан соң:

	– Қалай, жiгiтім, сергiп қалдың ба? Бұл ендi тамаша ермек, әлбетте дене тәрбиесімен күн сайын шұғылдану керек! Құнығып алсаң, денеңнiң өзi сұранып тұрады. – Кеңкiлдеп күлдi де, iлешала маған түйiле қарады. – Ұлықсат, жайланып отыр. Құлағым сенде, қай курстансың, факультетiңдi айт, что-то... бұрын мен көрмеген студентсің...



	II

	– Досжанов... Дос... жан... ов деймiсiз?.. Дос... жан... ов! Жоқ, бiлмеймiн. Менiң осы институттағы электротехни ка кафедрасына жетекшi болғаныма, жас жiгiт, жиырма бес жыл болды. Аз емес, толық ширек ғасыр! Содан берi алдымнан неше мың студент өттi. Жоқ, жiгiтiм, сана өзiң... Фамилияң кiм? Қайнаров? Бүгiн Қайнаровпен таныстым. Ертең Хайдаров келедi. Бүрсiгүнi Иванов, одан соң Сидоров... Жо-жоқ, менi бүйтiп бекерге қинама. Қалай өтiнсең де кексе шағымда өтiрiк айта алмаймын. Досжанов дейсiң, ә? Тiптi де естiгем жоқ, ұяттымын. Естiсем де есiмде жоқ. Жақсы оқыпты. Еһе! Бiзде жақсы оқыған жалғыз Досжанов па екен?! Хайдаров та жақсы оқыған. Алысқа бармай-ақ, күн сәулелi Қазақстан атырабындағы барлық завод-шахтыларды ерiнбей аралап, иә-иә, жөндем тiрлiгi бар үлкендi-кiшiлi өндiрiс орындарына барып сұрағын. Бас директор, бас инженер, бас конструктор, бас энергетик кiмдер екен? Денi солардың бiздiң институтты тәмамдағандар – менiң шәкiрттерiм! То, то... Мұның бiр өтiрiгi жоқ, достым. Жә, неге сұрадың сен оны? Өнертапқыш дедiң бе? Апырай! Дос...жан...ов! Дос...жан... ов! Қалайша ұмыттым? Ау, бiзде оқығандардың өнертапқыш болмағаны кемде-кем. Жезқазғанда бiр кезде Байқоңыров iрi жаңалық ашып, бәрiмiздi сүйсiнттi. Естiп пе едiң – «Инженер Байқоңыровтың кен алу жүйесi» дегендi! Өскеменде – Дорожный, Зырянда – Колмагоров бар. Алматыда – Сәбитов... Ал сен сұрап отырған Досжановты?.. Дос...жан...ов?.. Жоқ, қуатым, бiлмеймiн, естiген емеспiн. Жә, сонда ол қандай жаңалық ашыпты?

	Менiң аз-кем түсiндiрмемдi шала тыңдаған профессор:

	– Не дедiң, жiгiтiм? Не дейсiң? – деп басын шайқап шалық сөзге ерiк бередi. – Энергиясыз, электрогенераторсыз тас тiлiп... қайдағы бiр тау үңгiрiнде жатып, заңғар тас қабырғаны нанша турап, әлдебiр электроқұралмен қарулас достарына тар қапастан жол ашқан... Ой-ой! Қазiргi жастар аузына келгендi көкiп, айдалаға лағуға неге әуес? Қасындағылар найзағайша жарқылдаған от көрiптi дейсiң бе? Кiм көрiптi? Хорват шалы Вацлав Мирзе, айтулы партизан? Е, қазiр, немiстi күйрете жеңген соң бәр-бәрi ержүрек, бәр-бәрi жау түсiргiш! Ау, солар немiс әскерi күллi Еуропаны, орыс жерiнiң қақ жартысын жаулап алғанда қайда болған? Әй, жiгiтiм, әлгi кiлтипанның жауабын Мирзе партизанның өзiнен сұрасаң қайтедi? Көрген екен, куә болған екен – құпиясын да тәптiштеп түсiндiрiп берсiн. Сөйте ғой, шырағым. Ал менiң басымды ауыртпа. Әлей өнертапқыш Досжановты менен сұрама, тегінде! Ондай қиял шылауына түскен жарымес студент менiң алдымда ешқашанда болған емес. Маған емтихан тапсырмақ түгiлi, семинардан сүрiнбей өтуi неғайбыл. Мен ғұмыр бойы электротехника өнерiн көп-көрiм түсiнетiн, өзi жұмыс iстейтiн өндiрiсте соны әжетiне жарата бiлетiн инженерлер дайындаған бiлiктi ұстазбын. Электр қуатынсыз қазiргi өмiрде ешнәрсе iстеуге болмайтынын олар тым жақсы бiлгендi. Иә, солар – электр тогын алысқа тасымалдаудың жөн-жосығын да жап-жақсы меңгерген мамандар... Тәрiзi, сен, шырақ, маған қателесiп келгенсiң. Немене? Досжановтың бас жұмысын көрдiм дейсiң бе? Қойшы, рас па? Апырай, ә! Электротехникадан қандай баға алыпты? Бес. Бестiк баға? Сынақ алған кiм екен? Мен. Зачеткада менiң қолым тұр? Мүмкiн емес, сенбеймiн. Бас жұмыстың номерiн айтшы. Өз көзiммен көрмесем – сенбеймiн.

	417. Жақсы. Жазып алдым. Қолым тигенде, жоқ, тура ертең кадр бөлiмiне барамын. Менен бестiк баға алған студент мұндай «таңғажайып» жаңалық ашып, өздiгiнен жүретiн мәңгi двигатель – «perpetuum mobile» жасады дегенге сенгiм келмейдi. Өзiң айтшы, қандай да болсын энергия қуатын шығын етпей жұмыс тындыру мүмкiн бе? Жоқ, ешқашанда!



	* * *



	– Сөйтсе де, Кирилл Андреевич, сiз маған осы жайында, қарапайым болса да түсiндiрме айтсаңыз... – деймiн қытымыр профессордың ығына қарай жығыла сөйлеп. – Мен өзі бұл мәселеден мүлдем бейхабар жанмын...

	– Энергияны алысқа тасымалдау ісі? Қалай деуге болады? Оның ендi әр түрлi жолы бар. Электр тогы бiр жерден екiншi жерге қалай жеткiзiлетiнi дүйiм жұртқа белгiлi. Дұрыс айтасың, тек қана сым бойымен, көбiне бағандарға асылған сым кермелер арқылы, кейде жерге көмiлген кабельдi пайдаланып. Энергияның басқа түрлерiн қалайша тасымалдаймыз? Айталық, механикалық энергияны, зыр қағып тұрған мотордың қуатын қысқа жерге кәдiмгi ремень арқылы беруге болады. Ал егер пайдаланушы механизм тiптi жақын тұрса – екi қырқаяқты өзара тiстестiру арқылы. Мұның айқын мысалы – автомобиль мен кәдiмгi паровоз қозғалысы. Қысылған ауаның серiппе қуатын әжетiне жарататын механизмдер де жеткiлiктi. Мәселен, кен қазатын перфоратор, кейбiр бұрғылау, бұрау қондырғылары осылайша жұмыс iстейдi. Тағы қандай әдiстер? Оның ендi қайсыбiрiн санайсың, шырағым... Ауа арқылы дейсiң бе? Қалайша, кәдiмгi ауа кеңiстiгiн пайдаланып электр қуатын тасымалдау мүмкiн бе? Бiлмеймiн, мұндай кереметтi естiген де, оқыған да емеспiн. Ал келешекте? Сенiң тәптiштеп сұрап отырғаның, тегiнде, электр қуатын сымсыз, ауа кеңiстiгi арқылы, яки толқын түрiнде мүдделi жерге жеткiзу мәселесi ғой? Иә, рас, теория жүзiнде энергияны ауа кеңiстiгiмен тасымалдауға болады. Бiрақ бұл қашан жүзеге асады – нақты мерзiмiн фантаст жазушылар болмаса, мен өзiм айта алмаймын, шырағым...

	Өзi ғұмыр бойы шұғылданып келе жатқан iлiмнiң былайғы жұртқа бүге-шiгесi мәлiмсiз соқпағына түскен соң-ақ, жас шамасы жетпiске ентелеген бiлiмпаз жан ағыла сөйлесін. Ал мен, шынымды айтсам, профессор Кармановтың шектеусіз ақтарыла сөйлеуіне барынша ынтыққан едім.

	– Әуелi бар ғылымның қайнар көзі табиғатқа жүгiнсек, сен түсiнiк сұрап отырған энергияны сымсыз тасымалдау үлгiсiн соның өзiнен-ақ көруге болады. Немене, түсiніксіз бе? Миллиардтаған жылдар бойы қажымай-талмай, өшпей-сөнбей, бiр секунд та тоқтамай, орасан зор қашықтан энергия тасымалдап тұрған алапат зор бiр күш бар адамзат қауымы өмiр сүрген әлемде. Неге жымиясың? Өзiң де сездiң. Менiң айтып отырғаным – Күн энергиясы. Өзiң ойлашы, жүз қырық тоғыз миллион шақырым қашықтан қуаты екi жүз миллиард киловатт энергия Жер планетасына тоқтаусыз құйылып тұрғалы қанша заман болды?!. Оны физиктер тiлiнде қысқаша «Күн – Жер энерготасымалы» деймiз. Бұл линияда, өзiң бiлесiң, ешқандай сым жоқ, тұрба да жоқ. Шексiз көсiлген, түбi жоқ зор кеңiстiк. Иландың ба?

	Мұны мен энергияны сымсыз тасымалдаудың қарапайым үлгiсi деймiн...

	Сәл-пәл тыныстап алып, Кирилл Андреевич әңгiмесiн қайыра жалғады.

	– Жә, техника әлемiн шарлап көрейiк. Зер сала үңілсек, бұдан да әлгiге ұқсас тасымал көзі болады. Неге үндемейсiң? Физика оқулығында тәптіштеп жазылған жаратылыс заңдылықтарын ұмыта бастағансың, ә? Қазiргi заман жастары әр нәрседен хабардар болуы керек, өйтпейiнше көп нәрседен ұтыласың. Кәдiмгi радиоқабылдағышты алайық. Шартарапқа тараған радиотолқындар эфирдi күнi-түнi шарлап жүр, ол үшiн ешқандай шекара жоқ. Биiк тау, шалқар мұхит, өзiң тұратын үйлердiң қабырғасы оған бөгет емес. Жер шарының кез келген түкпiрiнде шалжиып отырып, қуатты радиоқабылдағышың болса, эфирдегi толқындарды таңдап ұстап, ән тыңдайсың, әр сөзiңдi алыстағы досыңа қаз-қалпында жеткiзесiң. Бұл да энергияны сымсыз тасымалдаудың айқын дәлелi, яки әлсiз дегенмен радиотолқын – энергияның дыбысқа, тербелiске айналған түрi... Немесе теледидардан бейне көрсетуді алайық: электрондар толқыны ешқандай сымсыз шартарапқа тарап, диктор үнiн, қозғалысын, қолындағы сурет кескiнiн қас қағым сәтте үйiңдегi экранда қайыра бейнелеп бередi, ғажап емес пе? Радиолокация кереметi де осы тәрiздес: көздеген бағытқа жiберiлген толқын, былайша айтқанда, электромагнит тогы ту қиырда, тiптi көк жүзiнде самғап келе жатқан металл қалқанға (самолет иә вертолет делiк) соғылып, иә табиғи бiр бөгетке тiрелiп керi шағылысады да, сол толқынды жiберiп отырған стансаға қайтып оралып, жолшыбай «көргенбiлгенi» жайында нақтылы мәлiмет жеткiзедi. Бұл толқын да, шырағым, шексiз кеңiстiктiң өн бойына тартылған сым бойымен келген жоқ. Кәдiмгi әуе жолымен, екеумiз жұтатын ауа мұхитын емiн-еркiн шарлаудан соң туған керемет. Мiне, көрдiң бе, табиғатта да, адам ақылы соншама жетiлдiрген техника әлемiнде де энергия қуатын ешқандай өткiзгiшсiз алысқа жеткiзудiң үлгiсi... Былайша айтқанда, адам баласы энергияны алысқа тасымалдау құпиясын там-тұмдап болса да меңгерiп келедi. Осыдан елу-алпыс жыл бұрын радиотехника ғылыми фантастика әлемiндегi таңғажайып құбылысқа жататын еді. Ертегiлер әлемiнен кездейсоқ келген кереметтей боп көрiнетiн.

	Сен оны бiлмейсiң, ал мен шет жағасын көрдiм. Ал қазiр ше? Құдай-ау, екiнiң бiрi бiледi оны, екiнiң бiрi – радиоәуесқой қазiрде. Саспа, жұдырықтай радиоқабылдағышты қалтаңа салып жүрiп ән тыңдайтын, саусақтай телефон аппаратымен Мәскеу, иә ауылдағы қойшы туысыңмен нақ қасыңда отырғандай сөйлесетiн рақат заманға жетемiз... Ондаған жылдар өтедi, Жер шарын ерсілі-қарсылы шарлаған электр жүйелерi мүлдем жойылады. Мыңдаған шақырымға созылған электр бағандары – ауыр да биiк металл құрамаларын, көшенi бойлап, шатырлар төбесiнен аттап, айқыш-ұйқыш тартылған шым-шытырық сым кермелерiн, сiрә, бiржола алып тастаймыз. Себебi соншама күрделi де ебедейсiз тасымал жүйесiнiң керегi болмауы әбден кәдiк... Солай, шырақ. Қол сандықтай кiшкене токқабылдағыш әрбiр үйдiң асханасында иә дәлiзiне орнатылып, содан түскен энергия баспанаңды қажет токпен ертелi-кеш жарылқап тұрады, ал оған келер қуат әр қаладағы орталық стансаға әуе толқынымен жеткiзiледi. Тамаша емес пе?! Күллi жер жүзi осындай жүйеге көшкен. Қаншама үнем әрi тиiмдi. Бәрiнен де ғажап iс: жердi бүлдiретiн, әуенi ластайтын, бiр қалада жүздеп саналатын жылу көздерiнiң (бұған мыңдаған үй пештерiн қосыңыз) бәр-бәрiнiң керегi болмай, түп-түгел құртылған, соның бәрiн ауыстырушы – үйiңiздегi қол сандықтай ток қабылдағыш... Ымырт үйiрiлiп түн болды екен, Қайнаров асханаға барады да, ток қабылдағыштың құлағын бұрайды. Люминофор жағылған сүттей ақ шамдар жарқырап шыға келедi. Электроплитада шай қайнап жатады. Үйiң де токпен жылынады. Иә, несiн айтасың! Мөлдір су шүмектен саулап тұр, ток өндiретiн отының да үйiнде. Бұдан артық адамға қандай рақат керек?

	– Шынында да, ғажап дүние! Соны тек қашан көремiз?

	– Мен өзiм энергияны сымсыз тасымалдау болашағын осылай түсiнемiн. Ең бастысы, сол игiлiктiң адамзат қауымына пайда-залалын шамала?! Жер қазу, бағандар орнату, сым тарту қаншама азап екенiн, сiрә, білетiн шығарсың? Бәрiнен де ток ты тасымалдаудың бейнетiн айтсаңшы. Ал электр тогы сымсыз қабылданатын болса, мұның бiрi болмайды. Iрi-iрi елдi мекендер мен алып өндiрiстер маңында қуатты өндiретiн электростансалар салу керек. Бәлкiм, кейбiр жерде ток қабылдайтын аралық стансалар тұрғызылар. Солардың бәрiнде өндiрiлген қуатты шартарапқа әуе арқылы тарататын қондырғылар жұмыс iстейдi. Бiттi жұмыс... Ойлашы өзiң, осы жаңалық техника дүниесiнде қандай өзгерiстер жасар едi: трамвайлар үшiн аспалы сым жүйесi қажет болмай қалады; троллейбус та солай жүредi; автобустар, жүк машиналары, жеңiл автомобильдер жанармайсыз жүйткидi; күллi тасымал транспорты сөйтiп электромобиль атанған көлiкпен ауыстырылады; солар тек қазiрде кейбiр конструкторлар жобалап, сынақ жасап жүргендей, өзiне қажет энергияны зiлмауыр аккумуляторлардан емес, төбесiндегi антеннадан алады; қабылданған ток мотор орнына орнатылған генератордың роторын айналдырады, ал ол иiлмелi бiлiк арқылы доңғалақты зыр қақтырады. Бензин керек емес, көк жалыны ауаны ла стап, қолқамызды қапқан дизель отыны да. Оларды ендi басқа мақсатқа пайдаланамыз. Айталық, электростансадағы iштен жанатын двигательге отын үшiн, ток өндiруге...

	– Сенер-сенбесiмдi бiлмей отырмын, – деймiн тұнжыраған қалыпта. – Сiз осының бәрiн қолмен ұстағандай төндiрiп әрi қарапайымдап түсiндiрдiңiз.

	– Демек, ұнайды саған мұндай әңгiме. Жүзiң жайнаң қағып тыңдай бергiң келедi, ә? Қуанба бекерге, менен қазiр басқа уәж естисiң... Сендей ерiккен жаспен күнi бойы мылжыңдасуға уақытым жоқ. Тағы бiр мысал айтамын. Сонсоң қош деймiз. Келiстiк пе?

	Мен басымды изеймiн.

	– Былай болсын, күндердiң күнiнде екеумiз Алматыдан Мәскеуге ұшпақ болдық дейiк. Жанармайсыз жүретiн электротаксимен ызғытып отырып, аэропортқа келдiк. Самолет ұшуға дайын тұр екен. Билет алып отыра қалдық. Апыр-ау, бұл неғылған самолет? Қанаты неге сонша үлкен? Мейлi, қандай құбыжық болса да мүдделi жерiмiзге тезiрек жеткiзсін. Кенет самолет дүр етiп аспанға көтерiлдi. Алайда әдеттегiдей төрт моторын бiрдей оталдырғанда бүкiл корпусын қалшылдатқан алапат дiрiлдi бұл жолы сезгемiз жоқ.

	– Қадiрмендi жолаушылар, – дейдi салонға шыққан стюардесса, – сiздер бүгiн дүние жүзiнде тұңғыш рет жанармайсыз ұшып келе жатқан самолетте отырсыздар...

	– А... а не дейдi, мына қыз?!

	– Қауiптi ештеңе жоқ, жолдастар, – деп маржандай аппақ тiстерiн ақситып жымияды салон бикешi, – сiздер электр қуатымен ұшатын самолетте келесiздер...

	– Бақсақ, ұшу техникасына да жаңалық енiптi. Жердегi стансалардан берiлген ток самолеттiң алып қанатына орналасқан антенналар арқылы двигательге жан бiтiредi екен. Ол болса, қалақтарды айналдырады. Әп-сәтте сөйтiп Ақтөбе қаласына жақындадық, ал онда электротолқынды жаңғыртар аралық станса орналасқан...

	Мiне, шырағым, келешекте мұндай да кереметтiң болуы ғажап емес. Әрине, менің айтып отырғаным – әзірше қиял. Әйтсе де қисынды болжам күні ертең, ертең болатын! – деп Кирилл Андреевич ұзақ сонар әңгiмесiн түйiндейдi. – Неге үндемейсiң? Бiлемiн, бiлемiн. Әсерлi дәрiс елiкпе көңiлiңдi қозғады, қиялыңды жерден көтерiп ғарышқа қомдады. Солай ма? Әлде... Жә, жә, түңiлме бекерге, адам ақылы оған да жетедi. Не дейсiң, тағы кiмдi ежiктеп отырсың? Шыңғыс деймiсiң? Шыңғыс есiмдi өнертапқышты iздеп жүрсiң? Әй, шырағым, сен өзi менен электричество туралы мағлұмат сұрай келдiң бе, әлдебiр әуесқой өнертапқыштардың iзiн шалған сәуегеймісің? Бiресе саған Досжанов керек. Әлгінде кiм дедiң? Иә, иә, таңғажайып аспап жасаған Шыңғыс деген әуесқой? Жоқ, бiлмеймiн, естiген де емеспiн... Сол кiсi соғыс жылдарында электр энергиясын сымсыз тасымалдау құпиясын бiлiп, қысылтаяң жағдайда керегiне жаратқан деседi? Қандай елде? Бұл туралы қандай басылымда жазылған, кiм оны көрген, сынақтың нәтижесi қай уақытта, қай елде жарияланған? Ә, бiрде-бiрiн бiлмейсiң. Ешқандай дерек жоқ. Олай десең, сөз қысқа сенiмен. Дүниеде жоқ нәрсемен тектен-текке малданып, әуре болма, менi де әурелеме! Пәлi, сен сол жайында дерек iздеушiмiн де. Е, оның жөн, iзден. Бәлкiм, табарсың. Сөзiңе қарағанда соны ойлап тапқан адам менiң шәкiртiм болған тәрiздi. Не деймiн, кәрi жүрегiмдi тебiренткендей жақсы хабар. Хабарласып тұрғайсың...



	* * *



	Профессор Кармановтан көңiлдi шықтым. Жоғымды таппасам да бiраз мағлұмат алдым. Ақжарқын жан екен. Елпiлдеп отырып бiрталай күңгiрт жайдың бетiн ашып бердi. Электр то-





	гын сымсыз тасымалдау жайында жап-жақсы дәрiс тыңдап, iздеу салмақ iсiме ғылыми арқау болғандай айғақтар естiдiм. Ең бастысы, Шынтас Досжанов туралы да бiрталай дерек таптым. Суретiн көрдiм. Өмiрбаяндық құжаттарымен таныстым. Бiр сапарға жетерлiк олжа! Ендi тезiрек кафедраға жетiп, профессордың ұзақ сонар әңгiмесiн, дәлiрек айтқанда, электр тогын сымсыз тасымалдау туралы тамаша дәрiстi қағазға қотаруым қажет. Бiреу тартып алатындай-ақ қолтығымдағы магнитофон таспасын қаттырақ қысып қоямын. Өйткенi онда профессор Кармановтың құлақ құрышын қандырған қызықты әңгiмесi бастан-аяқ жазулы.



	III

	Бәз-баяғыдай сүреңсiз күндер тiзбегi зымырап өтiп жатыр.

	Қасымтайағайдыңкөмегiменжастаргазетiнiңфоторепортерiн ертiп келiп, Кен-металлургия институтының мұрағатындағы Шынтастың суретiн бiрнеше дана етiп үлкейттiрiп алдым. Бiреуiн соның Яромир Намекке жолдадым. «Қажет деп бiлсең – көмегiм әзiр» дегенiнен үмiт етiп: «Вацлав Мирзеге жолығып, мына фотоны көрсетiңiз. Партизан құрамасында болған басқа егделер де көрсiн. Бәлкiм, есiмi аңызға айналған құпия адамды осы суреттен түстеп таныса – менiң iздеуiме бұл ерекше айғақ болар едi...» – деп хат та жаздым.

	Алайда хорват әрiптесiм мен күткендей сол хатыма iле-шала жауап бермедi. Загребтен келмек хабар кешiккен сайын үмiтiм де зорая түскендей. Өйткенi мен жолдаған фотосуреттi ол бiр емес, бiрнеше, бәлкiм, ондаған адамға көрсетуi керек. Бұл болса бiр күн емес, бiрер айға созылар қаракет. Демек? Неге екенiн бiлмеймiн, шерлi тағдырына кездейсоқ кез болған Шынтас есiмдi жан маған бiржосын жақын көрiнiп, көңiлiмдi алаңдата бередi. Шыңғысты ойласам, көз алдыма Шынтас елестейдi. Шынтастың фотосуретiн алдыма қойып, шұқшия қарасам – көкейiмде көлбеңдеп Шыңғыс тұрады. Сөйтiп жүрiп екеуiн бiр-бiрiнен айыра алмайтын халге жеттiм. Сенсеңiз, айырғым келмейдi. Өйтуiмнiң түп себебi – сірә, екеуiнiң бiр-бiрiне тым ұқсас ауыр тағдырында. Шынтас та жап-жақсы өнертапқыш, өзгеше дарынға ие жан. Ол да өмiрдiң ауыр да қатал сынағынан

	өткен. Оның бiлiм жолына өрлеген бел-белесiнен осыны көремiн. 417-санды сарғыш мұқабадағы ескi құжаттарға үңiлген сайын соны ұғамын.

	Мейлi деймiн өзiме. Күтейiн, шыдайын. Дәтке қуат себеп: алдағы күндерден үмiтпен күткен қуаныштарым бұл ғана емес. Диплом жұмысымды жазып бiтiргемiн, жуықта лауазымды комиссия алдында қорғауға тиіспін. Одан соң мемлекеттiк емтихан. Бәрiнен де түктi кiлем жайылған ұзынша кабинеттiң төрiне маңғаздана басып барып, университет ректорының қолынан диплом алу қуанышын айтсаңшы. Ортасына Отан рәмізi мүсiнделген төрт қырлы ромбы белгiнi кеудеме қадап, кабинеттен шығамын. Өмiрiңде бiр-ақ мәрте басыңнан кешетiн бақытты сәт! Көңiлдi құйқылжытып, өмiрiңдi нұрлы етер айшықты мезет! Иә, бұл күндi де асыға күтулiмiн. Оны мен, шынтуайтын айтқанда, бес жылдан берi асыға да аңсай тосып жүрмiн.

	Ал содан кейін? Одан әрi даңғыл сара жолдай асқаралы өмiр соқпақтары басталады. Студент Қайнаров – жорналшы Қайнарұлына айналады. Көп газеттердiң бiрiне әдеби қызметкер болып қызметке кiрiсемiн. Бүгiнде айбыны Айға жеткендей адуын көшбасшы көсемнiң дүйiм елге паш еткен мәлiмдемесiне қарағанда, адамзаттың нұрлы болашағы, ғұмыр бойы арман еткен жұмағы болмақ – коммунизмнiң алғашқы белесiне бiздiң ұрпақ қалайда жетiп, рақатқа шаш етектен кенелемiз. Сол iстi жүзеге асырушы партияның шынайы қолғанаты әрi сол қуанышты жер жүзiне паш етушiнiң бiрi – мен, Қайсар Қайнарұлы!

	Мұны ендi ғұмырымның түпкi мақсаты делiк, ал жақынжуықта аспанда қалықтаған шырқау биiктен төмен түскенім жөн болар. Сірә, Шыңғыс-Шынтастың ғұмыр жолын iздеу – биылғы, бәлкiм, келер жылдардың алғашқы кезектегi мiндетi болуға тиіс. Иә, иә, қанша уақытқа созылса да ол бейбақты iздеп, ұмыт болған ерен ерлiгiн ел тарихына қайтарып, жұмбақ қалпында қалған ғылыми кереметiн ашуды мен үмiтiм үзiлiп, қайрат-жiгерiм мұқалғанша жалғастыра берудi өзiме мұрат етпекпін.

	Екпiнiмен тау құлатқан, қиял қанатына мiнгенде ғарышқа шығып, кең аспанда шарықтаудан жалықпаған қайран жүйрiк көңiл-ай десеңшi?!





Ауылда




	I

	Сидаң торы ат шолақ құйрығын әрлi-берлi бұлғаңдатып өгiз аяңмен iлбiп келедi. Қайдан ғана маған кезiктi десеңшi. Ең құрығанда жиырмасыншы ғасырдың жүрдек техникасының бiрi бұйырмады-ау маған. «Иек астындағы ауыл, шай қайнатым уақытта жетіп барасыз» деген уәжге иланудың салдары. Колхоз орталығынан күн шыға аттансам да, сидаң торыны қос өкпеге тепкiлеп әлi келемiн. Мезгiл шаңқай түске ауды. Иек астындағы ауыл әзiрше көрiнер емес. Қолыма жөндем қамшы да бұйырмады, ұстап шыққанымның өрiмi екi-үш мәрте шықпырта қамшылағанда-ақ үзiлiп түскен. Ендi, мiне, соның сабауға айналған оқтаудай сабын торының тақтайдай тақыр жонына әрлiберлi ұрып, бүйiрге де тепкiлеймiн. Жон терiсi қалың ба, әлде менiң бәтеңкемнiң өкшесiнде титiмдей салмақ жоқ па, әйтеуiр, торы ат бүлк етпейдi, бәз-баяғы мезi аяңымен iлби келедi.

	Өзiме де сол керек, «Түске дейiн тосыңыз, ауданнан машинам келген соң апарғызып саламын» деген басқарма ағайдың сөзiне құлақ аспадым, турасын айтқанда, төзiмiм жетпедi. Ту алыстан iздеп келген Шынтас ауылы иек астында тұрғанда, кеңседе бостан-босқа отырмауды ойлап: «Жоқ, машинаны тоспаймын, аяқ артар бiр көлiк болса жүрiп кетейiн», – дегенiмнiң сазайын тартып келемiн. Колхоз бастығы елгезек бiр жiгiтiн шақырып, ат әзiрлеудi тапсырды.

	Бар пәле сол шарықтай бетi май жаққандай жылтыраған бәкене қарадан болды. «Аяқ артарға табылғаны осы болды, қонақ жiгiт. Қазiргi актив, яки бiздiң ауылдың атқамiнерлерi салт атпен жүрмейтiн болған, соны олар өздерiне ар көредi. Ал сiз күн сәулесiне қысы-жазы шомылған әйбат Алматыдан келiп, мiнiске ат сұрайсыз бiзден... Мына бiр сидаң торыны жеке меншiктiң малын жаятын Сирақбек қойшының астынан аударып алдым, барына разы болыңыз», – деп қысық көзi болар-болмас ашылып, темекi түтiнiнен бе, әлде тазартпаудан ба, сарғайып кеткен сирек тiстерiн жылт еткiзiп, жорта күлiмсiреген жылтыр қара жігіт, желқом ермен ерттелген торы аттың тiзгiнiн ұсынғанда, мен де тыныш тұрмай: «О, не дегенiңiз, ағай. Алматылық болғанмен қазақтың қара домалақ баласымыз, тап осындай ауылдық жерде туғанмын. Мұныңыз тiптi көрiм болды. Көптен берi атқа мiнбей, тақымым қышып жүр едi...» – деп рахмет айтқанымды айтсаңшы. Сол соғынды торының сырына қанық бiлем, бұл өзi кезiнде бiзден қалған арғымақ едi деп, маған тағы бiр мәрте қошамет айтып, қолтығымнан демеп аттандырды.

	Не керек, тiлiмнен таптым. Қазiр ойласам, жылтыр қараның жымиған көзi сонда менi мазақтап тұрыпты.

	Тас төбеден шақырайған шағырмақ күндi қолыммен қалқалап, көкжиекпен астасқан сары жонның алыс қиырына қадала қараймын. Мен баратын ауыл көрінбейді. Көдесi бұрқырап қаулай өскен шексiз дала. Мұншама кең болармысың!? Бiр шетiнен бiр шетiне күнi бойы жүрсең жетесiң бе, сiрә? Бiр белден соң бiр бел боталап, ұшы-қиырсыз созыла бередi. Алыстан сағым ойнап мұнарға оранған көгiлдiр тау әзірше жеткiзер емес. Мен мұндалап алдымнан мұнартқалы қашан. Арқадағы әйгiлi таулардың бiрi – кәрi Шыңғыс осы. Сонау Алматыдан ынтық болып, бiр көруге құмартып келе жатқан маған ол бiртүрлi айбынды көрiнедi. Бүгiн мен соның күншығыс баурайындағы ауылға жетуге тиiспiн. Онда Шынтас Досжанұлының туған анасы тұрады. Сол ауылда Шынтас шебер жасаған жел диiрменi бар.

	– Иә, бiздiң елде Шынтас есiмдi өнерлi жас болған деседi. Қазiргi жастар оны бiлмейдi. Ал үлкендер ұмытқан жоқ, iсмерлiк шеберлiгiн де дүйім ел айтып отырады. Шешесi тiрi. Кемтар боп кеттi, байғұс. Бала қайғысы оңай ма? Соғыстан қайтпады ғой, мұндар жас. Қыршын кеттi, жас кеттi, – деп егiле әңгiмелеген-дi маған колхоз орталығындағы көне көздер.

	Қандай өкiнiштi тағдыр?! Сөйтсе де оның туған ауылына барып қайтуға ықылас бiлдiрдiм. Сидаң торымен бүгiнгi мезi саяхаттың бүге-шiгесi осы.

	Бүйiрге олай-бұлай тепкiлеп, екiнтi кезiнде жеттiм-ау, ақыры. Сұрастыра келiп Шынтастың анасы тұратын үйдi тауып, ат басын тiредiм.



	* * *



	Ақ клеенкамен қапталған жатаған есiктiң аржағынан әуелi тық-тық басқан аяқ дыбысы естiлдi. Сезiп тұрмын, биiк өкшелi туфли киген әйел адам берi жақындап келедi. Сөйткенше есiк те шалқасынан ашылды.





	Үстiне ақ халат киген, «Ажарың ашық екен атқан таңдай» дегендей, сұлу бойжеткен алакөлеңке дәлiздi жап-жарық қып жарқ етiп, күндей күлiп шыға келсiн. Жасы он жетi, әлде он сегiздiң шамасындағы уылжыған жан. Аузы оймақтай, астыңғы ернi әнтек көтерiңкi, қарақаттай нұрлы жанары да кiсiнi өзiне ерiксiз баурағандай бiржосын сүйкiмдi қыз. Көзге қораш алыстағы ауылдан осындай хас сұлуды кездестiремiн деп ойлаппын ба? Қапелiмде не дерiмдi бiлмей сасқалақтап:

	– Сәлеметсiз бе, қарындас? – деймiн.

	Қыз биязы амандасты. Тiл қатқанда маржандай аппақ тiстерi жұқалтаң ернi астынан жылт еттi де қайта жасырынды.

	– Шынар қарындас сiз боларсыз?

	– Мен.

	– Төргi бөлмедегi ескi әбдiренiң кiлтi сiзде екен. Қос апаңыз жабыла iздеп таппаған соң сiзде болар деген жорамалмен келдiм. – деймiн жайбарақат қана, құдды бiр осы қыздың нағашы иә жиенiндей-ақ жанаса сөйлеп.

	Сұлу бойжеткен әлдеқандай дөрекi сөз естiгендей оқыс таңданыспен маған аңтарыла қарады. Қаны бетiне теуiп, бояқтай боп қызарған жүзiн қайда жасырарын бiлмей қырындай бұрылып, назарын да менен iле аударып әкеттi. Көрiп тұрмын: қиғаш қасы доғаша керiлiп, ұзын кiрпiктерi төмен қарай төңкерiлген кезде Шынар қыз тiптi де сұлулана түскендей.

	– Әжем бе сiзге жаңсақ айтқан, қызық өзi. Кiлт менде емес, оқалы қамзолының iшкi қалтасында, – дедi бойжеткен бәсең үнмен басын көтермеген қалпы.

	– Сiзде екен, қарындас. Кішi апаңыз естияр кiсi сияқты, сол кiсiнiң айтуынша, бүгiн киген ақсұр плащыңыздың жан қалтасында кетсе керек.

	Неғылған тақуа адамсың дегендей иегiн әнтек көтерiп, Шынар маған тағы бiр мәрте оқыс қарады да, тық-тық басып төргі бөлмеге кірiп кеттi. Тiлiмдi тiстеп мен ауызда қалдым. Бiраздан соң мейірбике қыз қайыра шықты. Шуда жiптен ызылған ұзын бауы бар, ортан қолдай жуан кiлт қолыма тидi.

	– Ғапу етiңiз. Бәрiн бүлдiретiн Кiшi апам. Қалтама неге салғанын бiлмеймiн...

	Қайтып келсем, маған жайылған дастарқан жиылмапты. Пеш iргесiндегi төрт қабат қоңыр көрпенiң үстiне жайғасқан екi кемпiр сары самаурынның түбiндегi шайды тауыса алмай, әлi де тартып отыр. Шұңғыл сауыттағы сары май толы қалпында тұр, ерiн тигiзбегенге ұқсайды. Қант сауыт қана сәл ортайған.

	Шынтас Досжановтың туған анасы, Шынар қыздың «Кәрi әжем» дегенi – төрде отырған кексе қария. Құлағы мүкiс, көз жанары да сөне бастаған әйел. Бағана, келген бетте-ақ жөнiмдi айтып, көкейдегi шаруамды әлденеше мәрте айғайлай қайталап, қос кемпiрге әрең ұғындырғамын.

	– Не дедiң, балам? Шынтасым тiрi, үйге қайтады деймiсiң? – кемсеңдеген кемпiрдiң майық иегi тiссiз аузына жымқырыла түсiп, бетiме тесiрейе қараған. Қолымнан ұстап, бетiмдi, көзiмдi, мұрын, иегiмдi терiсiне iлiнген етсiз, қалтылдақ саусақтарымен сипалап, ұзақ уақыт босатпай қойған.

	– Тағы не дедiң, балам, тек қаттырақ сөйле... Жалғызымның қасынан келдiң бе? Есен бе, жаным? Жүдемеп пе? Тоқ па? Тоңбап па?.. Иi..и... тiрi екен ғой жаным, бәсе, сезiп едiм күндердiң күнiнде бiр хабар беретiнiн.

	Шiркiн, ана жүрегi десеңшi! Баласын әлi күнгi дейiн тiрi деп ойлайды. Келетiнiне, көретiнiне сенедi, сiрә? Өлдi деген ге ешқашанда сенбейді. Бар ма, жоқ па демейдi. Не дейiн? Расау, не айтамын ғазиз анаға? Сондай күпiр оймен жалтақтап, не дерiмдi бiлмей, үлкен кемпiрден төмен отырған екiншi қарияға қараймын. Оның көзiнде де мөлтiлдеген жас, жан-жүйесi барынша езiлiп отыр.

	– Келедi дей бер, қалқам. Бұл кiсi Молдажан жоқ дегенге сірә да сенбейдi.

	Бұл кiсi – кәрi әженiң абыстайы, Шынтастың немере ағасы Бәйтен Досжановтың қосағы, әлгiнде мен жолыққан сұлу мейірбикенiң туған анасы Жамал апай. Оның да ерi соғыстан қайтпаған. Шынар болса – екеуiнiң ортасындағы жалғыз перзент екенін колхоз орталығында естігенмін.

	Бiраздан соң шай жасалды. Шөлiм қанған соң:

	– Шынтастан қалған хаттар, жазулар болса көрейiн, – дегем-дi.

	– Бiз не бiлемiз, қалқам-ау. Болса керек бiрдеңелер. Шәкi-

	жан тығып жүретiн, – деп сөйлей жүрiп, кiшi кемпiр қара әбдiренiң кiлтiн iздеген.

	Ақырында оның да қайда екенiн анықтадық. Менiң шыдамсыз қылығым, оқушы дос, өзiңе аян. Көптен берi зарыға iздеген қазынаның қақ қасында отырып, қалай ғана кештi тосып, осы ауылдың дәрiгерлiк қосында мейірбике боп iстейтiн бойжеткеннiң жұмыстан қайтуын күтпекпiн? Жо-жоқ, мен ондай кергуден мақрұм адаммын.



	* * *



	Мiне, солар. Сыпыра үшкiлденiп бүктелген хаттар. Бiразы сиямен, қайсыбiрi қара қарындашпен жазылыпты. Кейбiрiнiң жазуы өшiңкiреген. Бәрiнде де өткен жылдардың таңбасы айқын көрiнiп тұр: қолдың кiрi, май жұққан; кейбiрiнiң шетi бүктелебүктеле жыртылған; оқыла-оқыла тозған да; бәлкiм, мына қос кемпiрдiң көп жыл ағыл-тегiл аққан көз жасымен неше мәрте жуылған да болар...



	«Қадiрлi апатайым!

	Хал-күйiңдi қадала сұрап, саулығыңды тiлеп, өзiнiң де есеншiлiк хабарын айтып, қарлығаш үмiтпен үшбу хатты жолдап отырған жалғыз ұлың Шынтас деп бiл. Алпысқа келгенше кәрi Шыңғыстан алты шақырым алысқа ұзап көрдiң бе, апа? Сенiң Шынтасың бүгiнде Қазақстаннан да асып, Орал деген орыс жерiнде өзi қуған өнердi жақсы игеру үшiн практика өтiп жүр. Аманшылық болса, бұл жақтан туар айдың аяғында қайтамын. Биыл елге бара алмаспын, тегi. Өкпелеме, апатай! Барғым келмейдi емес, соған менде толық апта уақыт жоқ.

	Май айының оныншы жаңасында жiберген хатыңды алдым. Қартайған сайын қызық-қызық сөйлейтiн боп барасың. Апаау, хат сайын маған келiн әкел дейсің, соны қайта-қайта жаза бергеннен не түседi. Одан да сәттi күндi күтiп, тиыш жүре бермейсiң бе, апатай. Оқуым бiтсiн әуелi, бар арманың сол болса – оны да орындармын сәтi түскен бiр күнi...»

	– Шұнақ құдай бiзге бiр шүйкебасты қимады ғой, – деп кәрi әже күрсiнiп, абыстайына күмiлжи қарайды, – Жамал-ау, есiңде ме, Шынтасжан келiндi Алматыдан әкелемiн деп жұбатушы едi ғой бiздi. Бар болатын бiреуi. Дәрiгер қыз, емшілік оқуын түгеспек дейтiн. Сол баланы да көре алмадық. Айтып-айтпай не керек, құдай алжастырды ғой менi. Алдыңғы бiр келгенiнде қасына анау Қойшыбайдың талтақ қызын қосып жiберсем ғой, осы күнi немереден шөбере сүйiп, мәре-сәре боп отырамын, ә? Ол қызы бар болғыр менiң ұлыма кетәрi болмайтын, Шынтас үйге келгенде жыртаңдап ылғи осы үйде жүретiн. Күләйiм кемпiрдiң сол қыздан көрген жиендерi қазiр сегiз бе, әлде одан да көп?

	– Жақында тоғыз болады, Үлкен апа.

	– Бәсе, тұқымы өсiп-өнген жерден шыққан оңды бала ғой, Қойшыбайдың қызының етегі құтты болды. Бiлем ғой, бiлдiм ғой мен сорлы. Маған сегiз емес, бiреуi де жарар едi. Құдай ау десеңшi, өзi соқыр, өзi кеще болса да, сондай бiр жарымес немеренi де қимады-ау маған қу жалғыз...

	– Қойыңыз, апасы, қонақ баланы сыйлаңыз.

	– Е, қалқам, оқи бер. Тыңдама алжыған кемпiрдiң шалық сөзiн. Шәкiбас қалқам бiз жылайды деп, Шыңғыстайымның хаттарын әбдiреден шығармай, құлыптап ұстайды. Оқи ғой, айналайын. Тағы да оқы, бiз де естиiк...

	Кәрi әженiң аузынан шыққан соңғы сөз менi елең еткiзедi.

	– Не дедiңiз, әже? Шыңғыстайыңыз кiм?!

	– Иi-ей, қалқам-ай, бұл әжең не құса көрмедi дейсiң? Молдажанға еркелетiп қойған аты. Шыңғыс деп тұла бойы тұңғышын атапты, ол перзентi аштық жылы шетiнеп кеткен, содан ба, Шынтасты да кей-кейде Шыңғыс деп шақырады. Әсiресе соңғы жылдары...

	– Оқи бер, айналайын, Шынтасым да, Шыңғысым да – тұл жалғызым!

	Мен үшiн бұл да – жұбаныш, асыра айтсам – зор қуаныш! Көкейiмдегi болжамға тағы бiр айғақ таптым деуге болады. Және қандай мықты дәлел! Шынында да, тұтқынға түскен кiрiптар жан шын атын атамай, баяғыда шейiт болған ағасының есiмiн еншiлесе – несі айып?

	Жә, хаттарды әрi қарай оқимын.



	«Қымбатты апатай!

	Аяқ-қолың сау ма, тiзеңнiң сырқаты қалай? Бәйтен ағамның үй-iшi аман болар? Майданға алынғанын Алматыда естiсем де, ол кiсi тап болған әскери бөлiмдi дәлдi бiлмей, құсада жүрмiн. Келесi хатта ұмытпай тұрағын жазып жiберiңдер.

	Апатай-ау, өзiң жазғызған соңғы хатты алып күлдiм де, ренжiдiм де. Күлгенiм – жасың алпыстан асса да баланың сөзiн айтасың. Әрине, саған салса менiң ешқайда шықпай қасыңда отырғаным жақсы. Апатайым-ау, бар ана өз перзентiн сен құсап бауырына басып отырса, зұлым жаумен кiм соғысады? Өзiң ойлашы, менi оқытқан кiм? Баяғы заман болса өзiңдей жесiр әйел сүйенiш боп отырған жалғыз баласын оқыта алар ма едi? Ал мен институтқа түсiп, инженер болуға талап қылдым. Мұның бәрi совет өкiметiнiң қамқорлығы. Ендеше, осындай қамқоршымды мен емей, кiм қорғамақ! Отан үшiн жан берсем, арманым жоқ.

	Иә, ендi шынымды айтайын. Өзiң де естiпсiң. Институттан мен өзiм кеттiм. Оқи беруге де болатын едi. Әйтпесе заводтардың бiрiне тiленiп жұмыс iстеуге де мүмкiндiк барды. Бiрақ мен майданға сұрандым. Арыз берiп өз тiлегiммен майданға аттандым.

	Ренжiме, апатай! Менi батыл бол деп үйреткен өзiң. Есiңде ме, бiрде балалармен төбелесiп, үйге жылап келгенiмде ұрсыпұрсып қуып жiбергенiң... Сол күнi не дегенiңдi ұмытқаным жоқ. Сонсоң да, мiне, алғы шепте жаумен шайқасып жүрмiн. Бiрақ қорықпа. «Қырық жыл қырғын болса да ажалсыз өлмейдi» деген. Мен болсам туғаннан-ақ перiште көйлекпен жарық дүниеге келген баламын...»

	«...6 декабрьде жаздырған хатыңды алып, өзiңдi көргендей қуанып қалдым, апа! «Тiземнiң бастырмайтынын ұмытып кеттiм, балам. Қу соғыс қой оны ұмыттырған», – депсiң. Шынымды айтсам, мұныңа мен керемет риза болдым. Ерлердiң жұмысын iстеп, сиыр бағуға шыққансың. Мұндай батыр анаға қалай ғана мақтанбассың! Осы бiр сөздерiңдi оқығанда менiң жүрегiмнiң қалай-қалай лүпiлдеп соққанын бiлсең едi, шiркiн!

	Жалғыз-ақ тiлегiм: қолыңнан келгендi аяма, апажан. Ауырады деп ыңқылдай берсең, өзiң де сезген шығарсың, ауырмайтын жерiң жоқ. Елемесең, ешқандай ауруды бiлмейсiң. Сөйт, апа! Балаң жауды жеңiп, тезiрек елге қайтсын десең – жұмысты жақсы iсте, жан-тәнiңмен аянбай атқар!

	Еститiн шығарсың, майдан деген ер азамат үшiн оңай сын емес. Бұл – кәдiмгi ат ауыздығымен су iшiп, ер етiгiмен су кешер аласапыранның нағыз өзi. Менi ақ үрпек балапандай мәпелеп өсiрмей, көн терiдей шыдамды, қиынға көнпiс етiп тәрбиелегенiңе мың рақмет, апа. Еркелетiп өсiрсең, баяғыда-ақ морт сынар ма едiм, кiм бiлсiн?..

	Хатты кiмге жаздырып жүрсiң? Кiм болса да, тiлеуiң бергiр, жақсы жазады. Ел хабарын, ағайын саулығын көбiрек айтыңдар. Өзіңнің Шынтас құлының».

	«Менде есеншiлiк, апа. Өздерiңе кеше тағы да хатсалғанмын. Бүгiн жазып отырғаным – асығыс бiр сапарға кетiп барамын. Аман-есен оралсам, тағы да жазармын...

	Кешегi хатымда сұрауды ұмытып кетiппiн. Анада жiберген пәселкемдi алдыңдарма? Iшiндегiтемiржонатын пышақтарды, сызбасы бар қағаздарды Жәкiш ұстаға беру керек. Соған қарап диiрмендi қайта жөндесiн. Қи оятын машинаның эскизiн де жiбердiм. Шамасы келсе, ескi соқалардың қалдығынан құрап, опоңай жасап алады. Азамат жоқта қи ою да оңай емес. Өздерiңнiң бейнетiңдi жеңiлдетсем деген тiлекпен ойлап едiм. Анадағы хатымды жазған дәрiгер қыз барды ма ауылға? Оның да хабарын бермедiңдер... Айтарым осы едi, апажан. Асығыс жазып отырмын, кешiрiм етiңдер.

	Қош бол, апа! Балаң Шынтас».

	Бары осы-ақ. Кешегі сұрапыл күндердiң жансыз белгiсi – үш бұрышты төрт хат бағана оқылып бiткен. Тынысым тарылғандай боп тұншыққан күйде, ләм-мим деп тiл қата алмай, үнсiз отырмын. Қос кемпiр де үнсiз. Бейнебiр, жылап-жылап бейкүнә аналардың көз жасы бiржола таусылғандай. Не айтамын, жүз батпан мұң жүгiн көтерген сорлы бейбақтарға? Қалай жұбатамын? Демек, соғыс салған жара әлi күнге дейін жазылмаған? Аналар зары ұмыт болар уақыт жеткен сияқты едi. Бақсам, зар мен мұң ел iшiнде әлi де жетерлiк. Күйеуiн жоқтаған жесiр, жалғызын iздеген ана, ағасын күткен қарындас, әкесiн тосқан бала мұңы, сiрә, бұл ғасырда таусылмайтын сияқты.



	II

	Сыртқа шықсам, күн ұясына қонып, желкесiндегi биiк таудың көлеңкесi ауыл үстін кiреукелей бастапты. Кешғұрымғы ауыл тiрлiгi маған етене таныс. Маң-маң басып, әне, мама сиырлар келе жатыр, әр қотаннан қозы-лақтың маңыраған үнi естiледi. Клуб алдындағы қарағай бағанның төбесiнде саңқылдаған репродуктор кешкi дабырға үн қоса күмбiрлетiп күй төгiп тұр. Төңiрек түп-түгел қарбалас тiрлiкте. Мойнына әпкiш салып, қос шелектi қол қарына iлген Шынар қыз суға кетiп барады. Балапандарын ертiп мамырлай басқан ақ қаз көгал жақтан қайтып келедi. Құдық басы ығы-жығы үймелеген қара-құра, аяқты малын суғарып, үйiне су алып қайтып келе жатқан әйелдер мен балалар.

	Ауыл iргесiндегі оқшау жаратылған боз төбеге бара жатып соның бәрiн көрiп келемiн. Шағын ауыл. Үй саны қырық-елудей ғана. Естуiмше, қазiрде бұл мекен – колхоздың қой өсiретiн бөлiмшесiнiң орталығы. Бiркелкi жобамен жаңадан салған үйлердiң денi еңселi, көбi шифермен шатырланған. Жаңа құрылыстар қала үлгiсiмен көше түзеп жарыстыра салынған. Кiлет, қоралары тұрғын үйден бөлек. Сәрә, бұл жақтағы жұрт ата-баба дәстүрiне бағып, там үйлердi бiр-бiрiне тiркестiрiп, қора-қопсыны да соның іргесіне жабыстыра салудың жөнсiздiгiн түсiнген тәрізді. Мына үлгi көңiлге сондай қонымды!

	Шеткергi үйден қылаң атқа жайдақ мiнген бiреу құдыққа беттедi. Менiң сидаң торымдай емес, астындағы төрт сирағын алшаңдап тең басқан күрең ат ойнақшып, ор қояндай оршып барады. Шу десе айдалаға шаба жөнелгендей жануар. Аяқтарын тең тастап, әрлi-берлi ойқастауы ғажап. Үстiндегi арбиған дәу әлденеге асығыс сияқты. Құдыққа да бiреу қуып келе жатқандай желе-жортып жеттi. Жоқ, асыққаны бекер болды. Құдық басына да Шынарға жолығу үшін барған сияқты. Әне, жолына кес-кестеп, жiберер емес. Әкеле жатқан суын атына iшкiздi. Қалғанын төктi де екеуi құдыққа қайта барды. Қайтер екен деп қызыға қарап тұрмын: қауға тартуы шiркiннiң тым ұзақ. Әрине, жорта істеп тұр; күрең аттың тiзгiнiн Шынарға ұстатып қойды; ол болса тыпыршып байғұс қызға ие берер емес...

	Төбеге шығып төңiректi шолу ниетiм жайына қалды, керi қайтуға мәжбүр болдым. «Апыр-ау, ана екеуінде менiң не шаруам бар? Ауылдас екі құрбы әзiлдесiп тұр. Мен сияқты бөгде біреудің өрескел көргенiнде шаруасы қанша? Қой, тектен-текке арамтер болмайын...»

	Десем де құдық басына баруға себеп табылды. Сидаң торымды суғару керек. Шайға өзiм әбден қандым. Ал атымды суғаруды ойламаппын. Торыны жетелеп құдыққа беттеймiн. Шынардың сықылықтап күлген, күмiс қоңыраудай сыңғырлаған әуездi үнiн алыстан естiп келемiн. Жер астынан шыққандай боп қаңғыркүңгiр гүмбірлеген жiгiттiң жағымсыз күжiлi де құлағыма емiсемiс iлiнедi. Сөздерiн айыра алмадым. Әңгiмелерi өзара жарасып тұрғаны анық.

	Мен де жеттiм, бiр шелек суды білегіне iлiп, шыңырау құдықтан жiгiт те үстіге көтерілді. Үстi-басы суланбаған. Құдыққа түсiп, соның құрдым түбiнен шелек iздеген кiсiге мүлдем ұқсамайды. Демек, екі жастың бұл бірін-бірі көруге ойлап тапқан амалы. Осылардiкi әншейiн ойын болмаса игi? Жiгiт шойынқараның нағыз атпалы, құс тұмсықты, дөң қабақ, салпы ерiндеу, бадырақ көздiнiң бiржосын нобайсызы екен. Сүйегi iрi, бұлшық еттерi жұқалтаң күртешесiне симай сыртқа теуiп тұр.

	– Мына құдықтан су тарту қиямет ауыр бейнет сияқты-ау, жігітім? – деп көзiмнiң астымен Шынарға ұрлана қараймын.

	Қыз бала әзілімді естiмегенсiп терiс айналды.

	– Оны қайт дейсiң ендi! – деп жiгiт кенет қорс еттi.

	Даусы да шойқара денесіндей зор екен. Сірә, сөз білмейтін ноқайдың өзі. Шынардай сұлуға тең емесiн бiрден байқадым. Осы ноқайды жаныңа жуықтатып қайтесің дегендей шыраймен сұлу мейірбикеге барлай қараймын. Бетi ұшы тап бағанағыдай ду еткен бойжеткен ештеңе айта алмай төмен қарады.

	Құжқара (сол сәтте-ақ оны солай атағанмын) дөрекi неме екен, менiң атыма су тартпады. Шынардың екi шелегiн суға толтырды да, бiр-ақ ырғып атына жайдақ мiндi. Амал қанша, түбi тесік қауғаны қарыма iлдiм. Сол сәтте, тiлеуiң бергiр Шынар екi шелектi бiрдей шөлiркеп тұрған торымның алдына қойсын. Семiз күреңнiң үстiнде жалғанның жартысындай боп дүрдиiп Құжқара отыр. Шоқ-шоқ, күйiнбесең жанып кет деген мысқылмен бедірейіп мен тұрмын.

	Сидаң торы шөлiн басты. Жыртық қауғамен бес-алты мәрте мықшия су тартып, екi шелектi қайта толтырдым. Құжқара ат үстiнде, мен жаяу, жуас торым жетекте. Шынардың соңынан ерiп келемiз. Үшеумiзде де үн жоқ.

	Көңiлдiмiн. Құжқараны мысым жеңiп ығыртып келе жатқаныма дән ризамын. Ол байғұс үрленген бүйендей шығыңқы ұртын дүрдиткен қалпы ашуын баса алмай, әлденеге қыстығып келедi.

	Үйге жете бере Құжқара атының басын тежеп:

	– Әй, алматылық! Жарысың бар ма, ө...ө... өзiңнiң? – дедi.

	Не деймiн мұндай дауасызға? Қыз алдында әдейi мақтанып тұр. Торы аттың сырын бiлiп, әдейi мазақтауда.

	– Қашан? Шынардың алдында ма? Бәлкiм, ертең, оңашада?..

	– Жоқ, қазiр. Ал, давай, мiн атыңа! Мына шоқша төбенi екi мәрте айналып шығамыз. Мәре де, сөре де – тап осы жер!..

	– Жоқ, онда жарыспаймын.

	– Ә, қорқасың. Солай ма, қояннан қорқақ, қорада тышқақ, бейшара алматылық, – деп Құжқара кешкi ауылды дабырлатып қарқылдай күледi.

	Сөз өтпейтiн әлжуаз екенiн сезсем де, сөйлете түскiм келiп:

	– Өй, жiгiтiм, менің торымнан бәрібір оза алмайсың. Мұның арыны әлей қатты, басына ие бола алмай әрең келдiм, – деймiн қасақана үрейленiп.

	– Е, бәсе, асау торы айдалаға алып қашып, мына қыз қарап тұрғанда жығылып қалам деп, сасып тұр екенсiң ғой? Иә, торың нағыз арғымақ, бiздiң ауылдың атақты жүйрігі!

	Құжқара кенет атын тебiнiп қалды, тежеумен әрең келе жатқан күрең айдалаға ата жөнелдi...



	* * *



	Адам өмiрiнде неше түрлі оқиға кездеседi. Ертең өйтем-бүйтем деп ойша долбарлап, өлшеп-пiшiп қоясың. Таң атады. Үйге кiрген күн сәулесiмен бiрге басыңды жастықтан көтересiң. Күнделiктi тiршiлiк басталады. Бәр-бәрi кеше ойлағандай еді. Кейде бiрақ дегiзетiн жағдаяттар кезiгедi...

	Кеше жатарда ертеңгiлiк мезетте аттанып кетуге бекiнгемiн. Бұл ауылда бөгелгендей шаруа жоқ. Шынтастың төрт хатын iңiрде-ақ дәптеріме көшiрiп алғамын. 1941 жылдың аяқ шенiнде майданнан жолдаған суретi де қалтамда. Өңi жадау. Жағы солыңқы, көз алды шүңiрейiп түскен. Жүзiнде студент кезiндегiдей ақжарқын шырай жоқ, ерекше сұсты да суық келбет.

	Екi кемпiрдi көкейкестi әңгiмеге тарта отырып, Шынтас өмiрiнен бiраз мағлұматтарға да қандым. Аңдауымша, Шыңғыс деген есiм Шынтасқа елде жүргенде телiнген. Кәрi әже бiлiп айтса, Дәусабаның мақаласы газетке шыққаннан кейiн-ақ бұл жақтағы ел оны Шыңғыс дейтін болыпты.

	Демек, бастапқы болжауым дұрыс. Шыңғыс та, Шынтас да – бiр адам деген ойым нақтылы дәлелдендi. Олай болса лақап есiмге ие Шыңғысты iздеудi ендi тоқтатсам да болады. Жиған-терген деректерiмдi жүйелеп, очеркiмдi қайта жазып, газетке ұсынбақпын. Иә, Шыңғысты iздеп келiп, Шынтасты таптым. Ақыр аяғында екеуi бiр адам болып шықты. Жорналшы үшiн бұл – қызықты оқиға желiсi.

	Алайда Шынтас Досжановтың хорват елiнде жаумен күрескен Шыңғыс екенiн дәлелдейтiн қандай құжат бар десеңiз – нен-





	дей айғақ келтiремiн? Туған анасының ауызекi атауынан өзге, сiрә, ештеңе айта алмаймын. Менiң барлық тiрек-таянышым ой мен қиялдан туған қисынды болжамға сүйенген. Тек қана болжам...

	Демек, бұл жұмбақтың шешiлер кiлтипаны, менiң де бiрденбiр сенерiм – хорват қаламгерi Намек әрiптесiмнiң оңды жауабына байланысты болмақ. Хорват партизандары Шынтастың суретiн көрiп, одан өздерiмен бiрге жүрген Чингистi тани ма, әлде ол бөтен адам дей ме? Ең шатағы, мен күткен жауап әлi күнге дейiн жоқ. Ал онсыз түпкiлiктi тұжырым жасауға болмайды. Сол себептен де мынау абзал жүректi екi анаға, екеуінің ортасындағы Шынар бойжеткенге күмән-күдігі мол бұл iстiң бүге-шiгесiн ашқам жоқ. Вацлав атай маған шерткен шерлi хикаяттан бұлар әзiрше ештеңе бiлмейдi. Шынтас оқыған институттың дарынды шәкiрттерi жайында дерек жинап жүрмiн, сол үшiн келдiм дедiм. Сөйтсе де?

	Келер күннiң таңы атты. Өзiм күні кеше мезi изеңмен кесiп өткен иен жазықтың қиыр шетiнен шар табақтай жарқырап күн шықты. Мен болсам ауыл iргесiмен қойындасып жатқан оқшау төбе ғана емес, кең қолтық Шыңғыстың осы ауылға ұрымтал сай-саласын жағалай жаяу ақтап, тау-тас кезiп жүрмiн. Төбеден төбеге шығамын. Көз жетер алысқа қадала қараймын. Бұталы, тобылғылы таудың күдiктi сайларын көзбен кеземiн.

	Iздегенiм – сидаң торы. Iңiрде екi аяғын мықтап тұсап, оттауға жiбергемiн. Ал күн көтерiлгеннен берi бармаған сайым, шықпаған тасым жоқ. Кезiкпедi жамандатқыр. Ұры алды дейтiн баяғы заман емес. Қашып кеттi дейтiн – жүрiсқор жануар емес. Оған не болды? Торы ат ұшты-күйлi қайда кеттi?

	Ақыры, түстi ұзатып, қонақжай ауылға қайттым. Әркiм өзiне жүктелген шаруа қамында. Аяқты мал өрiске кеткен. Тау жақ шеттегi жатаған қызыл үйден дамылсыз тарсылдаған дизельдiң гүрсiлi естiледi. Одан әрiректе ұзынша қора-жай тұр. Одан да металл салдыры, шаң-шұң еткен балға тарсылын естимiн. Соның ауыл жақ iргесiнде дәрiгерлiк қосынның үйi. Шынардың күндiзгi мекенжайы. Кiрсем бе екен? Не деп? Атымнан айырылғанымды естiрту үшiн бе? Қой, ұят болар. Бiреу-мiреу сөз ғып жүрсе – балғын жастағы бойжеткеннiң жiңiшке жолына кеселiм тиер... Қалада болса бiр сәрi. Онда сенiң қайда барып, кiммен сөйлесiп тұрғаныңда ешкiмнiң шаруасы жоқ. Ал мұнда? Иә, бұл – ауыл.

	Мұнда барлық қимыл-қарекетiң жұрт алдында өтеді. Не дегенмен ауыл мәдениетi қаладан төмен жатыр. Бұл жөнiнде мақала жазсам, құптаушылар, сiрә, аз болмас. Көп болып талқыға салып, ескiлiктiң тағы бiр шырмауынан қоштасар едiк. Оны Құралаев та құптар едi. Қасымтай ағай – задында, жақсы адам. Менi туған iнiсiндей ерекше жақсы көредi. Анда-санда сiлiкпемдi шығарып ұрсып та қояды. Жастар газетiне жұмысқа келуiме себеп болған, ең аяғы осы ауылға сапарға шығуыма жол ашқан да сол кiсi.

	– Әу, алматылық, амансың ба?

	Қай жақтан шыға келгенiн аңғармай қалдым, кеше өзiм ойша Құжқара атандырған жiгiт алдымнан кес-кестеп тұра қалды. Үстiнде көкшiл комбинезон. Милығына дейiн майланған қара кепкасын көзiне түсiре киген.

	– Ұнжырғаң бiржола түсiп кетiптi. Бәйге торыңнан айырылып қалғансың-ау, сiрә?!

	«Оны қайдан бiлдiң? Әлде осы кесепат сенiң қастандығың емес пе?..» дегендей күдiкпен бетiне тесiле қараймын. Бүлк етпеді. Миығынан жайбарақат күлiп, кеше менi жарысқа шақырған үстем пиғылынан айнымай, қайта саған сол керек дегендей мысқылмен әжуалап тұрғанын сеземiн. Қарап тұрғанша iшiңе шоқ тастайын деген оймен, барынша немқұрайды үнмен:

	– Жамандатқыр торыны «жау» алды. Соған қайғыратын мен бе, салқын үй, салулы төсек, бұйырған ас алдымда дегендей. Ал ауылың, жiгiтiм, имандай шыным – өте көңiлдi. Тiптi бiр ай жатсам да зерiгер емеспiн, – деп теріс айналдым.

	Бұл сөзiмнiң Құжқараның жылтыр бетiн қандай өзгерiске салғанын көрмесем де ап-анық сездiм. Сiрә, көздемей атқан оғым нысанаға дөп тиген тәрiздi. Ұзай бергенiмде:

	– А... а, не... дейсiң?! – деп баж ете қалсын Құжқара сорлы.

	– Не дейiн? Шабан торы үйренген жерiне қашып кеттi. «Қасқырдың ең жаманы қой үркiтер» деген осы...



	* * *



	Үйге келген соң ермек тiлеп, Шынардың кiтапханасына бас қойдым. Ағаштан қиылған шағын сөреге бiрталай кiтап жиналыпты. Денi қазақша. Орысшасы – дәрiгерлiк әдебиеттер. Қолыма iлiккен бiреуiнiң бетiн ашамын: «Жоғары оқу орындарының анықтамасы». Бiр бетiн бүктеп қойыпты. «Алматыдағы дәрiгерлер институты – жоғары квалификациялы емдеушi мамандар дайындайды.» Осы сөздердiң астын сызған тырнақ iзi сайрап жатыр. Сiрә, осы үйдегi жалғыз бойжеткеннiң қолтаңбасы? Демек, ол сол институтта оқуды армандайды. Құптарлық талап! Әрине, Құжқарадай дөрекі бiреуге тұрмысқа шығып, майға былғанған комбинезонын жуып, күллi ғұмырын ауылда өткiзгенше – оқығаны жақсы.

	Анықтаманы орнына қойып, қолыма екiншi кiтапты аламын. Ұлы суреткер Мұхтар Әуезовтiң «Абай жолы» эпопеясы. Алғашқы кiтабы. Бiр емес, бiрнеше рет оқыған қымбатым. Ақын елiнiң осы шығармадан етене таныс үлкен-кiшiлерiмен тағы бiр мәрте жүздесудi қалап, роман беттерiн асықпай парақтап отырмын. Таныс адамдар, таныс оқиғалар. Менiң кәмiл сенген ойымша, кiтап бетiнен кейде оны оқыған адамның баяндалған оқиғаға қалай қарайтынын, толғанысын айқын байқауға болады. Өзiмнiң де оқыған шығарманың аса бiр ұнаған жерлерiн сызып отыратын әдетiм бар. Мынау да сондай әсерге ұшырапты. Мiне, «Шытырманда» тарауы. Мұнда Абайдың бозбала кезiнде Сүйiндiк ауылына алғашқы келуi, Тоғжанды көрiп оянған тұңғыш махаббаты суреттеледi. Мiне, жас Абайдың түнгi қиналу сәтi. Әлдекiм осы беттегi екi-үш жолдың астын сызып қойыпты. «Махаббат па? Осы ма? Осы болса, мынау дүние, мынау маужыраған тынысты нәзiк түн... бесiгi ғой», тағы да бiр жерде: «Күйiк те, үмiт те, қуаныш та, азап та бар... Кеуде толған өзгеше ыстық, өзгеше жұмбақ, мол сезiм» деген сөздер де әдейi дараланған.

	Кiм де болса махаббат отына күйген жiгiт жүрегiнiң дүрсiлiн өзiнше ұғынып, өзiнше балап, өзiнше сырласып, жанына жақын тартқан. Бәлкiм, ол да оңашада, жалғыз отырған шақта өзiмен-өзi болып, осылайша сырласқан. Кiтап тозбаған, су жаңа қалпында сақталған. Кiтапхананың көп оқылатын, әркiмнiң қолы тиiп, беттерi кiрленген кiтаптарындай емес. Тәрiзi, иесi – Шынардың өзi. Демек, мына жолдарды сызған да сол қыз.

	Апыр-ай, ә? Өмiр құбылысы да қызық екен-ау. Осы бiр ұялшақ, сөйлеуiнен гөрi үндемеуi, үйде болуынан да түзде жүруi көбiрек, нәзiк қылықты ауыл қызының жан дүниесi қандай кең едi! Мынадай нәзiк сырды сезiп, айыра бiлу оңай ма? Қаланың би залдарында көлбеңдеген кейбiр «мәдениеттi» қыздар мүлдем аңғармайтын жайттар емес пе бұл? Әмбе солар мұндай кiтапты оқу түгiлi қолына алмайды. Ал мына қыз – даланың желiне кеудесiн еркiн тосып, бетiн күнге күйдiрiп, ауылдан-ауылға қыдырып, басы ауырып, балтыры сыздағанның бой дертiнен айықтырамын деп безек қағып жүрген, ауылдастары сырқатына сеп болмаса да, солардың жүрегiне жылы сөзiмен, жұмсақ алақанымен, күлiмсiреген жылы шырайымен әсер етiп, жан азабын жеңiлдетушi қарапайым жанның мына қылығы неткен өзгеше едi! Жүрегi неткен жомарт та сезiмтал едi!

	Ұлы Әуезовтiң құдіреттi қаламынан туған тамаша кiтапты кеудеме төсеп, терезе алдында отырмын. Күн сәулесi бетiмдi аймалап, жан-жүйемді қытықтағандай құдды. Көшеде тiрi жан жоқ. Балалар да көрiнбейдi.

	Жалғызбын. Көңiлiм көшкен елдiң жұртындай боп құлазып отыр. Көңiлсiздiк пе, жоқ, жұмысым жоқтықтан зерiккендiк пе, бiлмеймiн.

	Бiр бүйiрден тасыр-тұсыр дыбыс естiлдi кенет. Жортқан ат тұяғының дүңкiлi. Құжқара екен. Кешегi семiз жиреннiң ортаң белiне жалғанның жартысындай боп қонжиып алған. Қолында бос жүген. Әне, тайраңдап шаба жөнелдi. Жөн-ақ онысы! Менiң атымды iздемек болған ғой. Шынар айтты ма? Әлде өзi? Сiрә, өзi болар. Менiң бұл ауылдан тезiрек кеткенiмдi қалаған ғой. О, қайран махаббат! Қандай мықтыны сымша иiп, арқанша есесiңау? Мына жiгiт өзiм жұмсасам, аяғын аттап басар ма едi?

	«Абай жолын» қолыма қайта аламын. Көзiм – кiтапта, көңiл құсы – шырқау алыста. Қым-қуыт ойлар өз шырмауынан жуық маңда босатар емес.

	Абай қайтті? Махаббаты алғаш тұтанған ауылдан қалайша теп-тез аттанып кеттi екен? Оны да iздеймiн. Ә, мiне, сол жолдар:

	«Абайдың бұл ауылдан кеткiсi келмедi. Қонағуар, жылы жүз, жақсы мiнездi үлкендердiң үйi аса бiр сирек кездесетiн, жайлы ұя сияқты екен...» Бәсе, қалайша тез кетсiн? Қолым өз-өзiнен төс қалтама жүгiредi. Автомат қаламымды алып әлгi сөздердiң астын сызамын. Бiреудiң кiтабы екенi, бұлай етуге қақым жоғы ойыма келмейдi. Оны да ойламай еркiмнен тыс iстеймiн. Апыр-ау, маған не болды? Мен өзiм де жас Абай сияқты осы үйдегi сүйкiмдi бойжеткенге ғашық болып қалдым ба? Бiлмеймiн. Мұндай сезiмнен ада сияқтымын. Ұйқым қанып тұрды, түс те көргенім жоқ. Шынар қыздан кешелi-бүгiнде көз алмай тесiле қарағаннан да аман едiм. Ендеше, маған не көрiндi? Алқызыл дала гүлiне қызыққандай, жас та сұлу, жаны жайдары бойжеткеннiң менiң еңсемдi бiржолата еңсерiп алғаны рас па, апыр-ау?!





	Әлмисақтан не нәрсе көп болса, сол қадiрсiз. Бақ iшiнде серуендеп жүрiп, алуан-алуан гүл дестелерiне сүйсiне қарасам да, соншама өлiп-өшiп қызықтаған емеспiн. Өзiммен бiрге оқыған, жерлес, таныс қыздарға да солай қараушы едiм. Кейбiрiмен дос болдым, тату-тәттi жүрдiк. Алайда ешқайсысымен қарымқатынасым өзара сыйласқан татулықтан асқан емес. Оларға да, сiрә, бақ iшiндегi гүлдерге бейтарап болғанымдай салғырт көзбен қарадым бiлем.

	Ендi ше? Ту Алматыдан Шыңғыстау бөктерiндегi шағын ауылға жолаушылап келемiн. Сол бөктерден көзге оттай басылған сұлу гүлдi көре салып, әлде жастықтан, әлде әншейiн құмартудан, сол гүл – бұл ауылда емес, менiң ауламда өссе екен, оны мен ғана, тек өзiм ғана иеленсем деп қияли ойға берiлемiн.



	III

	Кiшi бесiнде Құжқара қайтып оралды. Жамандатқыр торыны таба алмапты.

	– Қайтпексiң ендi, а? – дейдi терге малынған атының үстiнен телмiре қарап.

	Күнге күйген қап-қара жүзiнен әлденеге кектенген қалпын сезiп тұрмын. Үнiнде бiрақ ашудан гөрi жалыныш басым. «Шынымен бүгiн де осы үйде түнейсiң бе, қайтқың келмей ме?» деп қиылғандай. Бадырақ көзi жаутаңдап маған қарай бередi. Өзiн бiраз әурелеп, әжуа етуге ойланып тұрғамын. Мына түрiн көрiп аяушылық еттiм.

	– Орталыққа жете алам ба бүгiн?

	– Жаяу ма?

	– Аяқ артар ат табылса? Ер-тоқым, жүгенiм тағы бар, оларды қалай арқалаймын...– деп астындағы арда күреңге сұқтана қараймын.

	Құжқара байғұс қипақтай бастады. Атына да, маған да жалтақтай қарап, не iстерiн бiлмей, әбiгерге түстi. Мен де асыққаным жоқ. Шынымды айтсам, мiнезi дөрекiлеу осы жiгiт маған ұнай бастаған. Оның дөрекiлiгi де бiржосын қызық. Әдейi жасайын дегендей қияңқылық емес, баланың ойыны тәрiздес жеңiл бiрдеме. Тiлi де қызық. Ойындағысын тура айтады және соған ойланбайды, аузына түскен сөздi келтесiнен қойып қалады.

	– Салт кетсең жетер ең. Ел жата барасың, – дейдi ол атының жалынан сипап. – Бiрақ сен жүре алмайсың. Саған түнде жүру қайда! Жол ұзақ. Түн қараңғы. Бөрi деген пәле тағы бар. Қой, әуре болма, түнде жүруге қорқасың, ә?

	Не дейiн? Күлу ұят. Күлмеуге шыдар емеспiн. Құжқара менi тағы да егеске шақырып, ауылынан тезiрек қайтарып жiберу үшiн оспақтап тұр.

	– Ойбой, өйту үшiн қасқырдай өжеттік керек қой, – деймiн көмейiме тығылған күлкiнi әзер тежеп, – Әй, мейлi, атым жоғалды деп тіпті қайғырмадым...

	– Сен оны қой, үй дегенмен жақын туысың емес, бiр еркегi жоқ үйде бостан-босқа сопиып қалай жатасың? – деп Құжқара байғұс күткенiмдей ыршып түстi. – Жүр, бiздiкiне. Қой соямын... Қуын қарашы. Алдап-сулап Шынардың қасынан бөлiп әкетпек. Менiң атымды мiнiп қайта ғой демейдi. Асқа береген болса да көлiкке сараң нағыз қыр қазағының қылығы – жасап тұрғаны.

	– Онда қой-ақ бұл сөздi! – деп түскен үйiме қарай бұрыла берiп ем, Құжқара атын тебiнiп, алдымды кес-кестедi де, жерге секiрiп түстi.

	– Әй, жарайт! Болмас. Жамандатқыр торыңды iздеп терлетiп алған соң қимай тұр едiм. Бiлесiң етi семiз, iрiтiп алсаң обал ғой. Мә, орталыққа бүгiннен қалмай жетiп ал.

	Ат тiзгiнiн қолыма алдым. Сауырын сипап едiм, жарықтық қытығы келгендей дiр ете түстi. Үстiне көтерiлсем-ақ құстай ұша жөнелгендей. Суыт жүрiп кетсем, екi-үш сағатта колхоз орталығына жетiп баруым қақ. Алайда өзiмнiң де кеткiм келмей тұр. Шынар жұмыстан әлi қайтқан жоқ. Онымен қоштаспай, тым болмаса жарым сағат оңаша әңгiмелеспей қалай аттанамын? Тiлге келмей үрдiс жүрiп кетсем, ертеңгi күнi өкiнерiм өзiме аян. Қой, соншама асығып не керек...

	– Атың кiм, жiгiтiм? – деймiн күреңнiң үстiнде тұрып.

	– Әкемiз Сағымбай қойыпты, құрдас жiгiттер Сағыз дейді...

	– Жарайды, ендеше. Сағыз дос, «Сый қылсаң – сыпыра қыл» деген. Атыңды бергенiң рас болса, Шынтастың диiрменiне барып келейiн, – деп жауабын тоспай-ақ тiзгiндi қағып қалдым.

	– Өй, өй, тым қатты жүрме! – деген күжiл естiледi ту сыртымнан.

	«Соның аты ғана қалған шығар. Ал өзiнен жұрнақ та жоқ. Қазiр диiрмен кiмге керек кәпәратiптiң сеңкiбай ұны өтпей қалаулы тұрғанда?» деген-дi, «Шынтастың диiрменi қайда, көруге бола ма оны?» деп сұрастырғанымда осындағы қауым.

	Естуiмше, диiрменнiң тамы құлағаннан кейiн ағаштарын ел отқа жағыпты. Көретiн ештеңесi болмаған соң ту баста бармай-ақ қояйын деп ойлағам-ды. Амалсыз бөгелуден кейiн, тым болмаса жұртын көре кетудi жөн деп бiлдiм.

	Мiне, сол жұрт. Әр жерде теңкигентопырақүйiндiсi, үңiрейген қоралар орны, тас төмпешiктер. Бұлардың қайсысы диiрменнiң орны? Айыру қиын. Атымнан түсiп, жаяу аралап жүрмiн. Семiз ат ойнақшып, көрiнген бұта мен теңкиген тастан үркiп осқырып қояды. Мына бiреу, сiрә, әр жерде шашылған темiр-терсектерге қарағанда ескi дүкеннiң орны болар? Дәусаба жарықтық жерiне жеткiзе майыстырып жазатын дүкен осы болмаса игi едi? Шынтас бала осында балғашы боп iстеген. Айтпақшы, оның қи оятын машинасы қайда екен? Ғасырлар бойы қазекем мал көңiн қара табанымен ойып келедi, тiптi осы күнге дейiн солай. Ал мынау? Қандай тамаша ақыл! Қалайша ол дүйiм жұртқа жария болмады? Қи оятын машина бар дегендi естiген емеспiн.

	Дөң астынан дарылдаған мотор гүрiлi естiлдi. Жалт қарасам,

	мотоциклге мiнгескен екеу маған қарай жүйткiп келедi. Сөйтсем, жаңағы Сағымбай, артында сұр плащ киген, қой көздi шикiл сары жiгiт отыр.

	– Қонақты жалғыз қыдырту ұят қой. Сосын екеу боп келдiк, – деп Сағымбай мотоциклден күле түстi.

	Ескi жұрттың ұсқынсыз сиқын көрiп, көңiлiм бұзылып тұр едi. Екеуiнiң қуа келгенi құлазыған жаныма демеу болды.

	– Мынау – Жәкiш ұстаның дүкенiнiң жұрты. Баласы – мына сары, – дейдi Сағымбай. – Әкесi iсмер ұста болған, ал мына шикiннiң қолынан бүлдiруден өзге ештеңе келмейдi. Шеге де қаға алмайтын маубас.

	– Шынтас Досжанов осында iстеген ғой?

	– Қай Шынтас? Кәрi әжемнiң баласын айтасыз ба?

	– Иә.

	– Iстеген дейдi? Шынтас ағай дүкенде емес, өзi салған диiрменде болған. Диiрменнiң орны, әне, – деп шикiл сары төмен қарайды.

	Онысы таудай боп теңкиген ескi топырақ үйiндiсi. Iргесi тастан қаланған сияқты. Кей тұсының жүлгесi әлi де бұзылмаған. Содан өзге ештеңе қалмапты. Бәр-бәрiн уақыт шiркiн бiржола жалмаған.

	– Мен онда тiптi кiшкентай едiм. Ұн тартқанда қаптың аузын ұстап тұратынбыз. Ба... ба... басқасын бiлмеймiн.

	Ескi жұрттың күншығыс жақ шетiнде бұлақ бар екен. Соның жағасына жайғастық. Отқа түскен темiрдей боп қызарған күн батып барады. Шетi Шыңғыстан басталған жалпақ көлеңке бiзге қарай құлап келедi. Құжқара қойнынан жартылық шөлмек шығарды. Тiске басарға алғаны – бiр уыс құрт. Бiрер мәрте таныстық үшiн деп тартып жiберген соң арамыздағы салқындық тарқап, тiлiмiз ұзара бастады.

	– Шынтас iсмер қи оятын кескiш соқа жасапты ғой. Онысы қайда?

	– Қайдағы соқа? Естiсем бұйырмасын? – дейдi Сағымбай елең етiп.

	Сағымбайдың таңданысы жүрегiме түрпiдей қадалса керек, даусым да қаттырақ шығып кеттi бiлем.

	– Қайдағың не!? Шынтас майданнан сызбасын осы ауылға жолдаған. Кәдiмгi қой қораның қалыңдығы қарыстай қиын оятын, сендей қара табан он жiгiттiң жұмысын бiр өзi жалғыз атқаратын соқа құралды айтам, – деймiн.

	– Қызық екен. Әй, бiлесiң бе оны? – деп Сағымбай серiгiне шүйiледi.

	– Бiлемiн.

	– А... а?! Не дейдi мына соғылған...

	– Соғыс кезiнде әкеме Шынтас ағайдан пәселке келген. Сонда жазғанын естiгемiн. Тамаша жарақ болатын...

	– Сонсоң?

	– Ей, неге күмiлжiдiң?

	Шикiлсары қолын сермедi. Iле-шала тек бетiне ожырая қараған екеумiзден сескендi бiлем, көзiн жыпылықтатып:

	– Ә... әкем оны жасаған-ды. К... к... кәдiмгi соқа сияқты. Ұзын пышағы болатын, үстiне т... тiс...тi дөңгелек орнатылған. Дөңгелек айналғанда тағы бiр пышақ айналады. Анау соқа қ қ... қ... қиды тiлгенде, көлденең пышақ соны тегiстеп қ... қ... қиып отырады... Одан соң қы...қи...ды...

	– Өй, болсаңшы қиқылдамай! – деп айғалайды Сағыз-Сағымбай.

	– И... и... иә, иә, әкем соны әскездеп жасады. Қарға жүргiзiп көрдi. С... сон... соң өзi де соғысқа кеттi. Одан арғысын бiлмеймiн. Дүрелесең де бiлмеймiн...

	– Сызбасы қайда? Шынтас хатында арнайы эскиз сызып жiбергенiн ескертiптi, – деймiн мен де сарыға төне түсiп.

	Шикiл сары әлгiден бетер састы. Қызараңдап, жүзiн бiзден тайдыра терiс қарап кеттi.

	– Өй, атаңа нәлет, қане, айт жылдам! Бiрдеңе көресiң менен!..

	– Ым..м... Мен кiшкентай болатынмын. Ол қағазға сурет салдым... Қайдан бiлейiн керек болатынын...

	– Алда ғана, шұнақ құдай!.. Бiржола құртқан екенсiң ғой!

	Не деймін? Үн-түнсiз отырмын. Жас бала керек зат екенін қайдан бiлсiн? Үлкендер иелiк етпеген соң не шара?!..

	– Машинаның өзi қайда? Жұрнағы қалды ма тым болмаса?

	Кiм бiледi мұның жайын?

	– Бiлмеймiн, е... е... естiгем жоқ.

	– Мен бiлемiн, – дедi жұлып алғандай Сағымбай. Жалт қараппын. Үмiт оты көзiмде жылт етсе керек.

	– Мен бiлемiн, – деп Сағымбай қайталады әлгі сөзiн, – құлаған қораның астында қалды.

	– Қайдағы? Қай қораның?

	Сағымбайдың бұған жауабы балағат сөз болды. Мен ызадан мырс еттiм. Құжқараның әдепсiз қылығына емес. Шынтастай iсмердiң соншама бейғам жерлестерiне ызаланудан. Тамаша iстi мүлдем жерлегендерiне күйiнген ашудың сыртқа тепкен нышаны едi бұл.

	Ескi жұртта бұдан әрi қалғым келмедi. Жирендi сарыға берiп, Сағымбайдың артына мiнгестiм. Шыңғыстың самал желi бетiмдi жуып келедi. Iшiмдегi өкiнiш атаулыны қуып шыққысы келгендей-ақ етек-жеңiмдi түрiп, тұла бойымды кеулеп барады. Осы ауылға кеше ынтыққан сезiммен асыға келiп едiм. Ендi содан тезiрек кеткiм келiп асығып отырмын. Таң атуын күтуге шыдар емеспiн. Қысқа таңды ұйқысыз өткiзерiм өзiме аян. Мынандай өкiнiштен соң тып-тыныш ұйықтауға бола ма?

	Ауылға iп-iлезде келдiк. Шынардың үйiнiң алдына келiп тоқтаған соң:

	– Қайтам десең, құрдас, ел жатқан соң мына дырылдақпен апарып салайын. Әлгi сарыдан сұрап алдым. Движокты тоқтатқан соң қолым бос, – дедi Сағымбай.

	– Жарайды, келістім.

	Сол бетiмде үйдегi үлкендерге қайтпақ болған ниетiмдi бiлдiрдiм. Екi кемпiр, әрине, бiрдей қиылып, тағы бiр күн қонақ болуымды өтiндi. «Сен келгелi Шынтасымыз қайтып келгендей мәре-сәре болып, жегi ойдан арылып, бойымыз жеңiлейiп бiр жасап қалдық, қарағым. Жата тұрсаң қайтедi...» – деген лебiзi жанымды тебiрентiп, баяны мәлiмсiз iзденiсiме таяныш тапқандай қуантқан-ды. Ал Шынарда үн жоқ, тiптi ләм-мим демедi. Ойда жоқта, түн iшiнде асығыс аттануыма наразылық бiлдiргендей, нәркес көзiн төңкерiп бiр қарады да, дастарқан жасай бастады.

	Кешкi қонақасыны дүрдараз кiсiдей жым-жырт отырып iштiк. Осы шаңыраққа мен келгелi арамызда туған байланыс үзiлер шекке таянып, соны екi жақ та жан-тәнiмен сезiнiп, әркiм соған өзiнше қиналып отырғандай құдды. Әсiресе Шынар томсырайған қалпынан бiр сәт өзгерсейшi, ыдыс-аяқты жиғанда да сыбдырсыз қозғалып, әрлi-берлi өткенде де томаға-тұйық әлпетiнен айнымай, сонымен-ақ менiң кенеттен асығыс аттануыма түсiнiк талап еткендей. Үндемедiм, төргi бөлмеге шақырып, көңiлiмдi өзiне ынтық еткен жүрек сырын сездiрсем, ең болмағанда хат жазысып тұрайық деген ойымды айтуға бiрнеше мәрте оқталып, сөйтуге де батылым жетпеген соң, амал не? Дәрменсiз жайымды сезiнген сайын жүрек түкпiрiнен қыз-қыз қайнаған өксiк қозып, одан да гөрi өзiмнiң әлжуаз қылығыма, шарасыз күйiме налу да еңсемдi басып, құтымды қашырып отыр. Сағымбай-Сағыз шiркiн де қырсыққандай кешiгiп жатыр.

	Төрде қисайып жатып бәр-бәрiн көрiп те, бiлiп те отырмын. Қандай ортаға тап болса да үлкендердi ибамен күтiп, кiшiлердi сыпайы қылық, жiбектей жайдары мiнезiмен баурап алады деп, бiздiң жұрт, сiрә, осындай кескiн-келбетi ғана емес, жан дүниесi де жайдары жандарды айтатын шығар. Шынар болса соның дүлдiлi. Бүкiл жаратылысы, жүрiс-тұрысы, киiм киiсi, үй шаруасын қыбына келтiре бiлетiн ебi де сұлу келбетiне соншама жарасқан жан.

	Әне, ол бүйiрдегi бөлмеге тал шыбықтай бұралып өтiп, екi шешесiне төсек жайлай бастады. Көгала гүлдер шегiлген крепдешен көйлегi қыздың талдырмаш тұрқын, одан да гөрi қиылған белiн даралап тұрғандай қонымды, соны да жаңа көргендей сүйсiне қараймын. Қаз мойны да бүгiн ұзара түскендей. Қос бұрымы тiзесiне жетпесе де қала сұлуларының төбесiне шошайтып қоятын сопақ шөмелесiне қарағанда, көз тартар нағыз қолаң шаштың көрiктiсi. Қолдан құйғандай жұмыр иығы мен әнтек ашық омырауынан бұлтиған қос алмасына, сағақты ақ тамағына, саздауық жерге бiткен ақ қайыңдай тоқ балтырына, кiсiге нұр шаша қарайтын нәркес көзiне сұқтана ынтығамын. Бәр-бәрi – ашаң келбетi, сыңғырлаған ашық күлкiсi, сыбдырсыз жүрiсi де... көзiме оттай басылады.

	Осы үйден бүгiн ешқайда кеткiм келмейдi. Көңiл құлазыған манағы сәтте асығыс шешiм жасағаныма налып, тiлiмдi тiстеп отырмын. Соған қамығып, Шынар сұлуға нешiншi мәрте ұрлана қараймын, ол да маған тiл қатып, түнделетiп қайда барасыз деп қиыла өтiнiш айтса екен деймiн. Қайтейiн бiрақ, осы үйдегi үлкендерге де қайтатынымды жариялап қойған соң, не iстейсiң? Көше жақтан мотоциклдiң дарылы естiлгенде қимас затымды жоғалтқандай тұнжыраған күйде сөлбiрейiп орнымнан тұрамын. Екеуара баспана қонысын Шынтастың шаңырағы атандырып, бiр жалғызға жалбарынумен үмiт отын жағып отырған асыл жандармен қош айтысқанда, шынымды айтсам, көңiлiм әлемжәлем боп азып тұрған-ды. Шынарға деген қимас сезiмнiң әсерi ме, әлде көкейде берiк орнап қалған iзденiстiң ақыры белгiбедерсiз мәлiмсiздiкке мансұқ болғанын сезiнудiң салдары ма? Бiлмеймiн, өзiм үкiлеген үмiттен ажырасқым келмеген екiұдай оймен iлби басып, Шынар сұлумен де енжар қоштасып, жұлдыз жамыраған түн құшағына сүңгимiн...





Жаңа таныс




	I

	Бiрер ай өттi. Алатаудың алмалы бағының саясында ғұмыр кешiп, уақыт ұзатқан еңбекқор көптiң бiрiмiн. Десем де...

	Көңiлдi шырмаған кiрбең бе, әлде жүрек түкпірінде жатқан сезім қыжылы ма, әйтеуiр, тыныш қалпым бұзылды. Шыңғыс бөктерiндегi шағын ауылды жиі ойлаймын, кейде түсімде көремін. Сол мекеннен аттанар кездегi беймаза сәт есiме түстi-ақ, дегбiрiм қашып, сан-сапалақ қамығуға тап боламын. Апыр-ай десеңшi, сол ауылда небәрi бiр-ақ тәулiк болдым. Аптығып барып, асығып қайттым. Қапылыста көрген түстей жарқ еткен Шынар қыз есімнен кетер емес. Сонда тiптi есте қалғандай қауышып, тым болмаса жарым сағат сыр шертiсуге батылым жетпеді. Енді, міне...

	Көп күн толғанудан соң Шынарға жүрек сырымды ашып хат жазбақ болдым. Не деп? Сүйдiм-күйдiм деп пе? Байқауымша, қыздың өзi де құжқара Сағымбайға кетәрi емес. Ендеше, менiң құштарлығым – далбаса үмiттi малданған әумесердiң әрекетi?

	Жоқ, қалайда хат жазуым керек. Ағасы туралы бар бiлгенiмдi баяндайын. Тiрiлтiп бермесем де хорват елiндегi асқан ерлiгiн естiсiн. Мақтан тұтсын. Арысым деп аңыраған қос анаға бұл да айтарлықтай сүйенiш.

	Қызметтен келе сала сол ойымды жүзеге асыруға кiрiсемiн. Осы жолда көрген-бiлгенiмдi қағаз бетiнде төгілте суреттеу құштар ермекке айналды. Ойланамын, толғанамын. Жақсы көретiн адамыңа, әсiресе бетi ашылмаған қыз балаға сыр шертiп хат жазу да оңай әрекет пе? Ерекше қиналдым. Кей сәт сөз қисынын келтiре алмай, бас қатырып таңға дейiн отырамын. Әредiк Шыңғыс жайлы очеркiмдi қолыма аламын.

	Алғашқы нұсқасынан бiршама өзгердi. Әлденеше бетi жаңадан жазылды. Мiне, соңғы сөйлемi: «...Шыңғыстың туып-өскен жерiне сапарым сәтсiз болды. Майданнан жазған хаттарынан өзге өнертапқыш тарихына мардымды ештеңе қоса алмадым. Рас...» Бұдан әрi не деймін? Қиялмен өрбіген iзденiсiмнiң тығырыққа тiрелгенiн мойындаудан басқа амал бар ма? Шынарға жазылмақ хат жайына қалады. Очерктi қайыра көшiру үстiнде кенет тың ой билеп, соның жетегiне қалайша күп еткенімді аңғармаппын.

	Майданнан ғазиз анасына жолдаған хаттарының бiрiнде Шынтастың: «Дәрiгер қыз келдi ме ауылға?» деген сауал жолдағаны оқушының есiнде болар. Екi кемпiрмен оңаша сұхбат кезiнде ол туралы да сұрап, бiраз мағлұмат естiгемiн: Алматыдағы дәрiгерлер институтында Аққыз атты қыз оқыпты; әлей соғыс өртi тұтанбаса – сол жан Шыңғыс бөктерiндегi ауылға келiн боп түспекшi екен...

	Менi жаңа iзденiске кiрiсуге құлшындырған осы гәп болатын.

	Аққыз дәрiгер қайда қазiр? Тiрi болса бiреудiң сүйiктi қосағы атанып, бала-шаға сүйiп шалықтап отырған, қатықтай ұйыған бақытты отбасының бiрi. Әрине, солай. Шынтас майданға аттанып, хабар-ошарсыз зым-зия жоғалып кеткелi қаншама жыл өттi. Ал жас адам сертiм бар едi деп, тағдыры мәлiмсiз адамды күте ме соншама жыл? Жоқ. Тiрi пендеге өмiр сүру керек. Ау, сонда бөгде жанды әрі жолы жiңiшке әйел затын мұндай шерлi де күмәнi баянсыз ғұмыр тарихтың күрмеуiн шешуге тартудың жөн-жосығы қалай болады?..

	Осы бiр жәйт көңiл өрекпуiн тежеп, соңғы сөйлемдегi «Рас...» деген дәнекер сөздi белiнен сызамын.

	«Апыр-ау, осы ісім қиындықтан безу емес пе? – деп те ойладым келесi күнi жазбаларымды қайыра қолға алып, шүйiле оқу үстiнде. – Аққыз дәрiгердi iздеген жөн болар, сiрә. Таба алсам – бетпе-бет жүздесiп сыр тартсам?.. Бәлкiм, онан да Шынтастың жұмбақ сырын ашар хаттар табылар? Махаббаты берiк болса, Шынтасты шынайы сүйсе – біржола ұмытуы екіталай іс. Жо-жоқ, шын сүйген ешқашанда, ешбiр уақытта алғашқы махаббатын ұмытпайды! Бұл жөнiнде ер адамнан гөрi әйел заты адалырақ, әлбетте жүрек сырын мәңгi сақтайды. Тек соны ашар кiлттi таба бiл, Қайсар шырақ!..»

	Олай болса Аққызды iздеу керек. Бiрер ай әуреге түсермiн.

	Очерктi жариялау күте тұрады.

	Келесi күнi осы ойымды Құралаевқа айтып едiм, Қасымтай ағай бiрден құптап:

	– Әрине, шала дүниенi жариялауға асықпа. Ал көңiлдi алаңдатқан iзденiстi ешқашанда ертеңге қалдырмай, бiр жағына шығаруға әрдайым асығу қажет. Бұл болса жорналшы атаулыға етене боп сiңген әдет. «Е, ертең де үлгеремiн» деп жүрiп, әрдайым кешiгiп қалатын жаман әдетке айналған кесел. Сендей жас тар ондай әдеттен қашық болуы керек!.. – Сол iзденiске мені біраз қайрап құлшындырғаны сонша, соған тура бүгін кіріс деп жұмыстан босатып қоя берді.



	II

	Комсомол даңғылындағы кең аллеяның күнгей жақ шетiнде iрге көтерген еңселi әсем үйге алаң көңiлмен кiргенiмдi бұл арада тәптiштеп жазбай-ақ қояйын, құрметтi оқушы. Жүрегiм дүрсiлiн өзiң де аңдап отырған боларсың. Сұрастыра жүрiп дәрiгерлiк институттың кадрлар бөлiмiнен бiр-ақ шықтым.

	– Аққыз дейсiз бе? – Кадр бөлiмiндегi қарашұбар кiсi көзiлдiрiгiн киiп, менiң тiлшiлiк куәлiгiмдi шұқшия тексерiп, ақыры бетiме ожырая қарады. – Фамилиясын бiлмейсiз? Оп-оңай мәселе болмады мұныңыз. Так, сiз ендi менi асықтырмаңыз, оты ра тұрыңыз. Ойлап көрейiк. Бәлкiм, бiрдеме жасармыз. Значит, есiмi Аққыз? Бiздiң институтта оқыған дейсiз, ә? Қай жылы? Оны да бiлмейсiз. Әйтеуiр, соғыстан бұрын... так... Сонда, ол кiсiнiң жасы нешеде болғаны? Так, так... Ойбай-ау, тұра тұрыңыз. Бәрекелдi! Таптым жоғыңызды. Бар бiзде ондай кiсi. Иә... иә. Аты – Аққыз. Фамилиясы – Сырымбетова. Тек iздеген кiсiңiз сол болғай. Ойбай-ау, ол кiсi әлгiнде ғана маған келiп кеттi ғой...

	Шынтас хикаясының iзiне түскелi дәл мұндай қуанышты сәт маған, сiрә, кездеспеген шығар! Көңiлiм әлем-тапырық күйге түсiп, өзiмдi билей алмай қалдым.

	– Қайда тұрады? Тұрағы мен қызметiн айтсаңыз...

	Кадр бөлiмiнiң әріпшіл шенеунiгi көзiлдiрiгiн алып, әлденеге кергiгендей, шашсыз тақыр басын шалқайта ұстап, бiршама уақыт тым-тырыс отырды да, маған қарап:

	– Айтқаныңыз жаңа, асыққаныңыз не, тiлшi жолдас? Бұйырса, бәрiн де бiлесiз, – деп орнынан тұрды, – Аққыз Сырымбетованың қызметiн қағазсыз-ақ айтайын. «Жалпы хирургия» кафедрасында iстейдi, саркiдiр тартқан мақтаулы доцентiмiздiң бiрi. Сонсоң сiзге тұрағын атау керек қой? Қазiр оны да айтамыз. Бұйырса, мұны да бiлесiз, так...

	Бөлiм меңгерушiсi сөзшең кiсi болып шықты, аузын жаппай әлдененi мiңгiрлеп жүрiп, шойын сейфтiң зiлмауыр есiгiн ашады. Қалың-қалың мұқабалардың арасынан бiреуiн суырып алып:

	– Так, адресi мынадай екен, жарқыным, – дейдi. – Ал жазыңыз, Ертiс көшесi, жүз алпысыншы үй, екiншi есiк, он төртiншi пәтер. Бұл ендi бiздiң ғалым ұстаздар үшiн арнайы салынған үй. Жаздыңыз ба?

	– Жазбақ түгiлi, жаттап алдым, ағасы.

	– Өте жақсы. Журналист адамның қағiлез болғаны әйбат. Так, жарқыным. Ендi сiзге Аққыз Сырымбетоваға мiнездеме керек болар? Әрине, керек. Жазып бер десеңiз, жазып та беремiз. Басшыларға қол қойдыртамыз, мөр басамыз.

	– Жо-жоқ, ауызша айтқаныңызға да сенемiз ғой.

	– Мейлiңiз бiлсiн, керек болса, значит, так... Мен өзiм баспасөздi ерекше құрметтейтiн тақуа адаммын. «Ел газетi – жария айнамыз» дегендей.

	Қарашұбардың соңғы лебiзiн есiктен шығып бара жатып естимiн. Әр сөзi өлшеулi, небәрi жарты бет қарабайыр мiнездеме маған қажет емес, Аққыз Сырымбетованың өзi, тап өзi керектiгiн тақуа шенеунiк әлбетте түсiнбейдi. Ал мен орайы келiп тұрған бұл шаруаны ертеңге қалдыруды хош көрмей, сол бетiмде «Жалпы хирургия» кафедрасына келемiн.

	– Әлгiнде ғана үйiне кеттi, – дейдi әрiптестерi.

	Әттеген-айды ендi мен айтамын. Не iстеу керек? Демек, үйiне бару керек. Мен iздеген Аққыз сол екенiне шүбәсiз сенемiн, басқа бiреу болар, көп адастың бiрi деген шәлкем-шалыс пiкiр ойыма келмейдi. Кiм болса да есiл-дертiм Аққыз Сырымбетованы тезiрек көруге құлаған...



	* * *



	Мiне, Ертiс көшесi... Кiлең еңселi үйлерден түзiлген ұзын даңғылды өрлеп келемiн. Тезiрек жетуге асығып та келемiн. Ақыры, 160 саны бадырайтып жазылған қаңылтыр жарна бұрышына қағылған сарғыш түстi тұрғын үйге де жеттiм. Алды-арты жасыл желекке оранған жөндем баспана. Сылдыраған тасбұлақ үйдiң көше жақ iргесiн жанай төменге құлаған. Одан аттап өтiп кең аулаға келдiм. Кiсi жүретiн жолдарына асфальт төселген, ауланы жағалай жатаған қарағаш өскен. Әне, балалар әткеншегi. Жер құртындай қыбырлаған төрт-бес қарашұнақ бүлдiршiндер соның астына төгiлген құм үстiнде ойнап отыр. Кiмнiң баласы бұлар? «Балақайлар, Аққыз Сырымбетовақайсыңа мама? Берi келiп бiреуiң құлағыма сыбырлаңдаршы. Ақысына кәмпит сыйлайын, барлығыңа балмұздақ сатып әперейiн».

	Балаларды қызықтап сәл-пәл аялдаудан соң алға жүремiн.

	Мiне, екiншi есiк... басқыш... он төртiншi пәтер...

	Сол сәтте жүрегiм атша тулап, не iстерiмдi бiлмей дағдарған күйде қалт тұрып қаламын. Қалай кiремiн? Не деп, нендей желеу айтамын? Осы жүрiсiмнiң жөн-жобаға келмейтiн әумесердiң әрекетi, мүлдем келеңсiз iс екенiн сонда ғана сезiп, шоқ баспай тұрғанда кейiн қайтуды жөн көрiп, екiұдай ойда сiлейiп тұрмын. Апыр-ай, не iстеу керек? Босағадағы қоңырау түймесiне қолымды апара берiп, тағы да бөгелемiн.

	– Кiмдi iздеп жүрсiз, шырағым?

	Желке тұсымнан естiлген әйел даусынан селк етiп арты ма қараймын. Көмiрдей жылтыр қара шашы желкесiне түйiлген, жалаң бас, аққұба өңдi, үлкен көздi, саркiдiр тартқан әйел күлiмсiрей сөйлеп, баспалдақпен жоғарыға өрлеп келедi.

	Қолында қызыл күрең былғары портфель. Кескiн-келбетi қызметкер адамдай, шырайлы жүзi де ұстаздарға тән байсалды қалпынан хабар бергендей.

	Жүрегiм дүрс-дүрс соғып лүпiлдей бастады. «Осы, сен iздеген Аққыз нақ осы», – дегендей сезiк ойымды шарпып өттi. Көп ойланбай есер желiкке ерiк берiп:

	– Шынтас Досжановтың үйiн iздеп жүрмiн, – деп төтесiнен бiр-ақ түстiм.

	Әйел кiлт тоқтады. «А... а!» деп оқыс үн қатып, қапелiмде бойын билей алмай қалт тұрып қалды. Аққұба өңi бiр қуарып, бiр қызарып, шалқыған оттай сан мәрте құбылғанын көрiп тұрмын. Қолындағы портфель сусып жерге түскенде, өзi де әнтек құлай жаздап, баспалдақтың ағаш кермесiнен ұстап, бойын әрең түзедi.

	– Жаңылмасам, Аққыз Сырымбетқызы сiз боларсыз? Бейтаныс әйел тiл қатқан жоқ. Тiптi ештеңе естiмегендей.

	Бетiме аңтарыла қарап сiлейiп тұр...

	Батырға да жан керек дегендей, мен де қысыла бастадым. Бейтаныс кiсiнiң бiтеу жарасының аузын аршу және соны ол адам мүлдем күтпеген мезетте әрi соншама дөрекi түрде төтесiнен қойып қалу, сiрә, аса бiлiктiлiк нышаны емес. Не дейiн, ұят-ақ болды. Кiрерге тесiк таппай, тар дәлiздiң асты-үстiне алақ-жұлақ қарап, қипақтай бастадым.

	Әйел бiр-екi адым алға аттады. Кiлттi сұғар ұясын таба алмай, саусақтары дiрiлдеп бiраз бөгелдi. Ақыры, ашты бiр кезде. Сонда ғана маған бұрылып:

	– Төрлет, шырағым, – дедi.

	Құймалас жобаланған екi бөлме, шағын асүй. Қалпағымды iлерде байқадым, iлгiште ер киiмiне ұқсатарлық ештеңе көрiнбейдi. Кiреберiс дәлiздiң бұрышындағы сөреде бiрнеше пар аяқкиiм жиюлы тұр. Бәрi де әйел туфлилерi. Балалар киiмi көзiме тiптi iлiкпедi. Ауызғы бөлменiң бiр жақ қабырғасы түгелiмен кiтап шкафтары. Қызыл ағаштан қиылған сәндi жиһаз. Айтып-айтпай не керек, үй мүлкiнде кемшiн жоқ. Барлық пен шаттықтың белгiсi деуге сыйғандай.

	– Кiмсiң шырақ? Қуаныш, әлде ренiш пе айтарың?

	– Екеуi де, апай.

	Әлгiдей емес, сырт киiмiн ауыстырып, бетi-қолын шайып үстел басына оралғанда, үй иесi ту бастапқы парасатты қалпын қайта тауып, бiршама сергiп те келiп едi. Сонда ғана анық байқадым, самайы бурыл тарта бастапты. Мұң кешкен ауыр өмiрдiң табы, әлде ұстаздық жұмыстың тауқыметi?

	– Аққыз апай сiз болсаңыз, айтар әңгiме аз емес... – деп өз жөнiмдi жайлап айтып, сөз соңын ақырында өзiне қарай аударамын.

	– Жаңылған жоқсың, шырағым. Iздеген адамың алдыңда отыр. Қақас естiмесем, әлгiнде мен үшiн аса қымбат адамның есiмiн атадың. Естiмегенiме көп жыл болып едi, адамның жады, тегiнде, өткiншi жауын сияқты, неге олай деп сұрама, шырағым. Мына жүрiсiң, тосын сұрағың да ұйықтап жатқан кiсiнi шошытып оятқандай болды. Мен тiптi осы кездесу – өңiм иә түсiм екенiн айыра алмай, мәңгiп отырмын. Ал сөйле, інім...



	III

	Жарым сағат өткен жоқ, ежелден таныс адамдардай ашықжарқын әңгiмелескенiмiз сонша, күнi кешегі оқиғаларды өзара бүкпесiз сөз етiп, қаншама күмәндi жайттарды лезде тарқатып тастадық.

	Шынтас анасына шындықты жазыпты. Қарсы алдымда отырған бәдендi әйел сол бейбақтың жан-тәнiмен сүйiп, өмiрiне қосақ етпек болған нақсүйерi екен. Екеуi оқу қуып Алматыға келген шағында кездесiп, бiраз жыл айнымас дос болыпты. Келе-ке ле достықтары бiрiнсiз-бiрi тұра алмайтын ғашықтық сезiмге ұласыпты.

	– Ол майданға кеттi. Мен Алматыда қалдым. Алайда жырақ кетсек те көңiлiмiз суымады. Сыр ашқан соң ақырына дейiн айтайын, шырағым, жаның жас көрiнедi, бiздi байлаған махаббат жiбi шiрiмейтiн, тозбайтын, демек, үзiлмейтiн берiк заттан ширатылса керек. Сiрә, сол берiктiк екеумiздi әлi күнге дейiн айырмай ұстап тұрған сияқты. – Аққыз Сырымбетқызы орнынан жайлап тұрып, зал бөлмедегi күрең шкафтың астыңғы суырмасынан күрең түсті былғарымен тысталған әдемi папканы суырып алды. Бiр бұрышынан жез таспаға мәнерлеп ойылған: «Жанымдай жақыным сүйiктi Аққызға – Шынтастан. 1940 жыл» деген сөздердi ынтыға оқимын. Көкейiмдегi өтiнiштi айтқызбай бiлiп, Аққыз апай папканы ашады. Iшi толған фотосурет екен. Мiне, Шынтастың шәкiрт кезi. Жалаңбас, көйлекшең түскен. Бетi торсиған толық. Менi көрдiң бе дегендей әлденеге мәз болып күлiмсiреп тұр. Тағы бiр суретiнде қыс киiмiмен түскен. Жуан қарағайдың көлеңке жағында тұр. Бүлдiршiндей күлiм көз, орта бойлы, әдемi қызды қолтықтап алған.

	– Мен ол, – деп күлiмсiрейдi Аққыз апай.

	Тағы бiр суретте Аққыз екеуiнiң Алатау баурайынан гүл терiп жүрген бақытты серуенi бейнеленген. Мiне, майдан фотолары: Шынтас бiр топ солдаттың ортасында тұр; жүзi сынық, әлденеге ренжулi. Есiме сап ете қалды: бұл фотоны Шынардың альбомынан да көргемiн.

	– Фотолар да тарихи құжат деседi. Маған осылардың жанымды күйзелтiп, үнсiз тесiрейгеннен өзге берерi жоқ, қайта азап. Мыналарды оқыңыз. Бөгде адамға көрсетпей, өзiм ғана оқып, көздi ыстық жасқа бұлап өксiп-өксiп алып, қайтадан тығып қоятын қымбат қазыналарым бұл. Бiздiң арамыздағы жүрек құпиясына тәнтi боп келiпсiң, бұлармен де таныс... – дейдi де, үй иесi бiр бума қағазды әдемi қобдишадан суырып, алдыма қояды.

	Бұлар да хаттар екен: қолтаңбасы таныс, Шынтастың жазу мәнерiн бiршама танитын болғамын. Бiр хат... екiншi... үшiншi... жетiншi... Келу мезгiлiне қарай реттелген. Оқып отырмын. Көңiлiме тоқып та отырмын. Хат иесiнiң жүрек дүрсiлiн естiгендеймiн. Тарих еншiсiне көшкен уақыт табын айқын сезiнемiн. Оқ-дәрi иiсi де мұрныма келгендей. Автомат тарсылына бомбалар жарылысы қосылып, құлақ тұндырғандай құдды. Үлкен-кiшi бiрдей табынатын жүрек дүлдiлiнiң ыстық лебi бетiмдi өпкендей. Иә, бұл хаттарда соның барлығы бар сияқты.

	Менiң бiр нәрсеге көңiлiм құлай берiлгенде өзге дүниенi ұмытып кететiн әңгүдiк мiнезiм бар. Ондай сәтте құлағым бөгде сөздi естiмейдi, көзiм алдымдағыдан өзгенi көрмейдi. Шынтастың хаттары менi нақ сондай ынтық сезiмге шындап бөлесе керек. Өйткенi кеш батып терезенiң перделерi түсiрiлгенiн, үйге шам жағылғанын да аңдамаппын. Аққыз Сырымбетқызы диванда мелшиiп отыр. Оның да көп жыл бұрынғы оқиғалар шырмауына түсiп, өзi үшiн жайсыз естелiктер жетегiнде мәңгiп отырғанын тұнжыраған қалпынан сеземiн. Қолында жұқалтаң кiтапша. Оқуға ниет қылып алса да, бiр бетiн соның ашпаған тәрiздi.

	Не десем екен? Манағы бiр сәтте үзiлген әңгiменi қалай жалғастырамын? Қандай ұтымды сөзбен мынау қарсы алдымда қамығып отырған әйел көңiлiн ауыр қайғыдан адақтап аламын?

	Ойлап-ойлап ту баста сақтық жасап бүгiп қалған, Балқан тауында өзiм естiген шерлi хикаятты шерте бастаймын. Вацлав Мирзенiң партизан отряды туралы, сол топта өнерiмен танылған Шыңғыс ер жайында оқушыға мәлiм тарихты бастан-аяқ айтып шығамын. Аңыздағы Шыңғыстың өзi бiлетiн Шынтасқа қалай айналғанын, соған байланысты жорамал-күдiгiмдi де жасырмай, қиялым тербеткен ойларыммен де бөлiсемiн...

	– Сөз аяғы сiзге келдi. Хикаят желiсi ендi сiзге келiп үзiлдi. Шыңғыс-Шынтас хикаятын естiгенiме менiң жылдан асты. Содан берi шама-шарқым келгенше iзденiс жасап жүрмiн. Ендiгi сенерiм – өзiңiз, Аққыз апай...

	Аққыз Сырымбетқызы мен сөйлей бастағанда-ақ қозғалақтап, әлденеге шыдамсыздана берген. Қазiр де, сөзiмдi аяқтаған кезде әлденеге қипақтап бiр отырды, бiр тұрды. Әлденеше сұрақтар қойды. Содан бiр сәтте орнынан жайлап тұрып, күрең шкафтың суырмаларын ақтара бастады.

	– Ә, мiне, таптым! – деп қуана дауыстады кенет. Орысша жазылған хат екен.



	«Пани Аққыз Сырымбетова!

	Мазалағаныма алдын ала кешiрiм өтiнiп, хат жолдаушы өзiңiз мүлдем танымайтын ежелгi Речи Посполита азаматы, инженер пан Ерковский деп бiлерсiз. Сiздiң сүйiктi ерiңiз Чингиз менiң кешегi азапты сапарда – немiстердiң тұтқын лагерiнде тағдырлас болған қанды көйлек досым еді.

	Екеумiз ажырасарда сұрапыл соғыс дүрмегiнен тiрi қалсақ, хабарласып тұруға уәделесiп, өзара тұрақ алмасқанбыз. Көрiп отырсыз, мейiрiмдi құдай тағала менi отбасыма тiрi жеткiздi. Ал бұл үшiн бiр құдайдан кейiн Сiздiң ерiңiзге, Чингиз досыма мәңгi бақи қарыздар адаммын.

	Осы хатты Сiзге сол себептi жазып отырмын. Мүмкiн бол са, менiң жаңа тұрағымды, жарылқаушы бiр жалғыз оны да елжұртына аман-есен жеткiзген болар. Чингиз досыммен қайыра кездесуiме дәнекер болып, мархабатты пейiлмен бiзге жағдай туғызады деп Сізге ерекше сенемiн...

	Алдын ала рахмет айтып iлтипатты ықыласыңызға ниеттенушi Станислав Ерковский. 12 август. 1946 жыл. Лодзь қаласы, 5-көше, 17-үй».

	Бұл не жұмбақ, тағы бiр шытырманға тап болдым ба деген сауал көкейiмдi тесiп, соған түсiнiк тiлеп Аққыз Сырымбетқызына қадала қараймын.

	– Үмiттенбе, iнiм. Бұл хат менiң өзiме де осы күнге дейiн жұмбақ: сонау поляк елiнен менi iздеп тапқаныңа да; әмбе Шынтас емес, Чингиз деген бейтаныс бiреудiң маған ер болып пан Ерковскийге танысқанына да...

	– Апыр-ай? Сөйтсе де бiр жұмбақтың қиын күрмеуiн сәттi шештiк деуге болады: Шынтас ағай тұтқын қамытын киiп жүргенде өзiн Чингис деп атаған, пан Ерковскиймен де ол сол есiммен танысқан; ал өзiнiң үй-жайын айтарда?.. Бұл да түсiнiктi – шетелдiк азаматқа ол туып-өскен шағын ауылын атамай, сiздi, Алматы сияқты жер жүзiне мәшһүр үлкен қалада тұратын, әмбе орысша сауатты, бiлiмдар кiсiнi әдейi айтқан; одан да гөрi дүниеде ең жақсы көретiн, өмiрiне қосақ етпек сүйiктi жанды атағанына, менiңше, таң қалудың керегi жоқ. Бұл болса – сiзге деген зор сенiмнен туған шешiм!

	– Хат менiң қолыма 1947 жылы тидi. – дейдi Аққыз Сырымбетқызы, менiң қиял жетегiне түсiп, бiршама лепiлдеп сөйлегенiме тежеу қойғысы келгендей басу айта сөйлеп.

	– Қырық жетiншi жылы? Бiр жыл кешiгiп?! Қалайша?

	– Түсiнiктi болу үшiн, әңгiменi басынан айтайын... – деп жымиды Аққыз апай. – Қырық екiншi жылдың көктемiнен кейiн Шынтастан хат бiржола тоқтады. Бiр сұмдықтың болғанын жүрегiм сездi, сенгiм келмедi бiрақ. Зарыға да, сағына да күттiм. Келмедi хат. Шыңғыстауға хат жазып, сол жақтағы жақын-жуық адамдарынан хабар бiлмекке сан мәрте оқталдым. Әйткенмен жүрегiм дауаламады. Сұмдық сөздi солардан естимiн, «қара қағаз» келгенiн хабарлар деп жаным түршiктi. Жаманат жайын бiлмей-ақ қояйын, беймәлiм күйiнде қалсын дедiм. Сөйтiп жүрiп төртiншi курсты бiтiрген соң шалғай ауылға дәрiгер боп аттанып кеттiм. Шынтаспен ақылдасқанымда ол өзiнiң туған ауылына барғанымды жөн көрген. Өзiмнiң де ойым солай едi. Ендi ол хабар-ошарсыз кеткен соң Шыңғыстауға барып, шерменде шешесiнiң азасын тыңдап, жанымды күн сайын күйзелтуге дәтiм бармады. Денсаулық комиссариаты қайда жiберсе, сонда кеттiм. Ол кезде тәртiп солай болатын, дәрiгер атаулы түгелдей әскери комиссариат құзырымен жүрiп-тұратын.

	– Өз ауылыңыз ше?

	– Ауылым дейсiң бе? Мен оның қайда екенiн осы күнге дейiн бiлмеймiн, iнiм. Оны айтасың, әке-шешемнiң нақты есiмiн де ешқашанда бiлген емеспiн. Өзiме-өзiм ат қойған адаммын. Детдомдағы қыздар Аққыз деушi едi, сiрә, аппақ жүзiме қарап солай атаған. Сөйтіп жүріп паспорт алғанда, Аққыз деп жаздыра салдым. Ал фамилиямды өзiм сүйiп айтатын әннен алдым. Ақан серiнiң «Сырымбет» әнiн бiлмейтiн қазақ бар ма?

	– Қызық екен. Тағдырыңыз қандай қызық едi!

	– Несi қызық, iнiм-ау, қиынның қиыны, нағыз шерлiсi демейсiң бе? Қайтейiн, тағдыр сыбағасы солай болған соң ерiксiз көтересiң, ерiксiз көндiгесiң... Сонау бiр жылдардағы ел күйзелiсiн, аштық жайлаған қырқазағын қынадай қырған зобалаңды сен бiлмейсiң. Мен бақытты екенмiн қайта. Аман қалдым. Есейген соң еш нәрседен қағажу көргем жоқ. Отан тәрбиеледi, өсiрдi, оқу оқытты, бiлiмпаз адам еттi.

	– Ғапу етiңiз, аңдаусызда аузымнан шығып кеттi.

	– Иә, содан Алматы облысының шалғай бiр ауданында дәрiгер боп iстедiм. Ол уақыт адам дәрiгерiнiң жетiмсiз кезi, дипломым болмаса да ел жарасын емдеуге жарап кеттiк. Сол ауылда қырық жетiншi жылдың жазына дейiн болдым да, оқуыма қайта оралдым. Мына хатты да сонда алдым. Кадр бөлiмiнде жатыпты. Тiлеуiң бергiр, ұқыпты адамдар қоқысқа лақтырып тастамай сақтап қойған.

	– Сонан соң? – деймiн сөзiн бөлiп, – не iстедiңiз бұл хатты алған соң?

	– Қайтейiн, қалқам, хабар-ошарсыз кетсе де үмiтiмдi үзбеушi едiм. Өз жанымнан иланымды себептер ойлап тауып, өзiмдi соған кәдiмгiдей сендiрiп, Шынтасты зарыға да, сағына да күтiп жүретiнмiн. Қазiр ойласам, сол кездегi жiгер-қайратымның аса күштiлiгiне қайран боламын. Жасым жиырмадан асқан. Гүл атқан алма ағашындай жасанған жас шағым. Қайран ынтық жүрек десеңшi! Иә, бiржола ұмыта алмадым Шынтасты. Ойлаған сайын құмарым арта түскендей тура. Сөйтiп, үмiтiмдi қиялмен үкiлеп жүргенде мына хат сап ете қалды. Мана өзiң де байқаған шығарсың. Шынтастың атын кенеттен естiгенде не iстерiмдi бiлмей, даң-дұң күйде мәңгу болып тұрып қалдым емес пе? Хатты қайта-қайта оқимын. Рас, аты дұрыс жазылмаған. Чингиз емес, Шынтас десе керек-тi. Бiрақ өзiң әлгiнде айтқандай, беймәлiм Чингиздiң менiң Шынтасым екенiне титтей де шүбә келтiргенiм жоқ. Уақытқа байланысты есiмiн өзгертiп атаған шығар деп ойладым... Әйтпесе қайдағы бiр поляк азаматы менi қайдан бiледi? Әмбе маған оны ерiңiз деп телiп несi бар? Ал бiз, қалқам, сенсең, ала жiптен ешқашанда аттамаған, ара қатынасымызды пәк қалпында қастерлеп ұстаған жанбыз...

	– Иә, одан әрі не болды?

	– Асықпасаң да болады, Қайсар бауыр. Сенi қуантқандай ештеңе де болған жоқ. Iле-шала пан Ерковскийге хат жаздым. Бiр ай тостым, екi ай тостым. Келмедi жауап. Тағы да үш қайтара хат жаздым. Ақырғысын Лодзьдiң байланыс бөлiмшесiне жолдағам.

	«Бұл тұраққа ендi жазбаңыз. Пан Ерковский қайтыс болған. Моласы Лодзь қаласында...» деген жауап алдым ақырында...

	Не деген ауыр сөз! Әлгiнде ғана жарқ еткен үмiтiм кенет сөнiп, алып-ұшқан көңiлiм су сепкендей басылды. Үй иесi де өзiн қинаған ауыр қасiреттен арыла алмай мүжiлiп отыр. Сiрә, ұмыт болған, бәлкiм, бiржола ұмытуға тырысқан шерлi жайт есiңде қайта жаңғырып, соның ауыр салмағынан жаны жаншылып, есеңгiреп те қалғандай...





Горький сөзi




	I

	Аққыз Сырымбетқызымен кездесуден кейiн мен ШыңғысШынтас хикаятының бұған дейiн беймәлiм жұмбақ кезеңi туралы өзгеше ақпар алдым: ой жүгiртiп қарасаңыз, 1942 жылдың көктемiнен, яки Шынтас Досжановтың ұрыс даласынан жолдаған үш бұрышты хаттары тоқтаған кезден Вацлав Мирзе отрядына тап болатын 1944 жылдың қысына дейiн оның не iстеп, не қойғанын, тiптi қайда жүргендiгi жайында бiз ештеңе бiлмеушi едiк; күрмеуiн тауып тарқата алсақ – тап осы екi ортада оның өмiрiнде айрықша мәндi оқиғалар болған; институт қабырғасында Шынтас ешқандай аспап-құрал жасамаған; шынтуайтын айтқанда, жұмбақ сынағы сәтсiз аяқталып, сол үшiн жаза тартуына тура келген; бәлкiм, өнертапқыш Риддердегi қорғасын зауытына тап болған кезде сол iсiн қайта жалғастырып, үмiт күттiргендей нәтижеге жеткен шығар; бұл да қисынды нәрсе, бiрақ? Әлбетте ол оқ бораған майданда жүрiп мұны ойлауға да, аспабын құрастырып сынауға да мұршасы болмағаны анық...

	Сонда ол қызметi бiз үшiн жұмбақ әрі күшті жарақты қай уақытта иеленген? Вацлав Мирзенiң партизан отрядына келгенде, оның қолында әлгi аспап бар. Әмбе ол нақ сол кезден Шынтас емес, Шыңғыс атанады (Бұған Аққыз Сырымбетқызының қолындағы пан Ерковскийдiң хаты бұлтартпас айғақ! Шынын айтқанда, нақ осы хат бұл жайындағы ойымдағы күмән-күдiктi бiржола тарқатып бердi. Жорамал, болжам атаулының бәрi осылай сәттi шешiле берсе, шiркiн?).

	Жә, тас кескiш жойқын құралмен ол нақтылы қашан шұғылданған? Бiреу-мiреудiң идеясын иелендi, иә ақыл-көмегiн пайдаланды дегеннiң өзiнде жұмбақ жарақтың дүниеге келу мерзiмi, сiрә, Шынтастың Аққызға майданнан жазған соңғы хаты мен Вацлав Мирзе отрядына Шыңғыс атанып тап болуы аралығында. Бiз үшiн бұл да жаңа жұмбақ, пан Ерковскийдiң хатына қарағанда, нақ осы аралықта ол немiстердiң тұтқын лагерiнде болған (үңгiрдегi хорват партизандарына жау жасағы таратқан әзәзiл үгiтте жұмбақ азиятты тұтқыннан қашқан ке ңес жауынгерi дегенi де – соны растайтын айғақ). Ау, сонда тұтқын адамның хал-жайы белгiлi: соғысушы елдiң қолына түскен өнертапқышқа әлей бүлдiргiш құрал жасатып және соны қызықтап қарап отырар фашист жасауылдары шетінен дүлей ақымақ па? Жоқ, олар да өлетiн жерiн бiлетiн соғындылар. Әйтсе де, шындық жөнi осы аппараттың әлдебiр тұтқын лагерiнде, яғни бiз үшiн тағы да құпия жағдайда өмiрге келгенiн, сонымен қоймай иесiмен бiрге еркiндiкке шығып, қас дұшпанның өзiн күйрете бастағанын мойындатады.

	Сонымен Шынтас Досжановтың, лақап аты бойынша Шыңғыстың, яки құпия азиаттың iзiн бұдан әрi қайдан iздеу керек? Ол қай лагерьде болған? Лагерьден қалайша сытылып шықты? Жойқын аспапты қайда және қалай жасады?

	Тiзе берсем – шым-шытырық оқиғалар, шешуi күрделi жұмбақтар. Әрине, поляк азаматы Станислав Ерковский тiрi болса, мұның бәрi оп-оңай шешiлiп, алабұртқан көңiл бiрден-ақ тыным табар едi. Амал не, Шыңғыс-Шынтастың қанкөйлек досын сөйлетер уақыт теңiзге құлап кеткен дария суындай баяғыда зым-зия жоғалған. Ал маған тарих тереңiнен осы хикаяттың бүге-шiгесiн ашар кiлтипанды табу мiндетi жүктеліп отыр. Сонда оны қайдан iздеймiн, кiмнен сұраймын?





	* * *



	Ауыл жастарының аяқтан шалған кейбiр өрескел қылықтары, мәдени-рухани деңгейiнiң қаладан төмендiгi туралы мақалам газетке шыққан соң-ақ жер-жерде менiң ойымды құптаған пiкiрлер туып, жұртшылық тезiне түсiп, бiрталай шу жасады. Әрине, ол маған көп-көрiм абырой әкелдi. Бас редактордың өзi апталық жиында оны ерекше атап, жақсы лебiз бiлдiрдi. Алайда сол мадақ менiң көңiлiме титтей әсер етсейшi. Өйткенi есiл-дертiм – Шыңғыс тағдырында болатын, басқадай әңгiме сол күндерде менiң ойыма шыбын шаққан ғұрлы әсер еткен емес. Маймөңкелеудiң қажетi қанша, әлденеге қатты алаң боп жүргем-дi.

	Ақыры, бiр күнi тәуекелге бел байлап, Ерковскийдiң хатында көрсеткен тұраққа хат жаздым. Қиял шiркiн не iстетпейдi!? Байланыс кеңсесi мүмкiн жаңылысқан шығар. Әлде үстi-үстiне үрдiс келген жоқшы хаттардан құтылу үшiн бiр антұрған жаза салған шығар деген де далбаса ойға жеңсiк бергем-дi. Өз мүддесi болмаса, басқаның дiлгер қажетiн ойлап бас қатырмайтын дүлей жандар дүниеде аз ба? Польша өркениетi озық ел атанғанымен, мiндетiне жүрдiм-бардым қарайтын бейбүйрек шенеунiктер онда да бар шығар деп те ойлағанмын. Айтып-айтпай не керек, Польша қайдасың деп iздеу салған хатым Лодзь шаһарына кете барды. Мен үшiн тағы да зарыға күткен күндер туды. Неде болса аяғына дейiн шыдау керек! Шыдам демекшi, бұл шiркiннiң күткiзiп-күткiзiп ойламаған сәтте шалқаңнан түсiретiн кезi де болады.

	Шыңғыстаудан қайтып оралған кезде Яромир Намектен зарыға күткен хат қолыма тисiн. Шетелдiк әрiптесiм танысқан сәттегi елгезек қалыбынан айнып қалғандай жауабын тым келте қайырыпты: айтуынша, Вацлав Мирзе аяқастынан қайтыс болыпты; амал қанша, мен жiберген Шынтас Досжановтың суретiн ол кiсiге көрсете алмаған. «Батяның отрядында болған адамдарды iздестiрiп жүрмiн. Тапсам – бәрiне де суреттi көрсетiп, тиiстi жауабын қосымша хабарлаймын.» – деп Намек үмiтiңдi жоғалтпа дегендей хатының аяғында маған жұбату айтыпты.

	Шешiнген судан тайынбасқа сайып, iзденiс жолындағы соңғы хабарды тәптiштей баяндап, шетелдiк әрiптесiме ұзақ сонар хат жолдадым.

	Соның артынша тағы бiр конверттi байланыс бөлiмшесiнiң көк жәшiгiне сүңгiттiм.

	Шынымды айтайын, Шыңғыстау баурайындағы шағын ауылда сүйкiмдi қылығымен, көрiктi шырайымен жүрегiме от тастаған Шынар қызға арналған хат едi ол. Ғашықтық емес, жай ғана амандық бiлдiрген, соңғы күндердiң тосын жаңалықтарын баяндаған хат болатын. Рас, көңiл күйiмнiң жүдеулiгiн, бойдақтық өмiрдiң қиындығын жұқалата сездiрiп, сөз арасына қыстырғаным болмаса – жүрек лүпiлi жайында нақты ештеңе жазғаным жоқ, жеме-жемде батылым жетпедi. Ал мына хат өзiмше жасағанбарлау едi. Бәлкiм, сезiмталқызжүрегiтұспалдап бiлдiрген жайымды түсiнiп, көңiл аударар деген далбаса үмiт те баяғы. Әрине, негізгі сөз майдангер ағасы туралы болатын. Ауылда айтпай кеткенiме кешiрiм сұрай отырып, ол туралы барлық бiлгенiмдi қысқаша баяндай келiп, екi шешесi баяғыда көз жазып қалған Аққыз Сырымбетованы iздеп тапқанымды хабарладым. Бұл арада бiр қулық жасағанымды және бүкпейiн: Аққыз апайдың тұрағын айтпай, қасақана бүгiп қалдым. Өйткенi Шынардай сезiмтал қыз ағасымен бiр тiлек, бiр үмiтте болған адаммен қайтсе де байланыс жасауға тырысады деп ойлағам-ды. Демек, ол маған хат жазуға мәжбүр болып, ағасымен тiлек қосқан адамның үй тұрағын сұрайды.

	Күйiп-жанған ғашық жүрек жiгiтке не iстетпейдi? Сөйтiп, мен махаббат жолында тұңғыш рет осындай қулыққа да бардым. Әрине, дұрыс емес. Қайтейiн, сол күнде мен соның дұрысбұрыстығын ойлаппын ба? Тыншудан айырылған жүрек әмiрiне бойсұндым.



	II

	Польшадан әзiрше хабар жоқ. Хат кешiккен сайын көңiлдегi күдiк те молая түстi. Ерковский табылмаса не iстеуiм керек? Бұл туралы ойласам, тiптi ұйқым келмейдi. Редакцияның ұшықиырсыз жұмысы да қызықсыз болып жалықтыра бастады. Келген бетте жүгiрiп жүрiп тасыр-тұсыр iстейтiн едiм. Содан ендi көз тигендей-ақ суый бастадым. Мәндi мақала жазу үшiн сапарға сұрануға да құлқым жоқ. Ал онда-мұнда жүрмесең журналистiң қаламы жүре ме? Редакцияға түскен оқушы хаттарын қорытып, жұрт оқырлық мақала әзiрлеймiн, кейбiрiне ақыл-кеңес айтып, жауап хат жазамын. Бар бiтiрерiм – осындай майда-шүйде жұмыстар.

	Бұл жайымды Құралаев та байқаса керек. Бiр күнi жақсылап тұрып сыбағамды бердi. Сөйтсем, бiрер хатты нашар қорытыппын. Қырсыққанда сол күнi баспаханада кезекшi болған едiм, газеттен де қате кетiптi. Осының бәрi бiр-бiрiне қабаттасып түрткi болды бiлем, баяғы үрпек бас, ақ сары қыз (оның орысша аты Валя едi, қазақшасын естiген емеспiн, сорлының өзi де айтқысы келмейтiн) Қасымтай ағай екеуiмiз отыратын шағын кабинетке басын сұқты да:

	– Қайнаров, редакторға, бистро! – деп зiрк еттi.

	Сәттаров жалғыз екен. Семiз сары кiсi болатын. Бiр қараған адамға жүзi суықтау. Бiрақ бұл алғашқы әсер. Бiрер минуттан соң ол өзiңмен шүйiркелесiп сөйлесе бастайды. Бәрiнен де маған редактордың осы мiнезi ұнаушы едi.

	– Басылып отыр, Қайнаров, – дедi Сәттаров, оқып отырған ертеңгi газеттiң терулi бетiн үстел шетiне ысырып қойып, – Жағдайың қалай?

	– Жаман емес. Рақмет!

	– Әлгi өнертапқышты iздеуiң не болды, ештеңе шыға ма?

	– Өнертапқыш?

	Жастар газетiнде Құралаевтан өзге адам ол жайында бiлмейдi деп ойлайтынмын. Тәрiзi, бұл кiсiге Қасымтай ағай айтқан болу керек.

	– Бiлемiн, естiгенмiн, Шыңғыстауға да сол үшiн жiбердiм ғой. Сен немене менен сол сапардан бiр ғана ауыл мәдениетi туралы мақаламен құтылмақшы ма едiң? Жо-жоқ, жарамайды оның, – деп Сәттаров кеңкiлдеп күлдi, – әңгiмеңдi айт, бiз де естиiк...

	Қысқаша мәлiмдемем редакторға ұнаған тәрізді.

	– Осы айтқандарыңды қағазға түсiрiп жүрсiң бе? – дедi iлешала.

	Амал қанша, бiр жылдан берi бiтiре алмай жүрген очеркiм туралы айтып едiм.

	– Жерiне жеткiзiп жаза алсаң, бiр очеркке сыймас, сiрә... Көрген-бiлгенiңдi келiстi түрде кеңейтiп жазу керек. Сонда ол қызықтылығымен қоса мәнi күштi деректi, шытырман оқиғалы хикаят болып шығады.

	– Аяғын тоспай ма? Iздеудiң соңына жетпей қалай жазамын, әмбе ол жұмбағы көп хикаят, соның күрделi шиырынан жол тауып шығу да қиын болып тұр, – деп ағымнан жарыла сыр шертiп едiм.

	– Қағазға түсiрiп көрсеңшi. – Сәттаров бөгелiп қалды. Бiрдеме айтпақ болып оқталды бiлем, бетiме бiр мезет ожырая қарады. – Сен тегiнде, Қайсаржан, шамаң келсе мұны еркiнiрек сiлте, көлемiн аса қыспа... Не шығар екен, көремiз...

	– Құп ағасы, – деймiн де есікке қараймын.

	– О, тоқта! Неге шақырғанымды айтайын...

	Сөгiсi құрғыр есiме сап ете түстi. Менде де ес жоқ-ау. Оңай құтылдым деп, сырғып кетпек болғанымды айтсаңшы.

	«Айтыңыз, – деймiн iшiмнен. – Тыңдауға әзiрмiн. Ұрсасыз ба, сөгiс бересiз бе? Тек тезiрек естiртiңiзшi соны».

	– Сенi политехника институтынан бiр дөкей шақыртыпты, кадр бөлiмiнен әлгiнде телефон шалды. Профессор... профессор...

	Сәттаров күнтiзбектiң ашық бетiнен әлдекiмнiң фамилиясын iздей бастады.

	– Профессор Карманов па? Кирилл Андреевич!

	– Иә, сол кiсi сенi iздеп таба алмай жүр дейдi. Бар, қазiр бар.

	Бүгiнгi жұмыстан босаттым бiржола.



	III

	Профессор Кармановты электротехника кафедрасынан кезiктiре алмадым.

	– Бүгiн келмейдi. Шаруаңыз тығыз болса, пәтерiне барыңыз, – деген тiлеуiң бергiр лаборант жiгiт менiмен көшеге ере шығып, ол кiсiнiң меншiк үйiн нұсқап жiбердi.

	Кирилл Андреевичтiң тұрағы ұрымтал жерде екен. Үйiне бара қалсам қуып шықпайтынын жақсы бiлем. Ендеше, ұятты ойлап қажетсiз жерде ауыл қыздарындай сызыла бергеннiң керегi қанша?

	Кармановтың үйi Кiшi Алматы өзенiнiң оң жақ жағасындағы қалың ағаштың арасын жарып салынған көшеде екен. Екi қабат тас үйдiң алдына келiп, қақпаның жақтауындағы түйменi басамын. Ар жақтан сылдыраған қоңырау үнiн естiп тұрмын. Амал не, бiршама уақыт күтуге тура келдi. Ешкiм есiкке келер емес. Әлде естiмедi ме? Бармақтай түйменi екiншi қайтара басамын. Қоңырау үнiн күткен едiм, ол болса тым-тырыс, кенет жабық тұрған есiк айқара ашылды. Табалдырықтан аттай берiп жанжағыма қараймын. Ешкiм жоқ. Есiк қайырылысында да тiрi жан көрiнбейдi. Апыр-ау, бұл не жұмбақ? Есiктi маған кiм ашты? Екiншi мәрте басқанымда қоңырау неге шылдырламады?

	Туу, неғылған аңғал едім. Электротехниканың кәрi тарланының үйiне келiп, оның сұңғыла ойы сыртқы қақпасына дейiн «сиқырлап», автомат жүйе жасап қойғаны кәперiме кiрмептi. Мырс етiп күлемiн де дәлiзге туралай тартамын. Бұл есiк те мен жете бергенде алдымнан ашылады...

	Үйге кiремiн. Бiр бөлмеден өтiп, екiншiсiне жеттiм... Кең залдың бүйiр-бүйiрiнде де бiрнеше есiк. Жағалай тықылдатып тексерiп келемiн. Тiрi жан жоқ. Қаңырап тұрған бөлмелер. Бiрiнде кiтапхана, бiрiнде асүй. Бiр бөлме тiптi өзгеше жиылған: кең залдың ортасында ұзынша үстел; бiр жақ шетiнде оның кiшкене станок орнатылған; үстiнде сымдар қиындысы, изолятор, мрамор тығыршықтары... Тегi, бұл профессордың үйдегi құтыханасы болу керек. Институттағы даладай кең шеберхана жетпегенi ме, сонда?

	Ақыры, үй iшiнен тiрi жан кездестiре алмай сыртқа шықтым. Биiк қорғаннан ауланың кеңдiгi көрiнбей тұр екен: самсаған жемiс ағаштары; жайқалған көгал мен айнала көкорай шөп; соқпақ жолды жиектей алқызыл гүлдер сап түзептi... Бәр-бәрiн таң-тамаша боп аралап келемiн. Өзен жақын сияқты. Сiрә, ағаш дуалдың аржағында болса керек. Өйткенi су сылдыры ап-анық естiледi. Ауланың ауасы да өзгеше. Жасыл көктiң хош иiсi мұрныңды жарғандай құдды.

	– Ә... әһ бәлем! Со керек!.. Әп бәлем! – деп құшырланған күжiл естiледi ауланың арғы түкпiрiнен.

	Таныс үн. Қол өтпестей боп жиі өскен шоқ ағаштың арғы жағынан ап-анық естiлiп тұр. Тарс-тұрс. Әлдененiң үзiлгенi, металл салдыры келедi құлағыма.

	– Сәлеметсiз бе, Кирилл Андреевич.

	Профессор маған қараған да жоқ. Қолында балта. Биiк дуал шегеленген жуан дiңгектiң түбiн жантерге түсiп, қидалай шауып жатыр.

	– Ә!.. – дейдi ол әлден соң басын көтерiп, – жақсы келдiң, жас жiгiт. Сүймендi ал қолыңа!

	Қарсыласуға шама қайда? Бiлектей ауыр сүймен қолыма тиедi. Онымен дуалдың iргесiндегi шiрiк тақтайларды қопара бастаймын. Жарым сағат өтедi. Көйлегiм сыртынан бiлiнген тер ақ көбiкке айналды. Алақан күлтеленiп қалта орамалым биялай орнына қолға байланды.

	– Сөйт, сөйт бәлемдi! Ұр! Ұр да жық! – деп көк желкемнен құшырлана айғайлап профессор Карманов тұр.

	Қолтығында дөй балта. Жымың-жымың етедi, әлденеге қуанышты өзi.

	– Шiркiн, жастық! Мен болсам, он күн қидалайтын едiм. Ұр солай, аяма, – деп дауыстап қояды.

	Бүйткенжастығыбарболсын. Жүрекалқынып, өкпеқабынды. Ентiккенiм сонша, намыс деген пәлекет болмаса, зiлдей сүймендi ағаш арасына лақтырып жiберiп, қақсауық шалдың қасында тұрмас па едiм...

	– Болар, дем алайық.

	Жалғыз аяқ сүрлеумен профессордың соңынан ерiп келемiн.

	– Кiм екен? Осы қорғанды ойлап тапқан кiмдер? Қандай антұрған десеңшi. Мен де ақымақпын. Соны жасауға қанша уақыт әуре болдым. Мiне, көрiм болды. Алдым да тастадым. Ағаштарға жер кеңiдi. Ендi қалай шалқып өссе де еркi. Апыр-ау десеңшi. Кiмнен қорғадым дуал соғып? Ұрыдан ба? Ұры түсер болса қорғанға қарай ма екен? Әлгiндегi сен құсап, сүйменмен жалғызақ перiп оп-оңай кiрмей ме?

	Қартайған адам баламен бiрдей деген сөздi осындай кiсiлерге қарап айтқан-ау, сiрә. Осынша жасқа келгенше дуалдың пайдазиянын айырмай жүрiп, ендi бүгiн керемет жаңалық ашқандайақ өз ауласының қорған тақтайын быт-шыт қылып сыпыра бұзады.

	Үйге кiрдiк. Сонда ғана ол маған таңдана қарап:

	– Тоқта, шырақ. Осы сен кiм едiң? Қай курста оқисың, группаңды ата! – дейдi менi құдды жаңа көргендей.

	Мен де таңмын. Манадан берi кiм екенiмдi бiлмеген. Ұмытып қалған. Күлiп тұрып жөнiмдi айтамын.

	– Ым, солай де! Кiм едi әкеңнiң аты... Аһа, Қайнаровсың? Ендеше былай, жолдас Қайнаров, – дейдi Кирилл Андреевич кенет даусын көтере, тiптi айғайға басып. – Қане, тұр орныңнан!

	Атып тұрамын. Қырсық шалдың әлденеге қыржиып тұрғанын iшiмсезедi. Анажолы-ақбұлжөнiндежеткiлiктiжазатартқамын.

	– Сен кiм, мен кiм? Ә, үндемейсiң!? Үндемеген кiсi үйдей пәледен құтылады деп тұрсың ғой. Көрсетем саған, үндемеудiң не екенiн... Сақалды басыммен неге сенi мен iздеймiн? Сен емес, мен!..

	Қытымыр қарт менi тұқыртып, бiршама уақыт дала боранындай бұрқ-сарқ түтей соғып бiраз жерге апарады да, кенет басылып, жайма-шуақ қалыпқа көшедi. Бұл да оның ауа райындай құбылмалы мiнезiнiң салдары.

	– Сен iздеген өнертапқышты бiледi екем мен.

	Профессор Кармановтың әжiммен айғыздалған бетiне таңдана қараймын. Әзiл емес сияқты. Сөйтсе де...

	– Сен өзiң қызық жiгiт екенсiң. Апыр-ау, мұрағатты ақтарасың. Кiм деп едiң өнертапқыштың фамилиясы? Досжанов деймiсiң? Иә, иә, Досжановтың дербес жұмысын қолыңа аласың. Оқисың. Нақ сонда ақ қағазға көк сиямен ап-анық етiп: «Досжанов ұлықсатсыз тәжiрибе жасап электролабораторияны өртедi, сол үшiн институттан бір жылға аласталды...» деп жазылған. Оқыдың ба осы сөздердi?

	– Оқыдым.

	– Оқысаң, неге маған осыны айтпайсың? Сол жолы осылай десең, Досжановты мен бiрден-ақ еске түсiрер едiм. Өзiң ойлашы, қалайша оны ұмытуға болады?... Электролабораторияға ол өз қолымен өрт салады. Басқа жер емес, мен басқаратын лабораторияда. Жо-жоқ, мұндай төтенше оқиғаны ешқашанда ұмытуға болмайды.

	– Кирилл Андреевич, шынымен сiз Шынтасты бiлесiз бе?

	Ұмытқан жоқсыз ба?

	– Сөзiңе болайын!.. Бiлгенде қандай, әбден бiлемiн. Ол орта бойлы... бадырақ көз... Жоқ, қартайған шағымда саған өтiрiк айтқым келмейдi. Түр-сипаты есiмде жоқ. Бiрақ сол жолғы бүлдiргi әрекетi есiмде. Яки жастарға тән шалағайлықпен электролабораторияны өртеп ала жаздағаны кеше ғана болғандай жадымда қалған оқиға... Иә, сонсоң... Ана жолы байқаған шығарсың, бiздiң лабораторияда күнi бүгiнге дейiн жұмыс iстеп тұрған, әрбiр қырық бес минут сайын қоңырау соғатын қабырға сағатты жасаған да сол өнерпаз жiгiт болатын. Бұл бiр. Сонсоң тағы?... Жә, есiмдегiлердiң бәр-бәрiн айта берсем – миың шатасар сенiң... Ал анау Досжанов туралы? Иә, айтпақшы, ол өзi, әсiрелеп айтқанда, нағыз фантазер студент болатын. Бiр күнi сол пақыр маған келiп: «Кирилл Андреевич, электр тогын сымсыз тасымалдауға бола ма?» – деген сұрақ қойды. Мен оған бiрден:

	«Әй, шырағым, шатаспа, шалық оймен өзiңдi текке малдандырма!» – деймiн. Ал ол өзiнiң қияли гөй-гөйiне қайта басып: «Ал менде мынадай ой бар...» – деп басын шырмаған шәлкес идеясын түсiндiре бастайды.





	Профессор тiлiн тiстеп алғандай оқыс тыжырынып үндемей қалды.

	– Ой, шырағым, – дедi Кирилл Андреевич әлден соң, – мiнезiм менiң жаман, өте жаман. Кейде терiске лағып кететiн оңбағандығым бар... Сол жолы да сөйттiм. «Электротехникадан титтей түйсiгi бар адам мұндай сауал қоймаса керек едi, сен болсаң – қисынсыз бiрдеменi қиялдап шатасып тұрсың....

	Тыңдамаймын, бар жөнел!» – деп Досжановты кабинеттен айдап шықтым.

	– Кирилл Андреевич, мына сөзiңiз...

	– Сөзiмдi бөлмей тыңдағын. Бiр күнi түнде лабораториядан өрт шықты. Соншама бүлiнген дүние шамалы, бiрақ өрт институт басшыларына мәлiм болды. Ертеңiнде Досжановты шақырып, болған iстiң мән-жайын сұраймын: не iстедiң, қандай аспапты токқа қостың? Үндемейдi. Тiс жарып сөз қатпайды. Жыным келдi. Әсiресе кiнәлi бола тұрып қиқарлануын жақтырмадым. Сонсоң да оның тәртiбi талқыға түскен мәжiлiсте институттан уақытша шығару керек, iрi өндiрiс кәсiпорнына барып, шалағай ақылына ақыл қосып келсiн деген ұсыныс жасадым. Өндiрiс ұжымы тамаша мектеп, кеуде соққан қандай тентектiң ентiгiн басып, талай қисықты тезге салғандай түзетiп бередi. Досжанов та сөйтсiн дедiм...

	Кирилл Андреевич орнынан тұрады, бөлмеден шыға берiп, маған да соңымнан қалма дегендей қолын бұлғайды. Үн-түнсiз артынан еремiн. Қабырғасына жағалай кiтап жиылған кабинетке келдiк. Талай жердiң кiтап қазынасын көрiп те, тамашалап та жүрмiз. Солардың бiрде-бiрi көз алдымдағының ширегiне, әй, келе қоймас. Профессор сөрелердiң шеткергiсiне қолын созып, ту жоғарыдан бiр кiтапты суырып алды.

	Ойлағаным электротехника оқулығы, бәлкiм, профессор Кармановтың өзi жазған кiтап болар деп? Оның не екенiн Кирилл Андреевич қолындағы кiтапты маған ұсынғанда ғана бiр-ақ бiлдiм. Кiтап мұқабасынан: «М. Горький. Очерктер жинағы» деген сөздердi оқимын.

	– Сонымен, – дейдi профессор әңгiмесiн осы бөлмеде қайыра жалғап, – Жыл өттi ме, өтпедi ме, нақты есiмде жоқ. Бiр күнi Досжановтан хат алдым.

	Профессор Горький томын қолына алып ақтара бастайды.

	– Мiне, мына хатты, – деп екi бүктеулi тiлдей қағазды маған ұсынады.



	«Қымбатты Кирилл Андреевич!

	Менi өндiрiске жiберiп, өмiр сабағын үйреткенiңiз үшiн сiзге мың мәрте рахмет жолдаймын. Қуаныштымын бұл үшiн! Кеш болса да, қымбатты профессор, сiзден кешiрiм сұрағым келедi. Лаборатория жанғанда мен сымсыз ток алуға сынақ жасаған едiм. Нақты себебi мен үшiн әлi күнге дейiн беймәлiм, бiр жәйт жұмбақ қалпында қалып отыр, амал қанша!?

	Көшедегi бағандар бойымен жүрiп тұрған электр тогын сол күнi лабораторияға тарта алдым ба, әлде ол ғимарат iшiндегi жарықтандыру жүйесiнен түстi ме? Бұл маған әзiрше мәлiмсiз жағдаят. Ал мәлiмi – лабораторияда өрт бұрқ етiп, өзiм жасаған ток тартқыш та жанып кеттi. Одан арғысын өзiңiз бiлесiз. Тексеру үстiнде шынымды айтпадым. Бiрiншiден, жұрт мазағына ұшыраймын ба деп ұялдым. Екiншiден, есiңiзде болар, сiз менi бұл жайында ақылдаса барғанда тыңдаудан мүлдем бас тарттыңыз. Сонсоң сiзге өкпеледім. Ал қазiр сол қылығым үшiн кешiрiм сұрауға мәжбүрмiн.

	Сiзге шынымды айтайын. Бұл идеяны мен аспаннан алғам жоқ. Алғаш рет мен оны есiмi ойыңызға келмес оқымысты адамның әдеби шығармасынан оқыған едiм. Менiң айтып отырғаным – пролетариаттың ұлы жазушысы Максим Горький. Сол қаламгердiң «Өнер туралы әңгiмелер» атты очеркiн оқып көрiңiзшi. Рас, әдеби очерктен сiз бұл кереметтiң қандай жолмен жүзеге асқанын таппайсыз. Ал мен нақ осынау дүдәмал жұмбақтың шешуiн таппақ болып тәжірибе жүргiзген едiм. Бiрақ өзiңiзге мәлiм, ол талабым сәтсiз аяқталды.

	Менi өндiрiске жiбергенiңiз қандай жақсы болды, қымбатты профессор. Қиялыма қанат бiтiп, қолыма күш-қайрат қосылғандай әсерде жүрмiн. Шынын айтқанда, көкейдегi шаруаны бұл жақта бiршама сәттi өрiстетiп, көңiлдi қуантқандай, үмiт күткендейнәтижегежеткенсияқтымын. Бұлжақтанқайтқан кезде, ұлықсат болса, бұл жөнiнде өзiңiзбен ақылдаспақ ойым бар...

	Өзiңiздiң қияли шәкiртiңiз Шынтас ДОСЖАНОВ. 15 май, 1941 жыл. Алтайдың Риддер қаласы»

	Хатты оқи бастағаннан-ақ көңiл құсым күштi құйын шырмауына iлiгiп, жер бетiнен көтерiлiп кеткендей шарқ ұрған беймаза бiр күйге түскем-дi. Осы уақытқа дейiн мәлiмсiз боп келген құпияның шет-жағасын қолыма ұстап, түйткiлдi гәптiң кiлтiн ашар iлгешегiне кез болғанымды сезiп тұрмын. Соның кiлтi сiзде дегендей сауалмен профессорға қараймын.

	– Сол қарсаңда мен ғылыми ұзақ сапарда едiм. Қайтып келсем, кафедрада осы хат жатыр. Оқи сала iздеу саламын, тағдыр бұйрығына не шара, Досжанов майданға өз еркiмен аттанып кетiптi.

	– Сонымен Шынтас идеясының мән-жайын бiлмейсiз бе?

	– Жоқ, үлгермедiм.

	Өкiнiштен сүлдерiм құрып тұрып, қолымдағы М. Горький томын парақтай бастаймын. Белгi қағаз салынған бетiнен оның баттита сызылған мына сөздердi оқимын:

	«Биыл (1930) Маркони деген өнерпаз Генуядан сонау қиыр дағы Австралияға электр тогын ауа арқылы ешқандай сымсыз жеткiзген. Тап сол жылы осындай әдiспен қабылданған ток әсерiмен Сидней көрмесiндегi электр шамы жағылды. Дәл осыны бұдан 27 жыл бұрын әдебиетшi әрi ғалым жерлесiмiз М.М. Филиппов те сәттi түрде жүзеге асырған едi. Шындығында, ол электр тогын сымсыз тасымалдауды жүзеге асыру үшiн көп жыл бойы жалықпай еңбек еттi, ақыры Петербургтен электр тогын ауа арқылы сымсыз берiп, Царское селосында бiр люстраны жарықтандырды...»



	Максим Горькийдiң сымсыз жүрген ток ағымы туралы бар жазғаны бірнеше жол шамалы хабармен үзiлiптi. Әмбе соны қазiргi заман техникасының өрiс кеңiстiгi, шексiз мүмкiндiгi туралы әңгiмелеу кезiнде жол-жөнекей сөз еткен. Апырау, ту бастан менiң сарыла iздеген жоғым осы емес пе? Мына хабарға қарағанда, соның сырын бiздiң ғасырдың отызыншы жылындаақ сәттi шешкендер болыпты. Ау сонда бұл кереметтiң кiлтi неде? Көмек тiлеп профессорға үмiттене қараймын.

	– Әлгiнде айтқаныма алып-қосарым жоқ, шырағым...

	– Ал мына сөздерге? Алексей Максимовичтiң очеркiндегi хабарға не айтасыз? Мұны қалай түсiндiресiз?

	– Бүгiн емес, кейiн айтармын, ол үшiн маған аз-кем дайындық керек... – дейдi электротехника тарланы.

	Амал барма, кейiнiрек келуге уәделесiп орнымнан тұрдым. Қолтығымда Горький томы. Көз алдымда – бәз-баяғыдай шытырманды, жыңғылы мол Шыңғыс-Шынтас тағдыры. Жоқ, бұл көкейдi тескен қиялдың шарықтауы. Анығында көз алдымда – түпсiз түнектей түнерген Алматы түнi. Тараң көшенiң алыс түкпiрiнен жарық көрiнедi. Солай қарай адымдай түсемiн. Маған ол тас қараңғы көшеден алып шығар нұсқа ғана емес, Шыңғыс-Шынтас тағдырының ту шегiне жеткiзер жолбасшыдай сезiледi.





Польшадан келген хат




	I

	Мен үшiн бүгiн айрықша сәттi күн! Иә, иә, бүгiн мен поляк елiнен көптен күткен хабарға қолым жетiп, шексiз қуанышқа кенелдiм! Шындығында, ол жай ғана хат емес, қомақты бандероль. Көлемi бiрер парақ емес, бақандай жүз беттей аумақты қолжазба.

	Шетелдік бандерольды редакцияға түстен кейiнгi поштамен әкелдi. Жастар газетiне жер-жерден күн сайын келетiн құшаққұшақ корреспонденциялар арасынан өзiме тура жолданған, шекесiне шетелдiк маркi жапсырылған тiлдей хатты үмiтiм үздiге iздегелi қашан. Балқия қыздың, өзiнше Валя дейтiн секпiл бет хатшының күн сайын мазасын алып, «Маған ештеңе жоқ па?» дегелi, сiрә, талай аптаның жүзi болған шығар. Менiмен ту бастан жұлдызы қарсы Балқия-Валя қайдан, не күтiп жүргенiмдi жақсы бiледi, телмiре қараған мен бейбаққа жұбаныш сөз айтудың орнына, әрдайым қолын сермеп, көрген сәтте-ақ өзiнiң қасынан қуа бастайды. Ал бүгiн? Қомақты бандерольды құшақтап келдi де алдыма тастай салды. Құдды бiр:

	«Мiне, зарыға күткен ғашығың, күнi-түнi құшақтап жат та мауқыңды бас!..» – дегендей ызбармен мырс етiп, терiс айналып кете барды. Қырсық қыздың шымшыма мазағына редакциядағы бойдақ жiгiттер үйренген, көбiне елемейді. Мен де сөйттiм, ләммим деместен сыртына неше жерден былшита балауыз құйылып, мөр басылған пакеттi қолыма дiрiлдей алып, орауын жазамын: машинкаға басылған әлдекiмнiң қолжазбасы; бәр-бәрi маған түсiнiксiз тiлде жазылған, сiрә, полякша болу керек, өзiме бейтаныс латын әрiптерiн қинала ежiктеп пан Ерковский деген сөздi әрең ажыратамын. Шынтуайтын айтқанда, одан арғыға тiсiм батпады. Алайда ештеңеге түсiнбесем де қомақты қолжазбаны парақтай бастадым. Аласұрған көңiл шарқ ұрып әр жолдан Шыңғыс есiмiн iздейдi. Кезiге қоймады, әлде аптығып отырып кезiктiре алмадым ба? Сөйтiп отырып ақырғы бетiне де жеттiм.

	Кенет қолыма көлемi жарым беттей хат iлiктi. Маған жолданған, орыс тiлiнде жазылыпты. Аяғына Ядивига Ерковская деген қолтаңба түскен. Демек, ол пан Ерковскийдiң жақын тумаларының бiрi. «Кiмi болсаң да шексiз алғыс Сiзге, бейтаныс дос!» – деймiн де, оқи бастаймын.

	Хатымды алғанын, әр түрлi ойға түскенiн, ақыры көп жылдан берi өзiнде сақтаулы көкесiнiң қолжазба естелiгiн маған жолдауды жөн көргенiн айтыпты: «...Әкем марқұм 1947 жылы қайтыс болды. Ал Сiз сұраған өнертапқыш жайында одан ештеңе естiген емеспiн. Өйткенi тым жас едiм. Ержеткен соң туыстарым маған әкемнiң артында қалған күллi жазбаларын бердi. Солардың ең бiр қажет-ау деген беттерiн машинкаға бастырып, Сiзге жолдап отырмын. Өзiңiзге керектi, бәлкiм, осының iшiнен тауып қаларсыз. Түсiнiксiз жерi болса – хабарласыңыз, Сiздiң мархабатты iзденiсiңiзге қолғабыс етуге әрқашанда әзiрмiн», – деген iзетке толы iлтипатпен аяқтапты пани Ерковская хатын.

	Қуанған да, ренжiген де бiрдей деген уәждi, тегiнде, ақылды

	адамдар айтқан. Бiразға дейiн өзiме-өзiм келе алмай, есеңгiреп отырдым. Сiрә, мұндай тосын сәттiлiктi күтпеген басым қапелiмде абыржып қалсам керек. Сөйтсе де лепiрген көңiлдi басып, қолымдағы естелiктi не iстеу керектiгi жайында ойлай бастадым. Әрине, бiрден ойлағаным – поляк тiлiн бiлетiн кiсi тауып, естелiк құпиясын бiлу.

	– Асықпасаң, бәрi де ойлағаныңнан артық болады, – дедi Қасымтай ағай Алматыдағы шетел тiлдерi институтына бармақ ойымды естiген соң.

	Әсiлi, ол салиқа мiнезге ерекше бай кiсi. Қандай тығыз жұмыс болсын абыржығанын көрген емеспiн. Қазiр де сол қалыбынан айныр емес. Менiң тағатым таусылып, әбден мазасызданып тұрғанымды түсiнбейдi, тiптi түсiнгiсi жоқ. Жұмыстан босатыңыз деген тiлегiмдi естiмеген кiсiше бiр топ оқушы хатын алдыма тастайды да:

	– Мыналарды тезiрек қорытып, машинкаға бастыр, – дейдi көзi астымен ожырая қарап. – Ал шетелдiк қолжазба жайында қызмет аяғында ақылдасайық.

	Не деймiн? Жеке басымның қуаныш, иә ренiшiнде ол кiсiнiң жұмысы қанша? Қасымтай Құралаев – менiң тiкелей бастығым, былайша айтқанда, қолындағы қаламы сияқты бағынышты адаммын. Iлбибасып кабинеттен сүмiрейiп шықтым. «Құттықтаймын, мынауың үлкен олжа!» – деуге де жарамады. Ал ол – кiм-кiм, менi осы iзденiске зорлап жеккен бiрегей ақылшым емес пе?

	Жұмыс жөндi жүрмедi. Хаттарды қайта қотаруға көңiлсiз кірісіп, әрең бiтiрдiм. Сағатыма әлсiн-әлсiн қараймын. Кешкi алты да қырсыққандай кешiге бердi...

	– Кеттiк, Қайсар бауыр, – дейдi Қасымтай ағай бiр мезетте есiктен басын сұғып.

	Түкке түсiнсемші. Құралаевтың қасында бөйтең қағып ерiп келемiн. Қайда, кiмге барамыз? Оны сұраған мен жоқ, түсiндiрген Қасекең де жоқ, есiктен шыға бергенде, «Ер соңымнан!» деген. Содан бiр мезетте төрт қабатты тас үйдiң ауласына кiрдiк.

	Сөйтсем, Қасымтай ағайдың пәтерi. Шай iштiк. Iле-шала алдымызға кешкi тағам келдi. Әлi де ештеңеге түсiнбей, тым-тырыс отырмын. Құралаев мен туралы жеңгемiзге ләм-мим демеді, екеумiздi өзара таныстырған да жоқ. Бiр мезетте дастарқан жиналды. Сонда ғана Қасымтай ағай биязы жымиды да:

	– Айтпақшы, Гүлекесi, мына қайның саған келiп отыр, таудай зор бұйымтайы бар. Қолындағы қолжазбаны оқып бермесең – бүгiн ол бiздiң үйден қусаң да кетпейдi... – десін.

	Гүлекесi – Гүлжан жеңгей екенiн бiлетiнмiн. Бұл кiсi де ерi сияқты сөзге тым сараң адам болу керек, келген бетте ерiн ұшымен амандасқан, содан кейiн не маған, не Қасымтай ағайға тiл қатқанын естiгем жоқ.

	– Поляк тiлiн бiлушi ме едiңiз, жеңгей? Бұл Польшадан келген жазбалар.

	– Қане, көрелiк.

	Бандерольдiң орауын ашып, Ерковскийдiң естелiгiн жеңгейдiң алдына қойдым. Гүлжан апай көзiлдiрiгiн кидi. Сонсоң қомақты қолжазбаны алдына тартыңқырап алды да дереу оқи бастады. Көрiп отырмын, мүдiретiн емес. Қолжазба парақтары бiрiнен соң бiрi сусылдап төңкерiлiп жатыр. Ақыры, шыдамым жетпедi.

	– Жеңгесi, бiзге де бiлгенiңiздi естiрте оқыңыз...

	– А... а... Естiртiп дейсiң бе? – Гүлжан апай қағаздан басын көтердi. – Бұл өзi түп-түгел хат. Хат болғанда бiржосын қызық хикаят. Ал, қане, уақыт оздырмай, мен аударып көрейін, сен жазып отыр.

	Қасымтай ағайдан қағаз бен қарындаш сұрадым.

	– Жеңгең осал кiсi емес, – дейдi Қасекең маған көзiн қысып. – Шетел тiлдерi институтында оқытушы, еуропалықтардың тiлiн түгел меңгерген полиглот...

	Мiне, сол күнi кеште қағаз бетiне түскен алғашқы тәржiма беттерi. Мен оны жазылу ретiне орай «Бiрiншi хат» деп даралап атауды жөн көрдiм...



	Станислав Ерковскийдің бірінші хаты



	«Қымбатты қызым Ядивига!

	Өзiңе мәлiм, Лодьздағы таныстарымның денi маған бейшара адам деп мүсiркеп қарайды. Мен шынында да ғарiп жанмын: он екi мүшемнiң сау тұрған бiрi жоқ; ақыл-есiм де кiресi-шығасылы... Қымбатты Ядзячка, соғыстан бұрын мен осы өңiрдегi тәптәуiр инженер-электрик атанып, профессор Петруськаның таңдаулышәкiрттерiнiңбiрiболғанмын. Үкiметшинзаводының энергия жүйесiн қайыра жабдықтауға бәйге жариялағанда, ең жақсы жоба ұсынып, бiрiншi жүлденi алған бүгiнде сорлы болған әкең едi, амал қанша?!

	Болмаса шешең марқұм, екеумiздiң жанашыр сүйiктiмiз Катерина сұлу, қыр соңынан қалмай зыр жүгiрген небiр жампоз жайсаңдардың бәр-бәрiн тәрк етiп, өзiне өмiрлiк қосаққа менi таңдағанын айтсам ше?! Анаң марқұм Катерина асқан ақылды адам едi, сәулешiм. Сен одан тым жас, жақсы-жаманды айыра алмайтын сәби шағыңда айырылып қалдың. Катерина марқұм айтушы едi: «Станислав, мен сенi мүштiк сияқты сопақ мұрның үшiн сүйгенiм жоқ, қушиған бетiңе жапсырылған алмадай доп-домалақ мұрның неме керек? Сығырайған қысық көзiң үшiн де жақсы көрмедiм сенi. Көзiңдi қайтем, бет қарайтын айна етемiн бе? Әулие Иоганн көшесiндегi әдемi жiгiт Кашимир мырза сенен әлдеқайда сымбатты болатын... Мен сенi елден ерек сұңғыла ақылың үшiн таңдадым. Сен мұны бiлiп қой, Қасиеттi Одақ көшесiнiң хас сұлуы саған ерге шыққан екен, сен соны бағалай бiл! Сенiң басың бұрынғыдан да жақсы жұмыс iстеуi керек...» – деп әзiлдейтiн едi маған.

	Ядзя, көрiп отырсың, сенiң әкең кезiнде бiлiктi адам болған. Бәлкiм, кейбiр арам ниет адамдар сенi нақұрыс Станиславтың сорлы қызы деп кемсiтетiн болар. Жасыма ондай сөзге! Бұлай деп ақылы шолақ адамдар ғана айта алады. Ал ақымақтардан бұдан өзге сөз ешқашан да күтуге болмайды.

	Менi мүгедек еткен – құрғыр соғыс, Гитлердiң жендеттерi. Сүйiктi Отанымның тәуелсiздiгi жолында сан ғасыр алысқан Речи Посполита үшiн күрестiм мен. Жан-тәнiммен құлай сүйген Катерина мен кiшкентай нәрестем Ядивига, сендердiң бақытың үшiн қолыма қару алдым. Ұрыс даласында қалған мыңдаған поляктардың кегiн қайтару үшiн өзiм сұранып, майданға аттандым. Елдiгiмдi керзi етiгiнiң табанына басқысы келген өркөкiрек талай фашистi жер жастандырдым. Сол жолда жүрiп, қапылыста тұтқынға түстiм. Бiрақ мен тұтқындар лагерiнде де жаумен күрестi тоқтатқам жоқ. Мiне, көрiп отырсың, тар жол, тайғақ кешудiң бәрiнен де аман өтiп, өз шаңырағымда сенiмен бiрге тұрамын. Бiле бiлгенге бұл да зор бақыт!

	Көлгiрсудiң керегi не, таныстарымның бәрi, соның iшiнде өзiң де барсың, менi басынан кешкен ауыр азаптан ақылы ауысқан бейшара санайды. Сорлы әкеңнiң жүрек сырын бүкпесiз ақтарған осы хаттағы мұңға толы сөздерiн байыптап оқыған соң, сен оның нақақ жала екенiн айқын аңғарасың. Ендеше, сен менiң кей күндерi сау адамша ой ойлап, iс iстей алатыныма шүбәсiз илануың керек. Рас, ауру екенiмдi жасырмаймын.

	Ертең-ақ ержетесiң, күнiм. Ақылың толып алды-артыңды, жақсы-жаманды, дос-дұшпаныңды айыратын кемел жасқа келесiң. Күндердiң күнiнде әкем менiң кiм болды, шешем қандай кiсi едi деп ойлауың хақ. Мiне, нақ сол кезде осы хаттарды қолыңа алып, басыңа жастана жатып оқы, сәулешiм. Мен, сiрә, сенiң ержеткен кезiңдi көре алмаспын, дәм таусылған күнi, сырқатым қинаған бiр сәтте сүйiктi шешеңнiң қасына жөнелемiн. Ғұмыр жолымды ауызша айтып беруге әлi жассың, басымнан кешкен михнат пен зейнеттiң қайсыбiрiн ұқпауың мүмкiн. Сол себептi мен көрген-бiлгенiмдi, өмiр атты үлкен көштiң бұралаң жолдарын өзiң үшiн, жаным Ядивига, қағазға түгел түсiрiп, баяндап беруге ниет еттiм. Мезгiлi жеткенде бәрiнiң де қажетке асатынына кәмiл сенемiн.

	Мiне, жаным, алғашқы хатымды аяқтауға таяумын. Осы хатты бастау үшiн неше күн, неше түн әзiрленгенiмдi бiлсеңшi, сiрә?! Мен үшiн бұл да бақыт. Аз болсын, көп болсын, сау адамның жұмысын атқардым деп бiлемiн.

	Тап қазiр сен шырт ұйқыдасың. Әкеңнiң азапты әрекетiнен ешбiр хабарың жоқ. Шынымды айтсам, бұл жазбаларды көзiм тiрiде ешкiмнiң де оқымауын қалар едiм мен. Сол себептi саған арнаған шерлi хаттарымды, Ядзя, үйдегiлер ұйқыға жатқанда, оңаша қалған сағаттарда ғана жазбақшымын. Өйткенi ересектер сезсе, Станислав байғұс ақылынан бiржола алжасты деп ойлайтынына титтей де шүбәм жоқ. Бұл жолдау онда сенiң қолыңа ешқашанда тимейдi, психиатр дәрiгердiң корзинасында қалады. Шындығында, мен бұл жазбаларда денi сау адам ешқашанда сенбейтiн таңғажайып оқиғаларды, өзгенi қойып, кей уақ өзiм де сенбейтiн фантастикалық хикаяттарды баяндаймын. Тек құдіретi күштi хақ тағала маған соны жүзеге асыруға титiмдей болса да әл-қуат қиса екен?!

	Ядзечка, көгершiнiм менiң! Асықпа, мен саған талай-талай тамаша хаттар жазамын. Тек жан көкеңе деген сенiмнен айырылма, жазғандары да алжасқан кiсiнiң емес, ақылмен, оймен топшылаудың салдары деп ұқ».



	II

	Ерковскийдiң хатын аудару осы араға жеткенде, Гүлжан жеңгей шаршады бiлем:

	– Бүгiнге жететiн шығар, – деп орнынан тұрды.

	Маған салса хаттар түгел аударылып бiткенше, осы үйде таң қылаң бергенше отыра берер едiм. Амал қанша, ондай еркiндiк менде жоқ. Рақмет айтып, түннiң бiр уағында пәтерiме қайтамын. Қымбат қолжазба қолтығымда. Бөтен үйде қалдырып кетуге, тiптi өзiм жоқ жерде түнетуге қиятын емеспiн.

	Пәтерiме келiп, Ерковский жазбаларын жастығымның астына салып қойып, үнсiз жатырмын. Неткен өмiр! Қандай аянышты тағдыр. Ер тұлғалы азамат! Алғашқы хатының өзi-ақ азаматтың өр тұлғасын биiктен көрсетiп тұр емес пе?!

	Шам сөнген. Бөлме iшi тастай қараңғы. Айналам мүлгiген тыныштық. Бiрақ ұйқым келмейдi. Көңiл шiркiн елеңдеп, жүрегiмалып-ұшыптыншығаремес. Ертең-ақжүгiрiпбарып, Аққыз апайдан сүйiншi сұрасам деймiн. Шынарға да тезiрек хабар берсем деп те қиялға шомамын. Шынар демекшi, соңғы күндердегi қауырт жұмыстар сұлу бойжеткен бейнесiн көкейiмнен бiршама ұмыттырған сияқты едi. Бекер екен. Ұмытпаппын. Есiме жиiжиi түседi. Жауап хатын алмасам да, мен күткен сәлем хабар кешiксе де, сенiм күштi.

	Ертеңiнде поштаға соқтым. Тегiнде, мен көрегендiк қасиеттен де құралақан болмасам керек. Айтқанымдай-ақ Шыңғыстаудан жолданған хат қолыма тиедi. Бұл да зарыға күткен асық хабарым. Асыға, сағына, үмiтiм үзiле тосқан Шынардың хаты.

	Амандықтарын жазыпты. Хал-күйiмдi, қызмет жайымды сұрауды да ұмытпапты (Неткен iзеттiлiк!). Күткенiмдей Аққыз Сырымбетованың үй тұрағын сұраған. Әрине, ағасының шерлi де ерлiкке толы хикаятын тарқата жазғаныма шын жүректен алғыс бiлдiрiптi. Бiрақ хаттың бас-аяғына қаншама үңiлсем де бойдақтық өмiрден құтылу жарасын сұраған тұспал сөзiме ешқандай жауап жазбапты. Демек, махаббат ауылына барлауым сәтсiз болған. Әлде елеусiздеп жеткiзген жүрек сырын түсiнбеген? Шынардай қағілез қыз ондай әзiлдi ұқса керек-тi. Әлде Құжқара сойқанның мысы жеңiп отыр ма?

	Ойыма қулық кiрдi. «Әй, сен қызды ма, тұра тұр! Саған ерегескенде тiлiмнiң майын тамыза үздiккен хаттарды жиiлете жолдап, ағасының хикаятын төндiре жазып, Сағымбай шiркiннен бөлiп әкетпесем – менiң Қайсар атымды өзгертiп қоярсың, – деймiн өзiмдi-өзiм жiгерлендiре. – Әуелi тек Станислав Ерковскийдiң хатын түгел аудартып қолыма алайын. Сонсоң көремiн сен қыздың әуселеңдi!..»





Белгiсiз күрескер




	I

	Араға бiр күн салып Қасымтай ағайдың үйiне тағы бардым. Гүлжан жеңгей жылы шыраймен қарсы алды. Шайдан соң тағы да жұмысқа отырдық.

	Бiр кеш жарым, келесi күнi бiр хаттан кемiтiп, шетелдiк бандероль қазынасын да тауысуға айналдық. Аударылған хат саны молайған сайын бiз iздеген хикаят желiсi де құмға сiңген судай қашықтап барады. Ең ғажабы, соны кейде қолға ұстағандай болып құмарта оқимыз. Кенет ол үзiледi де, басқа бiр жайттар әңгiмеге қосылады. Шым-шытырық жұмбақтар да соған орай көбейе түседi. Соның денi – бiздiң хикаятқа мүлдем қатысы жоқ сөздер. Көбіне сырқат адамның егілген өксігі...

	Сол себептi, оқушы, Станислав Ерковскийдiң қызына жолдаған хаттарын сыпыра тiзiп, толық келтiрмеймін. Шындығын айтқанда, бұл ой Гүлжан жеңгейден туды. Төменде мен сол хаттардың бәрiн емес, біз шерткен хикаятқа байланысты тұстарын ғана келтiремiн.





	Алтыншы хаттан үзiндi



	«...Сөйтiп мен, Ядзячка, бесiншi хатымда әңгiмелегенiмдей, Бухенвальд тұтқын лагерiнде тиыш жүрмегенiм үшiн жаза тарттым. Қандай дейсiң бе? Ату, асу, таяқ жеу? Бiрi де емес. Бiрақ ешбiрiнен кем де емес. Тiрiдей көрге көмiлдiм. Рас, ол орасан кең болатын. Онда аяқ созып жатып мезгiлiнде ұйықтауға, үстел басында отырып тамақ iшуге, кәсiби мамандығыңа орай жұмыс iстеуге жағдай жасалған. Сөйтсе де бұл нағыз көр едi. Өйткенi ол жер астында болатын. Жер бетiмен қарым-қатынас қайда екенiн бiлмеймiз. Бiлсек те тас қамаудан құтылып, жарық дүниенi қайыра көремiз деп ойлаған емеспiз. Себебi жер астында бiз атқарған жұмыс – Германияның әскери өндiрiсiнiң жетi құлыппен мықтап шегендеген мемлекеттiк құпиясы. Сол құпия жария болмауы үшiн оны бiлетiндердiң жер үстiне бiрдебiрiнiң тiрi шықпайтыны белгiлi.

	Ядзя! Есiңде болсын, адамды адамға бауыр ететiн де, бiрбiрiне қасқыр ететiн де – тұрмыс. Тұрмысың жақсы болса, кейде жақыныңды да танымай кетесiң. Ал ауыр тұрмыс керiсiнше адамды бiр-бiрiне жақындата түспек. Бiр бөлмеде он адам едiк, он ұлттан болсақ та келе-келе бiз бауырласып кеттiк.

	Гитлердiң ұлттар өшпендiлiгi жайындағы сандырағы жүрмедi бiзге. Тату тұрдық. Тiл бөлектiгi бөгет болмады. Орыс Иван немiсше сөйлейдi, ал чех Янек Флигер орысша бiледi. Мен болсам немiс, чех тiлдерiнен бейхабар емеспiн. Осылайша бiрбiрiмiзге тiлмаш болып, оп-оңай түсiнiсiп кеттiк. Бәрiмiздiң де жауымыз бiреу болған соң оған деген өшпендiлiгiмiз де бiрдей болды. Қол қусырып қарап жүргемiз жоқ, балапаным. Күрестiк. Әркiм қолынан келгенше, әр нәрсенi мүмкiндiгiнше бүлдiрдi.

	Электр жүйесiнде зиянкестiк жасау, тегiнде, қиын емес. Бұл қару-жарақ қоймасына өрт қойғаннан гөрi, болмаса күштi күзетте тұрған көпiрдi бұзудан әлдеқайда жеңiл. Жүздеген метр кабель тартып жүресiң де, екi сымның арасына иненiң жасуындай метал қиықша қалдырып кетесiң. Тұйықталған жердi табу үшiн кейiн бүкiл жүйенi тексерiп шығу қажет. Немесе ток полюстарын ауыстырып кетемiз, сағат тiлi бағытында зыр қағып тұрған станок ұршығы бағытын кiлт өзгертiп, терiсқағыс айнала бастайды. Бiтуге тақаған тетiк болса, әрине, бракқа кетедi.

	Бiрақ, Ядзя, мұның бәрi де нағыз зиянкестiк емес-тi. Кектенген көңiл үлкендi көксейтiн. Фашист нәлет қан қақсайтын, азу тiсi жұлынып түскендей жанына батып, шынымен iшi ашитын бүлдiрудi аңсаймыз. Алайда соның орайы көп уақытқа дейiн бiзге оралмай қойды.

	Бiз өзiмiздiң қайда, не iстеп жүргенiмiздi бiлмейтiнбiз. Әлдеқандай әскери қару жасайтын зауыт екенi анық. Сонда бұл қандай өндiрiс, шығаратын өнiмi не, әрекет еткенде бiз ненi бүлдiруге тиiспiз? Түгiн де бiлмеймiз. Бүгiн айдың нешесi, күндiз бе, түн бе деп сұраса да, нақтылы жауап айта алмас едiк.

	Мен орыс жiгiтi Иван Прутковпен бiрге iстеймiн. Ол да электрик. Воронеж қаласында техникум бiтiрген жiгiт. Бiр күнi жатарға Иван қайтпады. Жұмысын бiтiре алмай кешiктi ме, әлде басқа бiрдемеге ұшырады ма? Белгiсiз. Әйтеуiр, зым-зия жоғалып кеттi.

	Жер астындағы мұңдастар өзара ақылдасып, Иванды жабыла iздемекке келiстiк. Өз мекенiмiзбен анығырақ танысатын да мезгiл жеттi. Бiрнеше күн әуреленсек те Прутков табылмады. Алайда өз тұрағымыздың жай-жапсарын бiршама бiлiп алдық: ұзыны төрт-бес жүз метрдей кең шахты; енi де бiрталай – отыз-қырық қадамдай; биiктiгi екi қабат үйдей... Штректiң бiр жақ қанатын ала казармалар орналасқан. Бiр басында цехтар бар. Бiреу емес, бiрнешеу. Оларда не iстеледi, дәл айту қиын. Негiзгi жабдығы – самсаған жону станоктары. Бiрiнде гайка, бiрiнде муфта дегендей, әрқайсында әр түрлi тетiк жонылады. Ненiң тетiктерi? Құрастыру цехы мұнда емес, болса да – бiз бiлмеймiз. Шынында, тетiктiң бiреуiн қолда ұстап тұрып, оның нендей мiндет атқаратынын дәлдеп айыру – өте қиын iс. Шахтыда шығар ауыз бiреу ғана болса керек. Оның да қай жақта екенiн таба алмадық. Бiр жақ түпте күзет солдаттары тұрады. Ал екiншi түптiң алдына жалаңаш мыс шиндер қойылған. Қарапайымдап түсiндiрiп көрейiн: мыс пластинкалар қаз-қатар тiзiлiп, кiсi бойындай тор түзейдi; осыны техника тiлiнде электр қақпа дейдi; себебi пластинкалар бойымен жоғары кернеулi ток жүргiзiлген...

	Ертеңгi күнiң үмiтсiз болса, қызым, дүние қызығына құмарта алмайсың. Еш нәрсе сенiң көңiлiңдi жылытып өзiне тартпайды. Өмiрге сен салқын көзбен қарайсың. Мұндайда адам жаны ашыққан қасқырдай қатулы келедi. Алдыңда қақпан тұрса – қорықпайсың, мылтық құрулы екен – бәрiбiр соған қарсы шабасың! Бiз де сондай күй кештiк.

	Мiне, Ядзечка, әкең өмiрi осылайша от пен судың ортасында өтiп жатты. Тап солай өте беруi де мүмкiн едi – егер сол кезде бүкiл тiрлiк-тынысымызды шұғыл өзгерткен бiр адам бiзге тап болмаса. Ол туралы мен саған ертеңгi хатымда егжейтегжейлі әңгiмелеймiн...»



	II

	Сонымен поляк досымыз әлдебiр жұмбақ адам туралы сөз бастамақ. Кiм ол? Ынтызар көңiл iздеген Шыңғысың сол... деп үмiттендiргендей. Иә, иә, басқа бiреу болуы мүмкiн емес. Солай боларына менiң ешқандай шүбәм жоқ. Ендеше, тезiрек оқиық сол хикаятты...

	Жо-жоқ, азғана сабыр етiңiз, оқушы дос!

	Бiз қаншама асыққанмен жұмбақ түйiннiң шешiлер мезгiлi жетпесе, не iстеуге болады? Тағы да қырсыққа жолықтым, сiрә, өзiм де сондай бiр жолсыз жан болсам керек: хат тәржiмасы ойда жоқта тоқтап қалды. Гүлжан апайдың кiшкене қызы сырқаттанып, ауруханаға түстi. Ойласаң түкке тұрмайтын бөгет. Бiрақ, амал не, көп күндер бойы сарғая тосуға тура келдi.

	Бейнетсiз зейнет жоқ деген сөз, тегiнде, бекерге айтылмаған. Бүгiн ойласам, сол күндердегi ұзақ тосуым текке өтпептi. Тiптi мен үшiн пайдалы болыпты. Әлде ерiксiз тосып ширығудан, әлде хикаят желiсiнiң ширауы соған бастады? Сол күндерде кейiн өзiм үшiн ерекше игi iске айналған үлкен бiр шаруаға қадам жасағаным анық.

	Тоқетерiн айтқанда, мен сол күндерi Шыңғыс-Шынтас тарихын туу басынан қайта жазуға кiрiскем-дi. Кәдiмгiдей кең түрде, осы жолда не көрiп, басымнан нендей жағдаяттар кештiм – бәрбәрiн бастан-аяқ баяндап жазбақшымын. Әрине, бұл бұрынғы очерк емес, одан гөрi ауқымдырақ дүние болмақ.

	Күн сайын кешегi жазғандарымды қайыра оқимын. Тiлi барынша көркем болса игi. Бәрiнен де бұрын оқиға қызықты өрiлуi тиiс. Ертелi-кеш жазғандарымды түзетемiн, өшiремiн, қайта жазамын.

	Сонау хорват елiне барған сапарымнан бастап көрген-бiлгенiмдi, Вацлав атайдың әңгiмесiнен соң өзiмнiң қандай қиялға берiлiп, нендей күйзелiске түскенiмдi, Алматыға қайтып келгеннен кейiнгi iзденістерiмдi...

	Арада бiрер апта өттi. Гүлжан апайдың қызы сырқатынан жазыла қоймады. Әдептен асып ол кiсiге барып, қолайсыз сәтте қолқа салуға батылым жетпедi.

	Сол қарсаңда Шынардан тағы бiр хат келдi. Менiң жауабымды тоса-тоса зарықса керек, өзi жазыпты. Маған да сұлу бойжеткеннiң сөйткенi керек.

	Бәсекелесiн қырқа шалып жыққан палуандай-ақ iштей масаттануыма сол-ақ түрткi болсын: «Ә, бәлем, кесел қыз, тым асқақ едiң, телмiрттiм бе өзiме! Бiрауыз сөзiме зар еттiм бе? Үндеме әлi. Бұдан зорғысын да көрсетемiн», – дегендей көңiлденген шыраймен Шынардың хатын ашамын...

	«Журналист ағай-ау, жақсы хабар айтып, соншама үмiттендiрiп қойып, үнсiз жатқаныңыз қалай?» – деп басталыпты қыз хаты.

	«Бейнебiр мен есiмi жоқ кiсiдей қарай гөр сөз саптауын. Әкем қойған Қайсар атымды атасаң, болмаса алматылық құрбым десең – тiлiң жетпей ме?..»

	Хаттың одан кейiнгi сөзi де мен күткендей болмады. Ешқандай жалыну жоқ. Не қылсаңыз да бiрдеме жасаңыз деген тілек те байқалмайды. Қайта айтыңыз, сөз бастаған өзiңiз, бұдан әрi зарықтырмай, асыл жеңгемiздiң үй тұрағын хабарлаңыз... дегендей талап қоюмен аяқтапты ерке қыз хатын.

	Бұған не дейсiң? Жеңгесi демекшi, онда-мұнда жүрiп, Аққыз Сырымбетқызын бiржола ұмытып кетiппiн ғой. Мен де қызықпын. Станислав Ерковскийдiң хаттарын сол кiсi болмаса табар ма едiм? Ендеше, мына қылығыма жол болсын? Шынтастың поляк досының мағлұматы мол естелiгi жайында үнсiз қалуым жөн бiлгендiкке жата ма?

	Рас, әуелгiде естелiк хаттың мазмұнын толық бiлiп алайын, сонсоң жолықсам да кеш болмас деп ойладым. Оны қазақшалау бұлайша ұзаққа созыларын кiм бiлген?

	Сөйтсе де ештен кеш жақсы. Ертең-ақ, қызметтен соң ол кiсiге барып қайтуға болады. Әмбе Шынар сынды сұлу қайынсiңлiсi бар екенiн хабарлап, үй тұрағын беруге де рұқсат сұрауым қажет...

	Осындай тоқтамға келiп, ұйқыға бас қоямын.

	Ертеңiнде бiрақ бұл ойымнан бас тартуға тура келедi. Өйткені жұмыс аяғында Қасымтай аға маған жымия қарап: «Сені жеңгең іздеген...» – деген-дi.





	Жетiншi хат



	«Сүйiктiм Ядивига!

	Мен уәдемде тұра алмадым. Неге дерiң бар, ауру адамның қолын бөгейтiн себептер көп қой, қызым...

	Ертеңгiлiкте қалалық басқармаға бардым. Өзiм жұмыс iстеген жер астындағы зауыт жайында мәлiмдеме жасамақ болғамын. Мен оларға «бiздiң қаладан пойызбен жүргенде үш сағаттық жерде, орман iшiнде шағын көл бар, көл астында немiстердiң құпия өндірісі болған» деймiн. Тас қамаудағы сол зауытта екi жыл жұмыс iстегенiмдi айтамын. Ал олар менiң ақыл-есiмнiң дұрыс-бұрыстығын тексермек болды. Ызаланбай көр осыдан соң? Қалайша қапа болмайсың! Дау жоқ, мен сырқат адаммын. Сау адам нанғысыз сандырақ сөз айтайын. Әйтсе де соны тексеру үшiн менiң көзiмше дәрiгер шақырту жан қинау емес пе, қызым-ау?

	Келдi бiр мезгiлде шақырған дәрiгерi. Мейлiнше сабырлы болуға тырысып, жер астындағы құпияөндіріс туралыәңгiмемдi қайталаймын. Одан әрi өзiмiздiң ортамызда болған кеңестер елiнiң тұтқыны жайында айта бастап едiм, психиатр сөзiмдi бөлiп:

	– Бестi беске қосқанда неше болады? Әуелi соны айтыңызшы, – дегенi.

	Осындай қатыгездiк қой менiң жүйкемдi құртатын. Шыдай алмадым. Атып тұрып:

	– Сенбейсiңдермемаған?!– депайғайкөтергенiмесiмде. Әрине, құдай сабыр берiп, дұрыс жауап айтсам – ештеңе де болмас едi.

	Қайтейiн, оған төзiм жетпедi. Бұдан арғысын бiлмеймiн. Есiмдi жисам, өз үйiмдегi өлең төсегiмде жатырмын...

	Содан берi жетi күн өттi. Сырқатым меңдеп әлсiреп қалсам керек. Ештеңе жазғым келмедi. Сенiң қайырымды әжең Регина шешей де, қызым сен де, осы үйге келiп-кетiп жүрген жанның бәрi де маған бiржосын состия қарайтын сияқты. Ей, Ядзячка, жан-жүйесi ауру адамның өмiр сүруi қандай қиын екенiн бiлсең еттi! Сезiнсең едi соны сен!

	Мiне, өзiмдi-өзiм тағы да қинап, саған арнаған хатымды қайыра бастап отырмын. Бәрi де бiр сен үшiн, Ядивига. Құдай маған соны аяқтауға қуат берсе екен?!»



	* * *



	«...Ол адам бiзге кейiн қосылды. Екi эсэс жендетi айдап келдi де, есiктен берi итерiп жiберiп, шығып кеттi. Бейтаныс жан жарыққа тура қарай алмай, жарадан сау жерi жоқ күс-күс алақанымен көзiн қалқалап, табалдырық алдында мелшиген күйде тұрып қалды.

	Бiзде де үн жоқ, тым-тырыс отырмыз.

	Байғұс тұтқын бiр-екi адым алға аттады. Сол аяғынан сылтып басады екен. Тегi, жаралы болар, сол жақ өкшесi жерге тигенде, ернi iшiне қарай жымқырылып кетедi, соған да жаны қиналып ауырсынғандай.

	Тағы бiр-екi адым алға жүре түстi де, кенет ол ышқынған айғаймен тас еденге күрс құлады. Екi аттап қасына жеттiм. Басқа мұңлықтар да апыл-ғұпыл жүгiрiп келiп, бiрi аяғынан, бiрi қолтығынан көтерiп, тақтай нардың үстiне жатқыздық. Есiнен танып қалыпты. Тамырын ұстағандар тынысы бар дестi.

	Адам баласы итжанды деген сөз рас, тегiнде, сәулешiм. Сол мезеттегi оның түрiн көрсең? Шешiндiрiп қарасақ, құдай көрсетпесiн, таңба түспеген жерi жоқ. Сол жақ аяғының өкшесi күп боп iрiңдеп тұр, сол жерге iстiк сұғып қинаған тәрiздi, орнындағы жара күлтеленiп, жарылуға шақ қалған. Тiзесiне дейiнгi терiсi сылынып қалыпты. Оның да бiр жерi iрiң, бiр жерi қызыл ет боп сидиып тұр. Жон арқасы да жара. Көзiнiң алды тарам-тарам көк терi, жазатайым қол тигiзсең, жыртылып кететiн сияқты. Тырнаққа iлiнер етi жоқ қушиған жағы ұсқынсыз қаңқа дерсiң, бет бейнесiнiң көрнектi мүшесi – қоңқайған мұрны ғана.

	Бiраздан соң ол көзiн ашты. Қолын ербеңдетiп, бiзден әлдене сұрады. Ештеңе ұқпадық, түсiнiксiз бiр сөздi екi-үш мәрте қайталағандай болды. Славян жұртының тiлiне ұқсамайды, мен өзiм ешқашанда естiмеген бейтаныс сөздер. Кезерген ернiн жұтына жалап, аузын ашады.

	Түсiне қойдым, әлсiреген адамға сусыннан өзге не керек? Су әкеп бердiм. Қылқылдата жұтты да, iле-шала ұйықтап қалды. Ғажап жайт: байғұс тұтқын тез оңалды. Әлде жастығы себеп болды, бәлкiм, денсаулығының мықтылығы? Қалайда он шақты күннен соң өз бетiмен жүруге жарайтын халге келдi. Немiстерге бұдан артық не керек? Iле-ақ жұмысқа қосты. Ол да мен сияқты электрик екен. Бастапқыда екеумiз бiрге болдық. Жұмыс белгiлi: станоктар жөндеймiз; құлаш-құлаш кабель тартамыз; үзiлгендi жалғаймыз; әредiк бүтiндi үземiз; кейде соның сәтi келмейдi. Байқаймын, жаңа танысым бүлдiру жөнiнен менен кем түсер емес. Көзiм тайса-ақ жұмыс iстеген боп қолын жыбырлатады да бос отырады. Қолына түскен гайка мен болттың бұрандасы да оп-оңай бұзылып қалады. Жұмыс iстеуге қажеттi әбзелдiң түр-түрiн жоқ етуге де сондай шебер. Түрiне қарасаң – балғадай шымыр, шиыршық атқан жас жiгiт, ал жұмыс iстегенде қолынан түк келмейтiн болжыр. Желкемiзде қаруын кезенiп қандай сұсты эсэс тұрмасын асықпайды, кабель орамасын баппен тарқата бередi. Көбiнесе оны терiс тарқатып, қайта орап, қайта жазып бос әуреге түсетiнiн қайтесiң...

	Мен бәрiн де көрiп жүрем. Сеземiн iшiмнен. Сыр тартқым келедi. Астыртын жұмысқа қосып, ортамызға алсақ деп те ойлаймын. Әйтсе де, Ядзячка, сақтық керек. Қатал өмiр ақжүрек әкеңдi көп нәрсеге үйреткен. Өзiм деп сенгенiнiң көбi тақыр жерге отырғызып опық жегiзген. Сондықтан қаншама пейiлiм бұрып тұрса да, бейтаныс серiгiме сырымды ашпадым.

	Сөйтiп, екiұдай ойда жүргенде тұтқындарды түп-түгел құрта жаздаған төтенше бір оқиғаға тап болдық.

	Үлкен станоктардың бiрiнде деталь жонылып жатқан. Қандай механизмге қажеттi тетiк екенiн бiлмесек те, өтемөте маңызды тапсырма екенi анық. Өйткенi соны жонуды тұтқындарға бермедi. Станокке немiс мастерiнiң өзi тұрды. Мен сол күнi кезекшi электрик едiм. Тетiк жонылмақ сом темiрдi ұршыққа орнатып болған соң әлгi сойқан менi қасына шақырып, ток жүйесiнiң қалыпты iстеуiн қадағалауды қатты тапсырды. Әмiр берiлген соң орындау керек. Бақылап тұрмын: нағыз шебер, қимылына көз iлеспейдi; болат жаңқалар ширатыла үйiрiлiп, гу-гу түсiп жатыр; тетiктiң күрделi нобайы көз алдымда айқындала бастады. Немiс маманы станокты тоқтатып, тетiкке өлшеу жүргiздi. Сонсоң маған қарап қолын көтердi. Онысы – «сақ бол, ең жауапты сәт» дегенi. Станок қайтадан зырылдай жөнелдi. Шебер үйреншiктi қимылмен жонғышты алға итердi. Оң қолы жонғыш тегершiкте...

	Менде зәре жоқ. Әдейiлеп тапсырған соң әлденеден ши шықса – қып-қызыл пәлеге шырмалдым деп бiл. Әйтсе де қас дұшпанға деген өшпендiлiктен қарайған жүрегiм мынаның соншама әскездiкпен шұқшиған iсiне бiр нәрсе кереғар тұрып бүлiнсе ғой деп те тiлеймiн. Жасаған ием соған жәрдем ет деп, iшiмнен жалбарынамын! О, тоба! Құдай тағала сол тiлегiмдi қабыл алса керек... Станокшы немiс кенет безгегi ұстаған адамдай қалшқалш етiп, кейiн қарай ытқып шықты.

	– Жылдамдық... жылдамдықты кiм бәсеңдеткен?.. Кiм?! – деп безек қағып, цехтан шыға жөнелдi.

	Түкке түсiнсем бұйырмасын. Қарсыдағы аспаптар шкаласына жалт қараймын. Бәрi де бәз-баяғы қалпында. Әне, вольтметр тiлi... Одан жоғарырақ ток күшiн көрсететiн шкала... Ол да ток мөлшерiнiң қалыпты екенiн әйгiлеп тұр.

	Әлден соң бiр топ солдат пен цех бастығын ертiп, әлгi нағылет қайта келдi. Барлық станоктар тоқтатылды. Тұтқын атаулы қақшиып тұрмыз. Қыбыр етуге рұқсат жоқ. Мастер станокқа қайта тұрды. Цех бастығы жүргiзуге бұйырды.

	Тым-тырыс тосып тұрмыз. Желкемiзде – эсэс солдаттары. Жонғыш станоктың гуiлi қайыра естiлдi. Жонғыштың металға тиген ысылы, сом темiрдiң бетiнен жаңқа сыдыра бастағанын ап-анық көрiп тұрмыз. Қалайда станокта ақау жоқ, ток желiсi бiрқалыпты істеп тұр.

	Кенет гуiл әлденеге қақалғандай бәсеңсігенін аңғарып, панельге қараймын. Цех бастығы да сол сәтте «Тоқтат!» – деп екiлене айғай салды. О, тоба! Ток күшiн көрсететiн амперметр тiлi төмен қарай сылқ түстi де, iле-шала қайта көтерiлдi. Жонғыштың жүрiстен танып, тетiктi бiркелкi жону ритмi бұзылды. Ол ендi – брак.

	«Ендi қайтер екен?» деп үнсiз мелшиiп тұрмыз...

	Бәрiмiздi ортадағы ашық жерге жинады. Штыктарын кезенген солдаттар алды-артымызда қаптап тұр. Цех бастығы офицерге әлдененi зiркiлдеп айтып жатыр. Не дегенiн толық естiмесем де, бiлiп тұрмын: бәр-бәрi зиянкес, бiрiн қалдырмай, атыптастаукерек... Қайтемiзендi? Жер астындағызынданнан тiрi шығу жоқ екен бiзге, ендеше несiне арамтер боп қайғырамыз. Өлiмнiң бүгiн келгенi, иә соның ертеңге дейiн созылғаны – бiз үшiн бәрiбiр.

	Кенет ту сыртымнан:

	– Шульц мырза, рұқсат етiңiзшi, – деген дауыс саңқ еттi. Артыма қарағанда бiр-ақ бiлдiм. Кiм дейсiң ғой, қызым? Өзiм-

	нiң электрик серiгiм. Акцентпен сөйлесе де немiсшесi көп-көрiм екен. Әрiптесiм топтан бөлiнiп алға шықты.

	– Не айтпақсың, нағылет азиат? – деп цех бастығы оған жақындай түстi. Былғары қолғабын да киiп алды. «Қап, сорың құрғыр-ай, – деймiн iшiмнен. – Тiлiң қышып шықтың ба мына фашист дүлейдiң алдына?..»

	– Шульц мырза, бұл кiнаратқа бiздiң ешқандай қатысымыз жоқ. Гәп басқада...

	Оны адам деп Шульц мырза тiл қатқан жоқ. Жағасынан қос қолдап ұстаған қалпында цехтан сүйрей жөнелдi. Дел-сал күйде қала бердiк. Әрiптесiмiз сол кеткеннен қайтып оралмады. Өлi-тiрiсiн де бiлгемiз жоқ. Әйтеуiр, ұшты-күйлi жоқ болды.

	«Жалғыз өзiн өлiмге байлап бердi-ау, сабазым» дегендей дүдәмал ой көкейде қалды...»



	III

	Гүлжан жеңгей екеумiз бiрнеше кеш сарыла отырып, сегiзiншi, тоғызыншы хаттарды оқып шықтық. Амал не, қанша iздесек те бұл хаттардан мәлiмсiз азиат тұтқынның iзiн кезiктiре алмадық. Ол туралы бiр ауыз сөз жоқ. Оның есесiне поляк досымыз өздерiнiң астыртын әрекеттерi жайлы, жер астындағы мекендерi туралы шама-шарқынша тәптiштей жазып, бiрталай мағлұмат берiптi. Бәрiн бiрдей бажайлап, баяндап толық келтiрудiң қажетi болмас. Сөйтсе де рет саны бойынша оныншы хаттан шағын үзiндi оқығаныңды, оқырман, жөн деп білдім.

	«...Қаншама зиянкестiк әрекет жасасақ та, қызым, сол iсiмiздi қанағат еткемiз жоқ. Өйткенi солар жөндем қастандық болатын. Түпкiлiктi мақсат жер астындағы зауыттың күлталқанын шығарып, бостандыққа шығу – арман қалпында қала берген-дi. Соны қалайша жүзеге асыруға болатынын бiлген жоқпыз.

	Бiрде ток жүйесiн әдейi бүлдiрiп, соны жөндеудi сылтауратып күзет жасағы жататын казармаға да бардық. Үш есiк, үшеуiнде де күзет бар. Ең соңғы есiк мыс шинмен қапталған. Демек, оған да ток жүргiзiлген. Сiрә, эсэс қосыны бiзден ғана емес, өз солдаттарынан да қауiптенетiн сияқты.

	Иә, Ядивига, жағдайымыз қиын екенiн сонда бiлдiк, тас зынданнан тiрi шығу мүмкiндiгi тiптi жоқ. Дегенмен үмiтiмiздi үзгемiз жоқ. Iзденiстi тоқтатпадық... Сөйтiп жүрiп тағы бiр құпия есiктi таптық. Алайда соның алдындағы мыс шиннен құрылған торға жақындау – өзiңдi оққа байлап берумен бiрдей әрекет.

	Бiр күнi соның полюсын тексеру қажет болды. Оны орындауға мастер менi жұмсады. Әрине, тексерудi бiршама ұзаққа создым. Қолым шинде, көзiм тас қабырғада. Сұмдықты көрдiм, жан балам. Бiр жарым метрдей бетон қабырға, одан әрi қарыстай металл қабат, одан соң тағы бетон құймасы... Апырау, бұл не ғажап деймiн? Металл қабатты да анық көрдiм. Сыпыра сом қорғасын. Сонда бұл не үшiн?..

	Қорғасын құймасын көрген соң-ақ зәрем ұшты. Көңiлде күдiк пайда болды. Сол деймiн, бiрақ сенгiм келмейдi. Болмаса игi, қателессем екен деп те тiлеймiн. Бiрақ көргенiм көзiмдi шұқығандай. Нағыз сол, соның өзi деп сендiргендей. Сөйтсек, бiлмей жүрiппiз. Бiздiң астымызда тағы бiр қабат бар екен. Онда ерекше өнiм шығаратын құпия өндiрiс болса керек. Оның ерекшелiгi сонша, байқайсың ба, қызым, фашистердiң қаншама бөгет, кедергiлер ойлап тауып, сол жетi қат жер астына жасырғанын. Үстiңгi, яғни бiз тұратын қабатта авиация моторларының бөлшектерiн дайындайды. Ал оның астына тағы бiр зауыт орнатады. Оған қатынайтын жолды қорғасынмен қаптап, құпияда ұстайды...

	Менiң инженерлiк бiлiмiмнiң қандай жағдайда әжетке асқанын ұқтың ба, Ядзячка?..»



	Бұл тұжырымды қалай түсiнемiз, оқушым? Қу жаны түршiге жазуына қарағанда хат иесi өзгеше бiр құпияны өз ақылымен біліп, сүйiктi қызына соны дабырайтып естiртуге батылы жетпей, кiбiртiктеп отырғаны анық.

	Сонсоң ба, мен ендi келесi хаттың аударылуын асыға күттiм. Күрмеуiн тарқатуға бiз талап қылған жұмбақ хикаяттың шешуi сонда тұрғандай көрiндi маған.





Сырымда сыр көп




	I

	Келесі хат та үмiтiмдi ақтамады. Жеті қат жер астындағы құпия өндірістің сыры ашылмады. Жұмбақ азиаттан да ха бар жоқ. Станислав Ерковскийдің сүйікті перзентіне жолдаған кезекті көкірек сыры, iшiн жеген мұңы. Осыдан соң бiртүрлi жақын көрiп, әрбiр хатын асыға оқып жүрген Ерковский марқұмға өкпелегендей, көңiлiмде бiр салқындық пайда болды. Адам мiнезi құбылмалы, тегiнде. Кейде болмашы нәрсеге мәз боласың. Кейде зәредей шаруадан көңiлiң сабынша бұзылады...

	Қысқасы, Гүлжан жеңгейге де, өзiме де демалыс жариялап, оңаша болуды қаладым. Сондағы әрекетiм – үстелден бас алмай төгiлте жазу. Қаншаға созылары беймәлім. Таза қағазға көшiрiлiп, әзiр болғанының өзi – жүз парақ. Алғашқысын очерк деп атап едiм. Ал мынаны не дерiмдi өзiм де бiлмеймiн. Деректі хикаят, әлде роман сияқты үлкен атаулардың бiрiне балап, дербес айдар тағуға батылым жетпедi. Екi жастың тым болмаса бiреуiн толық жасағам жоқ, баспасөз саласындағы жылға толмайтын тәжiрибемдi де ойға алсам – көңiлiм кәдiмгiдей жүдеп қалады, мына жазып жүргенiм де – баланың ермегiндей әншейiн бiрдеме сияқтанады.

	Көңiл – қорқақ, қол – батыр. Жазғанымнан бiрдеме шығарына сенбесем де, қол тоқтамайды. Не шықса да бiржола бiтiруге бекiндiм. Сонсоң Сәттаровқа көрсетермiн. Қасымтай ағай да оқыр. Пiкiрлерiн айтар. Талқыға салар, жөн көрсе, газетке басар. Осы бiр далбаса ой көңiлге демеу.

	Бұл шақ астана аспанының қыс қыспағына iлiккен кезi. Алғашқы күндерi үрдiс жауған үлпек қар таптаурын болып жатып қалған-ды. Аяғы оның қызыл шұнақ аязға ұласты. Алматы әуесiндегi қашаннан мол ылғал аяз күшейген соң бетке жабысып, ең әуелi құлақты құрсалап, шым-шым қаритын болды. Мұншама өтiмдi болар ма! Торала кепке пана болар емес. Шекеме тартсам желкеме жетпейдi. Қос құлақ қосыла шымшылағанда бiрiне қолымды басып, бiрiне қалпағымды қисайтам. Саусақтарым шымырлай бастаса, қолымды жұп-жұқа плащтың қалтасына тығамын. Сол-ақ екен, жарғақ құлақ қайта шымшылайды. Ұшына ине сұққандай солқылдай жөнеледi. Тар балақ, қысқа шалбар да сәнқойдың киiмi болып шықты. Бiр күн аяз қысса, өзi де пана iздегендей сираққа желiмдей жабыса түседi.

	Сонымен, не керек, кенет түскен аяз да бұл жұмысты өндiрте iстеуiме септiгiн тигiздi. Ешқайда қыдыруға мұрша жоқ, құлық та жоқ. Кеңсеге дiрдек қағып жүгiре басып жетем де, қайтарда да солай ентiгумен пәтер үйiме келемiн. Үйдегi мезі ермек оқырманға мәлiм...

	Әрине, үнемi тапжылмай отырып, жаза бермейсiң. Кей сәт бұрынғы жазғандарыңды оқып, алды-артыңды шоласың, өзiңненөзiң есеп аласың. Сондай тексерiс үстiнде мен өзiм үшiн жаңалық ашқандай болдым: бақсам, жазбаларымда оқушыны ынтықтыру жағы басым екен де, хикаятқа себеп болған оқиғаның ғылыми түсiндiрмесi жоқтың қасы. Зерделеп ойласам, бұл да кездейсоқ емес, түсiнiктi жаңылысу. Шынын айтқанда, өзiм де бұл туралы ештеңе бiлмеймiн. Бiлмеген соң тәптiштеп оны қалай жазасың? Ойлап-ойлап, ақыры мен: «Бүйтуге болмайды, қалайда оның ғылыми түсiндiрмесiн бiлуiм керек» деген тұжырымға келдiм де. жазбаларымды құшақтап, профессор Кармановтың алдынан бiрақ шықтым.

	Кирилл Андреевичпен кездесу мен үшiн әрқашанда қызық.

	– Ә, бәрекелдi! Жақсы келдiң қиял қуған жас журналист, – деп жайраңдай қарсы алды, – Іздетпей өзiң келгенiң жақсы болды, бiр сөгiстен құтылдың.

	– Менi не үшiн iздемек болдыңыз?..

	– Иә, iздеуге себеп туды, – Кирилл Андреевич алдындағы қоңырау түймесiн екi-үш мәрте басып-басып қалды. – Қазiр маған бiр топ жiгiттер келедi, менiң көмекшiлерiм. Сен олармен жақынырақ таныс, бiлдiң бе, өзiң шұғылданып жүрген iзденiстiң мән-жайы туралы әңгімелейсің. Иә, сөйтесің. Тегiнде, бұдан ешқандай зиян көрмейсiң.





	Кенет есiк айқара ашылып, кабинетке бiр топ жiгiттер кiрiп келдi.

	– Бұлар – өзiң iздеп жүрген Шыңғыстың, иә, иә, дәл соның жолын қуып зерттеу жүргiзетiн жастар.

	Елең еттi көңiлiм. Қандай жақсы сөз! «Шыңғыстың жолын қуып». Демек, оған сенетiн жалғыз мен ғана емес...

	– Мынау, дәу қара – Сырым Болатұлы, – деп таныстырды Кирилл Андреевич ұзын бойлы, иықты, шот маңдай, қайыстай қара жiгiттi нұсқап, – менiң шәкiртiм, ғылым кандидаты. Мұндай бiлгiр электриктi, көгершiнiм, Алматыдан қолыңа шам алып iздесең де таппайсың...

	Ғалым жiгiт жымиып төмен қарады.

	– Басқалары – Сырым Болатұлының көмекшiлерi, энергетика факультетiнiң студенттерi. Қане, фамилияларыңды өздерiң айтыңдар...

	– Сағат Бейсенов.

	– Жеңiс Әбеуов.

	– Жомарт Қамбаров.

	Бәрi де көкөрім жас жiгiттер. Қайсының болсын жасы жиырмадан артық емес. Студенттерше ықшам киiнген, бәр-бәрі қобыратып шаш өсірген. Сол кездегі сәнқойлық рәсім. Қалауынша ескі-құсқыны киіп, сақал-шаштарын ұзартып, жұрттан дараланып жүру, бұтына жабыстыра джинси шалбар кию – жаппай тараған уақыт. Оларды жұрт «стиляга» («әсемпаз мүскіндер») деп мысқылдайтын-ды. Сол әуесқойлықты тек қауым тежей алмады...

	– Сен неғып тұрсың, айт жөнiңдi, – дедi профессор шүңiрек көз, бокс үлгiсiмен шаш қойған, аласа жiгiтке қарап.

	– Игорь Карманов, – дедi сасқалақтаған бозбала.

	Профессорға жалт қараппын. Ұқсайтын сияқты. Қоңқиған танауы, шығыңқы ұрт етi, тiптi қалқиғандау үлкен құлағы да Кирилл Андреевичтен аумаған.

	– Неменеге ожыраясың, – деп кеңкiлдей күлдi профессор. – Ұқсаймамаған?.. Қателескенжоқсың. Менiңнемерем. Қыздарым байға тиген соң балалы-шағалы боп, үй күзетiп қалды. Екi ұлым да электрик болмады. Бiреуi тарихшы, бiреуi тiл маманы. Фу, соларды да мамандық деп... Бәрi де менiң электрiмсiз күн көре алмайды. Солай ма, Игорек? Әкеңнен сен ақылдысың. Ол сөз қуып кеттi. Ал сен техника құдiретi электричествоға құлаш ұрдың. Жарайсың, Игорек!

	Кармановтың зертханасынан қас қарая қайттым. Әңгiме мiз жарасып ұзақ отырып қалғанымды аңғармаппын. Көлемi бiрталай деңгейге жеткен қолжазбамды жас ғалым Болатовқа тапсырдым. Қуана алды, тез оқып хабарласуға уәде еттi.



	II

	Арада үш күн өткен жоқ. Сырым Болатұлы редакцияға телефон соғып:

	– Қайсар дос, уақытың болса жолығайық. Өзiңмен сұхбат құруға құштармын, – десін.

	Кiмдi болсын көбiне ниет бiрлiгi жақындастырады. Сырым екеумiздiң достығымыз Шыңғыс-Шынтас хикаятындағы жұмбақ сырды бiлуге ынтығудан туды.

	– Мен бұл мәселеге бұрыннан құмар адаммын. Тiптi мектепте оқыған шағымнан. Сiздiң ақпарыңызды тыңдаған соң, әлде Кирилл Андреевичтiң де әсерi болды ма, қалайда бұрынғыдан да ынтам ауып, керемет қызығып отырмын.

	Бұл оның маған айтар ұзақ сонар әңгiмесiнiң басы екен.

	– Бiздiң үйде аузы құлыпталмайтын бiр ғана тартпа болатын, – дедi ол жымиып, – онда әкемнiң құрал-сайманы – балға, шеге, қашау, болт, гайкалар, тағы басқа толып жатқан мүлiктер сақталатын. Рас, еркiме салса, аузында құлып тұратын басқа тартпаларды жиiрек ашуға құмар едiм. Олардан өйткенi кепкен жүзiм, өрiк, жаңғақ сияқты тәттiлердi табуға, ең құрығанда бал сауыттың түбiн жалауға болатын. Алайда олар үнемi жабық тұрады. Сонсоң ба, маған ерiксiзден-ерiксiз кiлттелмейтiн тартпаның қазынасын ақтаруға тура келедi. Әлi есiмде, құртақандай кiшкене кезiм. Бiр күнi тартпадан бұрын-соңды көзiме түспеген, порымы сақина тәрiздi темiр тауып алдым. Бiр бүйiрiнен екi сым шығып тұр екен. Менiң сол кездегi әдетiм: «бүтiндi – қирату, тұрғанды – құлату». Шеге мен қашаудың көмегiмен қызметi мәлiмсiз заттың «iшек-қарны» ақтарылды. Сөйтсем, оның iшiнде шумақ-шумақ сымнан өзге мәндi ештеңе жоқ екен. Бiр-бiрiне жабыстырмай, ара-арасын қалың қағазбен орап қойыпты...

	– Ойыншық трансформатор екен, – деп Сырым әңгiмесiн жалғай түседi. – Мұны айтып отырғаным – электр тогымен алғаш рет iстес болуым сол балалық шақтың ермегімен басталды. Ал ендi трансформатор орамының қызметiне келейiк... Жалпыға мәлiм түсiнiк бойынша, электр тогы бiр жерден екiншi жерге тек қана сым бойымен, яғни өткiзгiш арқылы жеткiзiледi. Трансформатор құрылысы болса, бұған мүлдем қайшы: изолентамен қапталған бiр орамнан ток екiншi орамға ешқандай сымсыз өтедi. Рас, екi орамның арасы қашық емес, көп болса – иненiң көзiндей ғана. Осы аралықты қалайша алыстатуға болады? Айталық, бiрнеше метрге, әлде бiрнеше шақырымға. Бұл жұмбақты бiлу, түсiнiп отырған боларсыз, электр энергиясын сымсыз тасымалдау деген сөз. Менiң ұғуымша, сiздiң Шыңғыс, иә Шынтас Досжанов осы гәптi ұтымды шешкен...

	– Менiң емес, бiздiң деңiз.

	– Келістім! – дедi Сырым Болатұлы, – аңыз десек те мен өзiм сол адамның аса күрделi техникалық жұмбақтың кiлтипанын тапқанына кәмiл сенемiн.

	– Сенсеңiз, – деймiн сөзiн бөлiп, – Шыңғыс бұл iстi қалай шештi? Дәлiрек айтқанда, қандай жолмен шешуi мүмкiн?

	– Қалай шешуi мүмкiн?.. Иә... Мен бұл туралы көп ойландым. Шынымды айтсам, осы мәселеде бiрталай қайшылықтар бар, бәлкiм, сыры мәлiмсiз құпия болғандықтан оның бүге-шiгесiн жете бiлмейміз, әлде сiздiң баяндауыңыздың шалағай жерлерi бар. Мен соның дұрыс-бұрысын әзiрше талдамай, көкейiмдегi түйiндi айтайын. Электр энергиясын сымсыз қалай тасымалдауға болады? Бұл туралы бүгiнгi ғылым мен техника не дейдi? Мұны жүзеге асырудың қандай жолдары бар?



	* * *



	– Жер жүзiне тiршiлiк нұрын сеуiп, қалың орман, асқар тауларға, шалқар көл, айдын теңiзге, жайқалған жасыл өсiмдiктерге, көк еркесi – құстарға, су серкесi – балыққа, жер қожасы – адамға, күллi жан-жануарға өмiр берiп, сән-сәулет, мол дәулетке кенелтiп тұрған дүниеде бiр күш бар. Ол күш – Күн. Ол нұр – Күн сәулесi. Сәуленiң шалқар да өлшеусiз мол толқыны да сонда. Бұл – дүниедегi бiрiншi толқын. Табиғаттың адам қызметiне жеккен, төлеусiз сый еткен толқыны.

	Күн Жердi ақ сәулеге орайды, Жердiң түссiз, түпсiз кеңiстiгi ауаны қоса қамтиды. Жердегi тiршiлiкпен бiрге ауада одан да зор, одан да жылдам мәңгі қозғалыс жүредi. Оны адамдар жел дейдi. Желдiң өзi әрқилы. Мысалы, оның баяу, қаттысы бар. Құйын, боран, дауыл дегендей... Осының бәрiнiң ғылым тiлiндегi атауы бiреу-ақ. Ауа қозғалысы. Бұл да толқын. Ауа толқыны. Дүниедегi екiншi толқын.

	Күн сәулесi Жердi жарықтандырады, ауаны суша сапырылыстырып, бейберекет қозғайды. Ауа одан қызады, тым күшейсе, жаздың келгені. Ұста дүкенiнде қызған темiрдiң табы қол созымнан бет шарпиды. От жағылса, қызған пештiң көрiнбейтiн қызуы үйдi жылытады. Металл қорытатын пештердiң бет қаратпас күштi жалыны көк темiрдi судай ағызады. Осының бәрi де жылу әсерi. Дүниедегi үшiншi толқын – жылу атты кереметтiң әрекетi. Жаңбыр жауғанда ойпаң жерге су iркiлмей ме? Өзен тасығанда жағада ойдым-ойдым кiшкене көлшiктер түзiледі. Жар үстінде тұрып тас лақтырсаң, су бетiне жан бiтiп, есепсiз дөңгелек сызықтар бiрiн-бiрi қуалай бастайды. «Май жалатып» тас артынан тас атып, су бетiн сансыз белбеу, сансыз сызықтармен шимайлайтын балаң шақтың ермегi есiңiзде ме? Немесе күштi дауыл тұрғанда теңiз үстiнде көтерiлетiн үйдей-үйдей атжал толқындарды көз алдыңа келтіріңіз. Осының бәрiнiң атауы – су толқыны. Дүниедегi төртiншi толқын, табиғаттың бiр-бiрiне байланысты күштерi тудырған, заңды қозғалыстардан жаралған толқынның бiрi – осы.

	Күнi-түнi репродуктордан алуан-алуан күй төгiлiп, ән шырқалып, неше алуан әуендер тамылжып тұрады. Жер шарының түкпiр-түкпiрiнен самбырлаған, тоқсан тоғыз елдiң тiлiмен дабырлаған адам үнi де тынбайды. Бұл болса радиотолқындардың қызметi. Адам баласының өз қолымен жасап, шартарапқа таратқан өнерiнен туған жасанды толқын. Басқа толқындарға қарағанда ешқандай кiнараты жоқ, қашық-жақынды елемейтiн, дауыл-боранды, суық-жылыны, кiреуке тұманды бөгет деп бiлмейтiн еңбеккер – бесiншi толқын осы. Бұл жас толқын. Бiрақ оның болашағы үлкен. Он тоғызыншы ғасырдың аяқ шенiнде өмiрге келген электромагнит өрiсi бүгiнде дүние назарын өзiне тәуелді етіп алды: жылдам хабар беретiн де, қажет десеңiз, дидарыңызды көрсетiп алыспен жүздестiретiн де – осы толқындардың қарекетi...

	Ғылым өрiстеп, бiлiм деңгейi өскен сайын адамның табиғаттан алатын сыбағасы көбейе бермек. Кеше ғана ол меңгерген толқын саны бесеу едi. Бүгiн сол алтауға жетiп отыр. Алтыншы толқын – гравитация. Аспанға лақтырылған тас шырқай көтерiлiп барып жерге түседi. Немесе адам баласының жерде нық басып жүруiн, аңның жүгiруi мен құстың ұшуын алайық. Болмаса өмiр кiндiгi – Күндi айналған тоғыз планетаның, иә кәдiмгi Жердiң ешқандай тiреу, сүйеусiз әлемнiң түпсiз бiр кеңiстiгiне құлап кетпей Күн өрiсiнде шыр айналуын қалай түсінеміз? Осыларды ұстап тұрған қандай күш? Ол – гравитация, тартылыс әсерi. Бүгiнгi iлiм сол тартылыс – гравитациялық толқынның әсерiмен жүзеге асады деп түсiндiредi.

	– Мiне, бұл дүниедегi алтыншы толқын, – дейдi де, Сырым Болатұлы ештеңе ұқтың ба дегендей бетiме тесiле қарайды.

	– Ал сонда? – деймiн мен де оған үмiттене қарап.

	– Ендi ше?... Мен бiлсем, адамзат қауымы жетiншi толқын құпиясын ашып отыр. Анығырақ айтқанда, жетiншi толқынды қолдан жасап отыр. Шыңғыстың, иә Шынтас Досжановтың құпия әрекетiн мен бұдан өзгеге жори алмаймын. Иә, достым, жұмбақ жерлесіміз өнерiне техникалық түсiндiрме сұрасаң – айтарым осы. Ол дүниеге энерготолқын атты жаңа термин әкелiп отыр. Рас-ау, сымсыз электр қуатын қалай тасымалдауға болады? Тек қана ауа арқылы. Яғни толқын қызметiн пайдаланып. Демек, Шыңғыс өнерпаз электр қуатын толқынға айналдырып ауаға таратудың, сонсоң оны қайтадан бiр нүктеге шоғырлап әжетіне жаратудың оңтайлы жолын тапқан, оның орасан күштi кескiш қаруының құпиясы осында.

	Бақсам, Сырым досымда айтар сыр көп. Қазір де ол Шын тас иә Шыңғыстың құпия әрекетiн өзінше талдап, техникалық тұрғыдан ежіктеп түсiндiруде. Сірә, өзiнiң де қиял-арманын қосаметкей сөз етіп, энергия әлемiндегi құпиялар туралы сыр шертедi. Аңдауымша, өзi де, қасындағы көмекшiлерi де осы iске жан-тәнiмен берiлген. Қызықты қараңыз, арнайы зерттеу тобын құрыпты.

	– Әуелгi зерттеудi техникалық әдебиеттен бастадық, – дейдi Сырым Болатов мен үшiн тағы бiр тың әңгiмеге бет бұрып, – сөйткенiмiз оңды болды. Бiрталай қызғылықты мағлұматтарға жолықтық. Мына бiр сөздерге құлақ салыңызшы: «Ұлы жаңалықтар туар кезең тақау: телеграф хабарлары бiрiн-бiрi бөгемей, жер бетiнiң кез келген нүктесiне жеткiзiлетiн болады; адам даусын қаз қалпында, өзiндiк тембрiмен мұхиттың ту арғы бетiнен айна-қатесiз естисiз; құзар биiктен құлаған судың жойқын қуатын бiз жарық пен жылу, қозғалыс алу үшiн пайдаланып, оны өзiнен мыңдаған шақырым жыраққа – теңiз бен құрлықта, тiптi аспан көгiне де қызметiмiзге жегемiз; осылайша молшылық мезгiлi, қиял атаулының түгел жүзеге асатын сәт сағаты туады...» Бұл сөздердiң иесi кiм? Қашан жазылған? Бас қатырмаңыз, достым. Таба алмайсыз. Автордың өзi де, кiтабы да баяғыда ұмыт болған. Бiздей кәсiби мамандар болмаса, көпшiлiк жұрт естiмеген есiм, оқымаған сөз. Ең ғажабы, осы сөздер радио өмiрге келмей тұрғанда, электр тогы ғалымдардың шеберханаларынан он қадам ұзап шықпаған уақытта жазылған. Ғажап көрегендiк!? Бәлкiм, әлдебiр қиялшыл жазушының шығармасынан алынған үзiндi дерсiз? Жоқ. Мұны Николе Тесла атты өнерпаз ХІХ ғасырдың аяқ кезiнде жазған. Ол өтемөте дарынды адам болған. Атақты Эдисонның қарамағында, одан соң асқан бiлiмпаз Георг Вестингауздың шеберханасын да жұмыс iстеп, кәсіби өнерiн шыңдап, арнайы бiлiм алған. Жоғарыдағы таңғаларлық тамаша лебiзбен ол электричество жайлы жазған кiтабын аяқтаған. «Энергияны қашыққа сымсыз беру – әлемдi бiрыңғай бiтiмге келтiру» деген атпен ол арнаулы манифест те басып шығарған. Тесла өнерпаз тек қана құрғақ қиялмен шұғылданбаған, бiлегiн сыбанып, өз әлiнше зерттеу де жүргiзген. Мәселен, оның кiтабын оқыған миллионер Пирпойнт Морган электр қуатын сымсыз жеткiзуге тәжiрибе жасау үшiн оған қомақты қаражат берген. Николе Тесла соған мақтаулы Американың Род-Айленд қаласында зәулiм биiк мұнара тұрғыза бастапты. Сөйтiп, энергияны толқынмен таратуға әрекет жасаған. Нәтижесi бiрақ мардымды болмаған... Жә, мен сiзге бұдан ондаған жылдар бұрын әр елде жүргiзiлген тәжiрибе нәтижелерiн тiзiп, өнертапқыштар ойлап шығарған әбзелдердi санамай-ақ, қол жеткен нақтылы iстi айтайын...

	1943 жылдың шiлде айының тымық кешiнде Мәскеудегі ғылыми-зерттеу институтының ауласында бiр автомобиль баяу жылжып келе жатты. Оның үстiнде мыс пластинкадан оралған үлкен катушка бар едi, ал бензин құйылатын бак мүлдем бос болатын. Бұл не керемет? Жанармайсыз жұмыс iстеген қандай двигатель? Автомобильге электромотор орнатылған-ды. Түсiнiктi. Ал электр қуатын двигатель қайдан алған? Троллейбус, трамвайлар төбесiндегi аспалы сымдар тiптi де көрiнбейдi. Бұл керемет инженер Георгий Бабаттың өнерiмен тұңғыш рет өмiрге келген, энергияны сымсыз қабылдау арқылы қозғалысқа түскен жаңа автомобиль едi. Қандайда бiр өткiзгiш арқылы жиiлiгi жоғары ток жiберiлсе, кеңiстiкке электромагниттi толқындар тарайтыны ежелден мәлiм. Бар қиындық – толқынды қайтадан қабылдауда. Инженер Бабат осы қиындықты тапқырлықпен жеңген. Рас, оның қолы жеткен қашықтығы сол кезде аса мардымды емес – небәрi жарты метр. Бiрақ өндiрiс қажетiн өтеу үшiн осының өзi-ақ жеткiлiктi болатын. 1958 жылдан берi Украинадағы «Кантарная» шахтасында сымсыз транспорт жұмыс iстеп келедi; шахтаның еденiнен жыра қазылып, кабель тартылады; оның бетiне бетон тақта жабылған, яғни ток жүретiн сыммен жанасатын тура мүмкiндiк жоқ. Кабельге жиiлiгi жоғары ток жiберiлдi-ақ, электровоздар ерсiлi-қарсылы жүре бастайды. Әдеттегiдей ұшқын ату, жарқыл мүлдем жоқ. Мiне, бұл – электр қуатын аз қашыққа болса да сымсыз пайдаланудың мысалы. Игi iстiң ешқашанда тоқтамайтынын, үнемi алға қарай өрiстей беретiнiн, сiрә, бұл жерде қайталаудың қажетi болмас?! Иә, қажетi жоқ. Болашаққа сенейiк. Бiз болып, сiз болып, бүкiл адамзат болып, бұл мәселенi де күндердiң күнiнде шешуiмiз хақ.

	– Сонымен қандай тоқтамға келдiк? Шыңғыс-Шынтас құпиясының сыры не? – деймiн әңгiменiң тоқетерiн тағы бiр пысықтап алғым келiп.

	– Не болсын? Токты толқынмен тасымалдады дегенге тоқтаған жөн. Ал қалай тасымалдады? Соншама таңғажайып керемет iстер жасауға Шынтас замандасымыз қалайша жеттi? Мұны мен айта алмаймын. Оны айту үшiн көп iздену керек, достым.

	Уақыт. Соның сәт сағатын күткен жалғыз мен бе?! Амал қанша? Күтесiң, Қайсар. Жетерсiң, жетпессiң. Әзiрге сенiң сыбағаңа тигенi – күту және iздеу...





Қауiптi саяхат




	Аяздың зәрi қайтып, жайма-шуақ жылы күндер астана аспанына қайта оралды. Шатырлар төбесiне жиналған қар ендi төменге жылысып, көшелер де маңдайдан бiлiнген тердей әр жерiнен жiпси бастады. Кiсi көп жүретiн жерлерден қыс көрпесi алғашқы күнi-ақ қауырт ерiп кеткен.

	Оңаша отырып жұмыс iстеу қандай жақсы. Ешкiм бөгет жасамайды. Сөз түйдегi менi жаз, менi жаз дегендей құйыла бередi. Барыңды салып, емiн-еркiн сiлтейсiң. Жазған сайын ойың кеңейiп, дүние шiркiн түрлене түскендей болады.

	Осылайша мерейiм өсiп шалқып отырғанымда кеңсенiң көнелеу есiгi сықыр ете түстi де, сирек тiстерiн ақсита күлiп, Қасымтай ағай кiрiп келдi.

	– Сәлем, сәлем, бауырым! Қане, берi шық та билеп жiбер, – дейдi Құралаев қолымды босатпай жiңiшке саусақтарымды сындырардай тiптi.

	– Саусағым... саусағым керек, ағатай! – Әрi күле, әрi қысылғаннан көзiмнен жас аға жалынамын.

	– Ә, солай ма, бауырым. Дұрыс айтасың, саусағың сенiң жазуға керек, жазуға!..

	Құралаев қарқылдай күледi. Мен болсам күлмеудiң ретiн таппай, өтiрiк-шыны аралас жымиған боламын.

	– Сенiң саусағың, бауырым-ау, саған ғана емес, маған да керек боп тұр.

	«Әрине, – деймiн iшiмнен, – мәндi бiрдемеге жұмсарда өстiп құрғақ жоралғы жасаудың қажетi не екен? Не болса да бипаздамай айта бермейсiз бе?..»

	Құралаев былғары портфелiн ашады да, үлкен буманы алдыма қояды. Өзiме таныс қағаздарды, Станислав Ерковскийдiң хаттарын көремiн.

	Әуелi ұп-ұсақ әрiптер көзiме оттай басылады. «Он үшiншi хат» деген сояудай iрi жазу сол кезде шалынады көзiме. Одан әрi Ядивига есiмi, мейiрлене, емiрене тебiренген әкенiң сағыныш сөздерi. Көз жүгiрте оқып шығам. Бұлар маған бұрыннан таныс. Ерковский әрбiр хатын осылайша үзiлдiре, үзiктiре бастайды.

	– Жеңгеңнiң көңiлi түстi бiлем, сенi күтпей-ақ аударып тастады. Шыдамады-ау деймiн, сiрә. Мен де оқыдым. Бауырым, ғажап дүние! Жо-жоқ, хаттың жазылуын айтпаймын. Хаттағы адам тағдырын, сенiң Шыңғысыңның қилы тағдырын айтам. Бауырым, сен ғажап тағдырға кез бопсың. Шын айтам, саусағың аманда жаз осыны. Басқаны қой, тек осымен ғана шұғылдан, – дейдi де, Қасымтай ағай алдымда жатқан, шала бiткен мақаланы өз қолына алады, – түсiндiң бе, мен сенен осыны ғана сұраймын...



	Он үшiншi хаттан үзiндi



	«...Ядивига, бұрынғы бiр хатымда өзiңе ашық жаза алмаған сұмдық оқиға туралы әңгiмелеудi жөн деп білдiм. Анығында, сенiң нәзiк жаныңды күйкi хабармен жаралағым келмеп еді. Ал қазiр соның бекерлiгiне тәнтi болып отырмын. Жақсы iстi бағалай бiлу үшiн, жаным, жаманды да сезiну керек деген тоқтамға келдiм.

	Сорлы әкең ілгеріде өзiңе сипаттап жазған жасырын есiктегi ток жүретiн шиндердi тексеруге барды. Мыс шиндердiң бетiн тазалап сүртiп, тотыққан жерiн арнайы қағазбен ысқылап қойып, төменге қарап отырмын. Түпсiз бiрдеме. Тастай қапқараңғы. Тереңдiгi қанша, iшiне қалай түсу керек? Сатымен, әлде лифт арқылы?

	Шиннiңенiқарыстайжалпақекен, ұзындығы бес-алты метрдей. Әрi бiреу емес, бiрнешеу. Мұның бәрiн тазалап, тотығынан арылтқанша талай уақыт керек. Әмбе бұл – қауiптi жұмыс. Үстiңгi шин жүйеден ағытылғанда, астыңғысынан жоғары кернеулi ток жүрiп тұрады. Астына ауысқанда ток үстiндегiге берiледi. Мүлт кетсең – мүрдем кеткенiң. Әр минутың қатер. Сондықтан да бөгде нәрсеге алаңдамай, берiле iстейсiң. Әмбе соған шеберлiкпен қоса бiлiктiлiк те қажет.

	Бiр сәтте табан астымнан әлдене тырс еттi. Жалт қарасам, аппақ бiрдеме астыңғы шинге жабысып тұр. Әлдене ирелең-ирелең етедi, мыс тақтаның бетiнен бiрдеме iздегендей. Алғашқыда шошып кетсем де сәлден соң көңiлiм орнына түстi. Демiмдi iшiме тартып, бақылай бастадым.

	Көрiп отырмын: ағараңдаған адам қолы. Жүзi көрiнбейдi. Өзi соншама ептi болса керек. Бiр қолы шинде, екiншi қолымен қараңғы түкпiрде бiрдеме iстеп тұр. Болар-болмас шыңылдаған металл сыңғыры, әлдебiр заттың шиқылдаған дыбысы сезiледi. Уақытты кiм санапты. Тегi, бес-он минуттай ғана мерзiм өттi-ау деймiн. Шиндегi адам қолы жым-жылас жоқ болды кенет. Қаншама тыңдасам да ештеңе ести алмадым. Тек әлдененiң зу ете түскенi анық. Оның өзiн бетiме соққан жел екпiнiнен ғана аңғардым.

	Қат-қабат өрiлген қалың шиндердiң тасасында тұрған менi ол көрген жоқ. Шаруасын тындырды да кете барды.

	Менiң орнымда болсаң, жан қызым, қайтер едiң? Көзiң көрген осы бiр жұмбақты шешпей тыншымас едiң-ау. Өмiрден көргенi көп әкең байғұс та бейғам қала алмады. Дереу астыңғы шинге жетiп, зер сала қараймын.

	О, керемет! Ғажап жағдаят! Сұмдық десем де рауа! Қырыққа келiп, өмiрдiң талай қырқасынын асқанда осындай кереметтi көрем деп ойлап па едiм? Жо-жоқ! Ешқашанда. Мендей саркiдiр маман, таңдаулы инженер, мақтаулы электрик бұл кереметке көзi көрмесе, бiреу-мiреу әңгiмелер болса, сенер ме едi? Жо-жоқ, ешқашанда иланбас едiм.

	Шинде ток жүрiп тұр. Сақтық жасап, алдын ала арнайы аспаппен тексергенiм абиұр болар ма? Әйтпесе Ядзячка, осы хатты өзiңе жазар ма едiм. Қайдағы! Сол сәтте-ақ қара тұлыпқа айналар едi бейнетқор әкең.

	Иә, солай, мыс шин кернеуде тұр. Оны токтан айыру менiң иелiгiмдегi iс емес. Оны басқару пультiнен немiстердiң өзi атқарады. Ал пультке олардан басқа адам кiре алмайды. Ендеше, мынау не? Ғажайып па? Әлдебiр сәуегейдiң әрекетi ме? Мүмкiн емес. Ондайға сенетiн ескi заман емес. Мезгiл басқа. Бiз жиырмасыншы ғасыр тұрғынымыз.

	Қалта фонарымды жарықтандырып, әлгiнде қол сүлбесiн көрген тұсқа бағыттаймын. Сары алтындай жалтыраған мыс шиндер, одан әрi бетон қабырға. Төменде түпсiз тұңғиық. Фонарь сәулесi мұндай тас қамаққа тым әлсiз жарық. Ештеңе де көре алмадым. Құпия, әлде тас кемердiң сыртында шығар? Бiлмедiм. Бәлкiм, ол шиннiң қабырғаға бекiтiлген қуысында болар? Онда екi пластинка қабаттасып тұр. Аржағында панель қорабы қарауытады. Онда ештеңе болуы мүмкiн емес. Өйткенi қорапқа сәл тиiссең-ақ, сирена айғай салады. Бiле тұра қандай есуас оған жақындамақ?

	Жә, олай болса, әлгi көргенiм не керемет? Бейтаныс адам шиндi жалаңаш қолмен уыстап ұстап тұрып не iстедi? Ток жүрiп тұрған шинге ол жалаңаш қолымен жақын жұғысуға қалайша батылы барды? Сөйте тұра қалайша аман қалды? Көргенiмдi iшiмде сақтай алмадым. Өз iшiмiздегi «Астыртын қарсылық» тобына мәлiм еттiм. Жолдастар бұл хабарымды қуана қарсы алды. Неге дейсiң бе? Астыңғы қабатпен байланыс жасаудың бiрден-бiр мүмкiншiлiгi осы сықылды боп көрiндi бiзге. Ақылдаса келе шин маңына мүмкiндiгiнше жиi барып, бақылау жасауды жөн көрдiк.

	Көп ұзамай беймәлiм адам тағы көрiндi. Көрген мен емес. Тағы да келiп жарым сағаттай болып, беймәлiм жұмыстар iстеп тайып тұрған.

	Өлiм болмаса, өмiр асықпайды ғой, Ядивига. Шыдамың жетiп күте бiлсең – кембағал уақыт бәрiн де өз орнына қояды. Ақырында бiз жоғарыдағы құпияны сәттi шештiк.

	Ол бұлай болды.

	Беймәлiм жанның жұмбақ әрекетiн бiрнеше рет астыртын бақылаудан соң оның бiзге ниеттес адам екенiне көзiмiз әбден жеттi. Сонсоң тәуекелге бел байлап, төрт тiлде (немiсше, французша, ағылшынша және орысша) бiр мазмұнды хат жазып, мыс шиннiң астына байлап қойдық. Жазғанымыз мына сөздер: «Беймәлiм дос! Сенiң жасырын әрекетiңдi бiз көптен берi бақылап жүрмiз. Түп мақсатың түсiнiктi, ризамыз. Бiрақ жалғыз адамның ештеңе бiтiре алмайтынын есiңнен шығарма! Көмектесуге әзiрмiз. Өзiңнiң ниеттестерiң».

	Күн есебiн тас қамауда жүргiзе алмағанымызды жаздым бiлем. Неше күн өткенiн бiлмеймiн. Әйтеуiр, бiршама мерзiмнен соң шиндi тазалауға барған бiр жолдас беймәлiм патриоттың мыс пластинканың астына байлап қойған жауап хатын алып келдi.

	Хат орыс тiлiнде жазылыпты: «Ниеттес болсаңдар – мына чертеждегi детальды дайындап берiңдер», – дептi. Бар болғаны сол. Демек, арандатудан сескенiп, аса сенбеген. Ал бiр ниетте екендiгiмiздi сендiру үшiн нақты iс керек.

	Сол себептi тапсырмасын бұлжытпай орындадық. Сұраған әбзелдерiн түгел жасап, шиннiң астына жасырып қойдық.

	Көп ұзамай есiмi беймәлiм патриоттан тағы да хат алдық. Ол хат та алғашқыдай қысқа: «Шиннiң тазаланатын мерзiмiн күту – ұзақ. Түнгi ауысымның аяқталар кезiнде, ширек сағатқа белгiлi жерден токты айырамын, байланыс үшiн сол сәттi пайдалануды ұсынамын», – дептi.

	Сөйтiп, астыңғы қабатпен байланыс тұрақты iске айналды. Тұрақты дегенде тапсырма бiр жақты, тек қана төменнен келедi, бiз – орындаушы. Ол әрдайым эскиз жолдайды. Ретiн келтiрiп, негiзгi жұмыстар арасында сұрағанын iстеп тастаймыз. Жонылуы күрделi болғанмен, алып жүруге жеңiл тетiктер көбi. Жаңылмасам, тапсырмасының денi винтовка гильзасынан үлкен емес-тi. Алайда бәрi сондай едi деп бекем сенiммен айта алмаймын. Өйткенi кейбiреуi менiң қолымнан өтсе, қайсыбiрi басқа жолдастардың қатысуымен орындалады. Ал бiз, астыртын жұмыстың шартына сәйкес, бiр-бiрiмiздiң атқарған iсiмiздi сұрамауға тырысатынбыз.

	Әлi есiмде, бiр жолы бiз оған: «Кiмсiң дос, төмендегi жұмыс туралы хабар күтемiз» деген жолдау хат жiбердiк. Бұған ол көпке дейiн жауап бермедi, тiптi елемегiсi келгендей, бiрақ эскиз жолдауын тоқтатқан жоқ. Бұл қылығы таңғаларлық едi.

	Қалайда, мiнезi – жұмбақ, әрекетi – құпия жан. Ұлты кiм? Кәсiбi не? Астыңғы қабатқа қалай тап болды? Онда не iстейдi? Толып жатқан эскиздердi бiзге не үшiн жолдады? Солардың бәрiн қайтпек? Алдағы күнге қандай ойы бар, не iстемек?..

	Көкейде сұрақ көп. Қайсыбiрiн айтайын. Және бұл сауалдар – бiр мен ғана емес, тұтқын қамытын киген бәрiмiздi мазалап, ұйқымызды төрт бөлiп жүрген жайттар. Қызым, сен де бұл кiм, неғылған жан деп шыдамсыздана күтiп отырған боларсың. Асықпа, Ядзя. Мен саған шыдай бiлсең, бәрiн де сәтi түскенде айтып беремiн».



	Он төртiншi хаттан үзiндi



	«...Беймәлiм жанның бiзге жiберген тағы бiр эскизiн қарап отырып, өзара аз-кем дауласып қалдық.

	– Құдай бiледi дейiн. Мынау нағыз минаның эскизi, – дедi бiр жолдас.

	– Сыртқы порымы ұқсағанымен құрылысы бөлек.

	– Тегi, қызметi өзгеше болар.

	– Иә, мына бiр ток ашқыш сияқты тетiкке таңым бар...

	Жұмбақ эскиздiң мәнiн айыра алмадық. Инженердiң тiлi сызба деп, Ядзя, бiр хатымда айтқанмын. Бұл қағида ақиқат болғанымен, жан балам, арнайы түсiндiрмесiз кейбiр сызбаны айырып оқу оңай емес. Алдымыздағы эскиз де сондай күрделiнiң бiрi. Әмбе бұл сол жарақтың толық кескінi емес, тетiктерiнiң эскизi. Ақыры, мәлiмсiздiкке төзе алмадық. Күдiк пе, құмарлық па? Бiр жолы: «Тапсырмаң әзiр, бiрақ жөнiңдi айтпасаң – берiлмейдi» деген үзiлдi-кесiлдi талапты төтесiнен қойдық.

	Көп күттiрмей жауап келдi. Не деген қатал, дәтi берiк адам! Сонда жазғаны мынау: «Антифашиспiн, астыңғы қабаттағы құпия зауытта iстеймiн. Мақсат – соны құртып, сiздермен бiрге бостандыққа шығу. Өзгесi кейiн...»

	Бұлт тарап, тұман сейiлдi. Жарық сәуле сияқтанып үмiт шоғы көңiлде ұялады. Түс көрсек, тек қана жер бетiн көретiн болдық. Несiн айтасың, көңiлiмiз марқайды. Мен сенi ойлаған едiм. Ылғи мамаң Катерина үшеуміз серуендеп жүретiнмiн түсiмде...»





	Он жетiншi хат



	«...Ендiгi әңгіменi жер астындағы тас зынданнан қалайша құтылған төтенше оқиғаларға арнаймын. Бiрде есiмi беймәлiм антифашистен тiлдей хат келдi.

	«Қажет десем – жан беруге әзiр екi адам керек. Екеуiнiң де немiсше таза сөйлеп және техникалық бiлiмi болса, тiптi жақсы. Өзге ниеттестер ұзақ саяхатқа сақадай әзiр тұрсын», – дептi.

	Жасырын топтың төтенше мәжiлiсiне жиналдық. Қатерлі сапарға тіленушілер аз болған жоқ. Ақылдаса келе бiрiне француз Жан Бушенi, екiншiсiне менi бекiттi.

	Сүйiктi қызым сенiмен, сүйiктi жарым Катеринамен iштей қоштасып, Буше екеумiз белгiсiз күрескер тағайындаған уақытта шиндер орналасқан ауызға бардық. Бағымызға қарай, ол көп күттiрмедi. Баяғыда өзiмдi шошытатын жалаңаш қол жылт етiп, бiр саусағын ербеңдеткендей болды. Сескенбей-ақ мыс шиндерге асыла кеттiк.

	Бейтаныс серiгiмiз мыс пластинканың бiр басы тiрелген қорапты ашып, әлдебiр ораулы тетiктердi қолымызға ұстатты. Iле-шала бiр нәрсе зырқ еткендей болды да, төмен қарай зулай жөнелдiк. Бақсам аядай ғана тор iшiнде отырмыз. Көзге түрткiсiз қараңғы. Қайда келдiк, алда не күтiп тұр? Бейхабармыз. Беймәлiм досымызда үн жоқ. Бiзге соны түсiндiрудi қажетсінбегентәрiздi. Өзiмiзсұрауғакөңiлболғанменбатылдық жетер емес. Соғыс жағдайында, әсiресе астыртын жұмыста еркiн кетуге жол жоқ, бұйрыққа бойсұну ғана болады, Ядзячка.

	Лифт тоқтасымен бастаушымыз екеумiздiң қолымызды қысып, аялдай тұрыңдар дегендей белгi бердi де, әлдеқайда кетiп қалды. Жарығы күңгiрт әлдебiр тас қуыста тосып тұрмыз.





	Тұтқын болғалы нендей сұмдыққа ұрынбады дейсiң сорлы әкең. Бәрiне де төзiп, мойнымен көтеруге етi әбден үйренген кезім. Мiне, тағы да үн-түнсiз тосып тұрмын. Алдымда не бар? Бақытым ба, сорым ба? Ойланғам жоқ. Қайта әлденеге ширыққандай, әлдебiр қуанышты асыға күтудемiн.

	Кенет есiк сықыр ете түстi де, әлдекiмнiң қолы шынтағыма тидi.

	– Кеттiк, тек менiң iзiммен ғана жүрiңiздер!..

	Немiсше сөйледi. Акцентi бар. Даусы жуандау. Таныс дауыс сияқты. Апыр-ау, бұл кiм болды екен? Қайдан естiдiм?...

	Ядивига! Несiне өтiрiк айтайын. Қаншама ойлансам да даусынаноны таниалмадым. Соңынан қалмайiлесiпкелемiн. Менiң соңымда Жан Буше. Табан астымыз анық көрiнбейдi. Сөйтсе де сезiп келемiн: фашистер әдейi ойластырған бұл қақпанды – екi жағы терең ор, ортада бiр кiсi әрең сыйғандай тар көпiр...

	Бiр сәтте қарсы алдымыздан есiк ашылды. Алакөлеңке бөлмеге ендiк.

	– Бiр ғана шартым бар сiздерге, – дедi бастаушымыз сыбырлай сөйлеп, – жұмыс қауiптi болғанмен онша қиын емес. Ал соның сәтi түспесе, өмiрмен қоштасуға тура келедi.

	– Бұл жайында келiскенбiз, – дедi Жан мен үшiн де жауап берiп.

	Шынында да, қызым, сол сәтте менiң өлiм туралы ойлауға мұршам болған жоқ. Таныс үн, таныс тұрпат. Қайта-қайта қадала қараймын. Бастаушымыздың бет-жүзi анық көрiнбедi. Үстiнде ақ халат, басында ақ қалпақ, көзiнде қара көзiлдiрiк. Бәлкiм, сол әйнегi құрғыр көлегейлеп те тұрған шығар. Қалайда, мен оны тани алмадым.

	– Пан Ерковский, сiз менiмен барасыз, – дегенде ол сiлейiп тұрып қалыппын, танысқан жоқ едiк, фамилиямды қайдан бiлдi? – Ал, Буше жолдас, сiз келесi бөлмеде қаласыз. Бұйрық: тiрi жанды бөлмеге кiргiзбеу, келгенi болса, мүрдемге жөнелтесiз. Ал кеттiк, құдай тағала жолымызды оңғарсын!..

	Екi-үш қадам аттаған соң жарығы самаладай бөлмеге тап болдық. Шағын зал сияқты. Ешқандай мүлiк жоқ. Жалғыз орындық ортада тұр. Бастаушымыз есiк қайырылысынан бiр буманы суырып алды да, Жанның алдына тастай бердi.

	– Мынаны тез киiп, қарауылға тұрыңыз! Ал мына құтыдағы – цианды калий. Бiр минутқа дем алмауға шыдайсыз ба?.. Шыдау керек! Болмаса, өзiңiз мерт боласыз. Әрi мүдделi iстi бүлдiресiз. Ескертемiн, оқ шығарып, қатты дабыстауға қақыңыз жоқ. Есiңiзде болсын, үстiге шығатын ауыз – тек қана осы жерде. Бүгiнгi пароль: «Зииг». Ұмытпаңыз, «Зииг».

	Бушедегiзаттардыбөлiпалып, залданшықтық. Келесiөткел тар коридор екен. Ұзыннан жарыстыра екi қатар жалаңаш сым тартыпты да, арасынан бiр-ақ кiсi сиярлық жол қалдырған. Түсiнiктi жайт: мұндағы сым да токқа қосылған...

	Аман-есен одан да әрi өттiк. Келесi өткел маған бұдан да қатерлi көрiндi. Өйткенi менiң үстiмде тұтқын киiмi, мойным да тұтқындық номер. Ал бөлменiң қақ ортасындағы нардың үстiнде жайымен папирос сорып, немiс офицерi отыр. Оның аржағында тағы бiреу терiс қараған күйiнде ұзынынан сiлейiп жатыр.

	Бастаушым офицерге жетiп барды да, таза орыс тiлiнде:

	– Тиыштық па? – дедi.

	Ядивига, есiңде ме, алғашқы хаттарымның бiрiнде мен саған Ресейге техникалық көмек беруге барып, Оралда зауыт салуға қатысқаным жайында әңгiмелегенiм. Сонда болған үш жылда қарап жүрдi деймiсiң, аз-маз орыс тiлiн меңгергемін. Және Гитлердiң маған сыйлаған «бақыты» арқасында, лагерьде де орыс азаматтарымен бiрге болдым. Бұл да менiң орыс тiлiне бiршама тiл ұстартуыма себеп болды. Ендi мынандай қысылтаяң шақта, өзiме етене боп кеткен орыс сөзiн естуiм маған жай түскендей әсер еттi. Қуанарымды да, қорқарымды да бiлмедiм. Қадам басқан сайын бiр құпия...

	– Тиыштық, – дедi анау орнынан атып тұрып, – тек унтер-офицер мырза мына бiр сұйықты байқамай иiскеймiн деп «ұйықтап» қалғаны...

	Ол да немiс офицерiнiң кейпiнде тұрғанмен, таза орыс тiлiнде тiл қатты.

	Аузым аңқайып ашылып кетсе керек. Таңдану әсерi де.

	– Байқа, пан Ерковский, аузыңа шыбын кiрiп кетпесiн, – дедi әлгi «офицер» маған күлiмсiрей қарап. Өзi сондай көңiлдi, қутыңқутың етедi.

	Тани кеттiм. Баяғыда өзiмiз өлiге жорып қойған, үштi-күйлi жоғалып кететiн Иван Прутков. Еңгезердей құжбан денелi Иванның өзi. Құшақтаса кеттiк.

	– Уақыт аз, – дедi бастаушы кенет, – пан Ерковский, киiмiңiздi ауыстырыңыз, түсiнiсiп тұруға жағдай жоқ.

	Иваннан құшағымды жазып, мас кiсiдей теңселген қалпымда бастаушыма қараймын. Кiмдi көрдiң дейсiң ғой, қызым? Кiмдi? Авариядан соң Шульц мырза алдына сап айдап әкететiн азиатты. Шалажансар келгенде өзiм бiрiншi боп қолтығынан демеп, су iшкiзген Чингиздi (Пан Ерковскийдiң естелiгiнде солай аталған) көрдiм, жаным...»



	Зарыға күткен бостандық



	Он сегiзiншi хат



	«...»Ұйықтап» жатқан офицердiң киiмi маған тидi. Өзi нардың астына түсiрiлдi.

	«Жол болсын» айтып, Иван ауызда қалды. Чингиз – тұтқын да, мен – «айдаушы». Былайша айтқанда, қасынан екi елi қалмай, әр қадамын аңдып жүретiн бақылаушымын. Бұрынғы қарауылын қай тесiкке тығып кеткенiн құдай бiлсiн, тәптiштеп сұрауға мұрша да болмады.

	Сұраса, парольдi айтпақшымыз. Бiрақ жарылқаушы құдай жолымызды оңдағанда ешкiм бөгеген жоқ. Соңында «СС» формасын киген «сенiмдi» офицер айдаушысы бар ақ халатты тұтқынға мұндағылырдың көзi үйренсе керек, сiрә.

	Бiр мезетте зертхана болар деп шамаладым, кең де жарығы мол залға тап болдық. Айнала толған шынылы шкаф. Сөрелерiнде әр түрлi шыны құтылар, фарфор тегештер самсап тұр. Залдың ортасында никельденген жалтыр пресс, қызметi маған мәлiмсiз басқа да механизмдер. Әр үстелде бiрнеше адам жұмыс iстеп отыр, бәрiнiң үстiнде қардай ақ халат.

	Чингиз залдың төрiне қарай жүрдi. Нақ төрде, бiрден көзге байқала қоймайтын қабырға түстес есiк бар екен. Қоңырау түймесiн басты да бастаушым iшке кiрдi. Мен есiк аузында қалдым.

	Екi минуттай ғана уақыт өттi. Есiк ашылып, Чингиз басын берi сұғып, залдағы мамандарға естiрте:

	– Сiздi полковник шақырады, – дедi.

	Сөйтсем, есiк бiреу емес, екеу екен. Екеуiнiң арасы бiр кiсi әрең сыйғандай бос кеңiстiк. Мен кiрсем, Чингиз екi аралықта бұғынып тұр.

	– Азғана аялдайық, ауа жаңарсын... тс...

	Көп тұруға мұрша бар ма, бiраздан соң кабинетке кiрдiк. Еңгезердей зор денелi полковник жұмсақ кресло үстiнде ұйықтаған кiсiдей мүлгiп кетiптi. Чингиздiң iсi екенiн бiле қойдым. Есiктi iштен кiлттедi де, Чингиз маған қарап:

	– Пан Ерковский, мына сейфтiң iшiнде осы зауыттың жобасы болуға тиіс. Қайткен күнде соны ашуға әрекет жасап көрiңiз. Сейфтiң бiз бiлмейтiн сигнализацияда екенiн ұмытпаңыз. Ал мен кеттiм, – дедi де, полковниктiң табан астынан әлдененi сырт еткiздi.

	Мен жалт қарағанша еденнен тақта тас көтерiлдi де, оның астынан кiсi бойындай контейнер шыға келдi.

	– Мынау сiзге сыйлық, – деп ол қолыма балалардың ойыншық добындай резина түтiктi ұстата салды, – сәтсiздiкке ұрынсаңыз, түтiктi емесiз. Түсiнiктi болар, мұндағы «дәрi» – цианды калий...

	Чингиз төменге түсiп кеттi. Едендегi плита сырт етiп орнына қайта түстi. Мен де дереу жұмысқа кiрiстiм. Қатерлi сәттегi тапқырлығым үшiн, Ядзячка, мақтансам да болар едi. Бiрақ соның маған керегi не. Инженер атым бар, аз-кем тәжiрибем болатын әрi ұшқыр ойлап, тез iстеуге әдеттенген маманмын. Кiлтипанын тауып, сигнал жүйесiн токтан айырдым да, сейфті аштым. Әрине, әскез Чингиздiң бұл операцияны күн iлгерi егжей-тегжейлі ойластырғанын бiлiп тұрмын. Шын-ау, өзiң ойлашы. Оның бiзге берген тапсырмаларында сейф ашқыш әр түрлi саймандар да бар екен ғой. Әмбе соны Жан Буше емес, менiң қалтама салып берiптi. Ендi бiлдiң бе, перiштем. Қандай тапқырлық! Әмбе бәрiн бiр өзi ойластырған және сырын шашпас үшiн үлкен сақтықпен жасаған.

	Бiрақ, қайтейiн, еңбегiм еш болды. Сейфтен зауыттың жоба-

	сын таба алмадым. Бәлкім, басқа жерге көшiрген. Әлде әдейi көз бояу үшiн жасалған жасанды қақпан?..

	Бұл екi ортада Чингиз де қайтып оралды.

	– Жол болмады, – дедi ол қатты қамыққан қату жүзбен. Сонсоң әлдене есiне түскендей кенет қолын сiлкiп, – Алай да бiз тағы бiр жолын iздеп көремiз... Қайтсек те күлiн көкке ұшырамыз бұл қабаттағы қатерлi сойқанның!..





	Мен де өз сәтсiздiгiмдi айттым. Чингиз жалт қарады. Сенбегендей. Ернi де «Рас па?» деп күбiрлегендей... Алайда тез ширап:

	– Жарар, кетелiк. Залдан өтерде қолыңыздағыны себе кетiңiз, – деп есiктi ашты.

	Ол тұтқын кейпiне кiрдi, мен баяғы айдаушы. Резина допты жең ұшыма тығып кабинеттен бiрге шықтық. Чингиздiң әмiрiн бұлжытпай орындағанымды тәптiштеп жазбай-ақ қояйын, жан балам.

	Дәлізде Чингиз маған бұрылып:

	– Қалды ма, әлi?... Өте жақсы, – деп алақанымен аузы-мұрнын басып тұрып, есiктi сәл ашты да, қолма-қол жаба қойды, – Дұрыс-ақ! Немiс химиктерiнiң таңдаулы тобын шығынға жөнелттiк. Иманы сәлемат болғай!

	Есiк саңылауынан мен жантүршігерлік көрiнiстi байқадым: әлгiнде ғана жұмыс iстеп тұрған ақ халатты мамандар еденде түгел сұлап қалыпты... Коридорды өрлей жүрдiк. Сәлден соң тағы бiр залға ендiк. Мұндағы мүлiк – алғашқыдай шыны аспаптар емес, ылғи металл құрамалары.

	– Мұнда да химиктер жұмыс iстейдi. Және ең мықтылары. Соларды құрта алсақ, шаруаның бiткенi. Менен сiз сенiмдiсiз. Жедел қимылдаңыз, – деп сыбыр еттi де, серiгiм батыл адымдап төрге өрледi.

	Кiрiп барсақ, ақ халатты төрт адам микроскоп алдында отыр. Ендi бiреуi есiк жақтағы тақта қасында түрегеп тұр. Қолында бор. Әлдеқандай бiр есеп жүргiзiп тұрған сияқты. Қара тақта бетiндегi химиялық формулалар көзiме оттай басылды. Иә, қызым, бiр кезде мен де өстiп тақта алдында тұрушы ем. Қайтерсiң, уақыт басқа...

	Микроскоп жанындағылар жалт қарады бiзге.

	– Отто фон Зульке мырза, мен сiзге келдiм. Қараңызшы, мына құтыдағыны, анада өзiңiз сұраған ерітiндi, – деп Чингиз оған жақындай түстi.

	Мен тақтадағы жалғызға қарай ойыстым. Өйткенi кiре бергенде-ақ серiгiм маған иегiн көтере соны меңзеген.

	– Оһо, хораша азиат, – деп тарамыс денелi ұзын бойлы немiс орнынан атып тұрды. Оның орысшасы бiрақ «жақсыдан» әрi аспады, келесi сөзiн немiсше айтты: – сен, тегiнде, жақсы химиксiң. Мен оны анада дұрыс айтқам. Физиктерге бекер кеттiң, бекер... Дұрыс айтам ба, доктор Зиверс?

	Онысы жуантық, кесiлген ағаштай домаланған химик екен, әріптесінің сөзiн қошаметтеп кеңкiлдей күлдi. Iле бәрi ұзын немiстiң үстелiне жиналып, Чингиз ұсынған қара сауытты орталарына алды. Арық немiс құтыны шайқап-шайқап жiберiп, құтының қақпағын ашты. Сонсоң микроскоптың айнасына бiрер тамшы тамызып окулярға үңiлдi... Бiздiң кiсi де сол кезде бейнебiр суағары қышыған кiсiдей қос қолдап, жоталы мұрнын қапсыра қысқан бетiнде шегiне берген-дi. Күткендей-ақ үстел басындағы төртеу жалп ете түстi. Қолымдағы доптың бүйiрiн мен де қысып қалдым. Циан тұзының күштi ерітiндiсi қойсын ба, тақтадағы докторды да қас қаққанша гранит еденге алып ұрды...

	Бұл сәтте бiз сыртқа шығып үлгергенбiз. Газ сорғыштың қосулы тұрғаны септiгiн тигiздi. Сәлден соң қайта кiрдiк кабинетке. «Ұйқыға» кеткен ғалымдарға қарауға мұрша болған жоқ. Жанталасқан әрекеттемiз. Бағана қалтаға, қойнықонышымызға сықаған заттарды таратып жатырмыз. Бұлар үлкендiгi гильзадай миналар едi. Бiреуiн оттегi баллонына байлап өзiмiзбен ала шықтық.

	– Ендi, – дедi Чингиз коридорға шыққан соң, – бiр-ақ жұмыс қалды. Ол – астыңғы қабатқа жету. Әлгiнде мен оған кiре алмадым. Ал кiрмей, мына «сыйлықты» сонда жеткiзбей болмайды. Әйтпесе неше айдан бергi жұмысымыздың құны бес тиынға айналады... Мұны ендi сiз орындайсыз, пан Ерковский. Ана қабырғадағы телефон трубкасын көтерiңiз де, жауап берген кезекшiге доктор Отто фон Зульке атынан төменге оттегi баллонын дереу жеткiзудi бұйырыңыз.

	Солдаттар казармасы, сiрә, жақын болса керек, әлде оны автомат көмекшiлердiң қызметi жақын етiп тұр ма, әйтеуiр, үш минут өткен жоқ, әскери екi адам жетiп келдi. Сөйтiп, бұл iстiң де сәтi түстi. Қымбат «сыйлық» төменге кеттi. Бiз болсақ шығар ауызға беттедiк.

	Есiк жаққа жаутаңдай қарап Жан мен Иван да әупiрiмдеп әрең тұр екен. Оларға Чингиз дес бермедi бiрақ.

	– Келдi ме ешкiм, тез баяндаңыз?

	– Тiрi жан көрмедiк.

	– Дұрыс екен. Кеттiк онда!

	Тағы да қараңғы коридор арқылы торға келдiк. Зу етiп үстiге көтерiлейiк. Мiне, бұрыннан таныс мыс шиндер. Чингиз панельдi ашты да, әлдеқандай бiр металл құрамаларды алып, бiзге бере бастады. Бiрталай дүние. Не зат екенiн бiлмедiм. Кейбiрiнiң сырт порымы трансформаторға ұқсаған. Әр түрлi катушкалар, ұсақ пружиналар, гайкаларда есеп жоқ. Көлем, салмағы да едәуiр.

	– Ал, белгi берiңiздер.

	Iле-ақ қоқыс таситын жәшiктi сүйретiп екi жолдас жетiп келдi. Жақын маңда бiздi тосып қарауылдап жүрген ғой. Чингиз бен Иван жәшiктiң iшiне түстi. Қораптан алған жаңағы құрамаларды сонда салдық. Бетiне тақтай жауып, оның үстiне қоқыс төгiп сүйрете жөнелдiк.

	Алғашқы күзетшiден аман өттiк. Жан Буше бес-алты қадам алдыда. Бiреу-мiреу кезiксе, тамағын кенеп жөтеледi. Қарсы алған екi жолдас жәшiктi сүйретiп келедi. Мен де оларға көмектескен болып қатарласа жүрiп отырдым. Оң қолым бос. Онда өзiңе мәлiм резина түтiк.

	Аман-есен казармаға жеттiк. Рас, өзiмiз жататын камераның аузындағы күзетшi солдатты дыбысын шығармай шығынға жiберуге тура келдi. «Жәшiктi кiргiзуге болмайды, iшiнде не бар?» – деп байланыса кеткенi. Қайтейiк, сазайын тарт ты...»



	Он тоғызыншы хат



	«...Мiне, Ядзя, хикаятымның соңына жеттiм. Арманым осы едi. Үлгерем бе, аяқтай алмай, iшiмде кете ме деп қамыққан едiм. Бақытты екенмiн. Бәр-бәрiн саған егжей-тегжей айтып бердiм. Мiнекей, ендi ең соңғы хатымды жазып отырмын. Мұнда мен саған тас қамаудан қалай құтылғанымды айтып беремiн. Сонымен өзiңе арнаған шерлi әңгiмем тәмам болады, сәулешiм...

	Иә, содан күзетшiнi жайғаған соң камераға кiрдiк. Чингиз бен Иванды жәшiктен шығарып алып, жөн сұрауға ыңғайланып бетiне қараймыз.

	– Бұл жұмысқа кiм қатысты, кiмдер қолғабыс еттi, түгел ме осында? – дедi Чингиз iле-шала, – түсiндiрiп жатуға уақыт тар. Бiз астыда ойлағаннан көбiрек бөгелдiк, енді барынша асығыс қимылдауға тиiспiз. Үстiдегiлер құлақтанбай тұрып, тезiрек кету керек, достар!..

	– Сөз-ақ! Онда не тұрыс? Шығар ауыздағы казармаға шабуыл жасалық.

	– Жоқ, болмайды. Сiз айтқан – шығар ауыз емес, ол басқа мақсат үшiн жасалған тоннель. Мәселе тас зынданның жобасында қалып отыр. Оны иемдену операциясы сәтсiздiкке ұшырады. Қателесiппiн. Жоба ойлаған жерiмде болмады.

	Астыртын топтың ресми басшысы шыққан тегi оралдық жұмыскер, соғыстың алғашқы күндерiнде тұтқын болған Михаил Алексеевич Числов есiмдi мосқал адам едi. Не себептен оны өзiмiзге басшы сайлағанымыз есiмде жоқ, қалайда бұл турасында қателеспегенiмiздi әрқашанда мақтанышпен айта аламын. Ол байыппен қимылдайтын, қулығы да дұшпаннан кем түспес әрi адамдарды қабiлетiне орай пайдалана бiлетiн ақылды жетекшi болды.

	Чингиздiң сөзiнен соң Михаил Алексеевич бiздiң әр түрлi пiкiр айтып, өзара дабырласқан айғай-шуымызға тыйым салды да, былай дедi:

	– Ендi ширек сағаттан соң бәрiмiз де қолға түседi екенбiз, олай болса, аянудың жөнi жоқ. Бiрiншi кезiккен офицердi осында сүйреп әкеп, шығар ауызды бiлу керек...

	– Дұрыс, солай iстеңiз, – дедi Чингиз.

	Iле-шала бiр топ адам «тiл» алуға аттанды. Бiразы қал ған тұтқындарды жинауға. Ал Чингиз менi қолғабыс етуге шақырып, өзiмен бiрге жеткiзiлген қызметi бiзге мәлiмсiз аспапты құрастыруға кiрiстi. Алайда бес-он минут өткен жоқ, коридор жақтан кенет шу шықты. Тасыр-тұсыр атылған мылтық даусы да естiлдi. Сөйткенше маңдайы қан-жоса болған цех бастығы Шульц мырзаны сүйреп, бiздiң азаматтар да жеттi.

	Есiктi жалма-жан жауып алдық. Қос ашпалы, екеуi де сом темiрден соғылған ауыр есiк анау-мынауға көнбейтiн мық ты қалқан. Ал iштегiсi арнайы кескiшпен тiлмесе, ешбiр бұрауға иiлмейтiн, үзiлмейтiн шен темiрден жасалған. Немiс мамандарының мұндай жұмысқа соншама әскез болатынын, сiрә, ежiктеп айтудың қажетi қанша?!

	Шульц мырза ырс-ырс етiп алқынып жатыр. Бiздiң кiсiлердiң қолыбатып кетсе керек. Әлде зәресi ұшқанба, суыққатоңғандай қалш-қалш етедi.

	– Тұтқындар түгел ме? – деп сұрады Чингиз.

	– Цехтағылар осында. Ал басқа казармадағылар үлгере алмады.

	– Өкiнiштi! – Чингиз санын соқты, – үлгермедiк. Сезiп қойды.

	Астыда да әбiгер-ау... Әттең!

	Кескiн-кейпi кереметтей түтiккен. Сол бiр қатерлi де айшықты сәттегi оның түнерген кейпiн сiрә да ұмыта алмаспын: түрi де жан шошығандай; көзi шарасынан шығардай боп кектенген; тiсi тас шайнағандай шықырлап, тұла бойы қалшқалш етіп дiрiлдеп тұрғанын аңғардым.

	– Кешiр достарым! Кешiр менi жауынгер серiктерiм – мұңдас, тағдырлас, бейнетқор жандар... – дедi ол кенет жiгерленiп, – Атаңа нәлет ит фашист, қазiр көресiң кереметтi!

	Одан арғысын ұқпадым. Ол орысша сөйлеп тұрған едi, кенет маған түсiнiксiз тiлде тағы бiрдемелер айтқандай болды. Тегi, шексiз толқу үстiнде ана тiлiнде сөйлеп кеткенiн өзi де аңғармай қалса керек.

	Солай дедi де, ол әлгiнде екеумiз құрастырған аппараттың тұтқасына жармаса берiп бiзге қарап:

	– Достар, терiс қарап, етпеттей жатуларыңды өтiнемiн. Ұлы Отаным атынан өлiм жазасына кестiм құзғындар тобын, күл-талқан етемiз тас зынданын!

	Даусыөктемшыққанедi. Жантүршiгерлiктейзәрлiде қатал болатын. Айтқанын iстеп терiс қарап жата-жата қалдық. Сол секундте-ақ әлдене шарт еттi де, найзағай жарқылындай мол сәуле бетон төбенi тiлiп өткендей болды.

	Токтың қысқа тұйықталу процесi болып өткенiн сезiп тұрмын. Өйткенi iле-шала шам бiткен түгелдей сөнiп, казарма iшi тастай қараңғылық құшағына ендi.

	– Өте жақсы, достар, – деген Чингиздiң қарлығыңқы даусы естiлдi сол сәтте, – сырттан кiрген линиядан өзге жердегi жарықты құрттым. Немiс электриктерi оның себебiн тауып, қайта жаққанша талай уақыт өтерiне мен кепiл. Лифтілер жұмыс iстемейдi. Телефондар iстен шықты. Рациялар жемiнен айырылды. Сол себептен де сырт өмiрмен ендi ешқандай байланыс жоқ, бәрi де жым-жырт үзiлдi деп бiлiңдер....

	Ешқайсымыз да ләм-мим деп үн қата алмадық. Әлгiнде ғана көз көргеннiң өңiмiзде, иә түсiмiзде болғанын айыра алмай есеңгiреп тұрмыз.

	Бiр мезетте әлдекiм қалта фонарын жағып, әлсiз жарық шоғырын айналаға қыдырта бастады. Сәуле көзi тұтқындарды бiр шолып өтiп, бұрышқа қарай жылысты: бас киiмiн көзiне баса киген, бiр қолы аппараттың құлағында, бiр қолымен мықынын таянған Чингиздi көремiз...

	Сәуле шоғы тағы да жылысып бетон қабырғаға түстi. О, сұмдық! Бетонның жып-жылтыр бетi шұбарланып терең жыра түзiлiптi. Тiптi бар ғой, ескi ғимарат сарайлардың алдындағы тас арыстанның аузындай боп үңiрейiп тұр. Өзгенi бiлмеймiн, көкейiмде әлдебiр үмiт көлеңкесi жылт етiп, соның жауабын iздегендей боп Чингизге қарап едiм. Ойымыз бiр жерден шықты.

	– Фонар жарығын түсіріңіз! – деп дауыстады Чингиз.

	Ендi анық көрдiк. Төбенiң жаңағы жерi қызу оттан жаңа ғана суырылып төс үстiнде алаулап жатқан, тек ендi ғана қарақошқылданып суына бастаған темiрдi көз алдымызға елестетсiн. Чингиз соған жақындай берiп, шарпыды бiлем, кiлт шегiндi де, алақанымен бетiн қалқалап тұрып бетон қабырғаға iшiп-жеп тесiле қарады.

	Михаил Алексеевич оның қасына барды.

	– Қымбаттым, – дедi сонсоң Чингиздiң иығына қолын салып, – не көрсек те ендi кемедегiнiң жаны бiр дегендей бiрге көремiз. Жөнiңдi айтып, көңiлдегi шердi тарқатшы. Кiмсiң, төменде не iстедiң? Мынауың не?

	Чингиз тырп етпедi бiрақ. Бетон төбедегi жырықтан көз алмай мелшиген қалпында үнсiз тұр. Шынымды айтсам, Ядзячка, оның мұнысын ұнатпадым. Жек көргендiктен емес... Әлденеден қауiптенуден. Тiлiм тасқа, жаңағы күштi жарқыл мен зор шартылдың салқыны тидi ме? Сөйтiп контужiн болып естiмей тұр ма дегендей күдiк едi ойым.

	Алайда келесi секундта-ақ сол ойымның қате екенiне көзiм жеттi. Шульц мырзаның ыңыранған үнi естiлгенде, Чингиздiң оған жалт қарағанын байқап қалдым. Сонсоң ол Числовты қапсыра құшақтаған күйi бiзге қарсы жүрдi. Фонарь жарығы да оларға iлесе берi ауысты.

	– Менен жөн сұрайсыз ба, Алексеевич. Үлгерермiз оған... Әуелi Шульц мырзаның денсаулығын бiлейiк.

	Фонарь жарығы ендi Шульц мырзаны iздеп камера iшiн бiраз шарлады, бiр мезетте таптық. Жарылған шекеден аққан қан әлi тыйылмапты. Соны сүртемiн деп әбден былғанса керек, бетаузы салтақ-салтақ боп бұрышта сүмiрейiп отыр.

	Тегiнде, жүрексiз адамдар қолында күшi барда ғана батыр болады, қызым. Әншейiнде олардан қорқақ, қоянжүрек жан болмайды. Күнi кеше төбемiзде әңгiртаяқ ойнатып, ойына келгенiн iстеген Шульц» батырдың» сол сәттегi бейшара кейпiн көреміз!? Қай-қайсымыздың болсын, оған деген өшпендiлiгiмiз аз емес-тi. Қолға түссе жүндей түтуге әзiр кiсiнiң бiрi мен едім. Ендi мына түрiн көрiп, адамнан туып, айуанға айналған мақұлық қалпынан жиренгенiм соншалық, оған қол көтеруге тұрмайтын бейшара жан екенiн аңғардым.

	– Пан Ерковский, – деген Чингиздiң даусын естiдiм сол сәтте, – менен гөрi немiсшеге жетiк адамсыз, Шульц мырзамен тiлдесiп көрiңiзшi.

	– Айтыңыз, не сұрамақшы едiңiз?

	– Зауыттың сырт өмiрмен байланыс жолдарын есiне түсiрсiн... Жоқ, бұл қажет емес. Бәрiбiр одан бiзге келер ендi пайда жоқ. Өте алмаймыз, солай ма, Алексеевич?

	– Иә, – дедi Числов, – шығар жолдың бәрi мықты күзетте болуға тиiс...

	– Ендеше Шульц мырза мынаны айтсын: жер бетiнен бiз неше метр тереңде тұрмыз, жер үстiнде қандай мекен бар? Қай мемлекеттiң жерiндемiз? Қысқасы, осы камерада отырып құтылуға мүмкiндiк бар ма, жоқ па? Қолдағы қару мықты екенiн сездiрiңiз. Ана бетон қабырғаны көрсетiңiз. Шынын айтсын. Қажет болса, қорқытыңыз. Атам, асам деңiз. Өмiр сүргiсi келсе, еңбегiне орай бостандық алатынына уәде берiңiз.

	Ядивига, жауды қаншама жек көрiп айуанға санағаныммен, ол да адам баласы. Өмiрге деген құштарлығы қайтпаған, жарық дүниеден үмiтiн үзбеген дегендей. Шульц те қандайлық қаныпезер фашист болғанымен, сол жолы шынын айтқанын мойындауым керек. Сұрағанның бәрiне де жауап бердi. Әрi айтқанының бәрi дұрыс боп шықты.

	Сөйтсек, бiз өзiмiздiң Польша жерiнде екенбiз. Сүйiктiм сен туған, марқұм Катеринаның жастық шағы өткен қаладан елу шақырымдай жерде, айтулы көлдiң жағасында жұмыс iстеппiз. Бұл көлдi, қызым, сен бiлесiң. Өйткенi бес жасқа толған шағыңда екеумiз осы көлге серуендеуге келгенбiз. Көлдiң батыс жағында жартасты биiк тау болатын. Оны жағалай ну орман өскен. Екеумiз көлге шомылған соң орманнан саңырауқұлақ теруге барғанбыз. Таудың күнгей бетінде жидек өсетiн. Есiңде ме, Ядзячка, көл жағасында тұрған әдемi үйдi көрiп, «Кетпейiкшi бұл жерден, осы үйде бiр түнейiк...» – деп маған жалынғаның.

	Президенттiң резиденциясы едi ол. Бәлкім, көлге серуендеп барғанымызды ұмытып қалған боларсың. Ал байғұс әкең ұмытқан жоқ. Шульц мырза көл атын атағанда-ақ екеумiздiң серуенiмiз, сенiң былдырлаған сөздерiң... бәрi-бәрi есiме сап ете түстi.

	– Бiз соның қай тұсындамыз? – деп сұрадым мен одан көлдiң жобасын қолма-қол сызып берiп.

	Шульцтiң быртиған семiз саусақтары таудың көл жақ төскейiн нұсқады.

	– Бұл арадан жер бетi қашық емес. Бетон қабырға ғана. Мен Чингизге қарадым. Ол Шульцке жұдырығын түйiп:

	– Шын айтасың ба, иттiң баласы. Түсiн сен, жалған сөйлесең – бiз ғана емес, өзiң де мерт боласың, – дедi.

	Шульц қарғанды, сiлендi. Құдайды аузына алып, ант еттi...»



	Жиырмасыншы хаттан үзiндi



	«...Ғапу ет, жаным. Тағы да негiзгi әңгiмеден ауытқып, басқа сөзге түсiп кетiппiн. Сол себептi кешегi жазғанымның қақ жартысын сызып тастауға тура келдi. Ал бүгiн негiзгi оқиғаның тура өзiнен бастағанды жөн көрдiм. Жарылқаушы тек менi сол жолдан адастырмаса екен...

	Чингиз iле-ақ iске кiрiстi. Көзiне қара шүберек байлады (Шульц мырзаның қара түстi көйлек киiп жүретiн машығы әжетiмiзге асты). Басқа амал болмаған соң көздi күштi жарқылдан қарықтырмайтын қорғанышқа сол жарады. Қайбiр оңған қалқан дейсiң, жоқтан гөрi тәуiр ғой, әйтеуiр.

	Ядивига, мен саған Чингиз есiмдi азаматтың сол сәттегi ғажайып өнерiн кемелiне келтiрiп бүгiн де суреттеп бере алмаймын. Жалғыз-ақ айтарым: оның әрекеті ақылға сыймас құдіреттiңiсiдемескеменiңшарамжоқ. Таутөскейiнентөменге құлдилай аққан тасқын нөпiрiн көргенiң бар ма? Чингиздiң өзi жасаған қарумен бетон қабырғаның сом қабатын нанша тiлiп, тас боп бекiп қалған құйманы суша ағызған кереметін мен осылай бағалаймын. Су тасқыны орнына, Ядзя, тек оны от бұлағы деу қажет. Бiздiң бас бағып, көзiмiздi қалқалай қарағанда көргенiмiз – тұтаса сомданып, берiктiгi мен зорлығына мастанғандай боп қарасұрланып тұрған бетон қабырғаның ерiген майдай көбесiнен сусып, күштi оттың өтiмдi жалынынан борша сөгiлгенiн тамашалау болған-ды...

	Мен бiр нәрсеге осы күнге дейiн таңмын. Бiз, Чингиздiң өзi де сол сәтте тас қамаудың iшiн жайлаған әлей ыстыққа қалай шыдадық? Айналаға жарқ-жұрқ шашыраған от ұшқындары бiздi қалайша өртеп жiбермедi? Не десең де, жаным, сол бiр өрт құшағынан аман шыққан себептi мен қазiр де бiлмеймiн. Сiрә, жұмбақ қалпында өзiммен бiрге кетер-ау. Құдай оңдағанда камера iшiндегi су қоры септiгiн тигiздi. Әмбе бiз оны жалын өтiнде тұрған Чингиздi қорғауға ғана жараттық.

	Әрiптесiмiздiң қанша уақыт жұмыс iстегенiн нақты айта алмаймын. Әйтеуiр, зарыға күткенiмiз есiмде. Ал одан соң? Бiздiң де Шолпан жұлдызымыз туып, алдымыздан бақыт таңы атқаны – өмiр шындығы.

	– Достар, әне, жұлдызды аспан! – деп дауыстағанда Чингиз, жұрттың алды боп қарсы алдымдағы аядай тесiкке үңiлгенiм, табанымды, бүкiл тұла бойымды ыстық шоқ қуырып бара жатса да, көзiмнен жас парлап, төбеге мейiрлене қарағаным, дүние жарығын жаңа көргендей оған ұзақ уақыт телмiре қадалғаным да – бүгiнгiдей есiмде.

	Мезгiл түн ортасы шамасы болса керек, сiрә. Төбемiзден төңкерiлген қаракөк аспан, тұс-тұстан жамыраған жұлдыз шоғырлары сол сәтте ерекше көрiнiп, жалғыз мен ғана емес, тас қамақта еңсесi езiлген күллi тұтқын мұндарға бостандыққа апарар көпiрдей сезiлгенi анық. Бәр-бәрiмiз өзара келiскендей-ақ бiр мезгiлде уһ десiп, кеуденi кере дем алсақ керек-тi. О, шiркiн, бостандық! О, жарық дүние! Көзiмiзден аққан ыстық жасқа ие болсақшы сол бiр айшықты сәтте.

	Бiр-бiрiмiздi құшақтап сүйе берiппiз. Чингиздiң аяғын жерге тигiзбей, көтерiп те кетсек керек. Сүйемiз де күлемiз. Күлемiз де жылаймыз... Жо... жоқ, қинама, қызым! Сол сәттегi сезiм серпiлiсiн мен саған суреттеп бере алмаймын.

	Тас бетi суысымен үстiге көтерiлудi бастадық. Қуыс көлбеу жасалған екен. Бiр кiсi сыярлықтай ғана. Алдымен Михаил Алексеевич көтерiлдi. Одан соң мен шықтым.

	Шульц сойқан дұрыс меңзептi, тау төскейiне тап болдық. Түн де бақытымызға орай жылы боп кезiктi. Мезгiлдiң жаз екенiн де сонда бiлдiк. Бәрiмiздiң соңында Чингиз ердiң өзi көтерiлдi. Қолында орам сым.

	– Пан Ерковский, бастаңыз жолды, – дедi ол маған, – жер де, ел де – сiздiкi!

	Құтқарушымыз сүйреп шыққан сым ұшын тарқата созып, қауiптi жерден жылыстап кеттiк.

	– Жарым сағаттай тосамын, – дедi Чингиз әлден соң тоқтап, бұл сәтте оның қолындағы сым орамасы түгелдей тарқатылып болған-ды, – сiздер тоқтамай жүре берiңiздер. Неғұрлым жарылысалаңынаналысырақкеткендерiңiзтерiсемес. Алменақырғы борышымды ақтауға қаламын. Тегiнде, менi... күтпеңiздер... иә, иә... – деп ол сәл босаңсып тұрды да, кенет жiгерленiп қайыра ширады. – Иә, бiржола қоштасалық. Сiздер үшiн, сүйiктi Отаным үшiн, менiң алып елiме зор үмiт артып, жеңiс күтiп телмiрген көп халықтар бақыты үшiн – қауiптi бiр iстi атқаруды қажет деп бiлемiн. Өзiмдi соған жанпида етпекпiн, достар.

	– Қымбаттым...

	Сөзiн бөлген Числовқа қарап тұрып:

	– Естерiңiзде болсын, достар! – дедi тағы да. – Елiме жетер, ел құлағына ілінер деп айтамын мұны. Сiздер жұмыс iстеген жер астындағы өндiрiс – авиация моторларын ғана шығаратын зауыт емес. Оның астыңғы қабатында адамзат қауымы бұрынсоңды естiмеген жойқын қару әзiрлеуге қам жасалғанын, сiрә, сiздер түгiлi, тұтқындарды осы жерге қойша топырлатқан фашист жендеттерiнiң өздерi де сездi ме екен? Бiлмеймiн, соған менiңшүбәмбар. Нақтырақайтсам, төменгiқабаттаплутоний шығаратын химия өндiрiсiнiң шағын зертханасы жұмыс iстедi, бәлкiм, нақ соның өзi болмаса да, осы элементтi қосымша тазартудан өткiзiп, иә соны сынау жұмыстары күнi-түнi жүргенi анық. Ал оның не үшiн керек болғанын сiздер бiлуге тиiссiздер. Соғыстан бұрын, тiптi сонау отызыншы жылдардан атом ядросын ыдыратып, соның нәтижесiнде пайда болатын орасан зор энергияны адамзат игiлiгiне жарату қамында әр елде зерттеу басталғаны туралы баспасөз бетiнде жарияланғанын мен өзiм институтта оқып жүрген кезiмде, физик ұстаздарымнан сан мәртеестiгенмiн. Алмынау– менiңтопшылауымша, солэнергияны қас қағым сәтте жарылысқа айналдырып, қарсы жақтың адам күшi ғана емес, өндiрiс қуатын, халық көп тұратын елдi мекендерiн күл-талқан ету мақсатына арналған сойқанды қарудың бiр бөлшегi. Дейтерий болса сондай бүлдiрудiң алғашқы ғана емес, ең қажеттi компонентi... Иә, иә, сол құпияға аз-маз жанасудан менiң ұққаным осы, достар. Ендi соны бiле тұра сойқанды жерден бас сауғалап қашу – бүкiл адамзатты өлiмге ұстап берумен бiрдей деп бiлемiн. Бұлай етуге менiң қақым жоқ! Сол себептi мен осында қалуға тиiспiн. Жер астында өзiм қалдырған аппаратқа сигнал бермекпiн, сөйтiп, төмендегi тажал өндiрiстiң өмiрiн тоқтатуға тиiспiн. Бәлкiм, менiң бұл құрбандығым жантүршiгерлiк қаруды қолдануға бөгет болар, мезгiлiн кешеуiлдетер. Иә, сөйтедi, оған шүбәсiз сенiмдiмiн. Ал сiздерге азаттық тiлеймiн! Илайым, жолдарыңыз болсын!

	– Жоқ, достым! – деп Михаил Алексеевич бұл жолы топ басшысы екендiгiн сездiргiсi келгендей өктем үнмен әр сөзiн нығарлай сөйледi. – Билiктi маған бергендерiң рас болса, сенiң емес, менiң айтқанымды орындайсың! Бiз осында бiрталай адам тұрмыз. Бәрiмiз де жарық дүниенi қайта көргенiмiз үшiн саған қарыздармыз. Олай болса әрқайсымызды қалауың бойынша өз орныңа қалдыруға ықтиярлысың. Дұрыс па, жолдастар?

	Бiз Числовты мақұлдайтымызды бiлдiрдiк. Чингиз не iстерiн бiлмей, жөпелдемде аузына сөз де түспей, сасқалақтап қалды. Мұндай құрбандықты күтпеген тәрiздi.

	Қызым, осы арада тағы бiр мәрте өзiңмен ойша қоштасуға тура келдi. Басқалардың не ойлап, қандай күйде тұрғанына сәуегейлiк жасар жайым жоқ. Ал мен өз басым сол сәтте өзгеше күйде тұрдым. Осындай жүректі, өнерлi азаматты өлiмге қолымнан қиып кетер болсам – өмiр бойы бұл қылығымды өзiме-өзiм кешiрмей, зор өкiнiште өткiзген болар едiм. Ал ондай өкiнiштi өмiрдiң маған қажетi шамалы, сәулешiм.

	Мен сонда өзiм жайлы емес, Чингиз өмiрi туралы ойладым. Сонау жер астында қалған аппарат есiме түстi. Оның құпиясын жер бетiнде бiр-ақ адам бiледi. Ол – мына тұрған Чингиз. Жер астында адам баласы бұрын-соңды естiмеген қару жасалыпты. Оның да құпиясын бiлетiн де – бiр ғана Чингиз. Ендеше...

	Чингиздiң қасына жақындап:

	– Өтiнемiн, достым. Маған қи осы жолыңды, – дедiм.

	Екеумiз құшақ айқастырып тебiрене қоштастық. Өзге серiктерiм де қамыға қол сермеп, қасымнан ұзай бердi, ендiгi әрекет – сойқанды жерден тезiрек ұзау екенiн бәрi де жете түсiнген. Астыдағы қопарғыш аппаратпен жалғастыратын бiрден-бiр дәнекер сым ұшын уысыма қымтай ұстап мен тұрмын. Бұл да мен үшiн ауыр ғана емес, жүйке тоздырар минуттар болғанын ескертудiң қажетi қанша?! Сенi, бiр ғана сенi қайта көре алмай, өмiрден кететiнiме қамықтым, Ядзя...

	Таң жақындап, алакеуiм сәуле ендi-ендi бозамықтанып жер бетiн жарықтандыра бергенде екi сым ұшын тұйықтап, жүгiре жөнелдiм. Табан астымдағы тас па, жоқ, жар ма, елегем жоқ. Есiл-дертiм – мүмкiндiгiмше қатерлi жерден қашығырақ кету. Бiрақ соған үлгере алмадым. Күштi қопарылыстың әлей толқыны кенет менi аяғымнан тiк көтерiп, ұшқан көбелектей iле жөнелгенiн ғана сездiм...



	* * *



	Көзiмдi ашқанда көргенiм әктелген төбе едi. Өз үйiмде, ұйықтайтын бөлмемде жатқан сияқтымын. Төсектен тұрғым келедi. Бірақ шамам жетпеді. Әлдене кеудемнен тұқырта басып, қайта жатқызды. Әлден соң жан-жағыма қарадым. Көзiм бейтаныс бiр әйелдiң көзiмен ұшырасып қалды. Жүзi мейiрбан жан екен, жүрегiм жылып сала бердi. Жақсы адамдардың арасында, әлдебiр баспана iшiнде жатқанымды сездiм (кейiннен бiлсем – бауырлас серiктерiм қайтып оралып, есiмнен танып жатқан менi елдi мекен кездескенше кезектесе көтерiп жүрiптi).

	Хал-күйiм нашар-ақ едi сол күндерде. Адам қатарына қосыламын, жан сәулем Ядзя, сенi көремiн деп ойлағаным жоқ.

	Ақыл-есiм оралған бiр сәтте Чингиздi сұрадым. Қызықты қара, ол да осында екен. Қасыма жақын келiп құлағын тосты.

	– Достым, тұрағыңды айт. Тiрi қалсам, хабарлас боламыз. Өлiп кетсем, үй-iшiм кегiмдi жаудан еселеп қайтарған ердiң есiмiн бiлiп, ардақтап өтсiн, – дедiм.

	Чингиз мақұлдағандай басын изедi де, туып-өскен елiн, тұрағын қағазға жазып төс қалтама салды. Содан кейiн оны көре алмадым. Сорлы әкең осы бiр жазылмайтын, мезгiл-мезгiл жанымды қинап, қасымдағыларды шошындыратын ауыр сырқатқа душар болды. Не көрмедiм дейсiң, перiштем. Бәрiн де көрдiм. Не қилы қияметтiң көпiрiнен өттiм. Оларды түгел тiзiп, жаныңды жаралағым келмейдi. Әрi өткендi еске түсiру менiң өзiме де оңай емес...

	Сүйiктiм Ядзя, мен саған өмiрiмнiң ең басты, келелi кезеңдерiн әңгiмеледiм. Әкең Станиславтың не үшiн күресiп, кiм үшiн өлгенiн айқындар оқиғаларды баяндадым. Риза бол осыған. Иә, ұмытып барады екенмiн. Мен саған Чингиз ердiң жұмбақ аппараты жайлы әлi ештеңе айтқаным жоқ. Тек оның бүлдiргiш қызметiн ғана әңгiмеледiм.

	Рас, бұл туралы қолмен қойғандай дәл айтып беруге менiң шамам жетпес. Өйткенi ол жарақ жайлы менiң де бiлетiнiм шамалы. Әлi есiмде, бiздiң кiсiлер Шульцтi камераға сүйреп әкелерден бұрын Чингизден бұл туралы сұрағанымда: «Пан Ерковский, бұл жайында менi қинамаңыз, – деген-дi. – Әркiмнiң өз Отаны бар ғой. Аппарат құпиясы – менiң жеке iсiм емес, Отанымның меншiгi! Жауды жеңiп үйiмiзге аман-есен қайтар болсақ, күндердiң күнiнде естiрсiз...» Одан әрi сөйлесе алмадық. Атыс басталып кеттi...

	Алайда мен сол аппаратты құрастыруға жәрдем еттiм. Инженер маман үшiн бұл аз емес, әмбе ол қолымен жасаған iске оймен әрi зерде сала қарайтын қабiлеттен құралақан болмаса? Түп-түгел қолмен қойғандай етiп түсiндiрiп бере алмаспын. Сөйтсе де оның нендей әрекетке арналғанын құрастыру кезiндеақ түсiнгем-дi, ал соның кемшiн жерiн бертiнде, бейбiт күндер туған кезде өзiмше ойлаумен жете аңғарған сияқтымын... Ол туралы, бұрын-соңды адамзат баласы естiп-бiлмеген ғажайып жарақ жайлы келесi хатымда толығырақ жазамын, жаным. Шамам жеткенше схема түрiнде, тiптi жорамал эскиздерiн сыза отырып. Тек соған құдай тағала маған күш-қуат бергей деп тiлегiн!..

	Тілеуқор әкең Станислав»





Әрiптестер ұйғарымы




	I

	Хат бiттi. Бiткені бекер, кiлт үзiлдi. Сенбейдi соған ынтыққан көңiл. Iңкәр үмiт жетелеп, соңғы беттi қайта-қайта оқимын. Бiрақ таппаймын iздегенiмдi. Жалғасы қайда? Ерковскийдiң келесi хатымда айрықша әңгiме етемiн деген ескертуi не үшiн жазылған? Бәлкiм, оны Гүлжан апай сыпыра техникалық түсiндiрме болған соң аудармаған шығар? Қасымтай ағайдың «Ең соңғысы осы» деп ескерткенi не себептен?..

	Жо... жоқ. Мүмкiн емес. Сенбеймiн, сенгiм келмейдi. Соншама шерлi хикаяттың күрмеуi тарқатылар шекке жеткен кезде кiлт үзiлуi – мен үшiн төтенше оқиға. Станислав Ерковскийдiң естелiк хаттары Шыңғыс-Шынтас өмiрiнiң бiзге беймәлiм кезеңiнiң бет пердесiн ашқанымен, негiзгi құпия беймәлiм қалпында қалып отыр. Кілтипаны жұмбақ аппарат туралы бiз әлi ештеңе бiлмеймiз. Оқиға өрiсiне үңiлсеңiз – барлық гәп осында, ғажайып жарақтың жетi құлыптың астында тұрғандығында. Не iстеу керек? Қандай амал-шарғы бар менi бұл тығырықтан шығаратын?..

	Ақыры, соншама шым-шытырық сауалдардың шешiмiн таба алмай қиналудан соң Қасымтай ағаймен ақылдасуды жөн көрдiм. Далбаса үмiт те баяғы, үйiнде, бәлкiм, әлi де аударылмаған хат қалғанын, соны маған ертең әкелетiнiн айтса деймiн.

	Амал не, есiгi кiлттеулi тұр. Күллi дәлiзде қыбыр еткен жан жоқ. Апыр-ау, редакция қызметкерлерi қайда кеткен?

	– Бәрекелдi, балам, неғып жүрсiң? Сенен басқасы бағана кетiп қалған, – деген дауысқа жалт бұрылсам, үй сыпыратын Поля апай.

	Сағатыма қараймын. Мәссаған, хат қызығына түсiп отырып, жұмыс уақыты әлдеқашан бiткенiн аңғармаппын...

	Сыртта жаңбыр себелеп тұр. Бiрақ мынадай қуаныш үстiнде шелектеп құйса да маған сол бөгет пе? Айран-асыр шалқыған көңiл тап қазiр одан зорғыны да елер емес. Көңiл құсы аспан да қалықтап Айға жеттi ме, кiм бiлген соны. Көше бойындағы қолдың саласындай жиi егiлген бойшаң теректердiң саясы – төбеңе ұстаған қолшатырдай көп-көрiм қалқа. Анда-санда тырс етiп мойныма құйылған жаңбыр тамшысы тұла бойымды дiр еткiзiп, болар-болмас қытықтайды. Оны мен ойын сияқты көремiн. Суланған шашымды сипап қойып жiтi адымдап келемiн.

	Алып-ұшқан көңiл ерен шабысқа етi ендi ғана қызған бәйге атындай аласұрады. Ұшқыр қиял әр саққа жүгiрiп сағым қуғандай желiкте. Қасымтай ағайдың үйiне кiрiп шықсам ұят болмас па екен? «Қой, баруға болмайды, ертеңге дейiн шыда...» дейдi бiр ой. Онда көңiлдегi күдiктi қалай тарқатам? Құпия боп қалған жайтты бiлмей қалайша тыныш ұйықтаймын? Сап-сап көңiлiм. Жарайды, төзермiн бұған да. Сөйтсе де... Екi жылдан берi осы хикаят қиялыма қанат болды. Қаншама әуре-сарсаңға түстiм, өзiм ғана емес, талай жұртты елiктiрiп, мазасын алдым. Ендеше, бүгiнгiдей сәттi күнi жерiне жеткiзбей тып-тыныш жатуға бола ма?

	Таптым ақыры. Осы қуанышқа кiм-кiм, септiгi тиген жан сол кiсi емес пе?

	Ертiс көшесiне қарай бұрыламын. Нақ сол көшеде Аққыз Сырымбетқызының тұратыны оқушыға аян.



	II

	Адам баласы әлмисақтан қанағатсыз. Әлденеге ынтығып көрсем дейсiң? Көресiң. Бiлсем дейсiң? Бiлесiң. Күн өтедi, түн өтедi. Тағы да көргiң келедi, тағы да бiлгiң келедi. Iзденесiң, тыным таппай алға ұмтыласың. Күнi кеше көргенiңдi, күнi кеше бiлгенiңдi мiсе тұтпайсың. Одан да зор, одан да аумақты iстерге құштар боласың...

	Бұдан бiрнеше ай бұрын Шынтастың Вацлав Мирзе отрядына келгенге дейiнгi өмiрi – бiз үшiн шешуi жоқ қиын жұмбақ болып едi, арада өткен жылдар керуенi оны бiржола жоғалтты деп жүргенде, сол кезеңнiң құпиясы мәлiм болды. Сөйтсе де...

	Аққыз Сырымбетқызының үйiне барып қайтқан күннiң ертеңiнде-ақ Гүлжан апайға жолықтым. Қобалжи сөйлеп үмiт арта қиылғаным есiмде. Жеңгей тiл қатпай қолтығымдағы хат бумаларына қолын созған-ды. Сонсоң асықпай қарап отырып, ең соңғы парақты суырып алды да:

	– Мiне, қайным. Көңiлiң көншiсiн, оқып берейiн. Станислав Ерковскийдiң естелiк хаттарының аяғына мынадай ескерту жазылған. Қане, жазып ал, – десiн.

	«Қымбатты Қайнаров жолдас!

	Сiз үшiн өкiнiштi жайтты ескертуге мәжбүрмiн. Хат жалғасын күтпеңiз. Әкем Станислав марқұм соңғы хатында уағда еткен әңгiмесiн жазуға үлгермеген. Ол кiсi ауруы кенет ұстаған кезде дүниеден қайтқан. Тағдыр жазуы солай болған соң не шара?

	Әкемнен мен алаңғасар сәби шағымда айырылдым. Сол себептi кейбiр сәттерi болмаса, оның қилы да қиын өмiрiнiң жай-жапсарын мен осы күнге дейiн нақтылы бiлмеймiн, ал есiмде сақталғаны – қазiрде де тұла бойымда үрей тудыратын өте-мөте құбыжық көрiнiстер... Шынымды айтсам, мен одан ерекше сескенетiн едiм, онымен бiр бөлмеде оңаша қалуға қорқатынмын... Ал ержетiп ақыл-есiм толысқан кезде, әсiресе сорлы әкемнiң сол жайтты жүрегiмен түсiнiп маған жолдаған, ағынан жарыла сыр шерткен хаттарын оқыған соң, амал қанша, мен оның жанын жеген қайғы-мұңына әбден тәнтi болдым. Қандай асыл өмiр қапылыста мерт болған десеңiзшi. Кезiнде жұрт оны елеп-ескермей, ақылынан адасқан ауру адам деп есептеп, бiрде-бiр сөзiне сенбептi, тiптi құлақ аспай қойған. Бұл үшiн өзгелердi жазғыруым күпiрлiк, мен өзiм де әкемнiң жазбаларын осы уақытқа дейiн шалық ойдың сандырағы де ген шүбәмен оқитын едiм. Әңгiме еткен оқиғалары тым ерсi әрi шындықтан гөрi ертекке жақын сияқты көрiнетiн. Менiң сәби көңiлiмдi аулау үшiн әдейi жазған шығар, әлде ауру әсерi ме деп те күдiктенгенiмдi несiн жасырайын. Сол себептен де оның жазбаларын бөгде адамдарға көрсетпей жасырып ұстадым, сан мәрте өртеп жiберуге оқталғанымды қайтесiз, бiрақ туған көкемнiң қолтаңбасы болғандықтан ғана сол бiр өкiнiшi таусылмас күйкi әрекеттен құдай сақтап, бой тартқанымды мойындауға тиiспiн...

	Сөйтiп жүргенде сiздiң өз жерлесiңiзге сұрау салған хатыңызды алдым.

	Сол сәтте менiң қандай қуанышқа кенелгенiмдi бiлсеңiз?! Әкем жазған қилы оқиғалардың нағыз шындық екенiне мен тұңғыш рет сiздiң хатыңызды оқыған соң иландым. Көңiлiм соған қалтқысыз сенген сәтте көз жасыма ие бола алмай, ағылтегiл жылағанымды, сорлы әкемнiң қандай тар кезең, қиын соқпақтан аман-есен өткенiн түсiну – менiң жүрегiмде оған деген перзенттiк махаббатымды оятып, бейшара адам деп көп жылдар мұқата ойлаған күпiр сезiмнен ада болып, оған ендi зор мақтанышпен қарайтын асқақ сезiм туғанын Сiзге айғайлап айтқым келедi. Бұл сезiмдi маған дарытқан жан – Сiзсiз, дәлiрек айтсам, хатыңызда жазған таңғажайып оқиғалар! Ең, ғажабы, солар қазірде шындыққа айналды. Өйткенi Жер шарының екi құрлығында туып-өскен адамдардың – менiң әкем, Еуропадағы поляк перзентi әкем Станислав пен Азия тумасы қазақ Чин гис (әлде Чингиз) немесе хорваттық партизан Вацлав Мирзе, өзара уағдаласқандай, бұл оқиғаларды қиялмен өрбiттi дегеннiң өзiнде, соншама дәлдiкпен бiрдей сүреңде әңгiме етуi мүмкiн бе? Жоқ, ешқашанда. Демек, солар – өмiрде шын болған оқиғалар!

	Соған өз басым шүбәсiз сенгендiктен тiлегiңiздi қуана орындап, әкем жазбаларының көшiрмесiн сiзге жолдап отырмын.

	Бiрде-бiр сөзiн қалдырғам жоқ, өзгерткем де жоқ, не жазыл са – соны түгел жiбердiм. Бұл жазбаларды қандай түйсiкпен қабылдап, өзiңiздiң iзденiсiңiзге қаншалықты жәрдемi тигендiгiн баяндаған жауап хатыңызды, қымбатты Қайнаров жолдас, мен асыға күтемiн. Әкем марқұм мейлiнше қадiр тұтып, өмiр бақи қарыздармын деп дүниеден өткен Чингиз туралы маған толығырақ баяндауды ұмытпаңыз. Мүмкiн болса, оның ғажап жарағының мән-жайын да хабарлауды Сiзден қиыла өтiнемiн.

	Айтпақшы, ғапу етiңiз, ұмытып барады екем. Мен сiзден хат алып, әкем жазбаларын көшiрумен шұғылданып жүргенiмде бiздiң елдiң газеттерiнде көңiл аударарлық бiр қызық хабарлар басылды. Қажетi болар деген үмiтпен газет хабарын да жолдап отырмын. Осында баяндалатын жұмбақ жайттарды әкемнiң жазғандарымен салғастырып көрiңiзшi...

	Қош болыңыз, Сiздi аса құрмет тұтушы Станислав Ерковскийдiң қызы – Ядивига Ерковская»

	– Осы-ақ, бар болғаны, – дейдi де, Гүлжан жеңгей соңғы хатты алдыма қояды.

	– Газеттегi хабармен таныстырыңыз. Содан соң мазаламаспын, сiрә.

	– Оны аударудың қажетi жоқ. Өйткенi бұл хабарды бiздiң газеттер көшiрiп басқан, – дейдi де, жеңгей «Известия» газетiнiң

	«Неделя» апталығын ұсынады. Оның 15-бетiнен «Геринг үңгiрлерiнiң құпиясы» деген көлемді мақаланы көремiн. Нақ ортасына сопақша келген бункердiң күңгiрттеу суретi берiлiптi. Мiне, соның шағын үзiгiн орыс тілінен аударғанымды ескертемін.

	«Спала жер жұмағы ғой, шiркiн. Жағалай ну орман. Сылдырай аққан Пилицасы қандай. Бәрiнен де оның Лодзьдан елу шақырым жерде ғана тұрғанын айтсаңызшы. Иә, Спала – сәулеттi жер. Сонсоң да оның жайлы төрiнде соғысқа дейiн президенттiң жазғы резиденциясы орныққан... Ал соғыстан кейiн халық үкiметi оны кәсiподаққа берiп, еңбекшiлер демалатын санаторий жасады.

	Спала төңiрегi серуеншi қыдырмадан ешқашанда арылған емес. Өзен қайраңындағы майда құмға емiн-еркiн жайғасқан жұрт күнге қыздырынады, қайықпен серуендейдi, маңайдағы ормандарды аралайды. Сол кезде қилы әңгiмелер, естелiктер, әзiлдер жарыса айтылып жатады. Сондай сәттерде дем алушылардың өте-мөте қызығып, құмарлана тыңдайтын әңгiмелерiнiң бiрi – Коневка және Елень деревнялары маңында оккупация кезiнде гитлершiлер салған құпия бункерлер туралы хикаяттар.

	Мен өзiм Коневка деревнясының жанындағы бункерлердi арнайы барып көрдiм. Сом бетоннан құйылған, ұзыны төрт жүз метрдей алып құрылыс. Үстiңгi қабатында бiрнеше ауыр есiк бар екен, ал оның астында – отыз бес вагоннан тұратын құрама пойыз еркiн сыйғандай ұзын туннель орналасқан. Бұдан өзге тiк бұрышты төрт бункер және екi шақырымға созылған темiр жол табаны тартылған.

	Осылардың әрқайсысында төменге түсiрiлетiн ауыз бар. Алайда төменге түсу мүмкiн емес. Себебi түгел суға толы. Сонсоң да су астында не бары күнi бүгiнге дейiн құпия болып отыр. Дәл осындай құрылыс комплексi Коневкадан жетi шақырым қашықта iрге тепкен Елень деревнясының маңында да бар. Оның да асты шүпiлдеген су деседi.

	Жергiлiктi тұрғындардың айтуына қарағанда, бұл құрылыстар Гитлер армиясының Польшаға басып кiрген кезiнен, яғни 1939 жылдан басталыпты. Тынымсыз тiлшiлердiң бiрi осы құрылысқа қатысқан жұмыскердi iздеп тауыпты. Ол былай дептi:

	– Жаңылмасам, 1940 жылдың сәуір иә мамыр айларының бiрiнде мен Коневкадағы құрылыста болдым. Бiз бiр мың үш жүздей адам едiк. Поляктар аз болатын және олар жүк түсiру жұмыстарында ғана iстедi. Негiзгi жұмысшыларды Германиядан әкелген-дi. Нақ солар ең басты жұмыстарды атқарды, яки жер астындағы залда болды. Менiң естуiмше, залдың ұзыны төрт жүз, енi отыз, биiктiгi жетi-сегiз метр... Залдың екi жақ бүйiрiнен әрқилы қосымша үңгiрлер жасалыпты.

	Бұған қарағанда бетон бункерлердiң жер бетiндегi бөлегi жай ғана қалқа, көз алдау болса керек. Онда авиация моторларының бөлшектерi жасалғаны да жұрт назарын негiзi құпиядан бөгде iске аудару үшiн ұйымдастырылған сияқты.

	Өйткенi әскери сүңгуiрлердiң зерттеулерiнен кейiн осы бункерлердiң үстiңгi қабатында ғана су бары, ал астыға түсетiн ауыз берiк жабылған болат есiктермен мықтап бекiтiлгенi мәлiм болған. Өрт сөндiрушi командалардың көмегiмен бункердi судан құрғату жұмысы ешбiр нәтиже бермеген. Әлдебiр құпия себептермен бункердегi су деңгейi ортаю орнына, қайтадан молайған.

	Осы гәп те бункерлер туралы әр түрлi лақап, аңыздардың мейлiнше кең таралуына түрткi болып отыр. Мысалы, мұнда асақұндықұпияқұжаттар, немiстердiңөздерiуақытшажаулап алған мемлекеттерден тоналған аса құнды өнер шығармалары, қымбат мүлiктер тығылған деген қауесет бар. Бұл әңгiменiң дұрыс-бұрысын айыру қиын. Алайда сондай қазынаға өте-мөте жадыгөй тонаушылардың бiрi Герингтiң осы төңiрекке бiрнеше мәрте келгенi анық.

	Жуырда ғана бiздiң елдiң баспасөзi тағы бiр жаңалыққа қарық болды. Лодзьдiң «Голос работничий» газетiнiң хабарлауынша, бункерлер астында «ФАУ – 1» және «ФАУ – 2» снарядтарын жасайтын құпия зауыт болыпты-мыс. Яғни бас бункердiң астында ұзыны үш жүз сексен метр екiншi қабат бар екен. Онда аса қомақты өндiрiс зертханасы жұмыс iстеген. Соған снаряд бөлшектерiн жонатын үш жүз станок орнатылған. Ал үшiншi, ең төменгi қабатта физикалық-химиялық лаборатория болған деседi. Оған сенiмсiз адамдар жiберiлмеген. Лабораторияның қабырғалары қорғасыннан құйылған қалың тақтамен қапталыпты...

	Бұған не деуге болады? Әрине, сену қиын. Сөйтсе де бұл құпияның көп ұзамай ашылуына үмiт зор. Посполита армиясының арнаулы бөлiмдерi жуықта осы бункерлердi зерттеуге кiрiстi. Сол үшiн әлдеқайдан өте қуатты су сорғыш насостар жеткiзiлдi. Қазiрде онда жұмыс қызу қарқынмен жүргiзiлуде...»



	Көрiп отырсыз, оқушым, бұрынғы бiлгенiме қосқаным аз. Әйтсе де бiраз жайттардың бетпердесi ашылды деуге болады. Әсiресе «Неделя» апталығы көшiрмесiн жариялаған хабардың Станислав Ерковский жазбаларымен өзара үндес болуы күптi көңiлге ой салып, күңгiрт болып отырған жұмбақты шешер кiлттi қолымызға ұстатқандай, сiрә...



	III

	Ақыры, бiр күнi Қасымтай ағайға кiрiп, тығырық жайымды айттым. Шыңғыс жасаған жарақтың құпиясын бiлу жолындағы қиыншылықты да жасырғаным жоқ.

	– Иә, бауырым, оның сырын бiз сiрә да шеше алмаспыз... Қайтемiз ендi, бiр жөнi болар деп, алдағы уақыттан үмiт етелiк. Ал әзiрге саған тапсырма: осы iсте барлық жиған-тергенiңдi қағазға түсiріп, газетке ұсын! – дедi.

	Бастығымның кабинетiнен қуанып шықтым. Қиялыма қанат бiткендей, шалғай қияндарға өрлеп, шың басында жүргендей бiр асқақ сезiмдерге бөленейiн. Самал жел бетiмдi өбiп сергiткендей күпті көңілді. Жiгерiме жiгер қосып, өзгеше қуат, өзгеше ойлармен байытқандай. Қуанышқа кенелген жан, тегiнде, шаршауды бiлмейдi. Қажығаныңды сезбейсiң. Ұйқыңның кем болғанын да байқамайсың. Сен үшiн дүниеде бiр-ақ қызық бар. Ол – үстел үстiндегі қағаздар қаттамасы...

	Иә, оқушым, мен шексiз қуанышта едiм. Неше ай мазамды алып, ұйқымды қашырған шаруаны тындырып, мерейiм үстем болғандай бекем сенiммен күнi-түнi жұмыс iстейiн. Бұрыннан жазып жүргеннiң бәрiн тағы бiр мәрте тазалап көшiруге отырдым.

	Соны ай жаздым ба, жоқ, жыл жаздым ба – өзiм де бiлмеймiн. Өйткенi бұл тарих сонау хорват шалы Вацлав Мирзеден естiген сағаттан бастап жадымда жүрген толғаныстар. Өңiмде осыны ойлап, түсiмде де осыны көргенмiн. Күн сайын қағазға түсiрмесем де, ойша жазып жүрген сыр-шерiм.

	Нүкте қойып, «соңы» деп жазар күн де жеттi. Бибi апайға жалынып-жалпайып машинкаға бастырып алдым. Дәл қазiр соның төрт данасы алдымда жатыр.

	Неге төрт дана дейсiз?

	Бiр данасы ертең ертемен Шыңғыстаудағы шағын ауылға аттанады. Бұл – Шынардың сыбағасы. Соңғы үш-төрт айда хат жазыспаған едiк. Сөйтсе де көңiл шiркiн сол қызды бiр сәт ұмытқан жоқ-ты. Шынында да сол перзизаттан әлi де үмiттiмiн. Жан сырымды шертiп Шынар сұлуға хат жазбақ болған құмар ойымды оқушы жақсы бiледi. Бiрақ ойлана келе оған хат емес, қолжазбаның бiр данасын жiберудi ұйғардым. Ағасының тарихын естiсiн, менiң де жүрек сырыма қансын дедiм. Одан арғысын ауыл сұлуының жүрек қалауы шешедi.

	Қолжазбаның екiншi данасы – Аққыз Сырымбетқызына тиесiлi. Ол кiсiнiң көмегi болмаса, Шыңғыс құпиясының күрмеуiн шешуге жетер ме едiм? Жоқ. Ендеше, оқысын, жастық шағын есiне түсiрсiн, сүйгенiнiң ерлiгi мен өнерiн мақтан етсiн!





	Үшiншi дана политехника институтындағы Сырым Болатов бастаған жаңа достарыма берiлмек. Бұл да себепсiз емес. Соңғы кездесуден оларға деген сенiмiм де, үмiтiм де арта түскен-дi. Сол себептi қолжазбамен ғылыми үйiрме мүшелерiн де таныстыруды жөн көрдiм. Оқысын, Шынтас әрiптесiнiң сырына қансын, оның өнерi көтерiлген биiктi танысын. Бәлкiм, сол түрткi болып, қиынқыстау кезде сол өнертапқыш ойлап шығарған аппарат құпиясын бiлуге сәттi қадам туар деген үмiттен де құралақан емеспiн.

	Өзiң де сезiп отырған боларсың, оқушым, шығармамның төртiншi данасы жастар газетiндегi әрiптестестерiме – Сәттаров пен Құралаев сияқты кәнiгi қаламгер талқысына түспек. Бұлар болса менiң iзденiсiме ту бастан қамқоршы болған адамдар, яки әрбiр қуанышым мен ренiшiме ортақтасып, сыр бөлiсiп, ақыл қосқан жандар. Әмбе бұл – менiң тұңғыш әдеби еңбегiм. Оқысын, сынасын, кемшiлiгiн айтсын. Ащы иә тұщы болса да пiкiрлерiн тыңдауға әзiрмін...



	* * *



	Бiрер аптадан кейiн «Жетiншi толқынның» алғашқы қолжазба нұсқасы редакция алқасының кеңейтiлген мәжiлiсiнде талқыға түстi. Газет шықпайтын, редакция қызметкерлерiнiң қолы бостау күн едi. Содан ба, жiгiттер түгел келдi, пiкiр айтушылар да бiлген ойын емiн-еркiн сiлтедi.

	Әлбетте, мен үшiн ол оңайға түскен жоқ. Өзiм аңдамаған олақтығым үшiн сан мәрте қызарып, терлеуге де тура келдi. Сөйтсе де, шындықты мойындау рауа, мен үшiн соның бәрi пайдалы әңгiме болды.

	Жолдастардың ескертпе-сындарын жазған жол дәптерiм толуға айналғанда, қорытынды сөздi редакторымыз Сәттаров естiрттi.

	Ол әуелi бiрталай сын айтты. Сонсоң iзденгiштiгiмдi, осы жолда табандылық көрсеткенiмдi, ой-қиялымның да ұшқыр екенiн даралап атап, қысқасы, келiстiрiп тұрып мақтады. Бұл турасында, сiрә, бiршама (бәлкiм, қасақана) асыра да айтқан сияқты. Сөзiнiң соңында ол кiсi:

	– Қайсардың шығармасын түгел басуға газеттiң мүмкiндiгi жоқ. Әйтсе де одан бiрнеше санға көлемдi үзiндi беруге әбден болады. Бұл – бiр. Екiншi, әлгiнде сiздер айтқан сыни пiкiрлердi ескерiп, Қайсар шығармасын қайта жөндеп шықсын. Ал содан кейін... – дедi Сәттаров сөзiн соза сөйлеп, – «Жетiншi толқынды» редакция алқасы атынан мемлекеттiк әдеби баспаға жеке кiтап етiп басуға өтiнiш жасасақ деймiн.

	Еркiмнен тыс орнымнан атып тұрыппын. Әрiптестерiмнiң бұл ұсынысты қолдап қол соққаны есiмдi одан әрман әңкi-тәңкi етсiн. Бұл ендi – өз басым ешқашанда күтпеген, тiптi ойламаған жағдаят. Очерк жазам деп жүрiп, кiтап жазғанымды қайдан бiлейiн.

	Алайда «Қуырдақтың кереметiн түйе сойғанда көресiң» демекшi, қуаныштың зоры алда екен. Неге сөйткенiн кiм бiлсiн, редактор соны бiрден айтпай, кейiнге сақтаған.

	– Бүгiнгi поштамен, – деп жымия үн қатты Сәттаров, – редакцияға мына бiр хат келдi. Қайсар бауыр, бұл да саған жолданған. Машинкаға басылған екi бет хат қолыма тиедi. Оның ту басын-

	да «Еркiншiлiк» газетiнiң ресми таңбасы қойылған. Қобалжудан ба, дауысым шықпай қалды. Әуелi су құйып алып, одан бiрер жұтып, хатты дауыстап оқыдым.



	«Құрметтi Қайнаров жолдас!

	Сiздiң ұзақ уақыт менiмен хабарласпай үнсiз жатқаныңызға өкiнiш бiлдiремiн, әрiптес. Ту бастан бiздiң уағдамыз басқаша едi ғой, әлде ұмытып қалдыңыз ба? Жарамайды оныңыз, достым. Чингиз тарихын iздеуден әлi де бас тартпаған боларсыз? Ал менсiзденхаткүте-күтежалығып, ақырыөзбетiмменбiрталай iздеулер жасадым. Бұл жолда олжасыз да емеспiн. Бәлкiм, мына бiр жайттар сiзге ой салар...

	Жуықта екiншi дүниежүзiлiк соғыс туралы мұрағаттармен қайыра танысуға тура келдi. Өзiңiзге көрсететiн кiтапшамда:

	«...бiздiң елiмiзде болған Совет Армиясы бөлiмшелерiне Чингиз ер туралы сұрастыру жолдаған хаттарым жауапсыз қалып, iзденiсiм тығырыққа тiрелдi», – деп жазғаным есiңiзде бо лар? Қайыра зерттеу үстiнде мен бұдан едәуiр өзгеше және бұрынғыдан да жұмбақ оқиғаға кезiктiм.

	1946 жылы Совет Армиясы госпиталінен бiзге бiр топ жаралы отандастарымыз қайтарылыпты. Бәрiнiң дерлiк туған-туысқандары бiрден табылыпты, тек бесеуiнiң ғана аты-жөнi анықталмаған екен (Өзiңiз оқыған кiтабымда лазарет документтерiнiң ұшты-күйлi жоғалуына байланысты ес-түсiн бiлмейтiн кейбiр жаралылардың есiмдерi нақтылы анықталмағанын ескерткенiм есiңiзде болар?). Содан, әлқисса, әлгi бес жаралы бейбақтардың суреттерi бiздiң елдiң газеттерiнде жарияланыпты. Екi жауынгердi туғандары шүбәсiз танып, ал қалған үшеуi 1947 жылы Совет Одағына қайтарылыпты. Менкездесiпсұхбатқұрғандәрiгерлердiң естелiгiнеқарағанда, бұл үшеуiнiң жарақаты басында болса керек. Олар өздерiнiң аты-жөнiн, ұлты мен тiлiн, өмiрiнде болған оқиғалардың бәрiн де ұмытып қалғанға ұқсайды.

	Жұмбақтығына қоса күрмеуi аса күрделi осы дерекке сiз не дейсіз? Бәлкiм, сiз iздеген Чингиз осы үшеудiң бiрi болмасын? Бәлкiм, сол сорлы күнi бүгiнге дейiн аты-жөнiн, тумысын бiлмеген қалпында әлдебiр госпитальда жатпасын? Бәлкiм, жер жастануы да... Бiрiншi дүниежүзiлiк соғыста контужiн болған француз жауынгерiнiң ақыл-есiн бiлмеген күйiнде ұзақ жылдар өмiр сүрiп, жуырда ғана дүние салғанын есiңiзге салсам, не айтасыз?

	Иә, достым, бәрi де мүмкiн. Менiң айтқаным – сәуегейлiк болжам емес, атүсті ескерту. Қажет десеңiз, сұрау салып көрiңiз. Артық болмас деп бiздiң елдiң газеттерi жариялаған фотосуреттердi жолдап отырмын. Мен үшеуiн де маман сарапшыларға көрсетiп, мұқият тексерттiм. Өзiңiз жiберген Чингиз фотосын да қоса тапсырдым. Экспертиза нәтижесi бiрақ сiздi қуанта қоймас деймiн. Мен олардан үшеуiнiң бiрдебiрi сiз жiберген фотодағы Шынтас Досжановқа ұқсамайды деген қатаң тұжырым естiдiм. Әйткенмен сiз бұған аса қынжылмаңыз. Газеттегi фотолардың қандай ұсқында екенiн өзiңiз де аңғарарсыз...

	Өзiңiздiңшетелдiкәрiптесiңiз Яромир Намек. Загребқаласы»

	Кабинеттегi жұрт тосын жаңалықтан есiн жиғанша, Сәттаров ағай шетелдiк газет қиындысын алдыма тастады. Шынтастың бiр суретi төс қалтамда жүретiн. Жалма-жан суырып газет қиындысының қасына қойдым. Иә, Намек жолдас айтса айтқандай, газеттегi фотолар анық емес, оның үстiне адам айырғысыз ұсқында екен: үшеуiнiң де көздерi жұмық; шаштары тақырлап алынған; қастары үйiтiлiп қалғандай, оның орнында жара сияқты қарайған таңба байқалады. Қазiргiдей емес, сол кездегi клише сапасы да қайбiр оңған дейсiз. Фотолар да сол себептен газет бетiнде күңгiрт шыққан. Кезекпе-кезек үңiлгенмен ешқандай мәндi тұжырымға келе алмадық.

	– Жә, – дедi бiр сәтте Қасымтай ағай, – былай iстесек. Қайсар қолжазбасын қайта қарауды тәмамдаған соң Мәскеуге сапарға аттансын. Әскери министрлiктiң мұрағатын бiр шолмай, бұл жұмбақтың кiлтипанын шешу қиын. Бәлкiм, кiм бiлсiн?.. Ал кiтапты беймәлiм iзденiске бола кешiктiрудiң қажетi жоқ, осы күйiнде-ақ шығаруға болады.

	– Бәрекелдi, сөйткеніміз жөн, – деп қостады қызметтес достарым.

	Бұрыс деуге менде шама да жоқ еді.





Iздеген жетер мұратқа




	I

	Содан берi біраз уақыт өтті. Өмiрiмде осы уақытта қаншама өзгерiстер, оқиғалар болды: қызметiм өсiп, бүгiнде мен жастар газетiнiң бiлдей бөлiм меңгерушiсiмiн, Қасымтай Құралаевтың мiндетiн атқарамын; ал ол – басқа бiр белдi газетте редактордың орынбасары. Ал менің шығармашылық жолым сәтті деуге болады: ең бастысы, Шыңғыс-Шынтас туралы бейнет тартқан еңбегiм жарыққа шықты.

	Оның да қызығы мен шыжығын айтайын: бiрде Киров көшесiндегi дүңгiршекке жаңа газет алуға бұрылғамын; «Мына бiр кiтапты оқуға қалайсыз, шырақ? – дегенi сатушы әйелдiң; мелшиiп тұрып қалыппын; өзге емес, өзiмнiң кiтабым, тұла бойы тұңғышым дегендей, алғаш рет баспа бетiнде жарық көрген тума еңбегiм – «Жетiншi толқын».

	Дүңгiршектiң тауашасына он сомдықты лақтырып:

	– Осыған келгенше... түгел, барынша, – деймiн.

	Сатушы байғұс «Денiң сау ма?» дегендей бетiме аңтарыла қарайды. Қалай қарағанында шаруам қанша, «Бәрiне, барынша түгел! – деймiн. – Жетпесе, тағы да қосамын...» Жетпеу қайда, кiтаптың үш-ақ данасы қалыпты. Сөйтсем, бiреулер тiк көтере алып кетiптi. Амал қанша, көше бойлай жүрiп бiрнеше дүңгiршектi сүзiп шықтым. Бiрiнен екеу, ендi бiрiнен үшеу дегендей, қысқасы, кешке дейiн кiтабымның жиырма шақты данасы қолыма тидi. Көңiл құсы шарқ ұрып, қиял қанатына мініп, тағы да Шыңғыс, әлде Шынтас хикаятының жетегіне күмп еттім: мұрағаттар сөресiн ақтарып, сол бір атпал азамат тастап кеткен құпия аппараттың ізін шалғандай боламын; «Несі бар, алда-жалда энергияны сымсыз тасымалдаудың кілтипанын тапсам – бұл енді техника әлемінде қазақ баласы жасаған ғаламат жаңалық болады. Сөйтіп, қапылыста мерт болған өнерпаздың даңқын әлемге танытамын. Адамзат қауымы одан ұлан-ғайыр пайда көреді!..». Менің де ізденгіш һәм жазғыш атағым шартарапқа тарайды. Міне, сол кезде Шынар сұлуға жақындап келiп қолтығынан аламын да, ортаға алып шығып, вальс әуенiне елiктiрiп, шыр көбелек билей жөнелемiн. Одан арғыны айтпасам да болады. Халық әнiнде айтылғандай, iшiң бiлсiн әлуайдың тап өзi болады да қояды. Құжқара сорлы тілін тістеп, анадайда тұрған тракторына жөнеледі...

	Иә, арман жетегiне ерсең – бәрi де оп-оңай. Ал қалтарыс-бұлтарысы көп өмiрде ше? Көбiне ойлағаныңдай емес, неше түрлі қырсыққа тап боласың.

	Әскери архивтердi сүзу үшiн еңбек демалысымды алып, Мәскеуге аттандым. Әскери мұрағат Подольск қаласында екен. Жазған құлда шаршау болмайды, сол қалада мен оншақты тәулiк iзденiс жасап, амал не, мардымды ештеңе таба алмай, ақыр аяғында Мәскеудегi Орталық госпитальдың тiркеушi бөлiмiне барып, оның да бірталай деректерін ерінбей сүздім. Яромир Намек әрiптесiм жазған үш жаралы жауынгер туралы дерекке де жолықтым. Жоққа жеткен жүйрiк бар ма, байғұстарды тым кеш iздеппiн, үш мұңлық та кiм екенi анықталмаған қалпында, бұдан төрт жыл бұрын қайтыс болыпты. Ал мен ақтарған әлденеше мың емдеу карточкаларынан Чингиз иә Шыңғыс, тiптi Шынтас Досжанов деген бiр адамды кездестiре алмадым.

	Не iстемекпiн, күллi демалысымды әлемге әйгiлi астананың мұражай, атақты көрме, театрларын аралауға емес, дәрi иiсi мүңкiген госпитальдардың тiркеу бөлiмiнде өткiзiп, Алматыға нәумез қайттым.

	Көңілге жұбаныш болған жайт: 20 мың дана болып жарық көрген кітабым аз күнде сатылып кетіпті, жаппай мақтаған бiрнеше рецензиялар басылыпты. Ең ғажабы, өзiм жұмыс iстейтiн жастар газетіне жер-жерден жолданған оқушы хаттары. Бәрі-бәрі Шыңғыс-Шынтас хикаятына ерекше риза болғанын жазған, кейбірі шытырманды хикаяттың жалғасын сұраған, Шынтас ердiң, оның дос-жарандарының қазіргі тағдырын бiлуге ынтық екендiгiн қиыла жазыпты. Ізденіс неге тоқтады деген де реніш айтылған...

	Бұл енді оқырман қауымның жөнсіз ынтызарлығы. Жеке адамның өміріне бас сұғу. Шынында да Аққыз Сырымбетованың Алматыда тұратындығын, ұстаздық етуден жаңылмағанын жазу қажет пе? Немесе Шынар сұлудың астанадағы дәрiгерлiк институтқа оқуға түскенiн, құжқара Сағымбайға күйеуге шыққанын айтамын ба? Иә, бұл да өмір шындығы. Шынайы махаббат дәрежелі қызметіңдi, атақ-абыройыңды таңдамайды. Мен болсам сол шындыққа мойыған жанмын. Махаббат жолында батылырақ болу керектігін кеш түсіндім, амал не?! Иә, айтпақшы, Шынтастың кәрi шешесi дүниеден қайтты.

	Шыңғыс-Шынтас тарихының жалғасын жазудан саналы түрде бас тарттым. Жазу ғана емес, әрі қарай iздеуден де... Өкiнiштi аяқтау, амал қанша? Өмiр шындығына қиянат иә қысас жасауға бола ма? Болмаған iстi болды деп, нанымсыз қиял тербеуге бола ма? Жоқ, қадірменді оқырман, мен өзiңе ту баста-ақ бұл iсте шындықты ғана жазуға уәде бергенмiн. Демек, хикаяттың жалғасын күтпеңіз. Бұл хикаяттың заңды өрбуi Шыңғыс атанған ердiң өмiрi мәлiмсiз жағдайда үзiлген сәтте-ақ тоқтады деп біліңіз.

	Газет жұмысы, тегінде, оңай емес, қаптаған хат-қағаздан ертелi-кеш босамайсың. Бейнетпен, қаншама толғаныс, қиналыспен жазылған кiтабым, әне, пәтер үйiмдегi шкаф сөресiнде қаттаулы тұр. Жұмыстың көптiгi соншалық, кейде соны қолға алып, беттерiн ақтаруға да мұрша болмай қалады. Рас, әредiк қолыма ала қалсам – бiрер бетiне көз жүгiртемiн де, орны на қайта қоямын. Сол кiтапты өзiм емес, өзге бiреу жазғандай құдды. Бұрынғыдай толғанып, иә соған тебiрену де жоқ. Осылайша жылжып үш жыл өттi...



	II

	Бiр күнi хат бөлiмiнiң қызметкерi көгілдір пакетті алды ма қойды. Сыртында «Қайнаровтың өз қолына» деген ескертуi бар. Мұндай хаттар маған таңсық емес: оқушылардың авторға бiлдiрген алғысы, иә өтiнiшi болады, әйтпесе жарияланған мақаласы жайында пiкiр айтады...

	 Сондай хаттардың бiрi боларсың дегендей керенау оймен хатты ашайын...

	«Сәлеметсiз бе, Қайнаров жолдас! – деп бастапты хатын белгiсiз тiлшiм. Жазуы аса анық емес, дәрiгерлерге тән ирегi мол қолтаңба және әйел адам жолдаған деген жорамал бiрден ойға оралды. – Жуықта мен Мәскеуден келе жатып (сол қаланың iргесiндегi әскери госпитальға мамандығымды жетiлдiруге барғанмын), Қызылорда стансасындағы дүңгiршектен сiздiң «Жетiншi толқын» атты хикаятыңызды кездейсоқ сатып алып, жолшыбай оқып шықтым.

	Алайда мен сiзге кiтаптың әсерi туралы емес, басқа жайтты – таңғажайып оқиғалы еңбегiңiздi оқудан соң көңiлде туған күдiгiмдi хабарлауды жөн деп білдім.

	Мен мамандығымды жетiлдiрген госпиталь – міндет-парызы өзгеше емхана. Онда соғыс кезiнде өте ауыр жарақат алған, иә жан жарасы әсерiнен есi ауысқан, дәрiгерлер тiлiнде миғұла болып қалған бұрынғы әскери адамдар емделедi. Емделу деген, әрине, әншейiн сөз, шын мәнiнде шерменделер татар дәмi таусылғанша өмір сүреді. Бұдан өзге ол госпиталь жайлы мен сiзге ештеңе айта алмаймын, сол турасында қолхат бергенмін.

	Бақылауымда болған пациенттердiң бiрi маған алғашқы күннен ерекше әсер еттi. Келбетi науқастың маған тым таныс көрiндi. Иә, иә, осы хатты қолыңызда ұстап отырғандай шындық бұл. Мен оны өзiмнiң туған ауылымда сан мәрте көрген ағайындарыма қатты ұқсаттым. Оның өзi де менi әлдекiмге ұқсатқандай боп кездескен сайын қасыма келiп, қолымды қысып, шашымды сипап, кейде бетiме жаутаңжаутаң қарап, көз алдына үйiрiле қалған жас моншақтарына ие бола алмай, әлде қысылғаннан, әлде қызыққаннан кенет терiс айналып жүгiре жөнелетiн едi. Госпиталь қызметкерлерi оған өздерiнше лақап ат қойып «өзбек» деп атайды екен. Өйткені ол байғұс майданда жүргенде күштi жарылыс дүмпуiнен, бәлкiм, миындағы жарақат әсерiнен өзiнiң аты-жөнiн, туысын, сол күнге дейінгi өмiрiнде болған оқиғаларды, көрген-бiлгенiн, ана тiлiн де ұмытып қалған. Оқыған шығарсыз, мұндай жайттар медицина тарихында жиі болады, ал соңғы алапат соғыс ондай сормаңдайлардың санын әлденеше есе көбейттi.

	Неге сөйткенiмдi бiлмеймiн, мен оның өзбек екенiне бiрден шүбә келтiрдiм. Ауру тарихын оқып көрсем, ұлты туралы бiр сөз жоқ. Соғыста қай жерде, қандай әскери құрамда, иә бөлiмде, тiптi қайда жүрiп ауыр жарақат алғаны туралы да ештеңе жазылмаған. Ауру тарихында тек шетелдiк бiр госпитальдан эвакуация арқылы 1946 жылы ауысып келгенi көрсетiлiптi. Ал менiңшүбәлануыманауқастыңбасқаұлтадамынаұқсамайтын дара келбетi себеп болған-ды: бет-жүзi нағыз қазақы, яки бiздiң ұлттың айқын ерекшелiктерi өңiнде тайға таңба басқандай көрініп тұр десем, сiрә, қателесе қоймаспын; әсiресе қоңқақ мұрны, жазық маңдайы, томпақ бетi, батырларға ұқсаған алпамса дене бiтiмi, тiптi сорайған бойы да... қыр елiн жайлаған малшы қазақты еске түсiргендей.

	Мен онымен қазақша бiрнеше мәрте тiлдесiп те байқадым. Сенесiзбе, кейдеолоқысдауыстағанымдакәдiмгiдейжалтқарап, аңырып тұрып қалады. Бiр күнi есiне түсер ме екен деп даусым жеткенше иен даламыздың шалқыма әндерiн шырқап та әсер етуге тырыстым. Сол сәтте әлгi байғұстың екi көзiнен жас парлап, маған сүйсiне қарағанын көрсеңiз. Жоқ, сол бiр тебiренiске толы қиын сәттi мен сiзге сипаттап бере алмаймын, оны тек көру аз, жан-тәнiңмен түсiну қажет! Бiрақ, амал не, бәрiн де ол ұмытып қалған, қаншама қиналғанымен есiне ештеңе түсiре алмай мәңгiрiп отырады да, кенет басын шайқап қатты егiледi, сонсоң неше тәулiк бойы ауырлап, басын жастықтан көтермей жатып қалады. Қандай аянышты тағдыр!..

	Госпитальға түскеннен берi ақыл-есiн ояту үшiн сол мұңлыққа неше түрлi ем жасалыпты. Бiрде-бiрi бірақ күткен нәтижеге жеткiзбептi.

	Ал ендi, қымбатты жазушы, сiзге хат жолдаған себебiме келейiн. Шынымды атсам, «Жетiншi толқынды» мен ту баста, жұмбақ аты үшiн, иә iшкi бетiндегi ғылыми-фантастикалық хикаят деген анықтамасына бола сатып алғам жоқ, маған ерекше әсер еткен кiтаптың мұқабасындағы бадырақ көз, қоңқақ мұрын, шашы дудыраған, ойлы қазақтың суретi болды. Неге екенiн бiлмеймiн, сол сурет маған әскери госпитальда өзiм iш тартып қандас туысыма балаған бейшара науқасты есiме түсiрдi. Ә дегенде селк етiп оқыс шегiнгенiм есiмде. Мұншалықты ұқсас бейне көрсемшi. Құдды кiтап суретшiсi госпитальда мен көрген науқасты алдына отырғызып қойып бет-бейнесiн, мұңды бадырақ көзiн сол қалпында көшiрiп салғандай, сол бiр ауыр әсерден жол бойы, кiтабыңызды қолыма алған сайын арыла алсамшы.

	Әлбетте кiтабыңызды жолшыбай оқып шықтым. ШыңғысШынтастың шерлi тағдырын жап-жақсы жазыпсыз, тек оны ғылыми-қиял жанрына телiгенiңiзге мүлдем қарсымын. Бұл, тегiнде, қиял емес, өмiрде болған хикаят емес пе? Әлқисса, содан әр түрлi ойға түстiм, өзiңiз құсап неше түрлi қиялға да берiлдiм. Ақыры осы хатты жолдап отырмын. Мен қияли жазушы емес, адам емдеушi дәрiгермiн. Сол себептi сiздей қиял жетегiне түсуге қақым жоқ, яки госпитальда өзiм көрген науқас пен сiздiң кiтаптағы Шынтас арасынан ешқандай ағайындық iздегiм келмейдi, бiрақ осы жазғаныма мықтап ойлансаңыз деген тiлек айтамын...

	Қажет етсеңiз, госпитальдың тұрағы...»



	Есеңгiреп қалған сияқтымын. Бейтаныс жанашырдың хаты жеткiзген тосын жаңалықтың алғашқы әсерi сондай едi! Менi ерекше толқытқан гәп – сырқаттың аянышты тағдырынан гөрi, шынымды айтайыншы, хаттың аяқ шенiндегi: «Құдды кiтап суретшiсi госпитальда мен көрген сырқатты алдына отырғызып қойып көшiрiп салғандай...» – деген сөзi. Құдай-ау, бұл болса шындықпен бiте қайнасып жатқан гәп емес пе?!.. Мына бейтаныс жан соны қалай бiлген? Есiме кенет «Жетiншi толқын» баспаға әзiрленген күндер, редактор екеумiздiң суретшiмен тiзе қоса отырып, өзара ақыл қосқан сәт оралады. Бiз оған Шынтас Досжановтың бiрнеше фотосуретiн берiп, солардан жиынтық бейне жасап, мұқаба сыртына салуды өтiнгенміз. Несiн жасырайық, бұл қулыққа бiз әдейi барғанбыз...

	Бiр аптадан соң редактор маған телефон соғып баспаға шақырды.

	– Ал танимысың? – деп ол кiтабымның мұқабасын алдыма қояды.

	Бiр қарағаннан-ақ денеме бiреу ине сұғып алғандай селт еткенiм есiмде: ақ қағаз жапсырылған қатырма бетiнен өзiм әлдеқашан бауыр басқан, әбден жүзтаныс болған, жанымдай жақыным – Шынтас бейнесi тесiле қарап тұр едi; бiр ғажабы, мен берген фотодағы балаң жүз, албырт Шынтас емес, мына суретте соның он жастай үлкен ағасы бейнеленген... Парасатты көзқарасы, жүзiндегi ауыр мұң, тiптi маңғаз кейпiне дейiн от пен судан өткен Шынтас жауынгердiң, өзiне сенiмi мол, қиялы асқақ, Шынтас өнертапқыштың кемел келбетiн ерiксiз мойындатқандай әсер туғызады. Қысқасы, қолына тиген ескi фотоларды суретшi өзiнше қиялдап, бiршама «қартайтып» әсерлi бейне туғызыпты. Тамаша шеберлiк демеске шараң жоқ!

	Ақыры, мiне, бұдан үш жыл бұрын қиялмен өрiлген жорамал оңға шықты: мұқабаға салынған Шынтас бейнесi күндердiң күнiнде оқырман қауымның назарына iлiгедi деп кiм ойлаған? Соған айғақ – мына хат! Әмбе сол тағы да әуре-сарсаңға түсiріп, сапарға аттануға түрткi болып отыр. Қуанғаным сондай, билет табылса – Мәскеуге сол күнi-ақ ұшып жетуге дайынмын. Абиұр болғанда, авиакассада билет қалмапты. Ерiксiз ертеңге қалдым. Алабұртқан көңілім маза бермей, ақшыл конверттiң сыртына қараймын. Мәссаған, безгелдек! Хат жолдаушым алыста емес, аяқ жетер жерде, Алматының iргесiнде тұрады екен. Мәскеуге самолет келесi күнгi кешкi алтыда ұшады. Оған дейiн қаншама уақыт бар. Қысқасы, ертеңгiлiкте такси жалдап барып, хат иесiн тауып алдым. Отызға ендi ғана iлiнген, биязы жүздi, ақжарқын әйел екен, ескi танысындай жайдары шыраймен қарсы алды. Дастарқан жайып, алдыма ас қойды. Әңгiмесiн де ежiктеп сұратпай-ақ өзi айтты.

	Алайда хатында жазғанына алып-қосқаны шамалы. Тек сырқат адамның мiнез-құлқы, ауруының тарихы туралы бiршама мағлұматтар естiдiм.

	– Оның кейбiр әрекеттерi емдеушi дәрiгерлердi мейлiнше таңдандырады екен. Мен өзiм де соған әлденеше рет куә болдым, – дедi доктор әйел әлдене есiне түскендей биязы жымиып, – бiр күнi бақ iшiндегi үстелде сурет салып отыр екен. Жақындап барып қарасам – менiң суретiм. Бет-бейнемдi, дене келбетiмдi айнытпай келтiрiптi. Тек шашым ғана бөлек – мынадай келте қиылған емес, кәдiмгiдей екi бұрым боп өрiлген, ұзындығы да бiрталай, балтырына түсiп тұр. Менiң шашым шорт қиылмаған кезiнде де соншама ұзын болған емес. Сол сәтте маған бiр ой келдi де:

	«Сүйген қызыңның шашы осындай ұзын ба едi?» деп сұрадым. Басын шайқады. «Бәлкiм, шешеңнiң шашы ұзын шығар?».

	«Бiлмеймiн, есiмде жоқ», – дегендей боп тағы да басын шайқады. Қарындашын сұрап алдым да, суреттегi қызға үкiсi желкiлдеген тақия кигiздiм. Науқас бетiме аңтарыла қарады. Бiрақ ләм-лим деген жоқ. Менi бiр қияли ой биледi де, суретке кимешек кигiздiм. Сол кездегi оның аппақ боп қуарған түрiн көрсеңiз! Қалш-қалш етiп орнынан атып тұрды да, қолымдағы суреттi жыртып тастады. Сонсоң палатаға қарай тұра жүгiрдi. Содан үш-төрт күнге дейiн сүлесоқ күйде жатып алды. Әрине, бұдан кейiн мен онымен қатерлi «жұмбақ ойынға» барғаным жоқ.

	Өзiммен бiрге ала барған Шынтас Досжановтың барлық фотосуреттерiн әйелдiң алдына жайып салып:

	– Анықтап қараңыз. Сіз көрген науқас мына суреттегi жiгiтке ұқсай ма? – деймiн.

	– Жоқ... жоқ... атамаңыз. Тiптi де ұқсамайды, – дедi ол бекем де өзiне сенiмдi үнмен. – Кiтабыңыздағы сурет мыналардан басқарақ.

	Мен күтпеген жауап. Қапелiмде не дерiмдi бiлмей, дәрiгер әйелге жаутаң-жаутаң қарай берсем керек.

	– Өтiрiк айта алмаймын, не десеңiз де...

	Амал қанша, өрекпiген көңiлiм демде басылып, Алматыға ренжiп қайттым. Сол бетiмде Аққыз Сырымбетқызына сәлемдесе бардым. Менiң сүйiншi сұрағандай боп ентiге жеткiзген жақсы хабарымды ол кiсi күн сайын естiп жүргендей, бiржосын салмақты шырайда тыңдады. «Апыр-ау, бұл кiсi сүйген жiгiтi Шынтастың тағдырына мүлдем тебiренбейтiн болған ба? Әлде көп жылғы сарғая тосудан әбден шаршаған ба? Иә, неге сөйтесiз деп кiнәлауға бұл кiсiнi менiң қақым жоқ, сiрә, тағдыр жазуы солай».

	Аққыз апайға өкпелегенiм соншалықты, Шынарды тiптi iздегем де жоқ. Керек-ау деген қағаздарымды портфельге сықап алдым да аэропортқа тарттым. Неге сөйткенiм осы күнге дейiн жұмбақ, әйтеуiр, сол күнi менi әлденеге бекем шешiнген, алдымнан не күтiп тұрса да – тайынбай қарсы тұрып, ақырына дейiн төзуге бекiнген қайсарлық билеп, белгiсiз қиырға жетелей бергенi анық...



	* * *



	Қысқасы, дүйсенбiнiң екiндi шамасында, Мәскеу iргесiндегi арнаулы госпитальдың бас дәрiгерiнiң кабинетiне жеттiм.

	Шыңғыс-Шынтас хикаясын жайлап баяндай бастаймын.





	– Жә, қымбаттым, маған қандай тiлегiңiз бар? – деп сөзiмдi бөлдi бiр сәтте бас дәрiгер, сiрә, әңгiмемдi бiршама созып айтсам керек.

	– Сол бiр есiмi мәлiмсiз науқасты маған көрсетсеңiз. Өтiнемiн сiзден...

	– Ол үшiн, иә, солай... науқастың өзiңiз айтып отырған адам екенiне айғақтар келтiрiңiз. Сөйтсеңiз, бәлкiм, көрсетуге болар... Шынтастың барлық суреттерiн алдына тастаймын. Кiтабымның да бiр данасын алдына қоямын. Бас дәрiгер қазақ тiлiндегi кiтапқа қараған да жоқ, фотолардың бiреуiн таңдап алды да, әлдекiмге телефон соқты. Сәлден соң кабинетке, науқастың бас жұмысы болар деп шамаладым, жуан сары папка келтiрiлдi.

	Дәрiгер Шынтастың фотосын соған салды, оны үстел үстiне қойған соң маған қарап:

	– Бұл айтқандарыңыз бiз үшiн дәлел емес. Сол себептi, бар материалды ғылыми сарапқа беремiз, – дедi.

	Байқаймын, екi сөйлеудi ұнатпайтын қытымыр адам.

	– Қанша уақыт тосуым керек?

	– Бес-алты күн шамасы.

	Ендi не iстеуiм керек? Әңгiмеге тартпақ болған талабымнан ештеңе өнбедi. Уақытын алғаныма кешiрiм сұрап, қонақүйге қайтқаннан басқа не қалды?

	Қаланың тарихи жайларын аралап уақыт өткiзiп, телефонға да құлақ түре сарғаюмен бiрнеше тәулiктi артқа салдым. Содан бiр күнi госпитальдың қабылдау бөлмесiнен ертең, күндiзгi сағат он екiде бас дәрiгердiң кабинетiне келуiмдi ескерткен шақыру алдым.

	Түнi бойы ұйықтамай дөңбекшiп шықтым. Не керек, сағат он бiр кезiнде-ақ бас дәрiгердiң қабылдау бөлмесiне жеттiм. Бiр жан маған кiсi екен деп қараған жоқ, тек сағат он екiге бес минут қалғанда мейірбике келiп, фамилиямды атады.

	Iле алтыншы қабатқа көтерiлдiк. Кең бөлмеде ақ халат киген бiрнеше адамдар отыр. Бiреуiнiң үстiнде әскери форма, дәрежесi де едәуiр болса керек, өйткенi кабинеттегiлердiң бәрi соған қарап, соның рұқсатымен ғана сөзге қатысып отыр.

	Әскери адам амандықтан соң маған иегiн көтерiп, өзiм тыным көрмей iздеп жүрген адам туралы толығырақ айтып берудi өтiндi. Жүз рет қиялымда тербеп, есiмiн аңызға айналдырып, шама-шарқымша жырлап жүрген хикаятты жүз бiрiншi мәрте қайталап айтып шығу мен үшiн қиын болып па? Бiр адам сөзiмдi бөлген жоқ, зор iлтипатпен тыңдады.

	– Iздеген кiсiңiздiң туған жылын атаңыз?

	Жылын ғана емес, ай, күнiне дейiн жiпке тiзгендей етiп түптүгел айтып бердiм.

	– Досжановтың майданда алған жарақаттарын қайталаңыз?

	Бұл менiң осал жерiм, Шынтастың елге жазған хаттарынан бұл жайында бiр ауыз сөз кездестiрген емеспiн. Бәлкiм, жараланған болар. Бiрақ сорлы анасын бекерге қамықтырмас үшiн жазбауы да мүмкiн... Жарақат демекшi, Ерковскийдiң жазбаларында бұл туралы әлдебiр ескертпелер бар болатын-ды...

	– Сол жақ аяғында дүреден қалған терең тыртық бар... Сiрә, сол аяғынан сылтып басуға тиiс... Оң жақ өкшесiнде, иә май табанында жарақат iзi сақталған, арқасында фашистер дүресінiң табы... – деп кiбiртiктеп тұрып есiме түсiре бастаймын.

	– Жалпылама жарақаттар. Тұтқында болған сормаңдайдылардың етене таңбасы, – деп сөзiмдi бөлдi әскери адам.

	– Ауа райы бұлыңғыр күндерi науқастың сол жақ аяғының қатты сыздап, өкшесiнің де сырқырап ауыратыны рас, жолдас полковник, – дедi бiреу, сiрә, емдеушi дәрiгерi болса керек.

	– Айрықша белгiге жата ма, жатпай ма бұл – нақтылы бiлмеймiн, сөйтсе де тағы бiр белгiсiн айтайын, тек бұған күлмеңiздер, – деп соза сөйлеп тұрдым да, мен суға батып бара жатқан тал қармайдыны iстеп, сөздiң турасына көштiм. – Мен iздеген Шынтас Досжанов – мұсылман жұртының перзентi, демек, ол сүндет парызынан бала күнiнде өткен. Соның айқын белгiсi денесiнде болуға тиiс...

	Күткенiмдей сарапшы комиссия мүшелерi ду күлiп, кейбiрi болар-болмас қол соққандай болды.

	Комиссия жетекшiсi саусағымен үстелдi тықылдатты.

	Өзiн емдеушi дәрiгерiмiн деп таныстырған егде әйел орнынан жайлап тұрды да:

	– Әрiптес қауым, журналист жігітті бекерге әжуалау әдепсiздiкке жатады. Менiң науқасымда ондай белгi бар, № 216 санына ие пациент сүндеттелген, – дедi дау тiлемейтiн тұжырымды үнмен.

	Менде үн жоқ. Мерейiмнiң бұл жолы үстем шыққанын кабинеттегi жұрттың төмен қарап мүләйiмсiген бұйығы қалыптарынан айқын сездiм.

	Әскери адам аурудың тарихы тiркелген қалың мұқабаны ашып, әрлi-берлi аударыстырып отырды да:

	– Адамға iштен туа бiтетiн сiз айтқаннан да өзге белгiлерi болады, дәл соныкi дерлiк айрықша бiр белгiсiн атаңыз, жолдас, – дедi полковник маған қадала қарап.

	Айырықша белгi... Дәл Шынтасқа тиесiлi дерлiк?.. Көзi тостағандай үлкен, тұнжыраған қара. Шашы да қара болуға тиiс, ал бет-пiшiнi маңғол өңдес... Жоқ, мұның бiрiн де атауға болмайды, жалпылама белгiлер. Кенет, апырай десеңiзшi, қысылған мезетте жол тауып кетер сұңғыла қабiлет менде жоқ сияқты едi, сөйтсе де құдай тағала септiгiн тигiзiп, аузыма сөз салды. Шыңғыстауға сапарым, Шынтас үйiндегi қос анамен ұзақ сонар әңгiменiң бiр сұлбасы есiме сап ете түссiн.

	– Арқасында, оң жақ жауырынының астында бұршақтай мең болуға тиiс. Бұршақтай үп-үлкен қоңырқай мең!!!

	– Айқайлаудың қажетi жоқ, жолдас, – деп бас сарапшы полковник маған паң жүзбен әредiк қарап қойып, алдындағы мұқабадан әлдебiр қағазды оқи бастады. – «Өңi моңғол типтес, көзi үлкен, мөлдiр қара... Бойы бiр метр сексен алты сантиметр, айрықша тән белгiсi... иә айрықша белгi...»

	Төзiмiмдi сынағысы келгендей кенет ол үнiн бәсеңдетiп сәлпәл тоқтады. Ал мен не себептi орнымнан атып тұрғанымды бiлмеймiн, шенi үлкен деп қаймықпай, полковниктiң қасына жетiп барып:

	– Неге күмiлжiдiңiз, оқыңыз, бiзге де естiрте оқыңыз! – деймiн.

	«Науқастың арқасында, оң жақ жауырын астында үлкендiгi екi тиындық монетадай дөңгелек үлкен мең...» – дегендi естiртті де, полковник маған бұрылып, болар-болмас езу тартты. – Иә, науқастың бұл белгiсi тура сiз айтқандай...

	– Сол, соның нақ өзi! Өзi! Бұл адам мен iздеген Досжанов! – дедім.

	Шыдамсыз қылығым полковникке ұнаған жоқ. Ол даусын кенеп:

	– Майор Маслова, мына кiсiге дәрiгерлiк экспертизаның тұжырым актiсiн оқып берiңiзшi, – дедi.

	Маслова дегенi терезе жақта отырған кексе өңдi, ақ шашты, арық әйел екен. Қақшиып тұрып оқи бастады. Даусы да мұндай жағымсыз болар ма, құдды бiр ауыр жазаға кескен сот үкiмiн оқып тұрғандай қатқыл үнмен сарапшылар тұжырымын менiң құлағыма шеге қаққандай тақ-тұқ құя бастады: «...Салыстыруға ұсынылған фотодокументтiң тым ерте әзiрленгендiгi және соңғы фотода бейнеленген адамның жас мөлшерi арасындағы зор алшақтық зерттеуге ұсынылған материалдың өзара үйлесiмдi екенiн қатесiз дәл анықтауға кедергi болды. Рас, екi фотоның бiр-бiрiне ұқсайтын ортақ белгiлерi де жоқ емес... Сөйтсе де сарапшы комиссия бұл мәселе жөнiнде үзiлдi-кесiлдi тұжырым айтуды артық деп бiлдi... Қосымша дерексiз...»

	– Естимiсiз, сарапшы мамандар үзiлдi-кесiлдi тұжырым айтудан бас тартқан, – деп Маслованың сөзiн бөлдi әскери адам. – Демек, құрметтi қазақстандық, мәселе сiз ойлағандай оп-оңай емес.

	– Жолдас полковник, науқасты туыстарына көрсетсек қайтедi? – дедi үстел басында отырғандардың бiрi.

	– Сiз сонда осы күнге дейiн аты-жөнi мәлiмсiз боп келген науқасқа кiмдi туыс деп атамақсыз? – деп полковник қасындағы әрiптесiне қыдия сөйледi. – Қандай адамды, ғапу етiңiз, икс... жанға туыс деп шақырып, әуре-сарсаңға саламыз? Менiңше, бұл бейбақта ешқандай туыс жоқ!..

	– Бар... бар, полковник жолдас, тiптi бiреу емес, екi адам! Соның бiреуi науқасқа өзгеше жақын кiсi... – деп неде болса есемдi жiбермеудi ойлап, Аққыз Сырымбетова туралы өзiм бiлетiн сырды айтып бердiм.

	– Қымбаттым, – деп мырс еттi әскери адам, – не айтып тұрғаныңызды сезесiз бе өзiңiз? Оның бәрi бұдан жиырма жыл бұрын болған, бәлкiм, одан да көп мерзiм өттi. Сол куәңiздiң жасы нешеде қазiр? Жан-тәнiмен сүйген қызының жасын айтамын. Кем дегенде қырықтың үстiнде, солай ма?

	– Әлбетте... Бiрақ мен, жолдастар, сол адамның Шынтас Досжановқа деген шынайы сезiмiнiң титтей де өзгермегенiне кепiл бола аламын.

	– Тамаша! Шығыс халықтарына тән нағыз махаббат! Сiздерде, сiрә, солай болар-ау. Яки бәз баяғы Ләйлә мен Мәжнүннiң жан берiсер мәңгi сүйiспеншiлiгi бәз баяғы қалпында!.. Махаббатқа жанның бәрi бас иедi – сақалды кексе де, мұрты шықпаған жасөспiрiм де, – деп әзiлдедi бiреу.

	– Жолдастар, мен имандай шынымды айтып тұрмын, – дедiм мен де илiге қоймай. – Менiңше, бұл арада Шығыс халықтарының мәңгiлiк махаббат туралы тамаша аңыздарын мысқылдап, соншама әжуа етерлiк ешқандай оқыс оқиға болған жоқ. Бұл – бiр. Екiншi, бұл науқастың қанын, иә генетикалық тегiн салыс тыру қажеттiгi туса, Шынтастың немере қарындасы бар, – Алматыдағы дәрiгерлер институтының студенткасы Шынар Досжанова. Қажет десеңiздер, екеуiн де тап осы аптада сiздерге ертiп келемін!..

	Полковник үстел басындағыларға жағалай бiр қарады да:

	– Ал не айтасыздар? – дедi.

	– Жолдас полковник, менiңше, госпиталь пациенттерiнiң түгелдей аты-жөнi болуға тиiс, иә, барлығының да... Өзгелерден де гөрi бұған олар әлдеқашан қақылы жандар. Иә, иә! Тiрi жүргендер түгiлi, шейiт болғандардың өзi атаусыз қалуға тиiс емес...

	Осы сөздердi өзгеше тебiренiспен, дәрiгер әрiптестерiнiң аринабатына әсер еткендей зiлмен естiрткен майор Масловаға мен ендi сүйсiне қарадым.

	– Дұрыс айтасыз, – дедi полковник – ешкiм де ешқашанда ұмыт қалмауға тиiс!

	– Сол себептен де әлгiнде мен атаған екi әйелдi де Москваға шақырып, науқасты көрсетейiк деген ұсыныс айтамын, сiздерден бұл үшiн ешқандай шығын шықпайды, – деймiн тағы да сөзге араласып, өйткенi қытымыр полковниктiң бiршама жiбi босап икемге келе бастағанын аңғарғамын.

	– Жарайды, солай-ақ болсын, болжалыңыз дұрыс дейiк, бiздегi науқас сiз айтқан Шынтас Досжанов болып шықсын... – деп майор Маслова менiң өзiме тиiсе сөйледi. – Сiз қиялмен өрген геройыңызды тауып мәз боласыз... Туысқандары, сүйген жары науқасты өз адамы деп таныды делiк. Алайда науқастың өзi ешкiмдi танымайды, тануға дәрменi де жоқ. – Жүрегi сыздады ма, кiм бiлсiн, байғұс әйел орнынан тұрып кеттi. Темекi тұтатып, бiрер рет құшырлана сорып, терезе алдына барды да, маған тұнжырай қарап: – Сонда, жас жiгiт, сiз бұдан не ұтасыз? Ол болса не туысына пайдасы жоқ, не сiзге айтары жоқ мүгедек жан. Бұрынғысын бiржола ұмытқан, ал алдағы өмiрi бұдан да бұлыңғыр бiр бейбақ. Оның өмiрден кеткенiне бiржола көндiккен туыстарына жан азабын сый етемiз, әмбе бұл – өмiр бақи жазылмайтын жарақат, иә жан жарасы. Жо-жоқ, мен бұған келiспеймiн. Қажет емес сынақ, тiптi соншама тағылықпен жан қинар!

	– Ал науқасты осы кездесуге мұқият әзiрлеп, болған оқиғаны оған түсiндiрiп айтсақ!?

	Сiрә, менiң сол сәттегi түрiм мейлiнше жалынышты кейiпте болса керек, кабинеттегiлер түгелдей дерлiк күлiп жiбердi.

	– Өздерiңiз ақылға салып байқаңыздаршы, – деп жалбарына да, ашына да сөйледiм, – Не десеңiздер де науқас адам өзiнiң атыжөнiн бiлуге тиiс. Өйткенi ол – адам! Әмбе Отан үшiн азап шеккен мұңлық! Менiң де, сiздердiң де осындай мұңлықтарды ет жақын туыстарынан жасырып қоюға қақымыз жоқ. Ал мен бұл туралы Қазақстанға бүгiн-ақ жедел хабар жөнелтемiн, – дедiм кенет күш көрсете сөйлеп, шынтуайтын айтқанда, бұл менiң ақырға сақтаған желеуiм едi, айтпасқа шарам болмады.

	– Демек, сiз ендi бiздi қорқытуға көштiңiз? Солай ма?

	– Жоқ, жолдас полковник, сыпайы ескерту. Өйткенi мен 216-санды науқастың өзiм iздеген өнертапқыш екенiне шүбәсiз сенемiн...

	– Сонымен қандай тоқтамға келемiз?

	Бiрнеше секунд үнсiздiкте өттi. Шыбын ызыңы естiлгендей тыныштық.

	– Морозов құсап біржола айырылып жүрмесек... – дедi көзiлдiрiктi кексе адам.

	– Иә, жақсылық жасаймыз деп айырылып қалсақ, науқастың ажалына кінәлi боламыз, – деп күрсiндi бiреу.

	Тәжiке созылған сайын маған қауiп кiре бастады. Сол бiр шешушi сәтте сақтық ойлап ақылмен iс жасауға менде шама жоқ едi, сонсоң да сөздiң турасын естiрттiм.

	– Аты жоқ кiсi – адам емес, анатомия музейiнiң тiрi экспонаты. Ақырғы мүмкiндiк осы, жолдастар, неде болса тәуекелге бел бусақ қайтеді?

	– Сол үшiн де жиналып отырмыз.

	– Жарайды, жолдас Қайнаров, – деп полковник орнынан тұрды, – әлгiнде өзiңiз атаған адамдарға хабарлаңыз. Науқасты көрсетемiз, тани ма, танымай ма, ақырғы шешiмдi солар жасасын!..



	III

	Сол күнi-ақ Алматыға екi телеграмма жолдадым: бiреуiн Шынарға – шешесiн ертiп, Мәскеуге тезiрек келудi өтiнiп; екiншiсiн Аққыз апайға – «Белгiсiз науқастың кейбiр белгiлерi бiздiң жорамалмен дөп шықты, ендiгi мәселе – ет жақын адамдарының бетпе-бет кездесiп, тануына байланысты...» – деген сарында. Байқап отырған боларсың, оқушым, неғылсаң келесiз деген шақыру емес, бiрақ шынайы шақырудан кем де емес...

	Араға үш тәулiк салып, Шынар сұлу жеттi. Алайда мен күткендей екi адам емес, үшеу болып. Үшiншiсi – бәз баяғы құжқара Сағымбай. Мен де қызықпын, ол байғұсты тағы да есепке алмай, қонақүйден орын әзiрлеудi ұмытып кетiппiн. Амал не, кезекшiге жалынып-жалпайып, қосымша төсек қойғызып, өзiмнiң қасыма алуға тура келдi.

	Ал Аққыз Сырымбетқызынан әзiрше хабар жоқ. Үнсiз жатқан соң неше түрлi күпiр ойларға да жеңсiк бердiк. Әсiлi, өзiмшiлдiктен туған жайт едi, бiр жағынан, астамшылықпен пара-пар байлам болатын. Заңды некеге тұрмаған кiсiден жасаң кездегi жүрек қалауына адалдық талап етудiң ешқандай жөнжосығы жоқ-ты...

	Келiсiм бойынша, ертең түс ауа аты-жөнi белгiсiз науқасты тану сынағы басталады. Әрине, бәрiмiз де шексiз тебiренiстемiз: кiмге болсын бұл оңай нәрсе емес, әсiресе Шынардың егде тартқан шешесiне; бiз, жастар жағы бұған қатты алаң болып, құдды бiр қызық-шыжығы мол ойын көруге дайындалғандай әлденеге елегiзе, елеңдей қарасақ, ол кiсi өлдiге санап қойған қайнысы кенет тiрiлiп, иә алып ұйқыдан оянып, күнi ертең-ақ қатарға қосылатынына әбден сенген әлпетпен! «Қайран Молда жiгiт, сенi тiрi көруге жазды-ау!..» – дегендей күбiрмен бiр жалғызға сиынып, бiресе көз жасын бұлап, бiресе жайраңдап күлiп, онсыз да әбiгершiлiкте жүрген бiздiң мазамызды алады. Қайтсiн байғұс, бiржола өшкен үмiтi қайта тұтанып, жақын жерден қол бұлғап тұрған соң өйтпеске шарасы қанша? Тек сол сәттi болғай!..

	Түн ортасында кенет бөлмемдегi телефон шырылдап қоя бердi. Безiлдеуi ересен қатты! Қалааралық байланыс сияқты. Әрқилы ойға берiлiп, дөңбекшiп жатып көзiмнiң iлiнгенi сол едi, мына безiлдек оны да қимады. Апыл-ғұпыл атып тұрып телефонға ұмтылдым. Сағымбайдың ту ортада, тараң бөлменiң қақ жармысын алып еденде жатқанын ұмытып кетiппiн. Соған сүрiнiп мұрттай ұштым. Үстелге ме, орындыққа ма... оңбай соғылып, көзiмнен от жарқ еттi. Бiр қолыммен көзiмдi басып, екiншi қолыммен трубканы көтеремiн.



	Сөйтсем, Аққыз апай екен.

	– Қайсар, Қайсаржан, сенбiсiң?! – қасында тұрғандай анық естiсем де керемет қатты сөйлейдi, сiрә, әлденеге абыржулы. – Мен ертеңгiлiк рейспен келемiн. Естимiсiң, жол билетiм қолымда! Қайсар, жаным, менсiз госпитальға бармаңдар. Эксперименттi тежеуге келiс қайтсең де!.. Иә, иә, мен де оған қатысамын... Естимiсiң, киiмдерiмдi салып жатырмын. Қайтсең де күтiңдер менi!

	Әлдене ескертпек болған талабымды елер емес, тiптi аузымды аштырған жоқ. Иә, мен ол кiсiге сабыр сақтауын өтiнiп, бiзге көрсететiн науқастың Шынтас болмай шығуы да мүмкiн екендiгiн айтпақ едiм. Ал ол кiсi менiң қиялымнан туған лақап болжамға күдiксiз иланып қалған тәрiздi, амал қанша?! Менiң ойыма сол сәтте майор Маслованың әнеугүнгi сұхбатта маған ескерткен сөзi, үмiтiн үзген туыстарын әбiгерге салып, сөнген үмiтiн қайта оятудың да машақаты аз болмайды дегенi оралған едi.

	– Қайсар, айналайын, ұқтың ғой менi?! – Сарабдал мiнездi үпүлкен кiсi де аяқ астынан оп-оңай өзгерiп, есiнен жаңылысады деп ойласамшы?! – Мiне, такси келдi. Шықтым үйден. Күтiңдер менi, аэропортта кездеселiк...

	Трубканы орнына қойып, сылқ отыра кеттiм. Басым әлгiндегi соққыдан зеңгiп қалды ма, әлде естiген сөздiң салмағы еңсемдi жаншыды ма? Бiлмеймiн. Сағымбай да оянып, әңгiменi естiп жатыр екен, тiлеуiң бергiр ваннаға барып сулап әкелген орамалды маңдайыма басып сұлқ отырмын. Басымның зеңгуi бiршама жеңiлейген тәрiздендi, бiрақ көңiлдегi зiл күшейе түскендей:

	«Не iстедiм мен? Не iстедiм?! Бейғам тiрлiкте күн кешiп жатқан қаншама адамды әуреге салдым. Ал егер осының бәрi өтiрiк болып шықса қайтемiн?» Жан-жүйемнiң ауырсынғаны сонша, сiрә, соның зеңгiген бастан гөрi салмақтырақ екенiн жете түсiнген сайын ойым қырық саққа бөлiнiп, дегбiрiм қаша бастады. Дымқыл орамалдан қол алмай, әредiк ыңыранып қоямын.

	– Уақыт қанша өзi?

	– Таңғы үш, – дедi Сағымбай кеңкiлдей күлiп.

	– Неменеге жетiсiп күлесiң, ей? Сен өзi әрнеге жырқылдап, төбеңдi ұрайын, күлегеш неме екенсiң...

	– Мен күлмесiн десең – айнаға қара, – деп Құжқара антұрған әлгiден әрман сақ-сақ күледi. – Көгерген жерiң – көзiңнiң асты. Ал сен орамалды маңдайыңа басып отырсың...

	– Ендеше, баспай-ақ қойдым!

	Орамалды кенет төсек үстiне лақтырып жiберiп:

	– Қане, тұр. Бiз аэропортқа жеткенше Аққыз апайымыз да келедi. Ендiгi ұйқыдан бiзге қайыр жоқ.

	Шынында да сөйттiк. Бiз метроның стансасына жетiп, одан электричканы ұзақ күтiп Домодедово аэровокзалына келген ше таң атты. Алматыдан түн ортасында ұшқан самолет те сол кезде қонды. Қонақүйге келiп орын алып, одан түстiк жа сап әл жиғанша түс болды. Iле-шала екi таксидi қатар жалдап госпитальға тарттық.



	* * *



	Госпиталь басшылары белгілеген уақыттан бiр минут кешiкпей бас дәрiгердiң қабылдау бөлмесiне бесеуiмiз де бiрге кiрдiк. Ауызғы бөлме толған кiсi. Жайғасып отырғанымыз сол едi, қолымызға бiр-бiр халат тидi. Iштен шыққан дәрiгердiң бiрi бiзге сынақтың шарттарын түсiндiрдi. Не десе де бiзде қарсы сөз бола ма, үнсiз мақұлдап мүлтiксiз бойсұнатын кiрiптар жайымызды бiлдiрдiк.

	Сәлден соң бәрiмiздi үстiңгi қабатқа шақырды, оған лифтімен көтерiлiп, терезе шығарылмаған тұйық кабинетке тап болдық. Төбенiң әр жерiнен бөлмеге ақ нұр тарап тұр. Есiк қайырылысында – басқару пультi. Бiр қабырға жалпақ әйнек, тек оның шынысы мөлдiр емес, сүттей ақ. Бетiнде соның қалың матадан жасалған перде. Ту ортаға арқалы орындықтар қойылған.

	– Құрметтi қонақтар, жайғасып отырыңыздар, – дедi бiр үн. Жан-жағыма қараймын. Ешкiм көрiнбейдi. Сiрә, қабырғаның бiр жерiне сырт көзге көрiнбейтiн радиотабақ қойылған, ал дауыс иесi басқа бiр бөлмеде отырған сияқты. Таң болсақ та ештеңе сұрамадық.

	Кенет бiз отырған бөлменiң жарығы сөндi де, әп-сәтте тас қараңғыда қалдық. Жамал апай қорықты бiлем, бисмилләсiн айтып, өзі білетін әулие-әнбиеге сиынып жатыр. Аққыз Сырымбетқызы маған тақау отырған, шешушi сәт таяғанда, сiрә, төзе алмады бiлем, қолымнан ұстай алды. Тоңған кiсiдей қалшылдап қоя берді...

	Әлдененiң шырт еткен дыбысы естiлдi де, сiрә, электромотор болар, бiр нәрсе шыбын ызыңындай болмашы үнмен гуiлдей бастады. Сол сәтте әйнек қабырғаның бетiндегi перде айқара ашылды. Ойлағанымдай ол тұтас экран болып шықты, кәдiмгi кинотеатрлар сахнасына iлiнетiн аумақты ақ пердеге ұқсаған. Iле экран бетi сәулеленiп, қар жауғандай ұшқындап тұрды да, кенет жарқырап шыға келсiн.

	Қызметi мәлiмсiз бөлмедегi бейтаныс құбылыстар бейберекет толқыған көңiлiмiздi бөлiп, қырық саққа құбылған ойымызды өзiне аударып, бiршама сергуге септігін тигізді. Бұған да шүкiр дестiк...

	Экранға мөлие қараумен бiрнеше минут өттi. Көз алдымызда спорт залына ұқсаған кең жай. Шынында, солай болса керек. Еңселi қабырғаға басқыштар бекiтiлген, әр жерде айбақ-сайбақ жаттығу әбзелдерi сап түзеп тұр. Кенет «Науқастарды енгiзiңдер» деген дауыс жеттi құлағымызға. Демiмiздi тартып, тып-тыныш мелшиiп отырмыз.

	Мен оны бiрден таныдым. Қалайша, қандай белгiсiмен?.. Бiлмеймiн, соны бүгiн де айта алмаймын. Әйтеуiр, көрген сәтте жүрек тұсым зырқ етiп, шегiмдi тартып қалғаным анық. Әлдеқайдан бiр үн: «Сол, сол, iздеген кiсiң осы!..» – деп құлағыма келiп тақылдап тұрғандай. Залға ол үшiншi кезекте кiрген-дi, сол жақ аяғын сәл-пәл сылтып басатын сияқты, келбетi тұнжыр, мұңлы шыраймен жан-жағына қымсына қарайды. Әлдекiмдi iздей ме, әлде бiр нәрседен сезiк алды ма? Апыр-ай десеңiзшi, жаным шығып кете жаздап, не болғанымды ажырата алмайтындай мәңгу хал кешiп әрең отырмын...

	Таныдым дегенмен соны сездiрiп, қасымдағыларға жариялауға қақым жоғын ешкiм ескертпесе де, өз зердеммен аңдағанмын. Әсiлi, алғашқы сөздi бұрын-соңды көрмеген мен, иә Сағымбай, тiптi жалғыз тумасы Шынар емес, Аққыз бен Жамал апай айтуға тиiс-тi. Неге екенiн қайдан бiлейiн, сарапшы комиссия үшiн бұл өте-мөте мәндi айғақ саналады екен. Ал олар түк көрмегендей естерiнен танып, бiздиiп қалыпты. Аққыз Сырымбетқызы болса әншейiндегi салиқа да сабырлы қалыбынан жаңылып қалғандай тiл-жақтан айырылып, үнсiз отыр. Жүрегiм атша тулап кеттi, бойымды әзер тежеп, көз қиығын Жамал апайға аударамын. Ол кiсi де қыбыр еткен жоқ, құдды бiр қызық кино көрiп отырғандай экранға телмiре қарап қалған. Аузы бiрақ аңырайып ашылып кетiптi.

	Емдiк жаттығуға шыққан науқастар залға әлi де кiрiп жатыр, алғашқыларының қарамы жиырма шақты кiсi. Бастапқы кiргендер берi қарай бiрнеше адым жүре түстi. Кенет олар ту ортаға үйiрiлiп тұра қалды да, жаттықтырушы адамның бастауымен әр түрлi қимылды қайталап, гимнастика жасай бастады. Кiмге болсын етене таныс жаттығулар. Бiрақ соны орындаушылардың дiмкәстiгi ме, бiрде-бiрi құлшына орындап, емiнеркiн бой жазып тұрғандары шамалы. Жүрiс-тұрысы ғана емес, жалпы қозғалыстары да сылбыр. Менiң көзiм алдыңғы қатардағы үшiншi кiсiде. Көкейiмдегi бейнеден iрiлеу ме қалай? Бойы ортадан жоғары, иықты да. Самайына күмiс араласқан сияқты, мұрны құс тұмсықтылау, шашы да мен күткендей бұйра емес, ұйпалақтау сияқты, керемет қалың... Шынымды айтсам, осы кiсi көшеде кездейсоқ кездессе, «Шынтас сол!» деп жыға тануым екiталай.

	Әлден соң госпиталь пациенттерi үш-үштен топтанып бiзге қарай жақындай түстi. Экран да алдыңғы қатардағыларды қол созымдай жерден бiр-бiрлеп даралап көрсете бастады. Тiптi амандасу үшiн қолын ұстағандай жақынға келдi.

	Үмiт билеп тағы да қасымдағы екi әйелге қараймын. Неткен төзiмдi адамдар! Былқ етер емес бiрi де.

	Содан бiр мезгiлде науқас атаулы көйлек, майкаларын шешiп тастап белуардан жалаңаштанып тұрып, тағы да жаттығу жасауға кiрiстi.

	Әнеугүнгi сарапшылар алдындағы сұхбат ойыма түсiп, арқасына тесiле қараймын... Жаңылмаппын, бiрден көрдiм. Үлкендiгi бұршақтай, қоңырқай мең тай санына басқан таңбадай боп бадырайып тұр! Бұдан әрi төзе алмадым.

	– Арқасына қараңыздар, арқасына!.. – деп күбiрлеймiн. Сол-ақ екен, Жамал апайдың:

	– Тәңiрiм жар бола гөр! – деп кемсеңдеген үнi естiлдi. – Мына бейбақ – біздің Молда жiгiт... дәл өзi, сол... асылдан қалған сынығым, қайта жанған жұлдызым... Бар екенсiң ғой, құлыным. Сенi тiрi көрсеткен бiр Аллаға ризамын!..

	– Мама! Сөйлеуге болмайды... Сабыр қыл.

	– Жүрегiм, жүрегiм қысып барады... – деуге шамасы келдi де, байғұс кемпiр креслоға шалқая құлады. Мейірбике келiп жәрдем бермегенде зарлаған ананың хал-күйi не боларын кiм бiлсiн?

	Науқастар бiзге арқасын берiп бұрыла бергенде-ақ Аққыз Сырымбетқызы маған шошына қарап, бiлегiмнен ұстаған қолын қайта тартып алған-ды. Әлденеге секем алғандай, тiптi әлдекiмнен қатты сескенгендей күйге түсiп, беймаза болғанын көрiп отырмын... Онысын жақсылыққа жорығам. Жамал апай дауыс айтып жылай бастағанда, шыдай алмады бiлем, орнынан тұрып кеттi. Бiр уақытта айнала қарасам, бөлмеде жоқ. Бұдан ендi шошып қалдым. Таңғаларлық жұмбақ мiнез...

	Сонымен, не керек, ширек сағаттан соң госпитальдың қабылдау бөлмесiне қайта жиналдық. Жамал апай қасымда, ақырын ғана кемсеңдеп, әредiк ықылық атып қойып, әрең отыр, жылауын тыяр емес. Ту қарсымда – Аққыз Сырымбетқызы, өңi боп-боз боп бедiрейген мәңгу күйден арыла алмай отырған тәрiздi. Сол жаққа еркiмнен тыс қайта-қайта қараймын. Жүзiнен қуаныш iзiн, соның болар-болмас нышанын iздеймін. Бiрақ кейпiнде оның иә қуаныш жоқ, не қайғыру да байқалмайды. Ненiң нышаны сол? Шынар да жетiсiп отырған жоқ. Екi әйелдiң арасында торға түскен торғайдай болып безектеген жайда, екеуiне мен құсап жаутаң-жаутаң қарай бередi. Өзгермеген, тiптi қылп етпеген Сағымбай ғана. Түк көрмегендей, түк бiлмегендей сазарған қалыптан айнымады сабаз. Апыр-ай, мұншама сазбет болармысың?! Әлде мiнезi сабырлы. Түсiнсем бұйырмасын...

	Ана жолғы суық жүздi полковник те осында екен, төргi кабинетке тобымызды жазбай кiрген бiзге ол қысқа амандасып, әрқайсымызды бадырайған тұнжыр көзiмен бiр-бiр шола қарап өттi де, сөз бастады.

	– Сонымен, әскери госпитальдың медицина кеңесінің мәжiлiсi ашық деп жариялаймын. Дұрысын айтқанда, мұны ана жолғы төтенше мәжiлiстiң жалғасы деп есептейiк. Ал, қане, кiмде қандай пiкiр бар?

	Кабинеттегi көпшiлiктiң назары бiзге ауғанын сезiп отырмын.

	Сiрә, алғашқы сөздi туыстарынан күткендей.

	Шынар шешесiмен аз-маз күңкiлдестi де орнынан тұрды.

	– Мамам таныды ол кiсiнi. Сол дейдi. Алғашқыда дәл айыра алмай... дәлiрек айтқанда, Шынтас ағайдың немере ағасына, яки өзiнiң соғыстан қайтпаған ерiне, то есть менiң әкеме ұқсатып... сол кiсi екен деп есеңгiреп отырыпты. Кейiннен арқасындағы меңiн көрген соң... иә, мамам айтады, өзiм шiләпшiнге салып шомылдырғанда талай рет шолпылдатып сүйген сүйкiмдi меңiн айнытпай таныдым дейдi. Анық сол кiсi дейдi... – Сәл бөгелiп тұрды да, Шынар болар-болмас жымиып: – Мен де таныдым... рас, үйдегi жүзтаныс фотосуреттерi бойынша, – дедi бiржосын нық үнмен.

	– Рақмет, қызым. Отырыңыз, бiрақ сiздiң куәлiк ескерiлмейдi. Сiз куәлiкке жүре алмайсыз, ғапу етiңiз... – деп полковник Аққыз апайға бұрылды. – Ал сiз не айтасыз?..

	Аққыз Сырымбетқызы ештеңе естiмегендей мелшиген қалпында үнсiз отыр.

	Жұрттың толғанысы шарадан асты. Ең әуелi төзе алмаған тағы да мен байғұс.

	– Барлық белгi-бейнесi дәл келiп тұр. Менiңше, сол кiсiнiң тап өзi, – деймiн ұзаққа созылған үнсiздiктi бұзғым келiп.

	– Аққыз Сырымбетовна, сiздi тосып отырмыз, – дедi полковник байсалды үнмен ақырын ғана.

	Мен ұялғанымнан төмен қарадым.

	– А... не дейсiз? – дедi бiр сәтте Аққыз апай. Өзiне тесiрейе қараған жұртты да жаңа аңғарғандай.

	– Сөйлеңiз, Сырымбетова жолдас!

	– Сол... Соның өзi, мен бiлетiн Шынтас!.. – дедi Аққыз Сырымбетқызы қинала үн қатып, – бұған ешқандай күмәнiм жоқ! Алайда ол мүлдем өзгерiп кеткен. Адам баласы дәл осылай танығысыз өзгередi деп ешқашанда ойлаған емеспiн. Сенесiздер ме, өзгергендiгi соншалық. Сөйтсе де имандай шыным, сiздер бүгiнге дейiн белгiсiз науқас деп келген адам мен бiлетiн – Шынтас Досжановтың тап өзi. Тағы не дейiн? Жамал жеңешем арқасындағы меңi соныкi дедi ғой, мен меңi емес, кiсiге түйiле қарайтын сұсты көзқарасынан таныдым оны. Бiрақ сөкпеңiздер, неге бұлай екенiн мен сiздерге сөзбен айтып түсiндiре алмаймын. Әрбiр адамның ет жақын кiсiсiне ғана түсiнiктi дара қылығы, мiнез сипаттары, танымал белгісі болады, сірә...

	Жүрегiмдi кернеген қуанышқа мақұлдау бiлдiрiп, алақанымды сарт-сұрт соғамын. Ғажапты қараңыз: менi қостап бiр адам қол соққан жоқ... Сөйтсем, мәжiлiстi басқарушы орнынан тұрып, менi сабырға шақырып тұр екен.

	– Жә, бұл мәселенi бiржола аяқтауға, иә көңiлде ешқандай күдiк қалдырмау үшiн де қосымша тексеру қажет... Сол себептi Шынар қызым сiз госпитальға бiрер күнге анализге жатасыз. Қан тапсырасыз, науқаспен тұқым жақындығыңыз, генетикалық тектерiңiздiң бiрдейлiгiн тексертесiз. Болашақ дәрiгерге бұл iс түсiнiктi болса керек, – деп полковник мәжiлiстiң бүгiнгi отырысы аяқталғанын жария еттi.



	* * *



	Амал қанша, қырқына шыдаған қырық бiрiне де шыдайды. Лепiрген көңiлiмiз су сепкендей басылып, Мәскеудегi жатын орнымызға қайттық. Шынар госпитальда қалды. Бiздi қойшы, мұндай кiрiптарлықты өмiрi көрмеген, кең дала төсiнде емiнеркiн өскен Сағымбай сорлыға қиын-ақ болды. Қарсы тұрарға шарасы жоқ, ұнжырғасы түсiп мөлиген қалпы әне қалғып отыр. Сiрә, соның жазасын ұйқымен қайырғысы келгендей.

	Ал менiң көңiл күйiм әлем-жәлем. Жоғымды жаңылмай тапқан сияқтымын. Соған тек зәтте болған жүрек шiркiн сенбейдi. Егер әки Шынардың қаны, тұқым-тегi мүлдем өзге боп шықса, не iстеймiз? Ойда жоқта тап болған қуаныш онда жел айдаған қаңбақтай бетiмен лағып айдалаға кеттi деңiз. Мiне, қазiр көз жасына ерiк берiп, ботасынан айырылған аруана iнгендей аңырап отырған Жамал кемпiрдiң жай-күйi не болмақ? Аққыз апай да жетiсiп отырған жоқ. Соншама жыл сарғайып күткен Шынтасы ғайыптан тiрi табылып, iле-шала оны қайта жоғалтып алса – онсыз да өмiр соққысын аяусыз көрiп жүрген шерменде әйел соны көтере ме? Ал мен өзiм ше? Жұрт қатарлы тiрлiк жасап, хал-қадерiнше өмiр сүрiп жатқан бейкүнә жандарды кенет дүрлiктiрiп әуреге салдым, ендi сол бекер болып шықса – менiң де жетiсе қоймасым айдан анық, мұндай күйреуден соң қаламгер атанып, газет редакциясында шабыт толғап жұмыс iстеуiм – екiталай iске айналмақ. Оны да қойшы, азаматтық келбет-кейпiм, ар-инабат жайы не болмақ?!..

	Сiрә, бұл арада Мәскеу тәрiздi әлемдiк үлкен қаланың төрiнде шалжиып жаттық десек те, зарыға күткен сол бiр үш тәулiктi қалай өткiзгенiмiздi, қайда барып, не iстегенiмiздi тәптiштеп жазудың қажетi болмас. Бiр сөзбен айтқанда, сол күндер бiз үшiн нағыз азапқа айналды. Қайда барсақ та бәрiмiздi ертелi-кеш мазалаған сауал бiреу-ақ: тексеру нәтижесi не көрсетедi?

	Ақыры, төртiншi тәулiктiң ертеңгiлiгiнде зарыға күткен хабарды естiдiк. Бiрiмiз қалмай госпитальдың бастығына келуiмiздi сұрапты. Тағы да такси жалдап, орман iшiндегi әскери емдеу орнына жеттiк. Күптi көңiлмен аяғымызды iлби басып, өзiмiзге таныс қабылдау бөлмесiне кiрдiк.

	– Отырыңыздар! – Полковник шенiндегi әскери адам бәрiмiздiң қолымызды қысып, үлкен үстелге өзi нұсқап, жағалай жайғастырды. Көңiлдi сияқты. «Жүзi жылыдан түңiлме» деген уәжге сайып, үмiттене қараймыз. – Шынар қызым, сiзге көп рақмет, төзiмдiлiк байқаттыңыз, сiз, тегiнде, жақсы медик боласыз... – деп сәл тоқтап, бәрiмiзге түйiле бiр қарап алып, шыдамсызда на күткен тұжырымды жария еттi. – Анализ нәтижесi сiздер үшiн сәттi аяқталды деуге болады... Шынар Бәйтенқызының қан тобы, тұқым-тегiнiң белгiсi бiздегi белгiсiз науқаспен бiрдей болып шықты! Бұл да табиғи жөнiнен де, ғылыми тұрғыдан да таңғаларлық ұқсастық, ғажап нәтиже демеске шарамыз жоқ. Құттықтаймын, жолдастар! Сiздер соншама зеректiкпен һәм туыстық ыстық сезiммен өз туыстарыңызды таптыңыздар, бiз болсақ...

	Осы жерде менен де бұрын, үстел басында жиын отырған сарапшылар мен госпиталь дәрiгерлерiнiң ду қол соғып, комиссия жетекшiсiнiң сөзiн қызу қуаттағанын айтуға тиiспiн. Ол да аз десеңiз, бiр топ мейірбике қыздар кiрiп келдi де, бесеуiмiзге де құшақ-құшақ гүл шоқтарын ұсынды. Бiз болсақ мәре-сәрә күйге түсiп, есiмiзден тана жаздап, әйтеуiр, абырой болғанда, құлап қалғаннан аманбыз.

	– Сонымен, – дедi полковник жұрт дабыры бiршама басылған кезде орнынан қайта тұрып сөзiн сабақтады. – Ең жақын туыстарының жаза баспай тануымен және қосымша жасалған ғылыми сынақ нәтижесiнде бұған дейiн 216-санмен белгiленiп келген аты-жөнi белгiсiз науқасты, Ұлы Отан соғысының бiрiншi дәрежелi мүгедегiн бүгiннен былай аты-жөнi, туып-өскен жерi мәлiм пациент деп есептеймiз. Қане, солай деп хаттамаға жазып қоялық. Яки ол – Чингиз Досжанов, ұлты қазақ, Советтiк Қазақстанның тумасы...

	– Шынайы есімі Шынтас, жолдас полковник. Полковник маған жалт қарады.

	– Неге, Чингиз емес пе?

	– Шыңғыс оның лақап аты, сiздерше айтқанда, псевдонимi.

	Ал документтерi бойынша ол – Шынтас Досжанов...

	– Яки Шынтас Досжанов... Құтықтаймын жолдастар, Досжановтың туыстары мен дос-жараны ғана емес, госпиталь ұжымын да!.. Бұл енді айтарлықтай тамаша оқиға!

	– Айтқаның келсiн, жақсы адам! Аузыңа – май, астыңа – тай!

	– Құтты болсын, Қайнаров жолдас, бұл iсте сiздiң тынымсыз iзденiсiңiз ерекше болғанын мойындау шарт!..

	Бiр-бiрiн жамырай құттықтаған жұртты тамағын кенеп тоқтатқан полковник тiзгiндi тағы да өзiне алды.

	– Ендiгi сөздi ғалым досымыз профессор Невзоров жолдас айтсын. Василий Николаевич, жақындаңыз бiзге!

	Жатаған бойлы, шашы селдiреп түсе бастаған ер адам орнынан тұрды.

	– ...Бiздiң ендiгi мiндет, жолдастар, науқастың әлдеқандай себеппен тежеуге душар болған миының есте ұстау бөлiгiне әсер ету. Турасын айтқанда, бүгiнгi медицина iлiмi мұндай тежеудi қалай емдеудi нақтылы бiлмейдi. Мәселен, адам миының қандай бөлiгiн ұйқыдан оятуды әлi күнге дейiн, ұят болса да айтайын, жете анықтай алмай келедi. Ал соны аштық деген мадақ теориялар аз емес, бiрақ бәрi де соның тек қана болжам екенiн мойындауға тиiспiз. Сол себептен де мұндай науқастарды емдеу күнi бүгiнге шектi жалпылама тонусын түзеп, тiршiлiк қуатын қалыпты деңгейде ұстаумен ғана шектеледi. Мен де сiздерге тап қазiр Шынтас Досжанов есiмдi мүгедектi ақыл-есiн қайтарып, мынадай жолмен жазып жiберемiн деп айта алмаймын. Олай деу – мынадай зор қуаныш үстiнде жауапсыз айтылған жалған уағда болмақ. Сөйтсе де, өз басым, егер науқастың туыстары келiссе – халықтық ем саналатын ескi бiр әдiстi науқас тағдырын оңды жолға бұру мақсатында байқап көруге болар деген ойдамын. Оның мәнiсiн бiр-ақ сөзбен түсiндiруге болады: «Тоқпақты тек қана тоқпақпен суыруға болады» деген мәтелдi, сiрә, естiген шығарсыздар; менiң де ұсынғалы тұрғаным осыған ұқсас жайт, яки науқас немен ауырса – сонымен әсер етiп, тежеуде тұрған миын күштi әсермен «ояту»... Тек қатаң ескертер гәп: бұл амал науқасқа керi ықпал жасап, оны бiржола жоқ етуi де мүмкiн; немесе ақыл-есiн қайтарып, қалыпты адам санатына қосады.

	– Мұныңыз қиын екен, – дедiк бiрден. – Бұл кiсi – тағдыр соққысын мейлiнше татқан адам. Ендi соншама бейнеттен соң, әмбе ет жақын туыстарымен қайыра қауышқан кезде, жаман айтпай жақсы жоқ, одан бiржола айырылып қалсақ – бiздiң жайымыз не болады?

	– Жоқ, кепiлдiк бермесеңiз – ондай қатерлi сынаққа рұқсат болмайды бiзден.

	– Әйтсе де ойланыңыздар, – дедi профессор жаңағыдай емес, бәсең үнмен. – Турасын айтқанда, өзiнiң кiм екенiн бiлмейтiн, өз есiмiн де айта алмайтын жарымжан адам керек пе сiздерге? Ондай бейкүнә жанды бауырым деп құшқаннан қандай ләззат алмақсыздар? Әрине, ғапу өтiнемiн, әйтсе де бұл – моральдық жөнiнен де ешқандай адамгершiлiк түйсiкке қиыспайтын қиын жағдаят.

	Әңгiме сөйтіп насырға шапты. Шектен тыс қуанышқа кенелдiк деп масайрап тұрып, Шынтас қана емес, онымен қайта қауышқан туыстардың да алдағы мән-мағынасыз михнатқа толы тiрлiгiн, миғұла сырқаты зардабын мүлдем ойламаппыз. Ойласақ та, сiрә, соған айрықша мән бермеппiз. Профессор Невзоров дұрыс айтады. Өзiнiң есiмiн бiлмейтiн сырқат жан кiмге керек? Онымен бiрге тұру, қатар отырып ас-су iшу, бiр үйде бiрге түнеу – сағат сайын жаныңды қинар мәңгiлiк азап емес пе? Әмбе оны госпитальда қалдырып кету де мына отырған өлмелi кемпiрге, иә болмаса махаббатына адалдық танытқан қимас қосағы Аққыз Сырымбетқызы үшiн өксiгi зор өкiнiшке айналмай ма?

	Қасымдағы ниеттес жандардың не ойлағанын бiлмеймiн, өз көңiлiмдi қас қағым сәтте шарпып өткен осы бiр жауабы жоққа тән күрделi сауалдар қатты қамықтырып, соны қайткен күнде оңтайлы шешудiң жолын ойлап отырдым да:

	– Қымбатты Василий Николаевич, сонда сiз өзiңiз ұсынып отырған емнен науқас тiрi қалып, ақыл-есiн қайтарған жағдай болды ма бұрын-соңды тәжірибеңiзде? – дедiм.

	– Болды, алайда аса көп емес. Бiрен-саран ғана...

	– Василий Николаевич, рақым етiңiз, қонақтарымызға қолданбақ ем туралы толығырақ айтып бергенiңiз жөн сияқты, – деді комиссия жетекшісі.

	– Әлбетте, достар. Сiздер маған науқаспен кездесуге өз орталарыңыздан шығарған бiр, иә екi адамды айтасыздар. Эксперименттен үш-төрт күн бұрын бiз науқасқа өзi тап болған жағдайды бүкпесiз түсiндiрiп, кiм екенiн, бұл жерге қашан, не себептен тап болғанын хабарлаймыз. Арада өткен жылдарды да санап беремiз. Қысқасы, оның санасына ақпарды молдап жеткiзiп, ғылым тiлiнде мұны психотерапия дейдi, яки «отрицательная информация» арқылы жан-жүйесiнде күштi тебiренiс туғызамыз. Осылайша мазасын алып, айталық, фотосуреттер көрсетiп, тұрған үйiнiң, туып-өскен жерiнiң көрiнiстерiн, оқыған мектебiн, өзiне бала күнiнен жете таныс заттарды бiрiнен соң бiрiн берiп, миына әбден сiңiремiз. Мазасы кеткен ол неше күн ұйықтамауы мүмкiн, қалайда ол қатты толғанысқа түседi. Содан бiр күнi, бұл ендi сынақтың шешушi кезеңi, науқасқа өзi жақсы бiлетiн ең жақын туысының, бәлкiм, ерекше жақсы көретiн әйелдiң есiмiн атаймыз, суретiн де көрсетемiз. Менiң ойымша, ол ендi бұрынғыдан да мазасызданып, қапалы жағдайға душар болады. Мiне, сол кезде науқасқа әлгi адамның өзiн iздеп келе жатқанын, бүгiн-ертең онымен жолығатынын ескертемiз. Әрине, бұған ол сенбейдi, бәлкiм, есiне түсiре алмай қиналады. Қысқасы, оның жан-жүйесiне, ми-санасына тиыштық бермеймiз. Содан бұл ақпарлар миына әбден сiңген кезде жақсы көретiн адамы төбеден түскендей боп қарсы алдынан шыға келуге тиіс. Ең басты гәп – науқастың жан-дүниесiн қозғау, соған жете алсақ – ақыл-есiн оятқанымыз, – деп профессор түсiндiрмесiн аяқтады.

	Жұрттың бәрi жауап күткендей Аққыз Сырымбетқызына қарады.

	– Мына жағдайда сiз ғана науқасқа жәрдем берер бiрденбiр жан... – дедi полковник Аққызға бұрылып. – Сiз туралы Қайнаров жолдас бiрталай жағымды сипаттама айтқан. Сiздiң шерлi тарихыңыз, ғапу етiңiз, бiзге таныс...

	– Солай деп шешсеңiздер, менiң тарапымнан қарсылық жоқ, – дедi Аққыз апай әскери адамға тура қарап, даусында дiрiл бар, үлкен тебiренiсте тұрғанын жұрттың бәрi сездi. – Бiрақ ол менi таныр ма екен? Қаншама жыл өттi. Бiз танысқанда менiң келбетiм бүгiнгiдей емес-тi. Шашым да өзге... тірсегіме түскен бұрымнан қазiрде ада болдым, ағарған күмiсi де болмайтын...

	– Бұған қам жемеңiз, – дедi Невзоров жымиған қалпы, – мен сiздiң жасырақ кезiңiзде түскен бiрқанша фотоларыңызды мұқият қарап шықтым. Үйде қалғанын тағы да әкелесiз. Менiңше, денеңiз аз-кем толып, кемел келбетке ойысқаныңыз болмаса бет-жүзiңiздiң өзгергенi шамалы. Бұл ендi жалаң мадақ емес, шындық!

	– Бұл жерде фотолардың керегi қанша?

	– Кездесетiн күнi театр мамандарын шақырып, сiздi бiршама әурелеймiз. Турасын айтсам, тұп-тура жиырма жылға жасартамыз... – дедi жымиған Невзоров.



	* * *



	Алматыға олжалы оралдық. Бiр ғана өкiнiш: Шынтасты бiзге екiншi мәрте көрсеткен жоқ. Науқастың көңiл-жайын бекерге бұзбаудың қамы деген соң ерiксiз көндiк бұған да. Әсiресе Жамал апайға қиын-ақ болды. Қаншама жыл «Молда жiгiт» атандырған сүйiктi қайнысын, нақтырақ айтқанда, өз баласындай өбектеген тумасын зарығып көргенде, тым болмаса бауырына басып мейiрлене құшақтап, маңдайынан иiскемей, ауылға қайту – кексе жанға оңай дейсiз бе? Алайда сөнген үмiтi қайта тұтанды, жүрегiнде қуаныш оты маздады. Соны ендi сорлы ана жүрегiнен өшiрер күш бұл жалғанда табылар ма екен?

	Келе сала жиған-тергенiмдi түп-түгел госпитальға жөнелттiм. Қолжазбамнан өзге өзiмде ештеңе қалған жоқ. Тiптi Шыңғыстаудың әдемi жасалған түрлi-түстi көрiнiстерiн де жiбердiм. Аққыз апай да альбомын түгел тазаласа керек.



	* * *



	Газет қызметкерiнiң жұмысы белгiлi. Үнемi бiр шаруамен отырмайсың. Бүгiн мұнда, ертең басқа жерге аттанасың. Күнiтүнi сарыла отырып мүжитінің – тау-тау боп үстелiңде үйiлiп жатқан хат-хабар. Әредiк алыс ауылдарға сапарға шығасың.

	Сондай бiр тығыз тапсырмамен шеткергi облысқа кетiп, сол жақта он күндей жүрiп қайтып келсем, пәтерiмдегi пошта жәшiгiнде хат жатыр: «Сенi күте алмадық. Дүйсенбi күнi Мәскеуге ұшамыз, жедел шақыру келдi. Аққыз апаң және Шынар...»

	Хатөткенжексенбiдежазылған. Албүгiн– күнтiзбегеқарасам, жұма... Демек, мен Мәскеудегi басты оқиғадан қақас қалғамын. Шынтастың санасын «ояту» экспериментi менсiз өткен. Жо-жоқ, бұған мен келiсе алмаймын! Соншама жыл өзiм жалғыз өбектеп, қиялым өрген хикаят шырқау шегiне, ең ақырғы сәтiне жеткенде қалай аяқталғанын көзiммен көрмеу – маған жасалған қиянат емес пе, жарандар-ау?!

	Үйден жүгiре шығып, Ертiс көшесiне бет алдым. Қоңырауды безiлдеткен шуыма көршiсi шығып, Аққыз Сырымбетованың өткен жексенбiде Мәскеуге жедеғабыл ұшып кеткенiн хабарлайды. Сол сапардан әлi оралмапты.

	Көшеден такси ұстап, Шынардың пәтерiне үрдiс жетемiн. Терезеден менi көрiп сыртқа ұмтылған Жамал апай безектеп:

	– Сүйiншi сұрай келдiң бе, қарағым?! Мәскеуден хабар бар ма?

	Молда жiгiт оянып па? – дейдi өзiмдi жұлқылап.

	«Демек, әлi кеш емес. Мәскеуден хабар жоқ. Жақсылық па, жаманат па – мүлдем белгiсiз. Ендеше, Қайсар шырақ, тезiрек аэропортқа тарт! Бүгiн ұшсаң – үлгересiң...» Бiрақ қырсыққанда кешкi рейстерге билет таба алмадым. Амал не, ертеңге билет алып, ұнжырғам түсiп пәтеріме қайттым.

	Ертеңгiлiкте менi хат тасушы оятты. Ұйқылы-ояу маужырап тұрып, жедел белгiсiмен жолданған телеграмманы ашсам: «Эксперимент сәттi аяқталды зпт нәтижесi ойдағыдай, Шынтас бізді таныды, зпт қосымша емдеу ұзаққа созылатын сияқты. Аққыз апайың» – деген сынды неше күннен аңсап жүрген жақсы сөздер жазылыпты. Жан-жүйем iшiмдi кернеген өкiнiштен өртенiп тұрса да шүкiр деуге тура келдi. Не дегенмен игi хабар!.. Билеттiқайтатапсырып, әурегетүсудiжөнкөрмей, аэропортқа тарттым. Шаруа менсiз де бiттi деп Алматыда қалып, қу жаныма байыз таба алмасым өзiме мәлiм...



	IV

	Ол оңаша палатада жатыр екен. Қасында Аққыз Сырымбетқызы. Апайымыз шынымен жасарып кеткендей, жүзi гүл-гүл жайнап шексiз қуанышқа мейлiнше тойып отырғанын бiрден байқадым. Шiркiн, бақыт құсы деген осындай құдiреттi нәрсе екен ғой, талай жыл қашық ұшып жүрiп, ойда жоқта басыңа қонғанда, кiмдi болсын iп-ілезде өзгертiп, бүкiл болмысын шатшадыман күйге бөлеп қойғанын көрудiң өзi ғанибет емес пе?! Менiң келгенiмдi оларға емдеушi дәрiгер айтты. Маған кiруге рұқсатты бiрақ қинала бердi, науқаспен ұзақ сөзге түспеудi қатты ескерттi.

	Несiн жасырайын, сол сәтте менi бiр желiк биледi. Палатаға кiрген бетте даусымды көтере кәдiмгiдей қазақша сәлем бердiм. Шынтас ағай бетiме аңтарыла қарады.

	– Әкел қолыңды, жақсы iнiм, отыр, – дедi iле қазақ тiлiнде, анасы сөйлеген тiлдi ұмытпағанын мен жақсылыққа жорыдым. Шынында да санасы «оянған». – Қайсаржан, менi неше жыл сарылып iздегенiңдi естiдiм, тәңiр жарылқасын!.. Менде iнi болған емес, ал сенде ағаларың болса да туған iнiм деп өзiме еншiлесем қалай көресiң?..

	Алғаш кездесуге небiр асыл сөздерден жан тебiрентерлiк құттықтау әзiрлеп келгем-дi. Әлгiндей жан тебiрентерлiк лебiзден кейiн соның бәрi ұшты-күйлi есiмнен шығып кеттi. Тiлiм байланып қалғандай үнiм шығар емес, көмейiмде бiрдеме тығылып тұрғандай құдды.

	– Рақмет, Қайсар iнiм! Сен болмасаң...

	– Сiзге сөйлеуге болмайды, Шынтас аға! Шынтас ағай басын изедi.

	– Айтыңызшы, Шынтас аға, бастан кешкен хикаятты түгел бiлесiз бе? Ауылды, Ерковскийдi, өзiңiз ойлап тапқан жарақ құпиясын?

	Шынтас ағай болар-болмас езу тартып, тағы да басын изедi. Сiрә, қауiп ойлаған болар, Аққыз апай ғана маған жаутаңдап қарай бередi, менiң сонша желiккенiмдi жаратпай отырған сияқты. Ал менде ес жоқ, тағы да өзеуреп;

	– Шыңғыс бүркеншiк атыңыз болар, сiрә? – деймiн.

	– Әрине...

	Майор Маслова үстiмiзге жедеғабыл кiрiп келдi де:

	– Жолдас Қайнаров, сiздi мен бұдан арғы сұхбаттан тыямын! – десiн.

	Амал қанша, тағайындалған режiмге қол сұққанымды сезiп, кiнәлi кейiппен орнымнан тұрамын. Тәртiптiң аты тәртiп, әмбе бұл әскери емхана, оның үстiне науқастың ұзақ жылғы ұйқыдан жуықта оянған жағдайын да ескеру қажет. Не деймiн, бәрi де дұрыс. Аз күнге, бәлкiм, бiрер айға шыдамасқа амал жоқ. Қолтығыма қысып келген кiтабымды жастықтың астына қоямын да, шексiз бақыт құшағында жайраңдап отырған қос мұңлыққа қол бұлғап палатадан шығамын.

	Көз алдымда – маған жымия қарап басын изеген Шынтас бейнесi. Қиялымда – күнi ертең қолымыз жетпек электр энергиясын сымсыз тасымалдау құпиясының кiлтi...

	Лифтімен түсудi ұмытып кетiппiн. Екi-үш баспалдақты бiрақ аттап адымдап келемiн. Қарсы кездескен госпиталь қызметкерлерi таңдана қарап, абыржыған шыраймен ығысып жол бередi. Шексiз қуаныштан масайраған көңiлiм кездескеннiң бәрiн жағалай бас салып құшқым келедi.





	Есiк алдына шықсам, табиғат жарықтық та бүгiн маужыраған қалыпта тұнып тұр екен. Тұтасқан қалың орман, жайқалған гүлдер. Соның ту ортасында күллi хайуанат арасынан алып үндi пiлiндей оқшау сорайған госпиталь ғимараты. Әлде менiң сол сәтте шарқ ұрған көңiлiме солай көрiндi ме?!

	Аула iшiндегi саялы жайдан кенет Шынар сұлуды көрдiм. Менi ол байқаған жоқ. Назарын алыс қиянға қадап, ойға шомып кеткен. Осы отырысының өзi-ақ сонша әдемi! Тегiнде, сұлу әйел қай жерде жүрмесiн, қасындағы қарабайыр көптен дараланып тұрады, ал мынадай тұнған табиғат аясында ол жайқалған бақ iшiнде ұзарып өскен алқызыл гүлге ұқсап, көздiң жауын алып, еркек атаулыны өзiне ынтықтыра түсерi әлмисақтан мәлiм.

	Суына бастаған ыстық сезiм тағы да бойымды шарпып өттi. Жүрегiм шым-шым сыздап, елiккен көңiлдi сол жаққа ерiксiз бұрғандай. Ерiксiз қасына шақырғандай. Жақын барып жанаса отырғым келдi. Жүрек сырымды ақтара айтып, жан дертiмдi ашық бiлдiрсем – өзi үшiн бүгiнгiдей айшықты да, шексiз қуанышты күнi не дер едi ол?!

	Жоқ, мұным қысас болмақ. Махаббатқа зорлық жүрмейдi, жүрек шiркiн ешқандай әмiрге көнбейдi.

	Госпитальды екiншi жағынан айналып, Шынарға көрiнбей сырттап кеттiм. Қорғанның сол тұстағы қосалқы есiгiнен асфальт төселген айдын жолға шығып, автобус аялдамасына келдiм. Ерсiлi-қарсылы зымыраған жүйрiк автомобильдер легiнде толас жоқ, зу-зу етiп өтiп жатыр. Ойланып тұрмын. Жолдың қай жағына шығу керек? Мен үшiн сол бәрiбiр сияқты. Бәрiнде де қайнаған өмiр бар, тоқтаусыз жүрiп жатқан тiрлiк. Ендеше, не тұрыс? Бар да түс соның бiрiне. Еңбекке аралас, кiрпiш болып қалан өмiрдiң бiр құрылысына.

	Сәлден соң аялдамаға автобус келiп тоқтады. Мәскеуге тура апаратын рейс екен...



	Семей, 1964-1976 жж.





	Оглавление

	Вацлав атай

	Үңгiрде

	Тапсырма

	Шыңғыс ұлы

	Iздер

	Ауылда

	Жаңа таныс

	Горький сөзi

	Польшадан келген хат

	Белгiсiз күрескер

	Сырымда сыр көп

	Қауiптi саяхат

	Әрiптестер ұйғарымы

	Iздеген жетер мұратқа





