	Бек Тоғысбаев

	Әкең де бала болған





Повестері мен әңгімелері





	Көрнекті жазушы Бек Тоғысбаевтың бұл жинағына өткен ғасырдағы ауыл адамдарының әрқилы тағдыры суреттелінген повестері мен адалдық, достық, махаббат тақырыбындағы шағын әңгімелері топтастырылған.

	Кітап қалың оқырманға арналған.





	ПОВЕСТЕР





ӘКЕҢ ДЕ БАЛА БОЛҒАН





	Бұл еңбегімді Ұлы Отан

соғысында қаза тапқан аяулы

әкем Тоғысбайға және анам

Күлшәріге арнаймын.

Автор





Жаным балам! Әкең саған ренжулі, себебі артқан үміті ақталмай ма деп уайым жейді. Жасың он жетіге толмай жатып өз бетіңмен кеткің келеді, әке-шешеңнің айтқан тілін алмауға айналдың. Таң жарығында ерте тұрып мектепке кетесің, тал түсте төбеңді бір көріп қаламыз, сонан соң, аллауакпар, жоқсың. Қайда жүрдің, не бітіріп қайттың – айтпайсың; жатар мезгілде келіп апыл-құпыл ас ішесің де, ұйқыға кетесің. Әлденеше рет әңгімеге де тартып көрдім – ашылып ештеңе айтпадың. Сенің жасында бала деген ертеңін ойлап, келешекте кім болатынын кесіп-пішетін. Ал сенің қаперіңде дәнеңе де жоқ. Қайта бұдан балалау кезіңде ашық-жарқын едің, «Солдат боламын, милиционер боламын», – деп, олардың қару асынғанына қызығатынсың, ал қазір қандай мамандықты қалайтының да мәлімсіз, қай пәндерге икемің барын да білмейміз, кейде «төрт», кейде «үш» деген бағамен жосып жүрсің...

	Кеше ғана класс жетекшіңмен сөйлесіп қайттым: «Мектепте тыныш жүрмейді, кейбір сабақтан кетіп қалады, мұғаліммен ерегіседі, үйге берілген тапсырмаларды шала орындайды», – деп, өзімді жерге қаратты. Бұл қалпыңмен оныншыны да оңдырып бітірмейсің-ау. Бастауыш кластарда зерек, зейінді секілді едің, не болды саған? Әлде бұл балалық шағыңмен қоштасу белгісі ме? Жігіт болар алдындағы өзгеріс пе? Жарығым-ау, бір ауық ертеңіңді ойласаң етті! Әке-шешең қашанғы жаныңа байланып жүреді? Күндердің күнінде жеке үй боласың, бала-шағаң қолыңа қарайды, сонда да осындай босбелбеу болып жүрсең, қу тіршілік желді күнгі қаңбақтай айдамай ма? Әйтеуір, жан бағарсың-ау, бірақ өз балаларыңды ұядан ұшырып, адам қатарына қосқанша қанша ащы тер төгу керектігін білесің бе?

	Рас, сен әзірше азған да, тозған да жоқсың, бұл жерде тек әке-шешеңе сеніп жалқау тартып жүргеніңді ғана айтып отырмын. Ақылың толғанша әлі талай өткелден өтерсің, бірақ сен оған дейін өз әкеңнің қалай өмір сүргенін біліп ал. Әке жолы өз баласына үлгі-өнеге болуы керек деп ойлаймын, сонда ғана біз сендерді «өміріміздің жалғасы» деп айта аламыз.

	Әкең сенің жер-жаһанға аты жайылған адам емес, қатардағы ғалым, Некрасов айтқандай, «ақын болмасаң мейлі, ал азамат болу – міндетің». Мен қазір қырықтың қырқасындамын, жүріп өткен жолға қайырылып бір қарасам, менің жасымдағылардың да небір кешу-өткелдері бар екен. Қар жастанып, мұз төсеніп, от кешпесек те, соғыс жылдарындағы, соғыстан кейінгі ел, Отан тіршілігіне біздің де толық қатысымыз бар. Көп іске куә болсақ, көп іске қолма-қол араласып та кетіппіз. Бала кезімізден тіршіліктің ащы дәмін таттық, еңбек ете жүре есейдік... Сендердің қазіргі алаңсыз, мамыражай өмірлерің, баршамыздың тоқшылыққа кенелген қызық тіршілігіміз жарқ-жұрқ оттың жалынымен ғана емес, күнделікті қарапайым қол еңбегімен де келген...

	Мен мұның бәрін саған ауызекі айтып жеткізе алмаймын, майын тамызып жазатын қаламгер де емеспін, шамам келгенінше шетінен тізіп баяндап бермекпін. Олпы-солпы жерлері болса, біздің мектепте қатар оқыған жазушы жігіт бар, сол жөндеп берер, мүмкін, өз кәдесіне жаратар... Қалай да осыны өзің оқып шық. Оқып қана қоймай, ойлан. Кейін қырықтан асқанда сен де өз балаларыңа бастан кешкендеріңді баяндап бер. Бұл біздің семьялық дәстүрімізге айналсын.

	Өз әкем Қонысбай еміс-еміс есімде: еңсегей бойлы, кең маңдай, қыр мұрын, қара торы кісі-тұғын. Төсінде түймелі қалталары бар қара сұр гимнастерка, сұр шалбар, жап-жалтыр жұқа хром етік киіп жүретін. Әсіресе есімде қалғаны – беліндегі жез басты жалпақ белбеуі, түнде келе жатқанда ай сәулесімен жалт-жұлт шағылысып маған керемет әсер ететін. Неге екенін қайдам, көкем үнемі жалаң бас жүруші еді. Туғанымнан мені қолынан тастамапты. Бесікке бөлетпей, төсек үстіне ұйықтатып, оянсам кең жейдесінің етегіне салып әлдилейді екен. Шешеме тек емізерде ғана ұстатқан.

	Тәй-тәй басқанымнан бастап, өзі мұғалім болып қызмет істейтін мектепке бірге ала барады екен. Отызыншы жылдардың аяғында бастауыш кластарда ересек балалар оқитын, солар мені алма-кезек көтеріп, ойнатып алдандырыпты. Сәбилік тәтті өмір осылайша жалғаса берер ме еді, егер әке-шешемнің арасында кикілжің басталмаса...

	Әкем Қонысбай, шешем Күлпан жасында бірін-бірі сүйіп қосылған. Туған шешесінен үш жасында жетім қалған әкем жасынан ширақ атбегі, балуан болып өссе керек. Ең бастысы – жиын-тойдың сәні екен. Ол отырған, ол жүрген жер әзіл-күлкі, ән-күй ордасына айналған. Айтыс өлеңіне де икемі бар ол, талай қыз-келіншектерді топ ішінде сүріндіргенін елдегі адамдар осы күнге дейін аузынан тастамайды. Алматыдағы мұғалімдік курсты отыз бесінші жылы тәмамдаған әкем Оңтүстік Балқаш жағалауындағы шалғай ауылдардың ішінде көзі ашық, білімді адамдардың бірі болған.

	Шешем Күлпан кезінде мұсылманша да тіл сындырмаған, байдың ерке-тотай қызы екен. Әкесі кәмпескеленгенде әрі жетім, әрі кедей Қонысбайға «жан сақтау үшін» қалыңсыз тұрмысқа шығыпты. Күні бүгінге дейін шешем бұл шындықты ашып-айырып айтпайды, «әкең мені өлеңмен жеңіп алған» дей салады. Жасынан ұл орнына жүріп, асау кердей бұлғаңдап өскен ол, алғашқыда тұрмыс тапшылығына шыдамаса керек. Бірақ күрең қабақтың түп тамыры тұрмыс тапшылығында емес (елдің бәрі кедей ғой), әкемнің тым серi мiнезділігінде жатса керек.

	Қысты күні теңіз қатқанда, арғы беттегі малы көп арқа адамдары Іле-Балқаштың диқаншыларына мұз үстімен қатынап, жорға-жүйріктерін ақ тары, қызыл бидайға айырбастап қайтады екен. Олардың келіп-кетуі жай сауда-саттық емес, той-думанға айналған. Арқаның атақты сал-серілерінен ауысқан ән-күйлерін де ала келген. Әкем бозбала кезінде соларға ілесіп ел аралапты. Оз бойындағы табиғат берген өнерін Арқадан келгендер ұштап кетсе керек.

	Әкем үйленгеннен кейін де ел аралап, сауық-сайран құруын қоймаған. Оның үстіне, шешем жеті жыл құрсақ көтермей, отыз алтыншы жылдың қысында ғана дүниеге мен келіппін. Атымды Теміртас қойған бірінші себебі, темірдей берік болып өссін деген ырымға сенсе, екінші себеп – әкем Біржан салдың «Теміртас» деген әнін өте-мөте жақсы көреді екен. Әлденеден уайым жегенде үй ішінде ойнап жүрген маған қарап отырып:



	Теміртас, Асыл, Ақық, қарақтарым,

	Үкідей жақсы көріп балақтадым...

	Бірге өскен құрбы-құрдас, замандастар

	Есіктен қарай ма деп алақтадым, –



	деп, домбыраға қосылып күңіренгенде көзіне жас үйірілетін еді дейді көрген ел. «Егер Теміртасымнан кейін қыз балаларым болса, аттарын Асыл, Ақық қоямын», – дейді екен. Бірақ менен кейінгі қыз бала болмай, шешем тағы бір ұл туып, атын маған ұйқастырып Болаттас қойыпты.

	Екі ұл туып берген апам енді еркінси бастайды. Бала жоқ кезде әкеме ілесіп ауыл-елді аралауды әдетке айналдырған, өзі де сауық-сайран құруға бір табан жақын апам кейінгі бала еңбектеуге жарағаннан кейін-ақ екеумізге қарауды қойған. Екі баланы мектептегі ересек қыздарға тастап, тіпті әкем жоқта да қайда жиын-той болса, сонда кетеді екен.

	Әкем аудандық оқу бөліміне көктемде бір, жазда бір қатынайды екен. Ол кезде машина, самолет мүлде жоқ, жалғыз көлік – ат, Жол-жөнекей талай сулардан өтетін, ары-берісі бес жүз шақырым жерге бір қатынаудың өзі он-он бес күн уақыт алған. Апамның еркін қыдыратыны осы кез.

	«Бала қатты қорыққанын өмірі ұмытпайды» деген сөз рас болу керек, төрт жасымдағы бір уақиға әлі күнге дейін көз алдымда. Жазда көкем ауданға кеткенде, апам Болат екеумізді қараңғы үйге ұйықтатып, есікті сыртынан іліп кетіпті. Бір нәрседен шошып оянсам керек, үй іші ала көлеңке, терезеден ай төніп тұр. Жан-жағымды сипап едім, кешқұрым жанымда жатқан апам жоқ! Кенет үй іші тас қараңғы үңгір тәрізденіп, бұрыш-бұрыштан көздері от шашқан бір топ қасқыр қарап тұрғандай болды. Аспандағы шарбы бұлтқа бір кіріп, бір шыққан ай сәулесі үңгір ішінде құбылып ойнағандай одан әрмен үрей туғызды. Тұла бойымды қорқыныш билеп, бақырып жылағаным бар. Бұған Болат оянып, екеуіміз қосыла жылап, тар бөлмені азан-қазан шуға толтырдық. Ешкім дыбыс бермеген соң, мен терезе алдына келіп, леп кірсін деп алып қойған әйнектен сұғынып сыртқа қарадым. Дала сүттей жарық екен. Иығымды қушитып әрі-бері ырғап едім, денем терезеден тұтас өтіп, қара жерге аунап түстім. Қорыққанда қай жерің ауырғанын да білмейді екенсің. Жерге түскен соң арт жағымда бақырып тұрған денесі менен әлдеқайда ықшам Болатты қолынан тартып, мықшыңдап жатып әзер дегенде сыртқа шығардым. Екеуміз көше бойлап, аңырап жылап, ауыл иттерін шулатып келе жатқанда, көкемнің Шайсыдық деген жолдасы үрейі ұшқан екеуімізді үйіне алып келді. Көпке дейін өксуін баса алмаған біздерге сүт ішкізіп, кәмпит беріп зорға ұйықтатқан екен. Тойдан таң ата қайтқан апам балаларын үйден таба алмай, зар еңіреп, есіктен есік қоймай іздеген. «Өзіңе де сол керек» деп, Шайсыдық біздің қайда екенімізді айтпай қойған. Жалғыз өзі шарқ ұрып, ауылды айнала іздеп, «бұларды адасып жүргенде қасқыр жеп кеткен екен» деп, күн шыға есінен танып құлағанда ғана Шайсыдық шындықты айтқан. Бұл оқиғаның арты ушығып, көкем мен апамның алты ай бойы ажырасып кетуіне себеп болыпты. Ажырасқанда мен көкемнің, Болат шешемнің қолында кетіппіз... Сол кезде аяқ астынан қызылша деген жаман ауру жабысып, ешкімге сенбей өзі күтіп-бағатын көкемнің қолындағы мен аман қалыппын да, әркімнің қолында жүріп күтімі жөнді болмаған Болат дүние салыпты!

	Іле-шала соғыс басталып кетіп, жеке бастың уайым-қайғысын халық басына төнген қасірет жеңген... Әкем майданға аттанарында ұзақ таңға жырлап, жылаған дейді. Тыңдаған ел, әсіресе «Теміртасты» қайта-қайта айтқанын еске алады.



	Қара су есік алды ылайланды

	Бай болмақ, батыр болмақ құдайдан-ды...

	Қамзолдай келте пішкен дөңгеленіп

	Дүние өтерінде шыр айналды!

	Қара нар жүк көтермес саздаған соң,

	Су шықпас ойпаң жерді қазбаған соң,

	Жете алмай арманыма өтіп барам

	Маңдайға әуел баста жазбаған соң!



	Көкемнің арманы көп екен. Оқуын одан әрі жалғастырып, ғылым жолын қусам деп айтқанын естігендер бар... Аузына «құдай салып» тұр ма, кім біледі, әкем арманына жете алмай, 1943 жылы Отан қорғау жолында, Ленинград түбінде ерлікпен қаза болды деген «қара қағаз» алдық...

	Көкем туралы ес біле бастағанда көп естідім. «Сен десе көкеңнің шығарға жаны жоқ еді» деседі. Бір жолы ауыл мұғалімдері аудан орталығына атпен бара жатып, Іледен өте алмай жағада көп тұрып қалады. Қайықшы жоқ, қайық арғы бетте байлаулы тұр. Көктем ызғары кеудені қысып барады, көп тұруға уақыт та жоқ. Ары айқайлап, бері айқайлап даусы қарлыққан мұғалімдер:

	– Қонысбай, ішімізде сенен жүзгішіміз жоқ, арғы беттен қайықты алып келсең қайтеді? – деп көкеме қолқа салады. Мезгіл март айы. Іледен әлі сең жүріп жатса керек.

	Мұздай суға бірден түсіп кету қайда, көкем әрі-бері қипақтап тұрғанда мұғалімдердің бірі:

	– Қане, Теміріңнің жасы ұзақ болсын, құтқар бізді мына қамаудан! – десе, менің атым аталған соң-ақ көкем киімін шешіп тастап, суға қойып кетіпті. Ені жарты шақырымдай келетін дариядан сең-сеңнің арасымен жүзіп барып арғы беттегі қайықты әкелген екен. Жағаға шыққанда тісі-тісіне тимей, дірілдеп-қалшылдап өлетін болған соң, жолдастары өмірі аузына алмайтын арақтан ұрттатыпты, денесін де спиртпен ысқылаған... Содан қалған зардап па, көкемнің анда-санда жөтелетіні бар-тұғын.

	Бертініректе өзім Іле-Балқаш бойын аралағанда әкемнің ел ішінде, жора-жолдастары арасында қаншалықты қадірі болғанын көзіммен көріп, жүрегіммен сездім. Көкем қолы ашық, жомарт, өзім деген жігітке мінген атын түсіп беретін мәрт кісі екен. Тірі қалғаннан Байсын құрдасы елуінші жылдары жылқы бағады екен. Мен барғанда бір малын шалып, кәдуілгідей той жасады. «Тұлпардан қалған тұяқ» деп, мені жеке құрметтеп, тай мінгізіп, «жалғыз баланы жетімсіретпей ел ішіне әкелген» шешеме де сый-сияпат көрсетті. Жақын маңайдағы малшылар жиналып өздерінше сауық құрды. Он-он бес ат бәйгеге қосылып, соңы көкпарға айналды. Елуінші жылдардағы елдің тұрмыс-жайы белгілі, бірге туғаным да емес, жай үзеңгі жолдасының баласын көргеніне той жасаған ауыл адамдарынан айналмайсың ба? «Жақсы әке жаман балаға қырық жыл азық» деген сөз бар. «Әкең өлсе де әкеңнің көзін көрген өлмесін» деп те айтады. Сол жылы он жетіге аяқ басқан едім, әке қадірін, әке қасиетін анық сезгендей болдым. Ойлап отырсам, қазір де көңiлiм босайды. Сол адамдарға мен не жақсылық көрсеттім? «Сыйға – сый, сыраға – бал» дегендей, сол адамгершіліктің, кісіліктің қарымын қалай қайтарамыз?.. Қазірде көкемнің үзеңгі жолдастары мүлде сиреп қалды, көзі тірісінде істемеген жақсылықтың топырақ жамылғанда қандай қажеті бар? Иә... бар жақсылық кейінгі ұрпақтарына бұйырсын! Балам, сенің есіңде болатын тағы бір жағдай бар. Айы-күні жақындағанда шешеңді ауылға апарып тастағанмын... Бала – Топардағы ауруханада туыпты. Сол күні мен самолетпен ұшып жеттім. «Қонысбайдан ұрпақ тарады!» деп, бірнеше күннен кейін немере туысы Шатырбай, үзеңгі жолдасы Тұрарбек ат шаптырып той жасады... Ел адамдарының осындай ер мінезі мен жайсаң істері есіме түскен сайын кеудемді шаттық кернеп, жүрегім атша тулайды. Осынау ағалардың дариядай тасыған көңілі, риясыз істері мәңгі үлгі аларлық... Бұл күнде марқұм болған Байсын, Тұрарбек, Шатырбайлардан тараған ұрпаққа бас-көз ақылшы аға болуға жарай алам ба, жоқ па?..

	Қалай болғанда да, балам, сен елден қол үзбе. Қалада тұрады екем деп, қараңды көрсетпегенің сүйекке таңба болады. Біздің ауыл Алматыдан бес жүз шақырым шалғайда, былайғы жұрт «Қамау» деп атайтын қиян түпкірде. «Қамау» дейтін себебі Іле дариясынан Аралтөбе тұсында бөлініп шығатын Ақсерке, Жиделі өзендері Балқашқа бөлек құяды. Теріскейі – Балқаш, күншығысы – Жиделі, оңтүстік батысы – Іле, сегізінші, тоғызыншы ауылдар орналасқан жерлерді жеке арал десе де болғандай. Ондағы ел сырттағылармен өзен-сулар арқылы қайықпен, не атжалдап қатынасқан. Ата-бабаларымыз, сірә, бұл жерді малға, тіршілікке жайлы болған соң мекендесе керек. Себебі «Қамау» деп аталатын әлгі арал – қалың жиде, ну қамыс, сыңсыған жыңғыл, сексеуіл. Ұшқан құс, жүгірген аң түгел осында. Жабайы шошқа, қасқыр дейсің бе, қоян, түлкі, елік керек пе – бәрі табылады. Ертеде бұл жақта жолбарыс та көп екен, ең соңғысын соғыс басталар алдында ғана атып өлтіріпті. Ұзыны – жүз, көлденеңі – елу шақырымдай келетін бұл аралда жүз шақты шүңет көлдер бар, ерте көктемнен суық күзге дейін қаз, үйрек бір үзілмейді. Ал балық, қырғауыл дегенің жыртылып айрылғандай... Қазір соның біразы азайды, дегенмен, балам, барсаң талай қызықты көрер едің. Ата-бабасының өсіп-өнген жерін білмей, қасиет-сырын жүрегімен сезбей тұрып елді, жерді сүйем дегендерге өз басым сеніңкіремеймін. Егер халықтың нағыз ұлы болам десең елді, жерді жиі арала.

	***

	Әкемді соңғы рет көргенім есімнен қалмайды. Апам Шоқпар станциясындағы ауруханада жатқан. Мезгіл күз айы. Үш күн ұдайы жел соғып, әлдеқайдан бауыры жер сызған қара бұлттарды жөңкілде айдап әкелді де жер-дүниені лай басты. Біз әжем екеуіміз шығыстан келетін составты ертеңнен түс ауғанша күттік. Әжемнің қолындағы телеграммада поездың Шоқпардан қай күні өтетіні айтылған да, қай мезгілде, қай сағатта келетіні көрсетілмеген.

	«Әже» деп отырғаным – апамның шешесі Райхан, Көкем соғыс басталысымен анам екеуімізді темір жолға жақын отыратын осы кісінің қолына көшіріп әкелген-ді. Бір ай өткен соң, өзі де әскерге осы арадан аттанды. Әуелі Алматы жақта үш айдай әскери жаттығудан өтіп, енді батысқа, майданға бет алуы осы.

	Кейбір составтар тоқтамай ағып өтіп жатыр. Әжемнің зар илеп тілейтіні – бір минутке болса да поездың аялдауы. Күн ұясына еңкейе бере, шығыс жақтағы тау жақпарларының арасынан шұбатылған қызыл вагондар көрінді. Сүйретіп келе жатқан «қара айғырдың» ысқыра айқайлауына қарағанда «Тоқтамаймын! Жол беріңдер» деп қорқытатындай. Әжем: «Иә, жасаған, жар бола гөр!» – деп қайта-қайта құлшылық етіп тұр. Сол кезде батыс жақтан да паровоздың айдаланы жаңғырта айқайлағаны естілді. Әжемнің қуанғанынан көз жасы ыршып кетті: қарсы келе жатқан поездар станцияға тоқтамай өтпейді! Бес жастағы мені иығына көтеріп шағын перронның я басына, я аяғына жүгірерін білмей сасқалақтап жүр. «Құдай бергенде» шығыстан келе жатқан поезд станцияға бұрын жетіп, бергі жолға тоқтады. Қызыл вагондардың сырмалы есіктері сарт-сұрт ашылып, әскери киімді адамдар бір-бір топатайын көтеріп су атқылаған жалғыз құбырдың айналасына бал арасындай үймелеп кетті. Көп солдаттың арасында адасып қалған әжем мені иығына салып көтеріп, «Қонысбай! Қонысбай!» – деп, айғай салып жүгіріп жүр. Оның дауысына құлақ түрген ешкім жоқ, қара терге түсіп ана вагонға бір, мына вагонға бір барады. Сол кезде ұзын составтың арт жағынан жүгіріп келе жатқан көкемді мен бұрын көрдім. «Көке! Көке!», – деп, айғайлап жылап жібергенімде, әжем де көзінен жасы парлап үні шықпай қалды. Әжемнің иығынан секіріп түсіп, көкеме қарсы тұра ұмтылдым. Көкем жерден мені қаңбақ құрлы көрмей көтеріп алып кеудесіне мінгізді де, құшырлана кеп сүйе! Көзінен ыршып түскен жас бетіме, мойныма тамғаны естен кете ме! Мен де мойнынан тас құшақтап алыппын, айрылар емеспін. Сол кезде қоңырау соғылып, солдаттар қоғадай жапырылып вагондарына мініп жатты. Қайын енесінің қасында тұрғаны сонда ғана есіне түскендей көкем мені бір қолына алып, бір қолымен әжемді құшақтады... «Хош, апа! Темірімді бауырыңнан шығарма!» деген сөзі құлағымда қалыпты. Поезд жүрісін жылдамдатып, соңғы вагонның құйрығы көрінгенде көкем тағы бір құшырлана сүйiп әжемнің қолына ұстатты да, ұзап кеткен составты қуа жөнелді. Көкемнің шпалдарды аттап-бұттап жүгіргені сонда маған құстың ұшқанындай болып елестеді. Әп-сәтте ол составты қуып жеткенде, соңғы вагонда тұрған солдаттар қолдарын созып жабыла көтеріп әкетті. Қан майданда да солдаттар осылайша бірін-бірі сүйеп, қолдап, көтеріп әкететіндей көрінді.

	Әжем екеуіміз жылап-еңіреп перронға кеп тұрдық. Поезд айналма жолға бұрылғанға дейін көкемнің қол бұлғап бара жатқаны осы күнге дейін көз алдымда.

	Әжем сонда ғана қолындағы көкем берген түйіншекке көңіл аударды: ішіндегілер көйлек-көншек, ойыншық. мәмпәси екен. «Өзі таршылықта жүріп біздің қамымызды ойлаған жарығым-ай!» – деп, әжем тағы да көзіне жас алып, алыста бұлдырап бара жатқан қызыл составтың соңына ұзақ қарады. Өз кіндігінен өле-өле бірде-бір ұл бала қалмаған кейуананың жарығы шынында да көкем еді...

	Шешем ауруханадан шыққан соң колхоз жұмысына араласты да, көп ұзамай бастықтың мал шаруашылығы жөніндегі орынбасары болып сайланды. Енді ол қысы-жазы үй қарасын көруді азайтты, көбінесе қырда, малды ауылдарда жүреді. Оқта-текте бір соғып, қант-шай, құрт-май әкеп тастағаны болмаса, үйге сирек түнейді. Әйтеуір, бізді аш қылған жоқ...

	Мен келер жылы алты жасымда мектепке бардым. Біз отырған «Темірқазық» колхозы – «Қарауылтөбе», «Талапкер», «Ботабаурым» колхоздарының ауыл совет орталығы болатын. Соғыс алдында ғана дөң басынан ақ шатырлы мектеп үйі салыныпты. Мектепке барған балалардың ең кішісі де, әлжуазы да мен. Төрт жасымда өмірімді қиып кете жаздаған қызылша ауруының зардабынан шидей болып қатып қалсам керек.

	Көктем туа қозы жаямыз. Астық орылып біткенде, атқа жарамды балаларды қырманға әкеліп дөңбек тас айдатады. Ауыл ұсталары таудың көк тасынан ойып, жегілген ат үстінде бидай шөмелені айналып ертеңнен кешке дейін жүруден артық азап бар ма екен?! Бір сарынмен, бір ізбен айнала берген соң басың зекіп, есің ауып құлай жаздайсың, әрі-беріден соң ұйқың келеді. Қалғи бастасаң-ақ қырманшы тырманың сабымен түртіп қалады. Қалғып отырып аттан құлап дөңбек тастың астында қала жаздаған күндер де болды.

	Қорлықтың көкесін ат суарғанда көремін. Ауыздығын алуын алсам да, қайта сала алмай әуремін. Қыршаңқы неме мені баласына ма, басын кегжеңдетіп, кейде тіпті жүгенді қағып тастайды. Бұған ересек балалар күліп мені мазақтайды.

	Астық бастырылып болған соң, жаппай масақ теруге шығамыз. Қол орақтан қалған аңыздағы бидай сабақтарын теру де қиямет. Шыжыған ыстықта белің бүгіліп, таңдайың кеуіп, күнге қақталу да оңай емес-ау.

	Енді ойлап отырсам, сонау бала кездегі маңдайдан аққан ащы тер, бір үзім нанның қадірі өмір бойы сабақ болған екен. Жасыңда көрген қиыншылығың қас қағымдай уақытта өте шығады, оның есесіне денең ширап, күн мен желге пісіп өсесің. Ауыл балаларының мығым, төзімді келетіні де сол жастайынан ауыр еңбектің дәмін татқандықтан болу керек. Ал сен стадионнан басқа жердегі дене қимылын көрген жоқсың.

	«Темірқазық» тұрған жердің теріскейі Шу-Іле тауларының қатпар-қатпар сілемі де, түстігі Қырғыз Алатауына дейін созылып жатқан Үлкен, кіші, Бала Жайсаңдарға ұласады. Осынау жазық қыр далаға халық ертеден бидай, арпа егеді екен. Бізге жақын Шоқпар асуының ар жағы Аңырақай, Қордай тауларына тіреліп, ортада (тар жазығымен жалғасып кетеді.

	«Темірқазық» тұрған жер Ақтам деп те аталады. Оның себебі, 1928-жылы Түрксіб тартылғанда Шоқпар асуына соқпай айналып өту үшін, темір жол осы арамен жүргізілмек екен. Сонда жоғары жақтағы таулардан бас алатын жіңішке өзеннің бойына ылғи қарағайдан барақ салынып, жұмысшылар оны әктеп қойса керек. Көшпелі қазақтар бұл мекенді «Ақтам» деп сондықтан атаған. Кейін Шоқпар асуы дәрімен қопарылып, ирек-ирек темір жол түскенде бұл ара жаңа ұйымдасқан колхоз орталығы болып қалған. «Осы ара бізге біржола темірқазық болсын, енді ешқайда көшпейміз», – деп Ақтамның атын өзгерткен. Қазақтар балшық езіп, саман кірпіштен там көтергенде Ақтамның қарағайлары төбе жабуға жараған.

	Сол Ақтамның жанынан ағатын тау өзені жіңішке болғанмен, аты дардай еді. Ертеде оны Алтай деген бай жайласа керек, өзен аты да солай аталыпты. Ақтамнан сәл төменіректе биік дөңнің басында Алтай байдың күмбезі тұр – қозы, лақ жайған балалардың баспанасы да, ойнайтын үйшігі де сол. Үлкендер «аруақ атады» деп қанша қорқытса да, айдалада тұрған жалғыз күмбезден ешқайсымыз үрейленбейміз, Киіз үй құсатып күйген кірпіштен өрген күмбездің іші кең, таза... Сол күмбездің етегінде айналасы ат шаптырымдай жазық бар. Сол жерге біздің ауыл бау-бақша егетін.

	Қар еріп, күн жылынысымен-ақ әжем кетпен, күрегін арқалап, торсыққа айран-шалабын толтырып, құрт-май, ірімшік, шай алып, бақша айдайтын жерге баратын да, қос тігіп жататын. Сабақта қолым босағанда мен де әжемнің қасында боламын. Әжем таң қараңғысынан тұрып, күн батқанша бақша ішінен шықпайды. Күрекпен қопсытылған жерге отырғызбайтыны жоқ: қауын, қарбыз, асқабақ, жүгері қияр, помидор, темекіге дейін егеді. Біздің үйде темекі тартатын бірде бір адам жоқ болса да, әжем майданға кеткен бауырлары мен қайындары үшін көк темекінің жапырағын жеке дорбаға салып сақтаушы еді. Ол темекінің қысы-жазы қызығын көретін мен – ересек балалардың асығына айырбас жасаймын. Көп ұзамай олар берген асығын қайыра ұтып алады, тағы да әжемнің қорада ілулі тұрған қап-дорбасына қол саламын. Аттың қиын кептіріп, үгітіп көк темекіге қосып тартатын сомадай балалардың алдында әжептеуір беделім бар.

	Жалпы мен үйдегіні түзге тасуға әуес едім. Бір күні қаптағы қуырған жүгеріні екі қалтама толтырып алып өзен жағасына қарай зытып бара жатсам, маңайдағы тауық атаулы соңымнан ілесіп күлкіге ұшырадым. Себебі асық та, тас та, темекі де салатын жанқалтамның түбі тесіліп қалғанын білмеппін ғой!

	Асықтан жалықсақ ләңгі тебеміз. Біздің қой, ешкі қамайтын қорамыз кеңдеу, әсіресе, қар қалыңда жиналатын жеріміз сол. Әжем «ақыр табандарыңды жер теуіп тоздырады екенсіңдер, одан да қораның көңін таптаңдар» деп күллі баланың жиналуына рұқсат беретін.

	Бұл – бізге де ыңғайлы, ләңгі тепкенімізді мұғалімдер көрсе ұрсады немесе ләңгiмiздi тартып алып қояды.

	Ауыл балаларының тағы бір қызық ойыны бар, ол – жаяу көкпар. Ешкінің түбiтi мен қылшығын араластырып өрген, екі ұшы түйілген, ұзындығы үш-төрт баланың ғана қолы сыятындай «көкпарды» ортаға көмеміз. Өзенге тұмсығын тірей құлаған шағын ғана бөлек тау біздің ауылды екіге бөліп тұратын. Қызыл тұмсықтың жоғарғы жағы – «Қыр ауыл» да, төменгі жағы – «ой ауыл». Екі ортада аумақты сай бар. Біздің ойынға жиналатын жеріміз де сол ара. Жаяу көкпардың өз «додасы», өз «салмасы» бар. Қолдарымыз қызарып қанағанша тартысамыз. Қолының қаруы бар иықты балалар додаға түсіп тартысады да, әлі жеткені алып шығып даяр тұрған ұшқыр балаға ұстата қояды. Бірақ оны да аңдып тұрғандар бар – қарға адым ұзатпай бас салады. Дода қайта басталады... Бесінде басталған ойын түн қараңғысында бір-ақ тарқаушы еді. Онда да шешелеріміз дауыстап, атап шақырған соң ғана арса-арса болып үйді-үйімізге қайтамыз...

	Бесіншіге өтерде бізге төңіректегі майда колхоздардың төртіншіні бітірген балалары келіп қосылды. Тура біздің үйдің жанындағы отардағы малға көшкен бір кісінің үйін кеңейтіп, жөндеп, ақтап келген балаларға интернат ашты. «Бөтен балалардың» ортамызға келіп қонуы – сүттей ұйыған татулығымызды бұзуға айналды.

	Сырттан келген он шақты баланың ішінде Жорабек, Жайлаубек деген екі бала бірден көзге шалынды. Алдыңғысы көп ұзамай «келімсектердің» атаманы болып алды да, соңғысы соның «шабарманы» атанды. Интернаттағылар сол екеуінің аузына қарайды. Үйім жақын болған соң, мен де біраз күн «келімсектер лагерінің» ішінде жүріп көрдім. Жорабек тығыршықтай семіз, төртбақ және тамаққа тоймайтын жалмауыз екен. Шел қаптаған көзін алайта қарағанда жерге кіріп кете жаздайсың. Айтқан сөзі дереу iске аспаса шапалақпен салып жібереді де, қарап отырады. Мәмілеге келу, түсінік алу деген атымен жоқ. Қайдан тапқанын кім білсін, оның жасырып ұстайтын екі жүзді қанжары бар, бар баланың зәр-иманын ұшыратын сол.

	Бұл ауылда бой жағынан да, дене бітімі жағынан да Жорабекке жуық келетін бала жоқ. Төбелесе кетсе тура мұрын қанататын Қайып та, күрескенін алып ұратын Берікбай да, жарысқанда алдына жан салмайтын Əбдіғұл да әзірше Жорабекке жуықтай алмай жүр. Сырттан келген балалардың саны бізден әлдеқайда аз болғанмен, Жорабектің арқасында пыстары басып барады.

	Бір ғажабы, Жорабек мектепте тыныш. Сабақ үстінде ең артта отырады да бар баланың қимыл-әрекетін бақылайды. Көңіліне жақпағанның «көкесін» сабақтан кейін танытады...

	Өзі кітап атаулының бетін ашпайды. Мұғалімнің аузынан не шықса да қағып алып, жадында сақтайды. Ауызша сабаққа жүйрік-ақ, тек сүрінер жері – жазбаша. Не орысша, не қазақша сөйлемді қатесіз жаза алмайды. Есепті төрт амалға салып шығарудың орнына ойша қорыта салады. Мұғалімдер алғашқыда Жорабектің жазба жұмысқа олақтығын бетіне салық қылып біраз талқыға түсірмек болды да, қоя қойды. Күллі бала соның ашса алақанында, жұмса жұдырығында екенін сезген соң оған тиісудің пайдасы жоқ екеніне көздері жетіп, класта жалпы тәртіп орнату үшін Жорабекті «Класком» етіп қойды.

	Мектепте тыныш жүретін Жорабек былай шыққан соң-ақ құтырады. Ең алдымен он шақты балаға істелген тамақтың тәттісін өзі жейді. Балалаp көжедегі бір-бір түйiр етті Жорабектің табағына салады. Оның ішіндегі тіске жұмсағын ғана жеп тойған соң, Жорабек қалғанын өздеріне қайтарып береді. Көңілі орнында болса, Жорабек істі де әділ шешеді: ет түйірін ең алдымен әлсіз, арық балаларға үлестіреді.

	Тамаққа тойып алған соң, ол төр алдына шалқасынан жатады да, өздері ауылдан ала келген кiшкене қарағай домбыраны балаларға кезек-кезек тартқызады. Домбыра білмегендерді шекесінен шepтіп мәтек алады. Бұлардың ішіндегі күйге шебері – Жайлаубек «шабарман».

	Біздің үйде әжемнің сүр еті мен құрт-майы барын білген соң-ақ Жорабек менің иығыма мiнiп алды. Мен мұнда, көбінесе, Жайлаубектiң күйлерiнiн тыңдауға келетінмін. Бір жолы интернатта жатқан балалардың қарны тоймай қалғанына жаным ашып, үйдегі кебежеде тұрған құрт-майдан әкелгенде Жорабек мәз болып: «Ей, мынауың қатқанский болды ғой! Тағы бар ма?» деп арқаман қағып еді, аңқау басым: «Бар! Көп!» деппін ғой! Сол-ақ екен, Жорабек күнде сабақтан қайтысымен мені үйге жұмсайтын болды. Алғашқыда шошытпайын десе керек, құрт, май әкелмесе күй тартпаймыз деп, Жайлаубектің қолындағы домбыраны өзі алып қабырғаға сүйеп қойды.

	Ешкімге әңгіме де айтқызған жоқ, бәрі бедірейіп менің бетіме қарап қалыпты. Сүтке тиген мысықтай болып сүмірейіп үйге қайттым.

	Кебежедегі құрт-май орта түсіп бара жатқан соң, әжемнен қорқып, интернаттағы балаларға баруды доғардым. Әжемнен қорықпаймын-ау, бұл ұрлығымды апам естісе сөз жоқ «құртады». Көбінесе, жасқанатым сол жағдай.

	Бірақ Жорабектен қашып құтылу қайда, қанжарын көрсетіп қорқытатынды шығарды. Мен қауіпті көршіден бір жағынан шын қорықсам, екінші жағынан, күй тыңдағым келіп құрт, майды таси бердім.

	Менің үйдегіні түзге тасып жүргенімді әжем біледі, бірақ «тәйт» деп қолымнан каққан емес. Араны ашылған Жорабек үй төбесіндегі асқабақ, қарбыз, қауынғақ пен темекінің жапырағына да қол сала бастады. Мен енді олардан біржола күдер үздім.

	Жорабектерден бөлініп Қайыптар тобына қосылып едім, олар бұрынғыдай емес қырын қарап қалыпты. Сірә, мені «шпион» деп ойласа керек. Жорабектер тобына тек күй үйрену үшін ғана барып жүргеніме тіпті сенгілері келмейді. Тобынан сытылып шығып кеткеніме Жорабек те кіжініп жүр екен, бір күні кешқұрым ұстап алды да, шапалақпен салып-салып жіберді. Абырой болғанда, апам үйде жоқ еді, әжеме «тасқа сүрініп құлап қалдым» дей салдым. Бет-аузымның көгергені көпке дейін кетпей жүрді.

	Қайыпты жасқандыратын жалғыз жағдай – Жорабектің канжары. Ол кезде ауылда нан кесетін пышақтың өзі зәру еді. Менің «шпион» еместігімді, шын көңіліммен қайтып оралғанымды сынау үшін, Қайып сол қанжарды қайткенде де қолға түсіруді мойныма жүктеді. Әрі-бері бұлталақтап көріп едім:

	– Онда бізге қосылмайсың. Құрт-майыңды көршілеріңе тасып жан баға бер! – деп, Қайып тік кетті. «Ұры» атану қаншама жексұрын іс болғанмен, амал жоқ, көнуге тура келді. Жорабектің қанжарды басына жастап жататынын білемін. Бір күні өтірік ауырып мектепке бармай қалдым да, интернаттың сынық терезесінен түсіп қанжарды жымқырып әкеттім. Жорабек сабақтан қайтысымен интернаттың астаң-кестеңін шығарады. Бар баланы қатар тізіп қойып тінту жүргізеді. Кейбіреуіне жұдырық көрсетеді, кейбіреуін қылғындырады, бірақ ештеңе өндіре алмайды. Ақыры күдік маған ауса керек, «Жорабек сені шақырып жатыр», – деп, бір бала сыпсың етіп жетіп келді. Арыстанның аузына өз аяғыммен барып түскенше көппен бірге көрейін деп, әлгі хабарды Қайыптардың тобына жеткізе қойдым. Талайдан бері пісуі жетіп жүрген екі жақтың жанжалы осы сәтте лап еткелі тұр еді.

	Айтқандай-ақ, шақыруына келмеген соң, Жорабек тобын ертіп менің ізімше екі ауылдың ортасындағы сайға сау етіп жетіп келді. Қайыптар да қамсыз емес-тұғын. Бар бала жиылып «келсең келге» бейімделіп тастүйін болып тұр.

	Әуелі екі атаман Жорабек пен Қайып баяғының батырларынша жекпе-жекке шығатын болды. Әйтеуір, бір болмай тынбайтын осы айқасқа Қайыптың көптен дайындалып жүргенін білемін. Бірақ әрі бойшаң, әрі жуан Жорабекке оның әлі келмейтіні анық еді, алыса кеткенде астына түсіп қалды. Дегенмен, өжеттік жағы онда жеткілікті, астында жатса да өзінің үйреншікті әдісіне басты: қолы сәл босағанда Жорабектің қоңқақ мұрнынан періп жіберді. Мұрны қанаған адам әдетте төбелесе алмайды, Жорабек ыңқ етіп аунап түсті. Қайып жеңілген Жорабекті май құйрықтан бір тепті де:

	– Іздегенің осы ма? Мә! – деп, ортасынан қақ бөлінген қанжарды өзенге лақтырып жіберді. Кеше ғана айбын, көрінген екі жүзді болат су түбінде белі үзілген жыландай сұп-суық болып жатыр. Сынған қанжарды ешкім де батылы жетіп ала алмады. Жорабек қана мұрнынан аққан қан тыйылмаған соң суға еңкейді. Біз жеңген қораздай қоқиланып, ойынымызды жалғастыру үшін атқора жақтағы қалың маяға қарай кеттік. Өз жағдайымның түзелгеніне іштей масаттанып келемін. Енді, әрине, Жорабек маған қоқан-лоқы көрсете алмайды, қанауынан да құтылдым. Қайып тобына қайта қосылуым да елеулі оқиға. Бұрынғыдай емес, енді олар менің адалдығыма көздері жетіп, ішке тарта бастады...

	Бұл, әшейін, балалық кезеңнен жай бір көрініс қана, бала кезіндегі ерегіс, кіжіну, шартпа-шұрт айқастан жүрегіңде дақ қалмайды, қазір ұрсысып-төбелессең артынша ұмытып кетесің, түк болмағандай ойын қызығына берілесің. Мұндай оқиғалар сенің де басыңда болған, бір жақсы жерің – жылап үйге келген емессің, біреудің үстінен шағым айтқаныңды да естігеміз жоқ. Бұл жағынан өзіме тартқанынды сеземін де, іштей «тәуба» қыламын.

	Бала кезде өз қатарыңнан, бірге ойнап жүрген құрбыларыңнан «жеген таяғың», көрген жәбірің жүрекке жара салмайды, ең ауыры – әкеңнің жоқтығы екен. Сен бұл жағдайды білмейсің, саған мұндай сезім мүлде жат. Осы күнге дейін ойлайтыным: Қайып сияқты балалардың құйттайынан өжет, батыл болып өскендігі – әкесінің бар болуы. Оның әкесі соғыс жылдарында сельсовет председателі, колхоз бастығы болып істеді, ауыл баласына бұдан артық қандай бақыт керек! Меніңше, біздің қатарымызда Қайыптан күші басым басқа балалар да бар еді, бірақ ешқайсы оған қарсы келе алмайтын, әйтеуір, бір пысы басып тұратын.

	Апамның табыскерлігі, әжемнің еңбеккерлігі арқасында мен ішіп-жемнен кемшілік көргем жоқ, көрген қорлығым тек әкемнің жоқтығынан деп білемін. Осы күні менің жасымдағылар: «біз балалық бал дәуренді бастан өткізе алмадық, көретін қызығымызды соғыс жалмады» деп жазып та, айтып та жүр. Бәрі рас, бірақ ол кезде біз мұны ойлаған жоқпыз, себебі оны ойлауға мұршамыз да келген жоқ, бар қызық өз қатарыңның ішінде жүру, қол босай қалса асыр салып ойнау деп білдік. Балабақша, парк, кино, цирк сияқты қиял тербейтін, ой-өрісіңді кеңейтетін дүниелер бары үш ұйықтасақ ойымызға келген жоқ. Бар білетініміз – мектепте мұғалімдер үйрететін сабақ, үйге келгенде әжеміз айтатын ертегі-қиссалар. Менің әжем жасында мұсылманша оқыған, өте зейінді, өлеңмен жазылған қиссаларды жатқа айтатын кісі еді. Өзі жанынан қиып өлең де шығаратын. Бәлкім, менің әдебиет жөніндегі ең алғашқы ұстазым да осы әжем болу керек.

	Әжемнің маған деген мейірімділігі арқасында мен соғыс біткенше емін-еркін ойын қызығының жуан ортасында жүрдім. Таңның атысы, күннің батысы үй қарасын көрмейтінмін. Көктемде жауқазын, кәреней қазып қыр кезсек, жаз шыға итжуа, бүлдірген теріп, тау-тастың арасында жүргеніміз. Жалаң аяқ жар кешкенде қалыңдығы бір елiгe жетеқабыл күс табанымызды қияқ тас тілмейді, кәрі шөңге болмаса анау-мынау ұсақ тiкен ала алмайды. Небір қия жарларды, қайрақ тастарды қара жердей басамыз. Қыстың көзі қырауда болмаса жаз бойы аяққа түк ілмейміз. Ерте көктемде, кеш күзде қар ала-қанаттанып жатқанның өзінде үй-үйдің арасына жалаң аяқ жүгіретінбіз.

	Мен осылайша «қаңғырып» жүргенімде қорадағы азын-аулақ малдың күтімі, олардың қиын тазалау, үй сыпыру, отын тасу – әжемнің мойнында. Осынау кең маңдай, жар қабақ, көзінен кейде ерліктің ұшқыны атып тұратын, кейде мейірім төге қарайтын қара торы кісі жасы алпысқа таяса да қара жұмыстан бір қажыған емес. Ол кісінің бойындағы қайрат, қажыр арғы бабасы Бөлтірік батырдан ауысқан деп ауылдағылар айтып отыратын. Айтса айтқандай, ол кісі әйел болып үй қыдыру, өсек айту дегенді білмейтін, тек істің, шаруаның адамы еді.

	Соғыс аяқталып, ел Жеңіс күнін мейрамдағаннан кейін-ақ менің «тайраңдауым» жетті. Біреудің әкесі, біреудің ағасы, біреудің жақын бауыры келіп жатқанда біздің үйге ешкім жиналып той да жасамады, өлең де айтпады. Осыған дейін тыным таппай ат үстінде жүрген апам әкемнің тірі еместігіне көзі жетті ме, үйден шықпай жер бауырлап жатып алды. Көп ұзамай орнына соғыстан жарақаттанып қайтқан ауыл азаматының біреуін тағайындапты деген хабар шалынды құлағыма. Бұл жағдай апамды одан әрмен жүдетіп, екі жағы суалып, өңі боп-боз болып кетті. Мектепке завхоз етіп тағайындаған екен, оны апам місе тұтпады.

	Біраз уақыт осылайша жүдеп-жадап жүрген апамның мінезінде күрт өзгеріс пайда болды. Жоқтан өзгеге ашуланып әжемді де, мені де «қуырып жеуге» шықты. Әсіресе, әжеме обал – ертеңнен кешке дейін ұршық иіртеді, жүн сабатып, боятады, өрмек тоқытып, текемет бастыртады. Төрт жыл колхоз бастығының орынбасары болып істегенде жүнді де аткөпір етіп жинаған екен. (Бұлардың бәрі – түбі іске асатынын алдын ала болжаған-ау деймін). Әжем де ісмер адам. Ертеңнен қара кешке дейін терме алаша тоқудан, оюлап қызыл ала текемет басудан бір жалықпайды. Соғыстан кейінгі екі жыл ішінде ол кісінің қолымен қызыл, жасыл, көк түстерге боялған жүн мен ақ, қара қойлардың жүнін араластырып, көздің жауын алатын оюлы он текемет басылғанын білемін. Ал осы күнгі паластарыңды жолда қалдыратын терме алашаларының өзі қаншама! Олардың бәрі кейін менің оқуыма, «ел қатарына қосылуыма» жарады...

	Зауал менің басыма да орнады. Бұрын көкем барында, әже бауырында жүргенде байқамайды екем, апам балаға аса қатал болып шықты. Тіпті ол кезде айналып-толғануды, бастан сипауды білмей ме деп қалдым. Титтей кінәң үшін қолына не түссе сонымен жіберіп ұрады. Бір рет тіпті суға салып сабағаны бар...

	Ойын жайына қалды, ертелі-кеш апам неге жұмсаса соны істеймін, қос шелекпен қайнардан су тасу, бұзау суғару, қозы ағыту, қорадағы қойды өріске айдау, кезек келгенде оны бағу – бәрі менің мойнымда. Оны қойшы, бәрінен бұрын диірмен тарту азап болды. Апам қол диірменді тура жатарда немесе таң алдында тартады. Зілдей диірменге қолының әлі келмей ме, әлде жалғыз тартудан жалыға ма, міндетті түрде мен қолдасуым керек. Шаршағаның ештеңе емес-ау, бәрінен бұрын таң атпай төсектен тұратының жаман. Бала кездегі азанғы ұйқы қандай тәтті! Қалғи бастасам, апам сирағымнан көк шыбықпен салып қалады.

	Шешемнің жалғыз балаға сонша неге қатал болғанын ол кезде, әрине, түсінгем жоқ. Кейін аңғарсам, мұның бәрі ашу-ызадан екен. Жасынан жоқшылық көрмей, еркін өскен ауқатты ауылдың қызы келешек өмірі осындай сүреңсіз болады деп ойламаса керек.

	Әуелде мінезі, түр-тұлғасы, өнері ұнап қалған Қонысбай бертін келе апам ойлағандай болып шықпаған. Айлықтан өзге табысы жоқ мұғалімнің жоқ-жұқана тірлігі оның ер көңілін қанағаттандырмаған. Ол ес білгелі өз үйінде күн ара қой сойылып, бір қонақ келіп, бір қонақ кетіп жататын. Ал Қонысбайдың керек десе баспанасы да жоқ, әркімнің босаған үйін паналайды. Тек соғысқа аттанарында ғана мына бір-екі бөлмелі тамның басын қарайтып кетті. Ал апамның арманы бұл емес еді, қатарының алды болып, жорға мініп, қыжым киіп, шәй орамал тартып, саусағына алтын сақина салып, құлағына күміс сырға тағып бұлғаңдап жүремін деп ойлаған.

	Көкем соғысқа кеткенде апамның колхоз жұмысына құлшынып кірісіп кетуінде де мән бар екен. «Мен еркектен кеммін бе, байсыз да бір үйлі жанды жалғыз асыраймын» деген өркөкіректік те жоқ емес. Шешем шынында тапқан табысымен өз үйін ғана емес, панасыз қалған ағайындарының бір ауыл жанын асырады десе де болғандай.

	Күйеуінен күдері үзілген соң апам басқаша ойға беріліпті: қайтсе де мені оқытып, жетілдіру. Ол үшін мені «еркіме жібермей тіршіліктің қатал заңымен ширатып, тезге салу», «Жасында таяқты көп жеген бала, қара жұмыс істеп піскен бала, есейгенде жинақы, «өжет болады» – апамның өзі білетін педагогикасы осы еді. Табиғатымнан мен жалқау екем, көкем де үй тіршілігіне көп қарамаса керек. «Атаң Сары ұйқыдан көз ашпайтын еді» дейді. Мен де соларға тартып көп ұйықтағанды жақсы көретінмін, ұйқыдан көз ашсам – есіл-дертім дала болып тұратын. Оның үстіне, әжемнің жұмсақ бауырында қара жұмысқа мойным жар бермейтін. Енді апамның қарауына көшкен соң жайбарақаттық жайына қалды... Бәлкім, менің кейінірек жақсы оқып, тіршілікке де икем болғаным апамның сол қатты ұстауынан шығар. Әжемнің қарауында жүре берсем босбелбеу, болбыр болып өсер ме едім, кім біледі...

	Апамның ендігі үміті де, қалған тіршілігі де маған байланысты екенін сездім. Анау боялып жатқан жүн-жіп, басылып, тоқылып жатқан алаша-текемет – ертеңнің қамы. Ойдағы, қырдағы малды жинастырып, шетінен саттырып, пұлға айналдыруының да мәні бар: жүкті жеңілдетіп, күйеуінің еліне көшу. Бұл жақта оның алаңдайтын ешкімі жоқ, шешесі станциядағы кіші қызының қолына көшіп барады. Жалғыз баланы шеттетпей өз еліне алып барса, қай-қайсы болсын құшақ жая қарсы алатынын біледі. Күйеуім жоқ деп басқа біреудің етегінен ұстамай, шаңырақ шайқалтпай, елін іздеп келген жеңгесін соғыстан аман қайтқан қайындары бұрынғыдан гөрі жақсырақ қолпаштайтыны белгілі. Қонысбайдың Өрісбай деген жалғыз інісі, немере-шөбере, тағы екі-үш ағайындары ауданға орналасып, «бір-бір столға ие болып» отырған көрінеді. Әсіресе, шофер болып жұмыс істейтін қайнысы жалғыз інісіне неге қарайласпасын!

	Апамның ойы осындай болғанын мен кейін түсіндім. Төрт жасымнан бірге өскен, тай-құлындай тебіскен жора-жолдастарды қиып кету қандай қиын болса да, қырық жетінші жылдың жазында Іле бойына – Бақанасқа жол жүруіме тура келді. Мектепке баратын уақыт жақындап қалған-ды. Мен Өрісбай ағаның үйіне барып оқи бермекпін, апам әбден жиын-терін болған соң артымнан көшіп келмек.

	Мен кәдімгі жолаушыдай ауыр чемоданды мықшия көтеріп поезға мініп жатқанда әжем көзіне жас алып; «Tәyба! Тәуба!» деп қойды. Бұл – менің азамат санатына қосылып, тұңғыш рет ұзақ жолға жалғыз шыққаныма қуанғаны.

	Ташкент – Новосибирск поезымен он шақты сағат жол жүріп Іле станциясына келдім. Абырой болғанда, түнде мінген поезд Ілеге күндіз жетеді екен. Кездейсоқ, ұры-қарыдан қорқып жалғыз чемоданды жамбасыма басып жатып, түні бойы қалғып-мүлгіп отырдым.

	Апам айтқан: «Іле көпірінің аузында базар бар, соған жетсең Бақанасқа қарай машина ағылып жатады», – деп. Чемоданды жаяу жүріп көтере алмайтын болған соң, кездескен есек арба жалдауға тура келді. Арбакеш жас мөлшеріме, бойыма қарап басын шайқады, «бұл не қылған жолаушы?» – деп іштей таңырқағаны көрініп тұр.

	Бүгін күн демалыс, базар басы ығы-жығы ел. Шеттеу жерге чемоданымды қойып, жуа сатып отырған орыс кемпіріне табыстадым да, машина іздеуге кеттім. Әр шофермен сөйлесемін, баласына ма, біреуі ден қойып тыңдамайды. Қара шұбар бір кісі иығыма батпандай қолын салып тұрып:

	– Сен Өрісбайдың інісі емессің бе? – деп сұрады. Қуанып кеттім.

	– Иә.

	– Ағаң сені маған табыстаған. Өзі төменгі ауылдарға кетті. Машинам әне тұр, бар да кузовқа отыр. Кабинада орын жоқ.

	Маған бәрібір, ескі танысым кездескендей қуанышым қойныма сыймай әлгі кісі нұсқаған машинаның жанына ауыр чемоданымды сүйретіп әкелдім. Чемоданды үстіне қалай шығарарымды білмей алақтап тұр едім, әлгі кісі келді де, жерден тулақтай көтеріп жоғарыға атып жіберді. Дөңгелекке бұтым жетпей мықшыңдай бастап едім, өзімді де қолтығымнан көтеріп ытқыта салды. Топ етіп сексеуіл қиқымының үстіне түстім.

	Апам: «Бақанас Іле көпірінен қол созым жерде» деп еді, әншейін мені алдын ала шошытпайын дегені екен. Көпірден салым ұзай бере шоқалақ жолсызға түстік. Қара бүжыр шофep ой-шұқырға қарамай айдай береді екен. Мен құйын үйірген қаңбақтай кузовтың ана қабырғасына бір, мына қабырғасына бір соғылып, әбден естен таңдым. Оның үстіне мұндай сұрапыл шаңды көрген емен, желмен ұйытқыған сары топырақ құлақ, мұрын, ауыз дегендерді бітегенде нағыз дозақ сол болды. Ол аздай, Сасық деген жерден әрі асқанда машина дөңгелегі құмға тығылып таң атқанша тұрдық. Түнде құм іші сонша суық болар ма, егер шофер кабинадағы балалы әйел үшін сексеуіл сындырып от жақпағанда үсіп өлетін едім. Таң ата қарсы келе жатқан машина сүйреп, «құм тұтқынынан» зорға босадық. Мұндай сусыма сары құмды көргенім осы!

	Таң атып, күн ұлы сәскеге тақағанда ел шеті де көрінді-ау. Бақанас дегенің үлкен қала ма десем, Ақтамнан аз-ақ үлкен село екен. Аудан орталығы деген аты болмаса, шатырлы үйлер ілуде біреу, тоқал тамдар біріне-бірі жалғас, құлап қалардай біріне-бірі сүйеніп тұр. Көшелерінде тал-терек дегенің атымен жоқ.

	Ағаның үйі шет көшеде екен. Шағын ғана тоқал тамның есігін жүрексіне аштым. Терезелерді қараңғылап қойған екен, әуелде көзіме ешкім шалынбады. Иесіз үйге кіруді ерсі көріп, не ілгері басарымды, не кейін кетерімді білмей тұрғанымда түпкі бөлмеден үй сыпырған қара торы әйел шықты. «Сен кімсің?» дегендей үлкен көздерімен бетіме ажырая қарады. Сырт кейпім көрден шыққандай болып тұрғанымнан шошып қалса керек.

	– Мен Темiрмін, – дедім сасқалақтап.

	– Темір болсаң қайтейін? Ә-ә... сен екенсің ғой! Төрге шық... Жоқ, әуелі жуынып кел. Түу, түріңді-ай! Үсті-басыңның шаңын қақ. Сосын әнеу жерде сабын тұр, жақсылап жуын. Кім екен десем, қайным екен ғой,.. – деп, жеңгем бір сөзі бір сөзіне қабыспай шаруасын істей берді. Ағам Өрісбай әскерден келген соң үйленді деп естігенбіз, жеңгеміздің мені танымауы заңды да еді. Бірақ ә дегеннен-ақ алайған көзінен шошынып қалдым.

	Әлгінде машинадан түсісімен сырт киімдерімді бір-бір сілкіп алғанмын, бірақ шаңы құрғыр әбден баттасып қалса керек, қаққан сайын бұрқылдап шыға береді. Айнаға қарасам, түрім, шынында да, әлем-тапырық екен. Әуелі жуынып-шайынып алмай, осы түріммен бейтаныс жеңгеме көріндім деп қысыла бастадым.

	Оқу басталар алдында апам хат жазыпты: «Биыл мен көше алатын емеспін, алдағы жазға дейін шыда, аға-жеңгеңнің қолында оқи тұр, маған алаңдама», – дейді. Ал керек болса! Кісі есігінде жүру дегенді өңі түгіл, түсінде көрмеген мен үшін бұл үлкен сын еді.

	Өрісбай аға әскери адамша тік жүретін, бойшаң, қыр мұрын ақсары кісі. Бірден мені бауырына тартып, басымнан сипап жылы мейір көрсетті. Аудандық тұтынушылар қоғамында шофер болып істейтін ағаның үйде болуынан түзде жүруі көп. Анда-санда бір келіп түнегені болмаса, мен ол кісіні сирек көретін болдым. Бұл үйдегі жеке-дара «қожайыным» Салиха жеңгем. Жеңгемнің босанғанына үш-ақ ай болған екен, кішкене нәрестенің бар тауқыметі менің мойнымда. Тамағы жарымай ма, әлде өзі де жылауық па, жағы бір тынбайды, көтермесең өмірі бір жұбанбайды. Сабақтан келген бойда заржақ баланы көтеріп селкілдеймін де жүремін. Ол ұйықтағанда, көршінің қорасындағы құдықтан қос шелекпен су тасимын. Ақтамда қайнардан іліп алып қайқаңдап кете беруші едім, ал мына арада шыңырауқұдықтан су тарту да құдайдың бір пәлесі екен.

	Қосымша міндетім – сексеуіл жару. Бақанастың Ақдала жақ сырты сыңсыған сексеуіл, қалаға күні-түні тасыса да бір таусылмайды. Өрісбай аға өз машинасымен елу-алпыс шақырым жерден айына бір қатынап сексеуілді үйіп тастайды, ал оны бұтарлап жару – менің міндетім. Кәрі сексеуіл ештеңе емес-ау, жігер деп аталатын жас сексеуілді жару қиын-ақ. Көк мұздай сірескен «жігерге» балтаның тісі өтпей шың-шың етіп шекеңді шағады. Оның үстіне, менде қай бір күш бар дейсің, екі-үш сағат мықшыңдап бір күндік отын даяр болғанша жан терім шығады.

	Ақтамдағы жора-жолдастарымды, әжемді ойлап кейде оңашада жылап та аламын. Өз шешем қандай қатал болса да «ішінен шыққан шұбар жыланмын» ғой, сыртқа шығармаса да жүрегімен жақсы көретінін сезетінмін. Қанша ұрып-соққанмен өз шешеңнің қолы жұмсақ тие ме деймін...

	Салиха жеңгем ұрмайды, ұрыспайды, үлкен ала көзімен ата қарағанда, жерге кіріп кете жаздаймын. Үні де дүмдi: «Бар! Әкел!» деп жай айтқанының өзі мірдің оғындай тиеді. Жеңгем «демалысы аяқталып», буфетшілік жұмысына қайта кірісті. Құлағым тыныш болғанмен, осы үйдің ұлы да, қызы да мен. Отымен кіріп, күлімен шығамын. Таңертең жинау, үй ішін сыпырып тазалау, су әкелу, отын жару, балаға тамақ беру – менің мойнымда. Кейде бала – қанша жыласа да қолыма алмай қоямын. Ішегі қатқанша зарлап, ақыры шаршайтын болу керек, жағы тынады. Сол кезде емізікпен сүт берем де ұйықтатып тастаймын. Аздап тыныс алып, кітап бетін ашатын кезім осы. Бірақ аз уақытта бәрін оқып, жаттап, жазып үлгеру қайда – көп ұзамай бала қайта оянады, басыма түскен бейнет қайта басталады.

	Біз түстен кейін оқимыз, сол кезде баланы көрші үйдегі кемпірге табыстаймын да, домаланып жақын жердегі мектепке жүгіремін... Сабақтан кейін ойнау жоқ – жеңгем қай күні, қай сағатта мектептен босайтынымды жатқа біледі.

	Азаптың көкесі қыс түскенде басталды. Жаздағы құрғақшылықтың салдарынан елу бірінші жылдың қысында карточкаға қарап қалдық. Селода бір-ақ наубайхана бар, қара нанды түнімен пісіріп, таңертең ләпкеге шығарады. Күллі село аузын ашып отырғанда, бір ләпкенің наны кімді жарытады – таң атпай өшіретке тұрасың. Міне, нағыз қорлық осы болды. Бұрын ертеңгі сағат жетіде тұрушы едім, енді азанғы бестен оянуым керек. Қолыма дорбамды алып көзімді ашар-ашпастан ләпкеге жүгіремін. Менен бұрын да оянатындар бар екен, өшіреттің арты үйді айналып қалады. Өшіретте менен басқа бала аз, кіл үлкендердің арасында жетім қозыдай жарбиып тұрамын. Жетіде ләпкенің аузы ашылып ел лап қояды, сонда аяқ астында тапталып қалам ба деп зәрем ұшады. Бөренедей жуан милиционердің өзін жаңқа құрлы көрмей ығыстырып бара жатқанда мендей баланың не жаны қалсын!.. Қойшы, әйтеуір, өшіреттен бірде шығып, бірде кіріп, жарты буханка нанға зорға ілігемін-ау. Сол нан бізге бір күн азық. Ертеңіне тағы сол...

	Қыс бойы өшіретте тұрған азабымды айтып жеткізе алмаймын. Ондай өмірдің енді беті аулақ. Апама апта сайын хат жазамын. «Тез кел, әйтпесе өлетін түрім бар» деп өсіріп те жіберемін. Хат танымайтын апам: «Көктем шыға барамын» деп біреуге жаздырыпты. Сол көктем қашан келер екен деп көзім талды...

	Жеңгем қысқы каникулда сыртқа шығармаған соң ыза болдым да, демалыс күні азаннан тұрып үйден сытылып шықтым. Ал бостандыққа шықтым-ақ, енді қайда барам? Әзірше бұл селода менімен етене араласқан еш бала жоқ. Баланы жақын қылатын ойын, ал мен осында келгелі бой жазып далаға да шыққам жоқ. Сабақ үстіндегі немесе үзіліс кезіндегі таныстық не болады? Еш бала менің сырымды білген емес, бәрі жатырқай ма, тосырқай ма, түсініксіз...

	Күллі баланың демалыс күні жиналып сырғанақ тебетін жері – мұз айдыны жаққа бет алдым. Іленің осы тұсы енді, жалпақ та, әр жерде ойдым-ойдым айдындары бар. Мен келгенде мұз үстінде қыбырлаған ешкім жоқ еді, жалғыз өзім жабырқап өзен жағасында ұзақ жүрдім. Ойыннан бетімді қақпайтын әжем, Қайып, тағы басқа балалар еске түсіп, еңіреп жылағым келді. Бірақ мынадай ашық күнде, сары аязда көзіңнен жас та шықпайды екен. Жалғыз жұбаныш – қолымдағы судай жаңа конькиім. Оны жуырда ғана Өрісбай ағам қалаға қатынағанда сатып әкеп берген. Бірақ оны үй арасына болмаса жалтыр мұзға салып көргем жоқ. Жеңгемнің үстінен ағама арыз айтуды намыс көремін. Екеуі мен үшін араз болып қалса ұят қой! «Өлімнен ұят күшті!» Не болса да бір қыс шыдап, апамның келуін күтуім керек...

	Конькиiмдi аяғыма байлап, біраз уақыт жападан-жалғыз бой жазып жүрдім. Көк мұз, шыңылтыр аяз, қарсы ескен жел денемді сергітіп көңілімді көтеріп жіберді. Еңсемді басқан ауыр ойлар аздан кейін айығайын деді. Әне-міне дегенше күн сәскеге тармасып, мұз үстіне бір-бір конькиiн арқалаған балалар торғайдай үймелей бастады. Бұлардың ішінде менің анық танитыным – Жолан деген кластас бала. Жиналған балалар екі топ болып доп ойнайтын болдық. Бір команданың капитаны – Жолан да, қарсы жақтың капитаны – Сәрсен деген дəу. Мен Жоланның командасына қосылдым.

	Ойынымыз осы күнгідей «хоккей» емес, әшейін конькимен доп қуу. Қолымызда бір-бір жиде таяғымыз бар, басы қайқы, бұтақтың иілген тұсынан қиылып, жонылған. Бес жүз метрдей қашықтықта екі босағасына сырт киіміміз үйілген екі «қақпа» бар. Онда қақпашылар тұрады. Бірақ сызылған, өлшенген алаң жоқ, допты қай тұстан айдап әкелсең де қақпадан өткізсең болғаны. Судья деген атымен жоқ, себебі бәрінің ойнағысы келеді. Мұз үстіндегі тартыс демесең, тура қазақтың далада тартатын көкпарына ұқсас.

	Ойын бірден қызу басталды. Жоланның командасындағылар бой жағынан бәкенелеу келгенмен, қаршадайынан коньки теуіп үйренген жылдам, ұшқыр балалар да, Cәpcеннің командасындағылар – ауылда сегіз жылдық мектепті бітіріп, екі-үш жыл оқымай, ауданға осы оқу жылының басында келген ересек, дәу балалар. Көбісі коньки тебуді жаңа үйреніп жүр, доп қууға жаяу шыққандары да бар. Біз оларға қарама-қарсы келмеуге тырысамыз, айнала қашып бұлтарып кетеміз, әйтпесе аналар бір қаққаннан ұшырып түсіреді. Әсіресе, Сәрсенді бала деуге аузың бармайды, мойны күжірейген өгіздей дәу сары. Сақал, мұрты түбіттеніп қалған. Жолан бойшаң, сүйегі жұқа, талдырмаш. Бірақ ойынға келгенде тарамыстай берік.

	Біз допты сыртқа алып қашып, қарсы жақтың ойыншыларына жеткізбей жүрміз. Бірақ аналар орта жолда тосқауыл қояды немесе қақпа аузына үймелеп жақындатпайды. Жақындасаң болды, кеудесімен қағып түсіреді. Бір-екеуі ғана жүйрік екен, көбінесе қуатын солар.

	Бір мезетте доп шеттеу жүрген маған тиді. Бағанадан бері ойынға жөнді араласа алмай, «өнерімді» байқата алмай «қор» болып жүр едім, дәл осы тұста көзге көрінейін деп допты ала қаштым. (Мен коньки тебуді Ақтамда жүргенде, Алтай өзенінің мұзында келістіріп үйренген болатынмын. ) Ойым – қақпаға жалғыз апарып салу.

	Бірақ әлгі екеуі тақымдап қалмады. Мен де желдей есіп безіп барамын. Негізгі алаңнан шығандап шығып кеткен екем, артымнан айғайлаған дауыстар естілді. Әуелде қарайламай тарта беріп едім, аяқ астындағы мұздың сытырлағаны құлағыма жетіп, денем дір ете қалды. Сезе қойдым, «жылым» деп аталатын жаққа шығып кеткен екем! Қуғыншылар соны көріп бұрыла тартыпты.

	«Тоқта! Қайт! Жылым!» – деп айғайлағанына мен қарамаппын. Зәре-иманым қалмай жұқа мұзды пышақтай тіліп өкше тірей тоқтаймын дегенше мұз сатыр-сұтыр жарылып, тастай суға қойдым да кеттім. Әуелде өкшем жерге тигендей болып еді, енді бірде су бойымнан асып кетті. Суға жүзе білетінімнің арқасында малтып қайта көтерілдім. Енді болмаса су мұздың астына тартып кеткендей екен. Осының бәрі қас қағымда болғаны сонша, жан далбасалап мұз ернеуінен ұстай алдым. Шыныдай мұз салмағымды көтере алмай біраз жерге дейін күтір-күтір сынып барып қалыңдау ернеуге қолым ілікті.

	Іле табанында еспе құм көшіп жүреді, сондықтан бір жері ой, бір жері дөң болып жатады. Аяғым сондай бір дөңге ілікті-ау деймін, ағын су енді сүйрей тартқан жоқ. Сонда да сәл қозғалсам құм-ойыққа түсіп кетермін деп, мұз ернеуден жалаңаш қолмен тастай қатып ұстап тұрмын. Әуелде ет қызуымен байқамаған екенмін, тұла бойыма суық жүгіріп қалтырай бастадым. Жан шіркін қандай тәтті, денемнен әл кетсе де мұз ернеуінен тастай қатып айрылар емеспін. Бір мезет алыстан қараңдаған адамдарды көрдім қол бұлғай ма, айқайлай ма білмеймін. Есім бірде кіріп, бірде шығады... Маңдайыма бір нәрсе сарт ете қалды. Өшіп бара жатқан жарығым қайта жанып, көзімді ашсам, қол созым жерде белдіктің басы жатыр. Сіресіп қатып қалған саусағымды мұздан әрең ажыратып әлгі белдіктен ұстай алғаным есімде. Ернеуге асылып шығам дегенше жұқа мұз екі дүркін жарылып суға шомп бердім. Бірақ жалғыз арашашы – белдік басынан өлсем де айрылар емеспін. Ақыры бауырым қатты мұзға тигендей болды. Белдік басы мені сүйрей тартып барады... «Көретін жарық дүнием бар екен!» – деп, жаңа ғана ажал аузында тұрғаным естен шығып, шақырайған күнге бір қарағанымды білемін. Одан арғысы су қараңғы... Балалар сіресіп қатқан мені өлген малдың денесіндей аунатып қол шанаға салған да, кезек-кезек жүгіре сүйретіп жағалаудағы шеткі үйге апарған...

	Жылымға түскеннен кейінгі оқиға былай болыпты: әуелгі үрейден ес жиып үрпие топтасқан балалар сасқалақтап не істерін білмеген. Менің мұз астына түсіп кетпей, жан далбасалап бетке шыққанымды көргеннен кейін Жоланның ұсынысы бойынша бәрі белдіктерін шешкен де, біріне бірін мықтап жалғаған. Ара-арасына таяқтарын да қосып байлаған. Өзге балаларды аулаққа қалдырып, Жолан жалғыз өзі жер бауырлап жылжып, жұқа мұзға дейін жеткен.

	Маңдайыма сарт етіп тиген де соның сілтеген белдігі екен. Сөйтіп көпе-көрнеу ажал аузынан аман қалыппын!

	Бірақ мен көретін хикмет-азап әлі алда еді.

	Үш күн дегенде көзімді зорға ашыппын. Айналам ақ киімді адамдар. Денем қозғалтпайды. Екі аяғым – зіл қара тас. Құлағыма: «Нишаyа, бала, организмің жас, әлі-ақ оңалып кетесің!» – деген дәрігер даусы естілді...

	Сол күйімде қозғалмай он күн жаттым. Екі аяқ кіндікке дейін сап-сары болып іскен, қимылдауға келмейді. Күніне неше дүркін ине салса да денем сезбейді. Сестралар көтеріп тұрғызады, көтеріп отырғызады. Әйтеуір, тамақ сау, аурухананың асы бойға сіңіп жатыр.

	Балалар күніне кезектесіп келіп тұрады. Әсіресе, Жоланның қатынауы жиі. Күн асқан сайын оған ішім жылып, мейірлене қараймын. Жолан болмаса мына жарық дүниені көру жоқ еді ғой!

	Хабар кеш жетсе керек, он бірінші күні апам келді.

	Жылап-еңіреп мазаны ала ма деп едім, көзінен жас та шыққан жоқ. Денемнің сап-сары болып жатқанын көрді де, бір түрлі түсі бұзылып кетті. Көпке дейін үн қатпай, басымнан сипап, ойланғандай біраз отырды.

	Апам үш-төрт күн осылай келіп-кетіп жүрді де, сал болып жатқан ауруханадан шығарып алды. Әкелген үйі – Жоланның әпкесінің үйі екен. Күйеуі арғы бетте – ферма бастығы болып істейтін, баласы жоқ әйелдің «қоржын тамының» бір басында біз тұратын болдық. Апамның мені бұл үйге әкелген басты себебі – мұнда жас ет, сары май мол. Төркін жағынан бес-алты атадан қосылатын үй иесі жетім бала, жесір әйелді есіркеп, тапқан табысын бөлуге келіскен.

	Ең алдымен апам бірер күн жас сорпаға тойғызды. Сонан соң өзі білетін емін жасауға кірісті: сары маймен денемді үш мезгіл сылайды. Сосын қыш кірпішті отқа қыздырып үстіне ши, алаша төсейді де мені жылы орап жатқызып қояды. Пора-пора терлеймін келіп. Әуелде тынысым тарылып, жүрегім қысылғанмен, үш-төрт күн өткен соң бұған да үйрендім. Осылай май мен терге шыланып он күн жатқан соң, денем қимылдауға жарады.

	Апам өне бойы қасымда отыра алмайды, анау-мынау шаруамен сыртқа шығуы жиіледі. Тіпті екі-үш күнге дейін көрмеген күндерім болды – апам маған жас ет, сары май, құрт-ірімшік әкелу үшін алыс колхоздарға барып жүр. Үй иесі күндіз жұмыста, менің бабымды табатын адам – көрші үйдегі қара кемпір. Оның Сәпен деген қызы бар, менен бір класс төмен оқиды. Тұлымшағы желбіреген, шекесі торсықтай, көзі үлкен, қыр мұрынды қара торы қыз. Әсіресе, маған оның көзі ұнайды, орнымнан қозғала алмай әлсіреп жатсам да мөлдіреп, жаудырап қарай берсе екен деймін. Көп сөйлемейтін ұяң мінезіне де ішім жылиды. Маған тостағанмен сусын әкелгенде аяғының ұшымен басып келіп, бір түрлі биязы иіліп ұсынады. Қап-қара көзіне көзім түскенде, ұялып қырын қарайды...

	«Қай жерің ауырса – жаныңа сол батады» дейді ғой, аурудың үлкен-кішісі жоқ та шығар, бірақ төсектен тұра алмау нағыз қорлық екен. Ақыл-есің орнында, көзің шырақтай жанып жатыр, тек еркіңмен жүре алмайсың. Әсіресе, ойын баласына бұдан артық азап жоқ па деп қалдым.

	Алғашқы күндері апам алыс-жақын қайындарының үйін аралап, Шу жақтан әкелген сәлем-сауқатын үлестіріп, мәз-мейрам болып жүрген. Әсіресе, көкемнің «көз көрген» жолдастары «қоғадай жапырылып» қарсы алғанын жиі айтады. Менің көңілімді сұрап келушілердің жүзінен, сөзінен байқайтыным – «қаны бір, жаны бір туысын жатырқатпай, ел ішіне алып келгені» үшін апамды көтере мақтайды. «Шешең ер азаматтан артық қой» дегенде менің де көңілім көтеріліп қалады. «Айналайын, жазыласың, әлі-ақ дардай азамат болғаныңды көріп той жасаймыз!» дегендері дәтке қуат.

	Арада бір ай өткенде таяққа сүйеніп үй ішінде жүруге жарадым. Енді бөлек тұратын үй жайын қамдап, істейтін кәсiп-тіршілікті де ойластыру керек еді. Ең қиыны осы болды. Бақанас – аудан орталығы, қызметке тұратындай апамның білімі, мамандығы жоқ, анау-мынау қара жұмысқа тұрғысы келмейді.

	Бұл кезде біз ағаның үйіне кіргенбіз. Арада он күн өтпей жатып Салиха жеңгем екеуі шәлкем-шалыс келе бастады.

	Апам, әлгінде айттым, қара жұмыс істеп көрмеген адам. Ол кісіні тек ел басқаруға, біреуді жұмсап жұмыс істетуге ғана жібер. Ал біреудің жұмсауын көтермейді, тек өз айтқаным болсын дейді. Салиха жеңгем апамды үй шаруасына жегем деп ойласа керек. Мұндайдың жұрнағы да байқалмаған соң, аяқ астынан жиырыла қалды. Араға түскен Өрісбай ағаның өзін жүндей түте жаздаған соң ол кісі, «пәледен машайық қашыпты» дегендей, машинасын айдап алыс колхозға кетіп қалыпты.

	Келесі күні апам маған ақыл салды:

	– Балам, екеуміз бірдей бұл арада күн көре алар емеспіз. Басымызға пана, жанымызға сая іздемесек болмас. Мектеп жанынан интернат ашылғалы жатыр, сені соған орналастырайын. Мен ауыл жаққа көшпесем болмас. Бұл арада маған кәсіп жоқ, үй сыпырып, еден жуып жан баға алмаймын. Тоғызыншы ауылда әкеңнің жора-жолдастары бар, қырман күзетсем де өлмеспін. – Мен бұған ешқандай ақыл қосқан жоқпын. Маған енді бәрібір еді. Тек Салиха жеңгемнің қарауынан құтылсам болғаны. Интернатта, әйтеуір, өзім қатарлы балалардың ортасында жүрем ғой.

	Сонымен, апам көшетін болды, «Көшеді» дегенім жай сөз, әйтпесе Ақтамнан артынып-тартынып келген мол жүктен бұл күнде жұрнақ та жоқ. Негізінде мақтаншақтау, қолы ашық апам абысындарына «жетім, жесір» болып көрінбеу үшін, әжем басқан бес-алты қызыл ала текеметті, терме алашаларды үйді-үйге үлестіріп беріпті. Бір-екі ай құрметті болып, үй-үйді аралап жүрген себебі де сол екен. Әуелде сол алаша, текеметтердің арқасында беделге ие болам, әмірімді жүргізем деп ойласа керек. Оған әйелдер көне ме, бір-екі рет бастарынан сөз аса бастаған соң айылдарын жия қойыпты. Апам бұған ашуланып, қыр көрсетпек те болды, бірақ оты басқа, ошағы бөлек әйелдер оны неғылсын, апам көп ұзамай өзін теңіз ортасындағы аралда жалғыз қалғандай сезінді.

	Бір этажды, төбесі жайпақ, табанына тақтай төселмеген интернат үйінің екі бөлмесінде жоғары класс оқушылары тұрады. Түпкі бөлмеде «дәу» балалар жатады да, мен сияқты «майдалар» ауызғы үйдеміз. Ортада жарма пеш бар. Үй сыпырушы әйел жатарда сексеуілді толтырып салып кетеді де, таң атқанша өзіміз екі-үш тұрып сөне бастаған шоқты қайта тұтатамыз.

	Түпкі бөлмедегі балалардың көбі – кезінде оқымай қалған, соғыс кезінде өз ауылдарында қара жұмыс істеген, сөйтіп кемпір-шал, іні-қарындастарын асыраған, алды жиырма, арты он сегізге ілінген «тісқаққан қулар». Біз сияқты ауызғы үйде жататын «майдаларды» менсінбей әбден басынып алған. Олардың «көсемі» Сәрсен. Ол түнгі отты бізге жақтырады, ұйықтап қалсаң теуіп оятады, тұрғың келмей қиқаңдасаң желкеңнен қысып ұстап далаға қарай лақтырып жібереді. Желкесі күжірейген жалпақ сары Сәрсенге қарсы келетін пенде жоқ, бәріміз соның «құлымыз». Үстінен мұғалім-тәрбиешілерге шағым да айта алмаймыз. Айта қалсаң артынша-ақ «сыбағаңды жейсің».

	Ол жатар алдыңда «өлең» айтады. Және айтқан «өлеңін» жаттап алмасаң пәлеге қаласың.

	Кейде мынадай ақыл айтады.

	– Біз бәріміз ақымақпыз. Мына Жоланнан өзгеміз кісі болмаймыз. Бұл қазірден жақсы оқиды, кейін бастық болуы сөзсіз. Ал сендер... мына мен де, Іле жағасынан екі аттап ұзасақ арам өлеміз. Сондықтан, осы бастан тракторшы, қойшы, шофер болуға бейімделіңдер. Елдің бәрі бастық болса жұмысты кім істейді?!

	Жатар алдындағы ермегіміз – дойбы. Бәрімізді жеңетін де сол Сәрсен. Егер жолы болмай жеңіле бастаса дойбының тастарын шашып жібереді.

	Ішіндегі ең кішісі маған кезек тимейді. Кезек тие қалғанның өзінде міндетті түрде ұтылуым керек. Менімен таза ойнайтын Жолан ғана. Сабақты жақсы оқитын болғандықтан оған «дәу» балалар да тәуелді. Үйге берілген жаттығу жұмыстарын былай қойғанда, одан класта отырып ұялмай-қызармай көшіретіндер көп-ақ. Өзін ренжіткендерге дәптерін көрсетпей қояды. Есеп шығаруға да, орыс тілінің жазба жұмыстарына да шорқақ балалар Жоланды төңіректеп жүргені.

	Жоланмен бір партада отыруым, әрі оның мені жақын тұтуы басқа балаларға да әсер етпей қойған жоқ. Менің де беделім өсіп, тиісушілер азая бастады.

	Жоланның әкесі, ағалары бар – бәрі төменгі 12-ауылда тұрады. Киім-ішімнен кенде емес, ағалары аудан орталығына қатынаған сайын құрт-май, бауырсақ, жент дегендерді үйіп әкеледі. Ауылдары алыс, қатынап тұрған жақын туыстары жоқ балалар соның төңірегіне үймелемей қайтсін!

	Жолан ешкімге тәуелсіз, кеудесін өр ұстап жүреді. «Дәулердің» атаманы Сәрсенге де бағынбайды. Анау өзге балаларды басынса да, Жоланға дауыс көтере алмайды. Бірақ кейде кішісініп «анаған-мынаған» жұмсайтыны бар.

	Бір күні Жолан екеуіміз кітапханада ұзақ отырып қалып кештеу келсек, балалардың бәрі киноға кетіп қалыпты. Бірнеше күннен бері селодағы жалғыз клубта «Тарзан» деген кино жүріп жатқан-ды. Біз оны күндіз көріп алғанбыз, желбас балалар кешкі сеансқа тағы кетіпті.

	Балалар пешке сексеуілді толтырып салып кетсе керек, бөлме іші қыз-қыз қайнап тұр. Сәрсен пешке арқасын қыздырып жалғыз отыр. Киноға сирек баратын, қолына кітап ұстамайтын Сәрсеннің бұл – күндегі әдеті. Балалар күн сайын кезектесіп жатар алдында оның арқасын, дізесін уқалауы керек.

	«Әй, балақай, бермен кел! Арқамды қасы!» деп маған бірден әмір берді. «Арқамды уқала, бас» десе бiрсәрі «қасы» дегеніне шамданып қалдым. Жоланға: «Сен аяғыңды уқала!» деп бұйырды. Екеуіміз бір-бірімізге қарап іштей түсіністік те, орнымыздан қозғалмадық. «Мен не айттым сендерге! Келіңдер бері!» – деп Сәрсен тағы зекіді. Біз естімеген болып далаға қарай сытылып шыға беріп едік, Сәрсен екі-ақ аттап жетіп келді де, желкемізден ұстап екеумізді де төсекке атып ұрды. «Мұндай қорлыққа төзгенше таяқ жеген артық» деп, екеуіміз де шалт қимылдап, Сәрсенге жабыла кеттік. Мұндай оқыс қимылды күтпеген Сәрсен жалаңаш денесімен шалқасынан құлады. Жолан басына, мен аяғына жармасып соға! Сол кезде өзге балалар келіп қалып, үшеуімізді үш жаққа ажыратып жіберді. Желкесінің күжірейгені болмаса бойында қауқар жоқ екен, екеуімізге катты кіжініп, қоқаңдағаны болмаса, басқа түк істеген жоқ.

	Алғашқы жеңіс Жолан екеуімізді одан сайын жақындастыра түсті. Бұрын тұйық, бұйығы жүретін менде де жігер, от барын сезген Жоланның маған көзқарасы өзгерейін деді. Екеуіміз тізе қоссақ, ешкімнен таяқ жемейтініміз анықталған соң жігімізді ажыратпайтын болдық. Анау-мынау емес, Сәрсен дәудің тісін қанатқан екеуімізден өзге балалар ығып қалды.

	Сәрсен біз туралы мұғалім тәрбиешілерге еш нәрсе деп аузын ашқан жоқ. Біріншіден, өзінің сирағынан келмейтін балалардан таяқ жегенін айтуды намыс көрсе, екінші жағынан, біздің сағымызды сындыратын басқа амал ойлап жүріпті.

	Сәрсеннің арқа сүйер бір адамы бар. Ол – осы интернатта тәрбиеші болып істейтін физика пәнінің мұғалімі Қасымов. Өздері алыстан қосылатын ағайын екен, білетін балалардың айтуынша, Қасымовтың үйіне қой еті, сары май, құрт-ірімшік осы Сәрсен арқылы «ағылып келіп жатады». Бәкене бойлы, беті бір уыс, көзі шапыраштанып жүретін Қасымовтың алып денелі Сәрсенге бір нұсқасы ұқсамағанына таңмын. Қасымовтың тәрбиеші деген аты болмаса интернатқа күніне жатар алдында бір-ақ келеді. Жақындап кетсең аузынан жаман иіс бұрқ ете түседі.

	Қасымовтың «жансызы» Сәрсен. Сол арқылы естімейтін, білмейтін пәлесі жоқ. Балалар кешкі кинодан кейін қараңғы көшеде көп жүріп қалса да, өзенге барып қыздармен бірге шомылса да, дойбы үстінде ерегісіп сөзге келіп қалса да, тіпті шемішке шақса да ертеңіне Қасымовтың құлағына жетеді. Жетті – бітті, басыңнан қиқу кетпейді. Жиналысқа сала ма, директордың алдына апарып сүмірейтіп қоя ма, қала берді қабырға газетіне жаздырта ма, әйтеуір, есіңнен тандырады.

	Қасымов физика сабағында «үш» пен «төрттен» артық баға қойған емес. Бірер сұраққа жауап бере алмағандарды әжуалап, жер-жебіріңе жеткенше мазақтайтыны жаман. «Ей, сенің әкең кім еді-ей, шешең не жұмыс істейді? Сенің тұқымыңда бір миғұла болуға тиіс!» – деп, өзі танымайтын, білмейтін адамдарды сыртынан даттағанда төбе шашың тік тұрады.

	Оның, әсіресе, ерегісетіні – Жолан. Табиғатынан ермінез, ешкімнің алдында илігуді білмейтін ол Қасымовтан да қорықпайды. Қасымов әлгіндей әке-шешесін жәбірлей бастаса, берген сұрақты біліп тұрса да «білмеймін», – деп қасарысып тұрып алады. «Осжанов, осы сенің фамилияң кім?» – деп, сыздана сұрап, ұзын қаламды быртық саусағымен көз алдында ойнатып алғаннан кейін, «екіні» баттитып қояды. Бірақ кластағы жалғыз «бетке ұстарымыз» Жоланмен ерегісу, көрінеу әділетсіздік жасаудың түбі насырға шабатынын сезе ме, тоқсан аяғында бағаны «төртке» шығарады. Жалғыз «төрттік» жамбасына қанша батса да, Жолан ешкімге жалынбайды да шағынбайды.

	Сәрсен бізден «өш алуды» әлі ұмытпаған екен.

	Бірінші тоқсан аяқталуға таялғанда, Октябрь мейрамын қарсы алу қамына кірістік. Жылдағыдай жиналыс, концерт, қабырға газетін шығару, парадқа дайындалу тағы басқалар өз ретімен жүріп жатыр, ал бұл жолғы «қарсы алуымыздың» өзіндік бір ерекшелігі бар еді. Биыл оныншы кластамыз, мектеп табалдырығын аттағанша болатын барлық мейрамдарды ең жақын жора-жолдастармен бірге өткізу туралы ұсыныс айтқан мен едім. Биылдан кейін тағдыр желі бізді қайда әкетеді, оңаша үйде отырып өзімізше мейрамдайық, сырласайық, қашанғы казармада тұрғандай боламыз деген ой Жоланға да ұнады. Мұндайда оңаша үй керек, қанша дегенмен мектеп оқушымыз, сырт көзге көрінбегеннің өзі дұрыс. Еркін отырып ән салып, би билеп, әр түрлі ойындар ұйымдастыруға селоның шетіндегі Жоланның әпкесінің үйінен артық қолайлы орын табу қиын еді.

	Сырт көзден таса, оңаша үй іздеуіміздің негізгі себебі, бұл отырысқа қыздар шақырмақшымыз. Өзіміздің кластағы екі-үш қыз бізден ересек, олар бізді «менсінбейді», шақыратын қыздарымыз бізден бір класс төмен оқиды. Олардың аңдушылары көп.

	Жолан екеуімізден басқа тағы үш бала бар, бесеуміз. Күндізден барып, есік-терезелерді газет, одеялдармен қараңғылап тастадық. Жоланның әпкесі тамақ асып, шай қайнатып беретін болды. Ішімдік жағына келгенде екі ұдай болдық. «Қызыл шараптан аздап алайық» дегенге ыңғайлана бергенде, Жолан: «Қой, ұят болар», – деді. Онысы, шынында да, ақыл болды.

	Мектептегі ойын-сауық кеші тарқағаннан кейін, біз қыздарды жол ортадан тосып алатын болып келістік. Қыздар жағын «ұйымдастырып» жүрген Ләтипа. Ол жуырда Онегинге хат жазған Татьянаға еліктеп Жоланға хат жазыпты. Әуелде Жолан бұл хатты жасырып-жауып жүрді де, не деп жауап қайтарарын білмеген соң, маған көрсетті. Әдеби кітаптарды көбірек оқитын маған бұл керемет жаңалық көрінді. Ғашықтық тек кітаптарда ғана ма десем, өмірде де кездеседі екен ғой! Бірақ хатта екі-ақ ауыз сөз бар: «Жолан, мен сенімен сөйлесуім керек, оңашасын өзің тап». Бізден бір класс төмен оқитын, мектепте күнде кездесіп, тіпті әзіл айтысып жүрген Ләтипаның «сөйлесейік» дегені, әсіресе «оңашасын өзі тап» дегені мен үшін сиқырлы сыр, құлақ естіп, көз көрмеген ерліктей болып елестеді.

	Соңғы кездері байқағаным, Ләтипа ылғи Сәпенмен бірге жүреді. Сәпен деп отырғаным, былтыр мен ауырғанда шешесі екеуі кезектесіп сусын әкеп беретін жәудір көз, қара торы ұяң қыз... Олар Жолан екеуіміздің жұп жазбай бірге жүретінімізді әлдеқашан байқаған...

	Былтырдан бері менде «ақындық сезім ояна бастаған». Әзірше мектеп, Іле өзені, Советтік конституция туралы өлеңдерім қабырға газетінде жарияланып жүр. Енді махаббат тақырыбына ауыссам деп жүргенде, Ләтипаның әлгі хаты түрткі болды. Жоланның атынан өлеңмен хат жазып едім, анау оны жақтырмады. «Өз жүрегіңнен шықпаған соң, өтірік айтып алдаудың керегі жоқ», – деп өзіме қайтарып берді. Ренжігенмен не істейін, ортасынан қақ бөліп жыртып тастадым.

	Ләтипа, Сәпендермен бірге оқитын ұл балалар шетінен тентек, жоғары кластағы біздер «жұғыспақ» түгіл қыздарды маңайлап кетсек өлердей қызғанады. Олардың көбінесе сезіктеніп аңдитыны Жолан, ал мен онша көп күдік тудырмаймын. Үзіліс кезінде ретін тауып Ләтипаны оңашаға шақырдым да, жақын шамада бас қосу жасайтынымызды жеткіздім. Менен бойы ұзындау, ақ құба, ашаң қыз бір қызарып, бір бозарып тұрды да, келісімін берді. Біздің бес бала екенімізді білген соң өзімен бірге ешкімге сыр ашпайтын тағы екі-үш қызды ерте баратынын айтты. Ішінде – Сәпен...

	Жалпы Ләтипа – мінезі ашық, өткір қыз. Жиналыстарда бетің бар, жүзің бар демей көрген кемшілік пен мінді айтып салады. Оның үстіне өзі сондай ойынпаз, үзіліс кездерінде барлық қыз соның төңірегіне үйіріледі... Тек соңғы кездері Жоланды көрсе, бір түрлі қысылғандай болып теріс айналып кетеді. Мінезі өзіне мүлде ұқсамайтын Сəпенмен қалай дос болып жүргеніне таңмын.

	...Уәделі уақытта ұл балалар тез жиналдық, Жоланның әпкесі былқытып ет асып қойыпты, далада самаурын қайнап тұр.

	Сағат кешкі он болды, қыздарымыз әлі жоқ. Олар мектептегі кештен соң үйді-үйлеріне барып рұқсат аламыз деген. Әрине, бізбен бірге болатынын ешкімге білдірмейді, әке-шешелеріне «жолдас қыздардың» бірінің үйінде бас қосу сылтауымен шықпақ.

	Біз алма-кезек далаға шығып жол тосып жүрміз. Тонғанымыз үйге кіріп жылынып аламыз. Аспан айдай ашық үстімізден төнген жұлдыздар күздің қара суығына тоңғандай дір-дір етеді.

	Үркер ауғанда қара-құра көрінді-ау, әйтеуір. «Біздің қыздар» екеніне көз жеткен соң қарсы жүрiп алдарынан шықтық. Анадайдан санап келемін, қыздардың саны төртеу. Олар жақындаған сайын онсыз да тоңып келе жатыр едім, денем мұздап қоя берді. Іштерінде Сәпен жоқ!

	Сөзді Ләтипа бастады:

	– Кешіккенімізді айып етпеңдер. Сәпенді көп күттік. Үй іші жібермеді-ау деймін, біраз тостырғаннан кейін далаға шықты да, «мен бара алмаймын, апам ауырып жатыр» деген сылтау айтты.

	Көңілім құлазып, бүгін енді маған еш нәрсе қызық еместей көрініп келе жатыр еді, Ләтипа еңкейіп құлағыма сыбырлады:

	– Сен ренжіме, өзім екеуіңді кейін арнайы кездестіремін, – деп көңіл жұбатқансыды. Бірақ көңілі құрғыр құрғақ сөзге жұбана қоймады, бір жағым опырылып түсіп қалғандай қиралаңдай басып үйге елдің ең соңынан кірдім. Өзге балалар әзіл айтып, күліп-ойнап отырғанда, мен бір бұрышта тығылып ауыз ашар емеспін. Ойым он саққа жүгіреді. «Мүмкін Сәпен мені менсінбей әдейі келмеген шығар. Әлде басқа бір көңілі ауған жігіт бар ма? Басқан ізін аңдып-ақ жүрмін, ондай бейсеубет адам көзге шалынған емес. Мүмкін, оның уәделескен жігіті бұл ауданда емес, алыс бір өлкеде, тіпті қалада болуы да мүмкін-ау. Олар хат арқылы байланысып жүр ме екен? Кім де болса көрер ме еді? Менен қай жері артық екен, а?.. Түу, қай-қайдағыны ойлағаным не? Анық-қанығына көзім жетпей тұрып, біреудің сыртынан тон пішкенім қайбір оңған іс дейсің!»

	Осы кеште анық сөйлесемін деп дәмеленіп жүргенде Сәпеннің келмей қалуы қиялымды шын тербеді. Өлең жазғым келіп бір түрлі елтіп отырмын. Маңайдағы балалардың әзіл-оспағы, ойын-күлкісі құлағыма кірмейді, кеудемде күй тәрізді бірдеңе күмбірлегендей.

	Балалар әуелде менің көңілсіз отырғаныма ренжіп, сөзге тартқысы келіп еді, ештеңе шықпайтынын байқаған соң, өздерімен өздері болып кетті. Бұл мен үшін жақсы болды, түкпірде тығылып отырып өлең жолдарын қиыстыра бастадым. Өлеңнің аты – «Сағыныш». Сағыныш, Сағыныш... Міне, тақырып қайда! Адам біреуді сағынса ғана не өлең, не ән туа ма деймін. Мен əн шығара алмаймын, ал өлең... «Шіркін-ай, дәурен-ай, сағындырған сәулем-ай!» деген әннің мақамына келетіндей етіп:



	Қайда жүрсем мен сені сағынамын,

	Оңашада көз жасын ағызамын,

	Келмеп едің ішімді дерт жайлады

	Қашан ғана дертімнен жазыламын?! –



	деп күбірлеймін.

	Кітаптарда айтылатын ой, идея табылған тәрізді. Бірақ осым тым күйреуік сезім емес пе? Сағынуың жөн-ақ болсын, ал «көз жасын ағызамын» деуім шындық емес қой! Ал дерт деген не? Кісі махаббаттан да ауыра ма? Көңіл күйінің төмен тартып отырғаны болмаса дертке шалдыққан түгім жоқ... Қой, мұндай жылауық өлең біздің заманға лайық емес. Бұл – ерте заманда ауыл ақындарының тартатын зары. Советтік заманда мен сияқты комсомол ақынның аузынан жалынды сөздер шығуы керек! Қазіргі өлеңдерде алға ұмтылу, шат сезім, орындалатын арман айтылуы керек...



	Көрмей жүрсем мен сені сағынамын,

	Ой-өлеңді өзендей ағызамын.

	Алды ашық, биікке қол сермеймін

	Жолатпаймын сондықтан жаныма мұң!



	Көрмесем де шыдаймын тағат тауып,

	Бола берсін бұл өмір ойын-сауық,

	Қол бұлғайды болашақ, биік арман

	Бірге ұшамын өзіңмен қанат қағып!



	Сен де мені шын сүйсең сағынарсың,

	Осы жолы болып тұр бағыма сын.

	Қайда жүрсең бір хабар жолдағайсың

	Жүдемесін жас жүрек, арымасын!



	Өлеңнің нобайы табылған тәрізді. Терезе алдында жатқан дәптердің бір парағын жыртып алдым да әлгі сөздерді әдемілеп жазып, басына «C-ге» деген айдар тағып, Ләтипаның қолына ұстата қойдым. Ол әуелі өзі оқып көріп, ұнатқандай маған жымия бір қарады да: «Ертең-ақ қолына тигіземін», – деп құлағыма сыбырлады. Демі сондай ыстық екен. Жүрегім тулап, «Сәпенге бұл өлеңім ұнар ма екен, ұнамас па екен!» деген күдік кеудемді кеміре бастады... Әйтеуір, мойнымнан ауыр жүк түскен тәріздi.

	Шай жиналып, «Көрші-көрші» деген ойын басталды. Оның тәртібі былай: әуелі әркім өзіне көрші таңдайды. Көршілердің біреуі ұл, біреуі қыз болуы шарт. Ортаға ойын бастаушы шығады да, әуелі қыздардан: «Көршіңе ризасын ба?» – деп сұрайды. Риза болса әрі қарай жүре береді де, риза болмаса себебін сұрайды. Себебі көңілге қонатындай болса, «кімнің көршісін қалайсың?» деп сұрайды. Қалаған көршісі өз еркімен келмесе, бастаушы қандай жаза беру керектігін ақылдасады. «Жазаның» түрлері: ән айту, би билеу, есек болып ақыру, тасбақа құсап тарбаңдап жүру, қой болып маңырау, тағысын тағылар. Бұлардың ешқайсысы орындалмаса, бастаушы шиыршықталған орамалмен немесе белдікпен «дүре» соғады.

	Біз ойын қызығына беріліп гуілдесіп отырғанда есік тарсылдады. «Жеті түнде қаңғырып жүрген кім өзі?» деп аңтарылып отырғанымызда, терезе әйнегі қатты-қатты қағылды. Дереу шамды өшіріп сыртқа қарасақ, терезе алдында үш-төрт адам қараң-құраң етіп дабырласып жүр. Есік те, терезе де қайта-қайта қағылып: «Ашыңдар дереу!» деген әмірлі үн тұншығып естілді.

	Бәріміз де үрпиісіп демімізді ала алмай тұрмыз: Қасымовтың даусы! Ойынның нағыз қызған шағын аңдып тұрып әдейі келген! Біз не істерімізді білмей аңтарылып тұрғанда есіктің кілті жұлынып кетіп, ішке үш-төрт адам сау етіп кіріп келді. Бәрінің қолында шырпылары бар екен, бір-бір тартып бөлме ішін жарық қылып жіберді.

	– Ә-ә! Қу балалар! Қараңғыда не істеп отырсыңдар, а?!

	Қасымовтың аузынан арақ иісі мүңк ете қалды. Ол қысық көзін сығырайтып әрқайсымызды жаңа танығандай жағалай қарап шықты да, үйдің бұрыш-бұрышын тінттірді. Сірә, бізді арақ ішіп бөгiп отыр деп ойласа керек. Ондайдан белгі де жоқ болған соң, әдетінше тісінің арасынан ысылдай сөйледі:

	– Коллективтен бөлініп ерте кеткендегі мақсаттарың осы екен ғой! Екі-екіден жұптала қалуын! Қане, тарқаңдар! Сендермен мейрамнан кейін сөйлесемін!

	Қазіргі ересек балалар мұғалімдерден онша көп именбейді, ал ол кезде біздің әкеміз де, шешеміз де, ағамыз да мұғалімдер болатын. Әсіресе, класс жетекшілерінен қатты қаймығамыз. Көшеде қарсы кездесе қалса бас киімімізді алып, жанымыздан өтіп кеткенше иіліп тұрамыз. Бар бала бірдей емес, әрине, ішімізде ожар да, қырсық та бар, ал өз басым мұғалімдерді сыйлайтынмын…

	Шам жағылғанда келгендердің жүзін түгел көрдік келген. Қасымовтың қасында түйедей болып Сәрсен тұр. Одан әріректе тоғызыншы класта осындағы қыздармен бірге оқитын екі бас бұзардың басы қылтияды. Сірә, ізге түсiп «іздеткен» солар болуға тиіс.

	Қыздар тез-тез киініп сыртқа атып шықты. «Үш» бала «конвоймен» интернатқа тартты. Жолан қасарысып сыртқа шықпай қойды. «Бұл – өзімнің әпкемнің үйі, иесіз қалдыра алмаймын, ол кісі мейрамға арғы жағаға кеткен. Ал Темір менің қасымда болады», – деп, мені де жібермеді. Тістерін қайрағандай болып Қасымовтар кетті, «не де болса көріп алдық» – деп біз қалдық...

	Бұл оқиғаның аяғы шынымен насырға шапты. Мейрам өтіп сабақ басталысымен бүкіл мектептің комсомол жиналысына түстік. Сотталатын адамша бәрімізді сүмірейтіп ортаға шығарып тұрғызып қойды. Тоғызыншының екі бұзақысы кезек-кезек шақылдай сөйлеп, «біздің қыздарды бұзып жүрген Жолан мен Темір!» – деп соқты. Қыздар өзімізбен бірге оқыса еш пәле жоқ еді, солармен бірге оқитыны мысымызды құртып тұр... Ескіре бастаған оқиғаны Сәрсен де өсіріп айтты, «интернаттағы нағыз басбұзар» атандық. Ұялмай-қызармай: «Екеуі мені жабылып сабады» дегенге дейін барды. Өштескен адамын жамандауға келгенде кісі тіпті намысты да екі бүктеп қалтасына салып қоя ма деймін.

	Қасымов сөйлегенде біздің сол бір түнгі әрекетімізге «саяси мән» берді. «Көрші-көрші» деген ойын тауыпты, бұл – көне заманды көксеушілік, бұрын бұл ойын «хан – уәзір деп аталатын» деп көкіді.

	«Ескіліктің қалдығын қайта қоздырған, төменгі кластың қыз балаларын теріс жолға түсірмек болған» бізге бір-бір сөгіс жамалды да, сол отырысты ұйымдастыруға мұрындық болғаны үшін, Жолан комсомолдан шығарылды. «Мектептен де шығару керек!» деген даурықпа сөздер естіліп еді, мектеп директоры: «Биыл ақырғы жылы, не де болса орта білім алсын, комсомолдан шығып қалғаны да өміріне сабақ болар»,– деп, даурықпаларды басып тастады. Бүйтіп «аман қалғанымыз» құрысын, күллі мектеп алдында бетімізге қара жағылып, қас масқарамыз шықты.

	Қыздардың ішінде «соққы» жеген – Ләтипа ғана. Ол комсомол ұйымы бюросының мүшесі еді, одан шығарылды да, орнына Сәпен сайланды. Отырысқа келмегені қандай жақсы болған! Өз басым Жоланға ризамын, барлық Кінәны мойнына алып: «Бәрін ұйымдастырған мен, басқа балалар тек менің сөзіме ерді», – деп, қасқайып тұрып алды. Нағыз жігіт деп соны айт!

	Дегенмен, Жолан бұрынғыдай емін-еркін емес, ешкім сыр ашып сөйлеспейді. Көшеге шығып доп та ойнамайды, көбінесе бөлмеде жатып кітап оқиды. Оқитындары ылғи ғылыми фантастика немесе шым-шытырық оқиғалы кітаптар. Менің оқитыным, көбінесе, көркем әдебиет. Бұрын екеуіміз оқыған кітаптарымыз жайында жиі пікірлесіп, тіпті таласып та қалушы едік, енді бір түрлі томаға-тұйық күйдеміз. Өзара әңгімелесе қалсақ сөзімізді біреу естіп қоятындай жан-жағымызға жалтақтап қараймыз.

	Баланың жалтақ болуы, тұйықтануы, көрінген нәрседен күдік алуы ауыз күйгеннен шыға ма деймін. Бұған дейінгінің бәрі әшейін ауызекі егес, алыпқашпа зілсіз ойын екен. Тіпті біреуге қол жұмсасақ та, шәлкем-шалыс сөзге келсек те артынша ұмытып кететінбіз. Әлгі оқиғадан соң қатыгез, опасыз адамдарға деген ашу-ыза пайда бола бастады.

	Біз үстіне қарамай жағылған сұмырай секілденіп, қыздар бізді көрсе анадайдан айналып кететін болды. Тіпті мінезі жарқын, өжет қыз Ләтипаның өзі де беті қайтып қалса керек, көшеге көп шықпайды, үзіліс кезінде де маңайына қыздарды жинап әртүрлі ойын ұйымдастыруын біржола қойған тәрізді. Тоғызыншының қыздары екіден-үштен бөлініп, өзара күңкілдесіп, ақырын ғана сөйлеп жүр. Не айтатындарын, бізді өсектей ме, кім білсін. Бұрын үлкен «перемен» кезінде бәріміз қосылып «мысық-тышқан» ойнаушы едік, бір-бірімізді қар лақтырып қуалаушы едік, бәрі жайына қалды. Бәріміз бірден ересек адамдар болып шыға келдік. Мектеп ауласын шуға толтырып ойнайтындар – тек тоғызыншыдан төменгі майда балалар. Олардың басына әлі «іс түскен» жоқ, уайым-қайғы дегенді әзірше білмейді. Ойнасын! Ойыннан қызық не бар. Ал біздің ойынымыздың аяғы өртке айнала жаздады...

	***

	Арада бірер ай өтті. Жаңа жыл кеші жақындап келеді. Уақыт өткен сайын кеудеміздегі күлдікөмеш жараның орны да жазыла бастағандай. Ешқайда шығып ойнамайтын, қыдырмайтын болғандықтан сабақ үлгеруіміз де жақсы. Ендігі мақсат – тезірек мектеп табалдырығын аттау. Ертерек өз бетімізше жүре алатын, еркін қимылдауға болатын азамат қатарына ілінсек дейміз. Жолан бұрын тау инженері болсам дейтін. Соңғы кездері бұл ойынан өзгеріп, педагог-биолог болуды армандап жүр. Сөз арасында ұққаным:

	– Біздің мектепте жақсы педагогтар аз. Әсіресе, алыс аудандарда білімді ұстаз, тәлімді тәрбиешілер жетіспейді. Касымовтай мұғалімдердің тайраңдап жүруі содан. Қасымов – педагог емес, қойма күзетуге жарамайтын сұмырай!

	Тағы бір арманы: «Кейін бір орта мектепке директор болсам: өзіммен ойы да, ісі де үйлес келетін мұғалімдерді төңірегіме топтастырып, Макаренко үлгісімен жұмыс істесем; мүмкін, бала тәрбиелеудің жаңа өмірге сай тың тәсілдерін табармын! Сөйтіп, өзге мектептерге үлгі болғандай жұмыстар жүргізсем!»

	Мен Жоланның арманының орындалатынына сенемін. Себебі алған бетінен қайтпайтын өжет, өткір жігіт. Көлденең бір нәрсеге ұрынып қалып жүрмесе институтта да озат, үлгілі студент болуы сөзсіз. Ал, мен Жоланның қарауында әдебиет пәнінен сабақ беретін жай бір мұғалім болсам да жарайды. Түсіндіре білсең жас ұрпақты тәрбиелеуде көркем әдебиет күшті роль атқармай ма?.

	Ол үшін осы бастан дүние жүзі әдебиетін жақсы білуім керек. Біліп қана қоймай, терең талдауым қажет. Сонда ғана оқушының санасын оятып, ойын байытасың. Жас жеткіншектерге көркем шығармалардың сиқырлы сырын, сәулелі нұрын құя алсам шіркін!

	Бұл – әзірше құрғақ қиял. Жоғары оқу орнына түсе аламыз ба, жоқ па, ол жағы әлі беймәлім...

	Уақыт өткен сайын табиғат өз ырқына бағындырмай қоя ма, біздің де кеудемізде бір сәт көміліп қалған сезімдер қайта ояна бастады. Оңаша отырғанда Ләтипа мен Сәпенді ауызға алып қоямыз. Қатынасымызды қайта жалғаудың орайын табуды екеуіміз де ойластыратын тәріздіміз. Енді жарты жылда мектепті тәмамдап, әрқайсымыз әр жаққа кетеміз. Біз астанаға оқуға аттанамыз деп жүрміз. Сәпен мен Ләтипа оқуларын одан ары жалғастыра ма, жоқ па, оған әке-шешелері көне ме ештеңені білмейміз. Сырласпай, сөйлеспей осы бетімізше томаға-тұйық кете бергеніміз бола ма? Өз сезімімізді өзіміз көміп, бөгде біреулер кедергі жасады екен деп баға бергеніміз жөн бе? Бізде де жігіттік намыс, жігер болуы керек қой! Олар енді, әрине, бізді өз аяғымен іздемейді, іштерінен: «жігіт болсаңдар өздерің ретін біледі табасыңдар» деп жүрген шығар, кім біледі. Қалай болғанда да үн-түнсіз жүре бермей сыр тартып көру керек. Бірақ қалай?

	Тоғызыншының залым балалары қыздардың қасынан бір елі ұзамайды. Тіпті хор үйірмесінен қайтқанда да үйлеріне дейін шығарып салып жүр. Біздің де жүрген-тұрғанымыз басқан ізіміз аңдулы. Жиналыста айтылған сөздер қыздардың да әке-шешелерінің құлағына шалынып, далаға шығаруларын қойған. Киноға бара қалса, қастарына іні-сіңлілерін қоса ілестіріп жібереді. Сабақ арасында, не көшеде ұшыраса қалсақ бас изесіп қана өте шығамыз. Баяғы менің өлеңіме де жауап жоқ. Әлде Сәпен іштей мені мазақтап жүр ме екен?

	Бізді тұмшалаған тұман түгелдей сейілмесе де, жаңа жыл кеші жақындаған сайын сонау жиналыста естіген ауыр сөздердің салмағы жеңілдейін деді. Бізбен амандаспайтын Сәрсен болмаса, өзге балалармен қарым-қатынасымыз қалпына келе бастағандай...

	Газет-журналдар қарастыру үшін мен Пионерлер үйіне жиі баратынмын. Тура жаңа жыл қарсаңында сол арадан маған Ләтипа ұшыраса кетті. Ол ұзынша стол үстінде жатқан газеттерді қараған болып әрі-бері айналып жүрді де, алдыма бір жапырақ қағаз тастай салды. Мен оны алақаныммен баса қойып, көз қиығыммен жан-жағыма қарадым. Абырой болғанда, шағын залда отырғандар кiл кішкене балалар еді, ешқайсысы біздің қимылымызға мән берген жоқ. Маған солай елестеді ме, әлде ол да «аңдушы» ма – кітапханашы қыз ғана басын көтеріп қарағандай болды. Бірақ бет-аузында өзгеріс жоқ, «қорыққанға қос көрінедінің» кері болу керек. Сонда да «сақтықта қорлық жоқ» дегендей, демімді ішіме тартып отырдым да, әлгі қағазды алақаныммен көлегейлеп, іштей оқып шықтым:

	«Ертең екеуің біздің үйге бара жатқан жолдағы зират маңайынан тосыңдар. Хор үйірмесінен қайтқан соң», – депті. Бар болғаны осы. Кімге арналғаны, кімнің жазғаны айтылмаған. Онысы дұрыс та. Жазатайым біреудің қолына түсе қалса танып кетуге жақсы.

	Осы күні ойлап отырсам, сонау кездегі әлгі әрекеттерімізге күлкім келеді. Бізді сонша ықтырып, қорқытып қойған Қасымовтарға қаным қайнайтын да кездер бар. Жасөспірім бозбалалардың нәзік сезімін, достық қатынастарын жалғап, өрістету орнына тура жаудан жасқанғандай жағдайға жеткізу шынында сорақы емес пе? Айт-айтпадың не, өткен іске өкініш жоқ, тілдей қағазды біреудің қолына түспес үшін дереу жойдым да, Жоланға бардым. Етбетінен түсіп кітап оқып жатыр екен, әлгі хабарға таң қалғаны да, қуанғаны да белгісіз, күліп жіберді. Бір жағынан ұялатын да тәрізді. Тағы да инициатива Ләтипа тарапынан шыққаны шынында да біз үшін ыңғайсыз жағдай еді. Не де болса ерлікке бел буған қыздан айналмайсың ба? «Біз» дегені, әрине, қасында Сәпен бар. Әйтпесе, қағазды маған ұсынбас еді ғой.

	Дауысы жарамағандықтан Жолан хор үйірмесінде жоқ еді. Ал мен ол үйірменің белсенді мүшесімін, әрі жеке дауыспен де айтатын «мықтының» өзімін. Жаңа жыл кеші жақындап қалғандықтан күнде кешкісін мектепке жиналып репетиция жасаймыз. Өткен жазда ғана мектеп директоры болып тағайындалған Құлымбетов ағай бұл жолы репетицияға өзі қатысты. Себебі, Октябрь мейрамындағы концертімізге көңілі толмапты. «Программада жаңа әндер мен билер аз, әндер ылғи жеке дауыспен айтылады, хор нашар, дуэт, квартет дегендер атымен жоқ», – деген пікірді біз сол кезде-ақ естігенбіз. Әлімізше олқылықты толықтыруға тырысып бақтық. Үйірме жетекшісі музыкалық білімі жоқ, бірақ өзі әнді жақсы айтатын апай еді. Ал Құлымбетов ағай институтта хор үйірмесіне қатысқан, жаңа әндерді жақсы білетін, нота танитын кісі болып шықты. Әжептәуір дауысы да бар. Ұзын бойлы, ат жақты, көзәйнегінің ар жағынан көзі күлімдеп тұратын осынау кісі балаларға да сүйкімді еді. Сабақ үстінде ешкімді жәбірлемей, қорламай, білмегенді білдіруге, түсінбегенді түсіндіруге тырысады. Айтқан әңгімелері де тартымды, жүйелі. Ең тамашасы – талантты балаларды жақсы көреді екен және соларды таба қалса, қолтықтап, жебеп жіберуге дайын. Менің өлең жазатынымды білген соң оңаша шақырып алып та сөйлесті, сабақ үстінде балалардың көзінше: «Еңбектенсе, тырысса ақын шығуы мүмкін», – деп көңілімді көтеріп қойды. Түнеу күнгі жиналыстан кейін жабырқап жүргенде бұл бір қанат бітіргендей болды. Балалардың арасында беделім өсіп, көбі маған қызғанышпен де, сүйсінген раймен де қарай бастады. Программаның соңында «Отан» деген әнді хормен айтатынбыз. Бастаушы – мен. Құлымбетов ағай жалғыз өзімнің орындап тұрғанымды жақтырмады білем, «тағы бір қыз бала қосылсын» деген ұсыныс айтты. «Ал, кім қосылады?» – деп жалпыға сұрақ қойып еді, ешкім суырылып шыға қоймаған соң: «Сәпен Ботабаева, сен қосыл!» – деді. Денем дір етіп, жүрегім алқымыма тығылғандай болды. «Әшейінде қарсы жолығып бетпе-бет сөйлесуден жасқанып жүретін Сәпен қатарыма келіп әнге қосылар ма екен, жоқ па?» – деген күдігім ілезде сейілді. Директордың сөзін екі ете алмады ма, әлде бұрынғы бұйығылығынан арылып батыл бола бастағанын көрсеткісі келді ме, қара көзі мөлдіреп топтан шыға келді. Дегенмен, қысылғаны да сезіліп тұр, маған жақындамай, иығым тиіп кетер дегендей артаманырақ тұрды. Құлымбетов ағай өзі дирижерлық етіп: «Ал, бастаймыз! Бір! Екі!» – деп қолын көтерді. Мен Сәпен жаққа көз қиығымды салмастан өз бетімше бастай жөнелдім:

	«Отаным – кең далам, орманды...»

	Сәпен қапелімде ілесе алмай, екінші жолына келгенде:

	«Болаттан соғылған қорғанды», – деп жалғады. Даусымыз бірден қосыла кеткенін сезіп, бойыма ыстық қан тарап, кеудемді шаттық кернеді. Бірақ қайырмасына келгенде артта тұрғандар жамырай қосылып, әннің шырқын бұзып-ақ жібергені! Біреуі ерте, біреуі кеш, біреуі төмен, біреуі жоғары алып, әй, жынымды келтірді-ау! Құлымбетов ағай хорды қор қылғандарды дереу тоқтатып, қайта бастатты. Тағы да тәп-тәуір келе жатыр едік, арттағылар тағы бұзды. Құлымбетов ағай енді тек қайырмасын ғана қайталатып, бір-екі сағат уақытымыз сонымен өтті.

	...Мен репетиция аяқталысымен алды-артыма қарамай жүгіре басып сыртқа шықтым. Интернат онша алыс емес еді, өкпем өшпестен жетіп келсем, Жолан да киініп дайын отыр екен. Балаларға білдірмей сытылып сыртқа шықтық.

	Репетициядан қайтқандар мектеп жақтан қара-құра көріне бастады. Біз олардың алдын алу үшін жүгіре басып көшенің басына қарай тарттық. Туған айдың сәулесі жердегі қарға шағылысып жер-дүние жарық болып кеткен соң, біз ұзыннан-ұзақ үйлердің көлеңкелерін сағалап безіп келеміз. Осы көшенің басында ескі зираттың орны бар еді. Соғыстан кейін Бақанас өсіп, іргесін жайып, опырылған молалардың орны ортада қалған. Осы тұста ұзын көше үзіледі де, ар қарай кішкене көше басталады. Ләтипалардың үйі сол тұста. Бұл маңайда электр жарығы жоқ, ай тумағанда тастай қараңғы болатын еді. Дәл біз кездесетін күні жер-дүниенің жарық болуын қарашы!

	Ұзын көшемен топ-тобымен келе жатқан балалар жол-жөнекей іркес-тіркес тізілген үйлерге сіңіп жатыр. Әне бір бөлініп шыққан топ Ләтипалар болу керек. Олар ай сәулесіне малынып бері қарай жүре бергенде, біз де тасадан шыға келмек болып тұрғанда, арт жақтан тағы бір топ көрінді.

	Әне-міне дегенше дабырлай сөйлеп қыздар тобымен араласып кетті. Әне бір орталарындағы бәкене бойлысы жақындаған сайын кірерге жер таппадық, Қасымов бізді интернаттан кезіктірмеген соң сөз жоқ осылай қарай тартқан. Жоқ баланы көшеден іздейтін оның әдеті. Қасындағы – Сәрсен, тағы да түнеу күнгі жандайшаптар... Енді қайттік? Айнала тақтайдай тегіс, тығылар бұта жоқ, қоян жүгіріп өтсе де көрінеді.

	Біз қалқасында тұрған ескі қорғанның жанында жауын-судан опырылып кеткен моланың орны жатыр. Амал жоқ, одан өзге жасырынар жер қалмады. Алдымен Жолан секіріп түсті. Өлген адамды өңiм түгіл түсімде көрген жоқ едім, денем тітіркеніп не істерге білмей тұрғанда, Жолан етегімнен тартып қалып шалқамнан түсірді. Көрдің іші қандай қорқынышты! Бірақ, әйтеуір жалғыз емеспін. Жүрегім тарс-тарс соғып Жоланға тығыла түсемін. Оның да денесін үрей билегені сезіліп тұр, оны маған білдіргісі келмейді.

	Қараңдаған топ анадай жердегі жол үстімен жентек қарды шақұр-шұқыр басып өтіп барады. Қыздарда үн жоқ, самбырлап сөйлеп келе жатқан – жалғыз Сәрсен. Оқта-текте оған Қасымовтың шіңкілдек үні қосылады. Соңғы кездері екеуі тіпті жұбын жазбауға айналған. Сәрсеннің интернатта жатуынан Қасымовтың үйінде жүруі көп. Сол үйдің суын тасып, отынын жарып беріп жүргенін талай көрдік. Әке-шешесі ауылда «бай тұратын» Сәрсенді бірге тумаса да, тіпті немере-шөбере болып қосылмаса да, әйтеуір ағайындығы үшін ішке тартып жүруінде өз есебі бары айдан анық...

	Олар қыздарды «үйлеріне шығарып салып» кері қайтты. Біздің тұсымызға келгенде Қасымов темекі тартып, әр түрлі әңгімелер айтып тұрып алды. Не айтқандары бізге естілмейді, қарқ-қарқ күлген Сәрсеннің дауысы жетіп тұр.

	Мыналар тіпті кетер емес, көр ішінде қалш-қалш етіп біз жатырмыз. Орнымыздан тұруға енді кеш: біріншіден, мына түрімізбен күлкі-мазаққа ұшыраймыз, екіншіден, тағы да қыздарды аңдып жүргенімізді білсе, Қасымов бұрынғыдан бетер шүйлігеді, онсыз да қыл үстінде ілініп жүрген Жолан мектептен шығып қалуы мүмкін. Мұның бәрі қазір ойласаң күлкілі де сенімсіз, ал ол кезде мектеп оқушылары құйттай «қылмысы» үшін ауыр жазаланатын. Жаңадан келген Құлымбетов ағай бұл «тәртіпті» әлі өзгерте алмай жүр.

	Әлден уақытта ұзады-ау әлгі топ. Біз бір-бірімізді көрден зорға сүйреп шығардық. Тісіміз тісімізге тимейді. Дірдек қаққан қалпымызбен басқа көшеге түстiк те интернатқа қарай жүгірдік. Біз келгенде Сәрсендер әлі жете қоймаған екен, түк білмегендей тез-тез шешіндік те, салқын төсекке қойып кеттік.

	Сол түні-ақ мен мұрттай ұшып ауырдым. Денемді жайлаған ревматизм қайта қозды ма, қол-аяғым сырқырап, ыстығым көтеріліп кетті... Ауруханаға қайта түстім. Дәрігерлер әрі-бері қараған соң, мені мұнда емдеп жазу қиын екенін облыстық ауруханаға жіберу қажеттігін айтты. Бұған телеграмма арқылы шақырылған апам да көнді. Көнбей қайтсін суық буын-буынды ғана алып қоймай, жүрекке шаба бастаған.

	***

	Облыстық ауруханада жатқаныма жарты айдай болды. Емі жаға бастағандай денемдегі ісік қайтып, қол-аяғыма жан кірді. Тек ішім пысып, жалғыздыққа шыдай алмай жүрмін. Мұнда өзім қатарлы ойнайтын бала жоқ, бәрі ересек адамдар. Сабақтан қалғаныма, өз қатарымнан, әсіресе, Жоланнан жырақта жүргеніме қатты қапаланамын. Қанатынан қайырылып, ұша алмай қалып қойған құстың балапаны секілдімін. Осындайда жанымда Жолан, Сәпен, Ләтипалар болса ғой! Иә, Сәпен... Сол бір қарақат көз қызды неге ойлай беремін? Түнде түсіме де кірді. Екеуіміз өзеннен қол ұстасып өтіп барады екенбіз. Мен сүрініп кетіп оппаға түскенде ол қолымнан тартып шығарып алды. Шығарды да суды екі қолымен сабалап ілгері қарай жүгіріп кетті. Күміс күннің сәулесі, шашыраған су денесін бір түрлі нұрға бөлегендей. Таяз суды шалпылдатып мен де жүгіремін, бірақ жете алмаймын. Өкпем өшіп, денемнен әл кеткендей... Ояна кетсем, терге шыланып, тынысым тарылып жатыр. Әлгі түсті қайта жалғастырып көрейін деп көзімді жұмдым, бірақ ұйқым келер емес. Көз алдымда күміс сәулеге малынған, әдемі мүсініне жұқа көйлегі жабысқан Сәпен, жағаға қарай жүгіріп бара жатқандай елестейді. Сәпен! Сен менің осындай күйде жатқанымды еске аласың ба? Мендегі сезім гүлі әлі шешек атпаса да іште бір тылсым күй оянғандай. Әлде махаббат деген осы ма? Өзгені емес бір сені неге беремін?

	Көңіл жұбату үшін кітаптарды көп оқимын. Тіпті махаббат жайында жазылмаған бірде бір көркем шығарма жоқ па деп қалдым. Бәрінде де сүйген адамдар біріне бірі қосыла алмай жүреді, қосылған күннің өзінде түрлі кедергілерге, жайсыз жағдайларға душар болып, қасірет шегеді. Өлімге басын тігетіндер де бар... Өмірде солай ма? Шын сүйген адамдар біріне бірі неге қосылмайды? Сөйтіп неге бақытты өмір кешпейді? Бірақ ондайлар туралы көркем шығарма жазылмас та еді ғой. Тартыс, оқиға, тағдыр арпалысы болмаса роман, яки повесть қызықтырар ма еді?

	Осы жасыма дейін мен де біраз қиыншылық көрiппін, тағдыр талқысына да түскен сияқтымын. Соларды неге жазбасқа! Пушкиннің жастай жазған өлеңдері әйгілі ақындарды да таң қалдырған, Моцарт төрт жасында музыка жазған, Гайдар менің жасымда атты әскер полкын басқарған... Мен неден кеммін? Талантым жоқ па, сауатым аз ба? Тәуекел, не болса да бір үлкен жұмыс бастау керек. Поэзиядағы табысым шамалы. Мүмкін, менен үлкен прозаик шығар? Әуелі балалардың өмірі жайында жазып көру керек. Гайдардың кейіпкерлері осы біз сияқты қарапайым, Марк Твеннің Том Сойері тіпті бұзақы, бейбастақ бала. Сонда да бәріміз қызығып оқымаймыз ба?

	Ендеше, романнан бастауым керек. Әңгіме, повесть дегендеріңді екінің бірі жазып жатыр. 16 жасында роман жазған адам дүниежүзі әдебиетінде жоқ. Ондай рекордты әйтеуір біреу жасауы керек қой! Неге талпынып көрмеске? Тәуекел, Темір жолдас, тәуекел!

	Бірнеше дәптер сатып алдым да, жазуға кірістім. Өлеңдей емес, қара сөз құрастыру оңай ма деп қалдым. Ұйқас іздеп бас қатырып отырмайсың, сөз деген бірінен соң бірі тізбектеліп келіп жатыр... Сонымен, «Жетім бала» деген роман басталды да кетті. Ауруханада жатқан адам үшін бұл бір таптырмайтын ермек екен. Басың ауырмайды, көзің сау, қолың бүтін – денедегі суық қайтқанша басқа не бітірем?!

	Саған өтірік, маған шын, шығарма үш ай ішінде жазылып бітті. Тор көзді 16 дәптердің парақтары асты-үстіне түгел толды. Осы мезгілде менің де емделу уақытым бітіп, ауруханамен қоштастым да, елге қайттым. Ең үлкен қуанышым – құлан-таза жазылуым болса, одан бір де кем емес қуанышым – қолтығымдағы роман. «Шіркін-ай, жас қыранның үніндей даусым саңқ етіп естілсе, әдебиеттің заңғар аспанындағы жарық жұлдыздардың біріне айналсам!» – деймін. Сонда Жолан қандай мақтаныш етер еді мені!

	Сәпеннің келіп сүйем демесіне кім кепіл? Қасымов, Сәрсендер іштері күйіп жолда қалар еді. Еңбегім тезірек жарыққа шықса екен!

	Мен келгенде балалар көктемгі каникулдан жаңа қайтқан екен. Қолжазбамды әуелі Жоланға көрсеттім. Ол қалың дәптерлерді әрі-бері араластырып отырды да:

	– Мен оқығанмен бәрібір баға бере алмаймын, – деді – Сен мұны Құлымбетов ағайға көрсет.

	Құлымбетов ағайды үйіне іздеп бардым. Қасқа мандайы күнге шағылысып есік алдында сексеуіл жарып жатыр екен.

	– Иә, Темір жазылып шықтың ба? – деп сұрады бас-аяғыма көз жүгіртіп, – дегенмен, жүдеп қалыпсың. Интернат бастығына айтып, саған қосымша тамақ бергізу керек болар.

	– Ештеңе қажет емес, ағай, – дедім өзімді-өзім нық ұстауға тырысып.

	– Ол жағын өзіме жібер... Көп сабақтан қалдың. Енді ойынды доғарып, бәрін қайталауға тура келеді.

	– Өзім де сөйтем... Ағай! Мен роман жаздым! – дедім төтеннен.

	– Не? Не? – деп, Құлымбетов қайта сұрады. – Не жаздым дейсің?

	– Роман... Соны өзіңізге көрсетейін деп. – Құлымбетов сенер-сенбесін білмей сәл дағдарып тұрды да:

	– Қане, қане, – деп қолын созды.

	Белінен айқастырып төрт буған дәптерлерімді қолына ұстата бердім.

	– Е-е... Роман де... Талабың жақсы екен. Сен мұны маған қалдырып кет... Иә, мынауың тым қомақты дүние көрінеді, оқуға да біраз уақыт керек болар... Дегенмен, тездетермін.

	Бағанадан бері роман жазғанымды мақтаныш тұтып, екіленіп тұр едім, Құлымбетов ағайдың қас-қабағына қарап бір түрлі қобалжи бастадым. Ол кісі қуану орнына ренжігендей рай танытты. «Сен де бір адамға жоқтан өзге жұмыс тауып береді екенсің» дей ме іштей, кім біледі. «Шынында, бұл кісіге не үшін әкелдім? Ақын емес, жазушы емес, сыншылығын да көргем жоқ. Өзі тіпті әдебиетші де емес, мамандығы – тарих... Ертең ұнамай жүрсе – күллі мектепке күлкі болмаймын ба?» – деген дүдәмал ой басыма сан шықты.

	– Ағай, уақытыңыз болмаса қайтып алайын,– дедім сасқанымнан.

	– Қой, ондай сөзді айтпа! Уақыт табылады. Біздің мектептен де жазушы шығуы керек қой!

	Бұл маған қанат бітіргендей болды. Көп тұрудың жөні жоқтығын сезіп, теріс айналып жүгіре жөнелдім. Ұзай бере артыма бұрылып қарасам, Құлымбетов ағай дәптерлерді буған жіпті шешіп тұр екен...

	Арада біраз уақыт өтіп, Қасымовтың сабағы жүріп жатқан. Жоланға қайта-қайта шүйлігіп, тақта алдында көп тұрғызды. Анау да бет бақтырмай, барлық сұрағына тақ-тақ жауап беріп тұр. Біздің класта алтын медальға одан өзге лайықты бала жоқ-тұғын. Сондықтан, әйтеуір, бір сүріндіргісі келе ме, Қасымов оған қатты шүйлігеді. Жолан соған орай ойын-сауықты, көше қыдыруды қойып, күндіз-түні кітаптан бас алмайды. Оған еріп мен де тырысып жүрмін. Бірақ әдебиет, тарих, география сабақтары болмаса, математика, физика дегендерің мен үшін алынбас қамалдай. Қасымовтың айтуынша, мен «есекмия жеген миғұламын». Романым жарық көрсе, кімнің миғұла екенін көрер едім!

	Кенет Қасымовтың сабағы үстіне Құлымбетов ағай кіріп келді. Бәріміз дүркірей орнымыздан тұрдық. Өзге мұғалім болса орнымыздан ілгерілі-кейiндi қозғалар едік, бұл жолы саптағы солдатша дүрк көтерілдік.

	– Отыра беріңдер! – деп қолын көтерді де, Құлымбетов ағай қолтығындағы қомақты дүниені ашып көрсетті. Көзім тас төбеме шықты: менің қолжазбам! Қазір енді жерден алып, жерге салатын шығар, «сабақ оқу орнына мынадай шимай-шатпақпен шұғылданып жүр», – деп, күллі баланың көзінше қас масқарамды шығаратын болды-ау» деп жанымды шүберекке түйіп отырмын. Әйтпесе, класқа неге алып келеді?

	Жоқ, Құлымбетов ағайдың жүзі жылы, әдеттегісінше сөзін сәл күлімсіреп тұрып бастады:

	– Мынаны көрдіңдер ме, балалар? Бұл сендердің кластас жолдастарың – Темір Қонысбаевтың еңбегі. Еңбек болғанда қандай! Роман!

	Балалар төбеден жай түскендей жым-жырт бола қалды. Жолан ғана жымыңдап көзінің астымен маған қарап қояды. Мен ұялғанымнан жерге кіре жаздап, қазықтай қатып отырмын.

	– Темір Қонысбаев қыстай ауырып жатқанда уақытын босқа өткізбепті. Еңбек еткен! Көрдіңдер ме, мынадай қалың кітапты жаңадан жазбақ түгіл көшіріп шығуға да ерінетіндер бар. Сондықтан, мен әуелі арамыздан шыққан жас талант Темiр Қонысбаевты кластас жолдастарының алдында құттықтауды жөн көрдім.

	Елден бұрын Жолан қол соқты. Іле-шала күллі класс жамырай қол шапалақтады. Мен жер бетінде емес, аспанда қалықтап жүргендей тәтті қиял құшағына берiлiп кетсем керек, бетімді бастып төмен қарап отырғанда, қасыма келген Құлымбетов ағайды байқамаппын.

	– Қонысбаев! – деген дауыстан селк етіп оянғандай орнымнан ұшып тұрдым. – Сен бұл еңбегіңді Алматыға Қазақстан Жазушылар одағына жібер. Ондағы ағаларың менен гөрi дұрыс жауап береді. Жазған еңбегің жарияланар, жарияланбас бәрiнен бұрын талабыңның өзі не тұрады! Қисық жауап алсаң да ренжіме. Тауың шағылмасын. Еш нәрсе еңбексіз қолға түспейді!

	Осыны айтты да, ол қолжазбамды кәдімгі сынатын әйнектей жаймен көтеріп алдыма қойды, арқамнан қағып, шығып кетті. Ол кеткен соң да класс іші құлаққа ұрған танадай тым-тырыс бола қалды. Сол кезде, абырой болғанда, қоңырау соғылып, балалар орындарынан жапа-тармағай көтерілді. Бәрі мені айнала қоршап алған. Дәптерлерімді жеке-жеке бөліп алып, қолдан қолға жүгіртті. Кейбір жерлерін дауыстап оқи бастағанда қызғаныштан күйіп кеткенім сонша: «Тимеңдер! Өзіме беріңдер!» деп жылап жіберіппін. Бұл, бәлки, қуаныштың да жасы болар. Ащы шыққан дауыстан класс іші тына қалды. Бәрі менің жылағаныма таң. «Мұндайда қайта күлу керек емес пе?» – деп ойлайтын шығар, ал мен қандай күйде екенімді өзім де білмеймін. Дәптерлерімді дереу жинап алдым да, бауырыма қысқан күйі далаға атылып шықтым. Интернатқа жеткенше жүгіріп, төсегіме етбетімнен құладым...

	Осыдан кейін маған мұғалімдердің де көзқарасы өзгере бастады. Әсіресе, Қасымов бұрынғыдай шекесінен қарап, сөзбен қорлағанын қойды. Тіпті, физикадан өзім қол көтермесем сұрамайды да. Сұрай қалса, бағаны көтеріп қоятынын ішім сезеді...

	Қойшы, әйтеуір, тырбанып жүріп оныншыны да бітірдім-ау. Аттестатымда физика мен химиядан «үш» те, өзгесі «төрт» пен «бес». Мені қойшы, Қасымов дегеніне жетіп, Жоланға обал жасады. Алтын медальға ілінбегеніне Жолан еңіреп жылайтын шығар десем, бетінен қаны қашқан күйі сазарып тұрып алды. Ол үшін жылауға мен әзір едім...

	Оныншыны бітірген күні ауылдан арнайы келген апаммен ақылдастым.

	– Апа, мен консерваторияға түсемін.

	– Ол немене?

	– Әнші болғым келеді.

	– Адам оқып әнші бола ма екен?

	– Бұл заманда арнайы білім алмай әнші болу қиын.

	– Әй, сенің әкең де, шешең де оқымай-ақ ән айтып топ жарған!

	Апама консерваторияның жайын айтып түсіндіре алмай-ақ қойдым. Осының алдында ғана ол кісі Құлымбетов ағаймен сөйлескен екен, «балаңыз зейінді, оқуға ынтасы бар, көп ауырғаны бөгет жасамағанда, аттестатында «үштік» бағалар болмайтын еді: дегенмен, журналистік оқуға түсе қалса бағы ашылады», – деп жіберіпті. Апам енді директордың сол сөзіне құлап отыр.

	– Деректірің «жорналис» деген жақсы мамандық деп отыр ғой!

	– Журналистік мамандықты оқымай-ақ игеруге болады. Қаламның желі болса жетіп жатыр.

	Апам бұған ойланып қалды. Дегенмен, жасында «ән салып, жиын-тойдың сәні болған» кісі енді баласының өнер жолын қуғанын жақтырмай отыр. Жастықтың желігі басылып, елуді алқымдап, егде тартқан кісі ән-өлеңнен, ойын-сауықтан бойын аулақ сала ма деймін. Әйтпесе, өнер қадірін білетін адам осы кісідей-ақ болар.

	– Жарығым, мені өңешіңді керіп асырамай-ақ қой. «Күлпәннің жалғыз ұлы артист боламын деп, жын қуып жүрген көрінеді» деген сөзден аулақ.

	«Апам бір қисайca мойнын бұрмайтын кісі. Бұл қалыппен мәмілеге келе алмасымды сездім де, «ойланайын» дей салдым. О баста апамның негізгі арманы менің «өкімет болуым» еді. Қандай оқу оқыса «өкімет» болатынын да білмейді. Әйтеуір, жоғары білім алсам «жерде қалмайтынымды» сезетін болу керек. Өзі оқи алмай қалған соң, сол сауатсыздығынан өмірдің талай тақсіретін тартқан кісі жалғыз ұлының арқасында «жарық дүние көрсем» дейді.

	Менің «өкімет» болуға шамам жете ме, жетпей ме – шаруасы жоқ. «Осы күнгі оқу заманына тура келмеді ғой, әйтпесе еркекпін деп бөрік киіп жүргендердің талайын құйысқаныма ілмес едім» деп отырғанын талай естігенмін.

	Ал менің журналист болудан көңілім қалған бір себебі бар. Үш ай бойы сарылып жазған романыма жақында жауап алғам. Жазушылар одағы «Осы жолдастың пікіріне қосыламыз» деп, бір сыншының бес бет хатын қоса жолдапты. Ұзын сөзінің қысқасы: «Он алты жастағы баланың роман жазуы мүмкін емес, бұл қолжазбаны көркем шығарма деп атаудың өзі қиын... Бірақ баладан болашақта жазушы шығуы әбден мүмкін, жазуға икемі бары көрініп тұр. Әзірге көлемді шығарма жазам деп әуреге түспей-ақ, шағын жанрлардан бастағаны жөн. Роман, повестерді кейін өмірлік тәжірибе жинақтаған соң жазса құба-құп. Ол үшін көп оқу керек, үздік шеберлерден үлгі алуы керек».

	Сыншы осылай деп тұқыртып тастады. Сонда ызамның келгені-ай! «Жазушы шығуы мүмкін» дейді. Сонда «шықпауы да мүмкін» дегені ғой! Өйтіп бұлталаққа салғанша, «шырағым, шатпақты қой, басқа кәсіп ізде» деп кесіп айтпай ма? Құдайға шүкір, бас аман, қол-аяғым сау, мың сан мамандықтың бірін таңдай аламын. О несі-ей!

	Ойым осы болғанмен, іштей егіліп жыладым. Мен бір әлемді таң қалдырарлық еңбек істедім бе десем, әншейін далбаса екен, Құлымбетов ағай: «Тауың шағылмасын, жігерің мұқалмасын» деп бекер айтпаған екен. Мүмкін, ол жақта да іші тар, көре алмастар бар шығар? «Он алты жастағы бала қалайша роман жазады» деуіне қарағанда, сол сыншының қызғаныштан іші жарыла жаздамағанына кім кепіл?!

	Түбінде менен үлкен жазушы шықса әлгілер не дер екен? Қазақтан шыққан тұңғыш бала-романистің талабын қайтарғанына кейін өкіне ме? Қолжазбамды осы күйінде қоюым керек. Ерегіскенде тіпті қалай жазуды үйрететін оқуды оқымаймын. Чехов дәрігер болып жүріп те ұлы жазушы атанған! Максим Горький, Шолоховтар арнаулы диплом алмай-ақ данышпан болған.

	Жалпы кітап жазуды оқып, үйрену арқылы меңгерем деу бекершілік: талантың жылт етпесе, жүз жерден оқысаң да жазушы бола алмайсың.

	Апама әзірше қайда баратынымды ашып айтпауды жөн көрдім. Ыңғайына жүрмесең, аяғын айқайға айналдырып жібереді. Сондықтан «КазГУ-ге түсем» деп аттанып, консерваториядан шыққан жөн.

	Ал енді апам жайынан бірер сөз. Жыл бойы ол кісі «Еріктідегі» бастық қайнысының қол астына жұмысқа барып, жазда қырман, қыста қойма күзетіпті. Бірақ беруді де, алуды да жек көрмейтін апам қырманда жатқан астықты «көңіліне жаққан» адамдарына үлестіре берген. Содан сотталып кете жаздап, «көкемнің көзін көргендердің арқасында» аман қалыпты.

	Апам, әрине, анау-мынау жұмысқа аяқ баспайды. Жасынан малды ауылда өскен, малшылардың жай-күйін, көшу-қонуын жақсы білетін ол «Заготскоттың» малын айдаушылардың басшысы, яғни гуртуправ болып тағайындалыпты. Бұл сөзге тілі келмейтін кей қазақ оны «көртопырақ» деп те атайды. Не десе о десін, ол бір табысты жұмыс көрінеді...

	«Бар табысым сенің жолыңа садаға! Қайтсең де оқуға түс, Бұл мен үшін үлкен намыс болып тұр!» – дейді апам.

	Бұлай деуінде мән бар екен. Бастық қайнысы: «Жалғыз баланың соңында қашанғы қаңғалақтап жүресің, жаның қысылғанда, қартайғанда дізеңді уқалайтын бір шалға тиіп ал. Бала өз жөнімен кетеді, сен жалғыз қаласың» деп көңілін қобалжытыпты. Апам бұған ерегісіп: «Осы бір баланы елдің он ұлынан артық етіп оқытпасам атым өшсін!» – депті. Сондағы сенгені мен. Мектепте хор бастағаныма мәз болып, әншiлiк жолын қумақшымын...

	Мейлі, алдағы күнді болжап бас қатыру қажет те емес тәрізді. Алда не бар – көре жатармыз. Қазіргі менің көңілімді қобалжытып жүрген жағдай – Сәпенмен арадағы қатынасымыз. Бұл не өзі? Сәпен мені сүйгенді былай қойғанда, жақтыра ма, жақтырмай ма? Жақтырса неге хатыма жауап бермейді? «Сүймегенге сүйкенбе» дегендей, мені әшейін құр әуре етуі де мүмкін-ау!

	Жоланмен ақылдасып едім, ол да екі ойлы екен. «Сәрсеннің үй іші Ләтипаға құда түсіпті, астыртын алыс-берістері бар көрінеді» деген сыпсың сөз құлағына шалынса керек, қалай да өзімен жолығып анық-қанығына көзін жеткізбекке бел байлапты.

	– Енді аз уақыттан кейін Алматыға жүреміз, не де болса таяу күндері бас қосу керек, – деді ол.

	Кешке киноға келетін жолын аңдып тұрып Ләтипаға қарсы ұшырастық. Қасында сіңлісі және Сәпен бар екен, бұрынғыдай қорқып-жасқанбай, оңашаға алып шықтық, Ләтипа да онша қысылып-қымтырылған жоқ. Айналадағы өтіп жатқан адамдарға жалтақтап бір қарап алды да, жақын маңда Сәрсен жоғына көзі жеткен болу керек, «тез айтыңдар» деді.

	Ертең күндізгі сағат бірде Іленің жоғарғы жағындағы шоқ жидеге Сәпен екеуің келіңдер! – деді Жолан бұйырып сөйлегенін өзі де аңғармай. – Темір екеуіміз жақында Алматыға жүреміз, қоштасып қалайық.

	Ләтипа да басқа сөзге келмей: «Жарайды!» – деді де жүгіріп кетті.

	Бізді қойшы, мектеп бітірген ерікті адамдармыз, оныншыға жаңа өткен қыздардың көшеде жігіттермен сөйлесіп тұрғанын біреу-міреу көрсе, сөз жоқ, үй ішіне жеткізеді, ал шалғай аудандағы тәртіп қатал, «Қызға қырық үйлен тыю» деген ескі салт әлі бұзылған жоқ. Сол себептен де біз Ләтипаның ерлігіне риза болып, ертеңге даярлық жасауға кірістік. Жолан әпкесіне ет, нан пісіртіп алды, мен апамнан ақша алып, бір бөтелке шарап сатып алдым.

	Ертеңіне күн арқан бойы көтеріле біз буыншақ-түйіншектерімізді қолтықтап өзен жағасына қарай тарттық. Шілденің ащы күні әлден-ақ шекемізді күйдіріп, тынысыңды тарылтып барады. Таңғы салқынмен балық сүзгендер, яки кешке қарай суға түскісі келгендер болмаса, күн ысығанда Іле жағасында бейсеубет адамдар жүрмейді. Біздің нағыз күннің қайнайтын уақыты – түскі сағат бірді қалауымыздың бір себебі сол. Бұл кезде қыздардың «бөтен іспен» айналыспайтынын әке-шешелері де біледі.

	Біз Іленің жоғарғы жағындағы шоқ жидеге келдік. Ішіне кіргеннен-ақ хош иіс мұрнымызды жарып барады. Күндіз мұнда шыбын-шіркей көп те, кешке қарай аздаған масасы болмаса, нағыз рақат жер. Бірақ күн бата бұл ара біз сияқты балалар емес, ересек «ғашықтардың» ұя-мекені.

	Ең бір тамашасы, тура осы тұста өзенді екі айырып жатқан жалпақ арал бар. Құлаш ұра білсең, киімдеріңді осында тастап, сол аралға жүзіп баруға болады. Онда жидеден басқа тал, жыңғыл, кер жусан, ақ селеу жайқалып өсіп тұр. Жағасы – еспе құм, бауырыңды төсеп қыздырынып жатсаң тіпті рақат.

	Бұл – біздің өзімізді аялап өсірген табиғат-анамен, Ілемен қоштасу күніміз еді. Осынау табиғат-ананың аясында өзің сүйген адамдармен бірге болу, сырласу қандай ләззат! Оның үстіне бұрынғыдай қараңғы үйде тығылып, ұрлық жасаған кісіше бұғынып отырмаймыз, жұпар иісті жиденің саясында, бұлқынып аққан дарияның жағасында, ашық аспан астында кеудеңді кере дем аласың.

	Біз дастарқан жайып, Ләтипа мен Сәленді күтіп отырмыз. Күн тастөбеге шығып алып айналаның апшысы қуырып барады. Торғай екеш торғай да ұзақ ұшпай бұта көлеңкелерді сағалап жүр, өзеннің қоймалжың сары суы күнге шағылысып ақ буырыл түске малынған.

	Ауыл жақ жым-жырт: адам түгіл көше кезген ит көлеңкеде тығылып жатқан болу керек.

	Біз жиде көлеңкесінде аяғымызды суға малып отырмыз. Әлден уақытта екі қыздың төбелері көрінді. Бағанадан бері олардың келер-келмесіне дүдәмал болып сүлесоқтау отыр едік, екеуміз де қалай ұшып тұрғанымызды білмейміз. Менен бойы ұзындау Жолан шоқ жиденің ішінен шығып қол бұлғады. Айналада олардан өзге қыбыр еткен жоқ екенін бағанадан бері шолып отырғанбыз.

	Екі қыз да жүрістерін жылдамдатып, әне-міне дегенше жетіп келді, Жолан мен Ләтипа бізден ұялар емес, тіпті сүйісіп те алды. Міне, ғашық болсаң осыларға ұқса! Ал, біз бірімізден біріміз ұялып төмен қарай береміз. Сәпеннің жалт еткен жанарына – шыдамай көзімдi тайдырып әкететін көбінесе мен.

	Бәріміз дастарқанды жағалай отырдық. Сөзді неден бастарымды білмей отырғанда Жолан шөп арасынан бір бөтелке шарап суырып:

	– Ал, қыздар, сендер біздің орта мектепті тауысқанымызды білесіңдер. Темір екеуіміз аттестатымызды сендерге арнайы жуғалы отырмыз. Қысылмаңдар, жақынырақ отырыңдар, – деп, дастарқан басын емін-еркін билей бастады. – Ал Темір! Кешегі өлеңіңді қайталап бір оқышы!

	Қапелімде сасып қалдым. Құлымбетов ағайдың тапсыруымен мектепке, мұғалімдерге ризалық көңіл білдірген өлең жазып едім, аттестат тапсырылған кеште соны оқығанмын. Бірақ дәл қазір оны қайталауды қисынсыз көріп:

	– Сөздері есімде жоқ, – дей салдым.

	– Есіңе түсірсеңші! – деп Ләтипа да қолқалады. Сәпенге қарасам, көзі жәудіреп ол да қиылып сұрайтындай көрінді. Оның үстіне Жолан менi тақымдай түсіп:

	– Әне бір жері қалай еді? «Арман жоқ арнасам да бар теңеуді, көтерген мектебіме мәртебемді» – қалай-қалай қиыстырады, ә? – деп аузыма сөз салғандай болды.

	– Мен басқа өлең оқиын, – дедім қалтамдағы блокнотқа қол жүгіртіп. – Әлгі өлеңді «аудандық газетке берем» деп Құлымбетов ағай алып қалған.

	– Мейлі қандай өлең оқысаң да оқышы! – деді Жолан қолын бір сілтеп. – Сен де бұлдана қалады екенсің!

	Мен күмілжіңкіреп бастадым:



	Енді, міне, балалықпен қоштастық,

	Асқаралы арманға қол жете ме?

	Жақсымен де, жаманмен де достастық,

	Жастық шіркін, жарға жығып кете ме?



	Алдымызда талай қиын жолдар бар,

	Адаспайтын жалғыз жолым қайда екен?

	Ат емеспіз тегіс жолда жорғалар,

	Алда тұрған шың ба, әлде сай ма екен?



	Сүрінсек те тұрып алға басамыз,

	Қалғамыз жоқ өмірден кеш жас туып.

	Бөгет бұзған тау суындай тасамыз,

	Алдымызда жарқырайды жақсы үмiт!



	Үшеуі бірдей қол шапалақтады. Осы күні бұл өлеңдерімнен ұялар едім, ал ол кезде сөз ұйқастырғаныма мәз едім.

	– Ой, молодец! – деді Жолан қолын ұзағырақ шапалақтап. Ол мен не жазсам соған риза еді.

	– Бас жағында пессимистік сары бар, – деді Ләтипа күтпеген жерден, – Біздің жастар сары уайымға салынбауы керек.

	Бұл, әрине, жаттарды сөз.

	– Поэзияда аздаған мұң болуы керек, – деді Cәпeн баяу үнмен. – Онсыз ақын әсіре қызыл сөзге, жылуы жоқ риторикаға салынып кетеді.

	Міне, керек болса! Әншейінде үндемейтін, ұяң деп жүрген қыздың ішінде тағы қандай сыр бар екен?

	Талас ұзаққа созылып кетеді деп қауіптенсе керек, Жолан шарап құйған стақандарды ұсынып:

	– Әуелі мынаны алып қоялық! – деді. – Ал, Ләтипа, сен бір ауыз сөз айтшы!

	– Айтсам былай: аттестаттарың құтты болсын, өмірлерің жұпты болсын! Аумин! – деп Ләтипа біз естімеген «бата» айтты.

	– Ой, молодец! – деп қолпаштады оны Жолан. Сәпеннің стақанға ернін ғана тигізіп жерге қойғанын көз қиығымен көріп отырмын, бірақ бірдеңе деуге батылым бармайды. Жолан әрі-бері зорлап көріп еді, Сәпен сыпайы ғана қолын кері итерді.

	– Менде бір ауыз сөз бар, – деді Жолан еркінірек, – Кеше ғана Темір екеуіміз құлын-тайдай тебіскен бала едік, енді, міне, ер жетіп, жігіт қатарына қосылдық. Мен медальға ие бола алмасам да институтқа түсетініме сенемін! Өмірімді жас ұрпақты тәрбиелеуге арнамақпын... Ал біздің Темірден ақын-жазушы шыға ма деген үміттеміз. Осы екеуіміздің арманымыз орындалуы үшін алып қоялық!

	Мұнысы кішкене артықтау болды. Біздің арманымыздың орындалуы үшін қыздар сөз айтуы керек еді. Жоланның осындайда белсенді болып кететіні бар.

	Ләтипа Сәпеннiң төмен қарап отырғанын байқап, бөгеліп қалды.

	– Оу, Сәпен, саған не болды? Темірдің ақын болуына тілектес емессің бе? – деп Жолан өзінше бастырмалатын келе жатыр еді, Сәпен:

	– Арақ ішкеннен ақын шықпайды, – деді.

	– Оу, бұл тілек қана ғой! Ақ тілеу! Қане, алып қоялық

	– Арақ ішкеннен ақын түгіл, жөнді адам шықпайды! – деп Сәпен Жоланға тіктеп қарады. Бұл сөздер маған арналып отырғанын ішім сезе қойды да, ыңғайсызданып қалдым. Жап-жас басымен ақылгөйсіп сөйлеуінен өзі де қысылды-ау деймін:

	– Бірақ арақ ішудің алды-арты осы болсын, – деп стақанын көтерді, бірақ ішкен жоқ. Мұнысы маған бір жағынан жаны ашығандық екенін сезсем де, екінші жағынан «әлден билеп, төстегісі келеді, тұра-бара не болады?» – деген салқын ой денеме шараптан бұрын тарағандай...

	– Ал, ішпесеңдер қойыңдар, біз суға түсеміз! – деп, Жолан Ләтипаның қолынан тартып орнынан тұрғызды. Әлгі ішкен шараптан аққұба өңі алаулап қызарған Ләтипа шыбықтай бұралып Жоланның иығына қолын салды.

	– Жүріңдер, бәріміз де түсейік, – деді майысып. Мен «не дер екен» деп Сәпенге қарап едім, ол орнынан қозғала қоймады.

	– Өздерің түсе беріңдер, біз әңгімелесе тұрамыз, – деді ол мен үшін де жауап беріп.

	Жолан осы жауапты күтіп тұрғандай, жеп-жеңіл Ләтипаны сүйрей тартып жөнеле берді. Аздан соң олар қалыңға кіріп көрінбей кетті.

	Біраз уақыт үнсіз отырғаннан кейін Сәпен:

	– Тағы да өлең оқыңызшы! – деді. Мен өзімнен өзім ыза болып:

	– Оқымаймын! – дедім.

	– Неге?

	– Өлеңмен жазған хатыма неге жауап бермедің?

	– «Жаза түссің» дедім.

	– Жауабы болмаса, хат жаза бергеннен пайда не?

	– Сіз тек пайда жағын ойлайды екенсіз!

	– Жауапсыз хат – айдалаға атылған оқ емес пе?!

	– Міне, бұл – жазушының сөзі! Мен бір кітаптан оқыдым, жазушы боламын деп талпынған адам ең алдымен хат жазуды үйренуі керек. Ұлы жазушының бәрі күн сайын хат жазуды міндет санаған.

	– Ой, олардай болу қайда! – деп жорта кішіпейілсідім.

	– «Болмасаң да ұқсап бақ» демей ме Абай атамыз?

	Cәпен мен ойлағандай бұйығы, ұяң қыз емес, кітапты көп оқитын, білген, түйігені мол тұйғын қыз болып шықты. Әншейін еркін көсіліп сөйлесе алмай жүр екенбіз. Тіпті сөз білем деген менің өзімді тықсырып барады. Әңгiме әдебиет тақырыбына ауысқанын жаным сүйсе де, келгендегі негізгі мақсатым – махаббат мәселесін ашып-айырғым келіп отыр.

	– Сонымен... Менің хаттарыма не дейсің?

	– Не дейін?.. Жүрек сезімін хат арқылы да білдіру болар, бірақ махаббат тек онымен өлшенбейді.

	Байқаймын, Сәпен тым тереңге тартып барады. Қай жерде тізгін тежелерін кім білсін, мен де ыңғайымен жүре беруді жөн көрдім.

	– Махаббат дегенді қалай түсінесің?

	– Әзірше өз пікірім жоқ. Кейбір ойшылдардың, жазушылардың махаббат жайында айтқандарын дәптеріме көшіріп алдым. Барлығының пікірі бірдей емес. Тіпті қарама-қарсы ой айтқандар да бар... Ал өз пікірің қалай? – деп сұрады ол кенеттен.

	Қапелімде сөз таба алмадым. Шынында, махаббат туралы көп айтылады, көп жазылады, ол не өзі? Қолға ұстап, дәмін татып көруге болатын нәрсе ме, әлде ауада қалқып жүрген, немесе қиялдан туған ұғым ба?

	– Меніңше, – дедім әйтеуір бір пікір айту керек болып, – махаббат пен достықты айыруға болмайды. Махаббат – достықтың биік шыңы!

	– Сонда ер адамдардың арасында да махаббат бола ма?

	– Болмаса, Достоевский Шоқанға «ғашықпын» деп жаза ма?

	Сәпен ойланып қалды.

	Әңгіме тақырыбы көкей тескен ойдан едәуір алыстап бара жатқанын аңғардым. Сөз сарынын алғашқы арнаға бұрып:

	– Сүймесең, шыныңды айт, – дедім тап бір жауап алып отырған тергеушідей. – Босқа әуре болғым келмейді.

	Сәпен үлкен қара көздерімен жалт қарады да сәл ойланып:

	– Әуре болғың келмесе, ерік өзіңде, – деді бәсең үнмен. Бірден «сенге» көшкенін байқамай да қалды.

	Мен не дерімді білмей сөзден тосылдым. Әңгімені әрі қарай жалғаудың ретін таппай тұр едім, Сәпеннің өзі бастады:

	– Сен ертең қалаға кетесің, – деді ол саусағымен жер шұқып отырып. – Қала қызығына бір еніп алған соң мұның бәрі ұмыт болады.

	– Ұмытпаймын! Оллаһи, ұмытпаймын! – дедім әлдебір нәрсенің ұшына қолым ілінгендей болып. – Тек сен де ұмытпаймын деші!

	– Сен әуелі оқуыңа түс. Маған алаңдама... Хат жазып тұр...

	«Бұл жолы Сәпеннің дауысы дірілдеп шықты. Орнынан тұрып, жиде ағашқа сүйенген күйі теріс қарады. Сірә, көзіне тас тығылса керек. Мен де орнымнан тұрып жақындап, иығына қол салдым.

	Балғын денесі дір етіп, алақанымнан сусып шығып кеткенін бір-ақ байқадым. Шошытып алмау үшін өзеурегем жоқ.

	– Оған дейін басқа біреу кездессе ше?

	Сәпен жауап қатқан жоқ, жасаураған көзімен жалт бұрылды. Біраз уақыт тағы да үнсіз тұрдық. Әлгінде лып етіп тасыған сезім сабасына қайта түскендей болды.

	– Сен қандай мамандықты қалайсың? – дедім әлден уақытта, басқа сөз таппай.

	– Су инженері болғым келеді.

	– Су? Инженер? – дедім неге таңырқағанымды өзім де білмей. – Ол саған лайық па?

	– Лайық болғанда қандай! – Сәпен сөздің арнасы басқа жаққа ауғанына қуанғандай, өзінен өзі қиялданып біраз тұрды да өзен жаққа ойлы көзін қалады. – Мына шалқып жатқан өзеннің келешегі туралы ойландың ба? Ол осылайша құмтасты Балқашқа сүйрете бермек пе? Көктемде тасығанда дәл біз тұрған жерге дейін су алады, төменгі жақтағы қаншама ауылдар тасқынның зардабын шегеді?! Мал қора, мая-мая шөп, тіпті адам да шығын болған уақыттар бар... Жақында мен бір кітап оқыдым. Сонда осы Іле өзенінің келешегі туралы айтылыпты. Бірнеше жоба, жоспарлар келтірілген. Біз тіпті білмейді екенбіз ғой, бұл Ілені бұдан жүз жыл бұрын зерттегендер бар көрінеді... Көптеген жоба-жоспарлардың ішіндегісі көкейге қонатыны – өзенді Қапшағай тұсынан байлау. Сен Қапшағай тауын көрдің ғой? Іле сол тұста екі жақпар тастың арасымен қысылып ағады. Егер сол араға бөгет салып орнатса, Іле әрі электр жарығын бермек, әрі Ақдала сияқты талай шөл далаларды көк жасыл алқапқа айналдырады!

	Сəпеннің сөздері құлағыма жағып барады. Негізінде мен де қиялшылмын ғой, оның әлгі айтқандары көз алдыма елестеп қана қоймай, күні ертең жүзеге асырылатындай әсер етті. Соның барлығын осынау қаршығадай қара торы қыз басқарып жүрсе ғой! Несі бар, Сәпеннің қолынан келеді! Асау өзенді ауыздықтап, қырға, шөл далаға су шығарса, сонау сексеуілден өзге еш нәрсе өспейтін боз тақыр гүлдей жайнап шыға келсе – ақынға таусылмас тақырып емес пе? Туған жерді көркейтуге белсене ат салысқан Сәпенді жырламағанда кімді жырлаймын?! Ол өлеңдерде қарапайым қазақ қызының орындалған арманы ғана емес, өзімнің де жүрек лүпілім соғып тұрса ғой!

	Иә, бір қарағанда көз тартар сұлулығы жоқ, жарқылдақ мінез, ерекше қылығы да байқалмайтын ұяң қыздың іші толған ой, арман екен. Оның айтып тұрғаны құрғақ қиял емес, іске асатын асқақ арман тәрізді. Ол өзінің өмірін үлкен іске, игі мақсатқа бағыштамақ. Өз басым мұндай ойлы, сезімтал қызды әлі көргем жоқ... Менің әуелгі әуестігім, қыз ретінде айналдырғым келгені жайына қалды. Көз алдыма әдеби кейіпкер келіп тұрғандай...

	Мен ұйқыға мас болған адамдай қиял құшағында көп тұрып қалсам керек, Сәпеннің:

	– Суға түспейміз бе? – дегенінен шошып оянғандай болдым. – Сіз осы араға шомылыңыз, мен жоғарыдан барып түсейін, – деді ол тағы да қайтадан «сізге» көшіп. Сөйтті де тоқ балтыры жалтырап жүгіре жөнелді.

	Қидырмай бос жіберген қос бұрымы желмен жарысып ойнап барады. Қызыл ала сиса көйлегі ып-ықшам, жұмыр денесіне қандай жарасады!

	Еліктің лағындай лыпып секірген Сәпен аздан кейін көзден таса болды. Мен шешінер, шешінбесімді білмей дағдарып тұрмын. Шешінейін десем, дамбалым ескі, қыздар көріп қойса ұяттағы! «Қой, одан да дастарқанды күзетіп отырайын» деген оймен бағанағы жарлауытқа келіп аяғымды суға малып, бетімді, мойнымды шайып көлеңкеге қисайдым. Аспан шайдай ашық, көк те емес, ақ та емес боз мұнарға малынып тұр. Шырқау биікте де, көкжиекте де шөкімдей бұлт жоқ. Жарды сабалаған өзеннен салқын леп ессе, қыр жақтан керiмсал соғады.

	Шолп еткен дыбысқа басымды көтеріп қарасам, Сәпен қара шашы су бетіне жайылып, кең маңдайы күнге шағылысып аралға қарай жүзіп барады екен. Дәл қазір менің көзіме ол келешегіне қарай кедергі атаулыны суша жарып жүзіп бара жатқандай елестеді...

	Мамаң екеуіміздің махаббатымыз осылай басталған, балам. Екеуіміз де уәдеде тұрдық, берген серттен ауған да, айныған да жоқпыз, ол су инженері мамандығын алып, Қапшағай теңізі мен ГЭС-iн салуға қатысты, қазір министрлікте қызмет істейді. Ал менен ақын да, жазуы да шыққан жоқ, Әнші болам деген арманым көркемөнерпаздap үйiрмесінен әрі аспады. Жәй ғана әдебиетші-ғалыммын, жақында докторлық диссертация қорғағанымды білесің...

	Ал менің ескі достарым ше? Бала кездегі «атаманымыз» Қайып қазір білдей бір совхоздың директоры. Ол да бұл дәрежеге оңайлықпен жеткен жоқ. Тентектігінің арқасында кештеу оқып, еңбек жолын трактористен бастауына тура келді. Бірақ кейбір балалардай азған жоқ, тозған жоқ, өжеттігінің арқасында мақсатына жетті. Оны жетелеген – бойына біткен намыс, қатарынан қалу деген ол үшін тірідей көмгенмен бірдей еді. Бұл күнде ұр да жық мінездің онда жұрнағы да жоқ, биязы, жайдары жігіт!

	Жасөспірім кезімдегі досым Жолан сол өзі айтқан пединститутты үздік бағамен бітірді де, көп жылдар мұғалім, мектеп директоры, аудандық оқу бөлімінің меңгерушісі болып қызмет істеді. Жуырда ауатком председателінің орынбасарлығына жоғарылады.

	Ол, айтпақшы, Ләтипаға үйлене алған жоқ. Оныншыны бітірісімен ауылда шофер болып жұмыс істейтін Сәрсен оны бір түнде алып қашып кетіпті. Аудан біраз шу көтерген екен, Сәрсеннің айналасы күшті еді, жабулы қазан жабулы күйінде қалыпты. Оның үстіне, ата-анасының ризалығымен кеткен қыз, басын жерге қанша тоқпақтағанмен ештеңе істей алмаған.

	Сенің жасыңа дейінгі өмір жолым міне, осындай. Өткенді шолып отырсам, ең бастысы – бізде үлкен мақсат болған екен. Кішкентайымыздан қиыншылықты көп көргендіктен бе, ешкімге арқа сүйемеппіз. Барлық мақсатқа өз күшімізбен, өз еңбегімізбен жеттік. Бәрінен бұрын жүрек таза еді. Алда – арман асулары тұрғанын оймен ұғып, ішпен сезген сайын жүрек қалай лүпілдеуші еді!

	Біздің студенттік кездегі, одан кейінгі өмірімізді баяндасам, бәлкім, бұдан да мәнді жайларға қанар едің. Бірақ бұған асықпасам деймін, сен ер жет, жиырма беске кел, сонда тағы бір дәптерім қолыңа тиер. Әзірше осы жазғандарымды ыждаһатпен оқып шық. Сосын ойлaн дa пікіріңді ортаға сал. Мүмкін, менен кезінде көп қате кеткен шығар, аңғарғаның болса, жасырма, айт. Ең бастысы, өз өмірің мен әкеңнің өмірін салыстырып көр, мүмкін, әрқилы ойға шомарсың. Әйтеуір маған жай адам емес, жақсы азамат болып өскенің керек, балам!

	1974





АСЫЛ АДАМ АЙНЫМАС


	(Ақжан қарттың әңгімесі)

	Асыл адам айнымас,

	Бір бетінен қайрылмас,

	Абай

Біздің ел ол кезде Мұңлы тауының маңайында көшіп-қонып жүретін. Таудың бер жағы – ши, боз өсетін жазық дала да, ар жағы Сарысуға қарай жонданып барып құмға ұласады. Бозкөл, Қаракөл дейтін суы тұщы шалқар көлдеріміз бар.

	Әкем байлардың көшетін, қонатын жерлерін, құдық қораларын жаяу жүріп аралап көріп, күні бұрын хабарлап тұруымен ас-суын айырған. Шешем бай үйінің жібін иіріп, алаша-сырмағын тоқып, қазан-аяғын көтерісіп күнелткен. Мені он екі жасымда жалшылыққа берді. Әуелі қозы, кейін қой, сосын жылқы бақтым. Ес жиып етек жапқан соң жалшылықта жүргенді намыс көре бастадым. Бір күні жылқы ішінен бәйге құланы ұстап міндім де, елдегі аты шулы ұрыларға ілесіп, кең Арқаны ұзынынан да, көлденеңінен де кесіп жүріп, байлардың жылқысына жаудай тидік. Жылқы ұрлау бір жағынан күн көрістің амалы болса, екінші жағынан ат жалын тартып мінген ер жігіттің қажыр-қайратын танытатын өнер көрінуші еді.

	Мені қажыры бар жігіт деп, сол елдің байы Мәдiғұл қолтығының астына алды. Киім-ішім Мәдіғұлдың мойнында, ат қосшымын. Ізіме түсіп індеткен даугерлер Мәдіғұлдың айбатынан сескеніп тіке ұрына алмайды. Аса бір азулылары келсе, Мәкеңнің малы көп, маған тіл тигізбей өзі жол-жобасымен жөнелтіп салады.

	Ал менің бұл ауылды айналшықтап жүруімнің себебі – Мәкеңнің Жамал атты қызы бар. Керме қас, ақша бет Жамал биыл он жетіге толып, бой жетіп отыр. Әттең не керек, алып қашайын десем құрығы ұзын әкесінен қорқам. Мал беріп айттыратын жағдай және жоқ. Өз басы мені теріс көрмейтін сияқты. Жастайынан атастырған күйеуі көкжөтел ауруына шалдығыпты деп естимін.

	Мен сияқты қашқын кедейге бір елдің белді байы соншама неге ықыласын аударды десем, себебі бар екен. Шоқша сақалды, қызғылт сары Мәдіғұл соңғы бірер жылда бел алып, атақ-абыройы асып келеді. Ізбасар інілері де өсіп-жетіліп, жан-жағынан тіреп тұр. Айғайға айтақ қосатын ара ағайындары тағы бар. Қырыққа иек артқан Мәдіғұлдың ендігі арманы – болыс болу. Бұл жолда үйілген тастай болып кесе-көлденең жатқан адам – күллі Сарысу бойының сарабдал шонжары Әуелбай. Әуелбайдың байлық қормалдығымен қоса қала жақпен байланысы бар. Қатынаған сайын ұлық-әкімдердің қойны-қонышын тығындап қайтады деп естиміз.

	Мәдіғұлдың қалаға тісі батпағанымен, ел ішіндегі абыройы артықтау. Ру-рудың игі жақсылары осының аузына қарайды. Кісілігі, адамшылығы өз алдына, сал-серілігі тағы бар. Аулынан ән үзілген емес. Жиын-той жасап, алыс, жақындағы аузымен құс тістеген ақындар мен жез таңдай әншілерді дария құйған көлдей жұғып жатқаны. Кежір мінез, кеселді қылығынан шоши ма, игі жақсылардың Әуелбай ауылына қатынауы аз.

	Болыс сайлауы жақындаған сайын екі жақ жалпақ елді екі жарып, жиын құрып жатқан. Мәдіғұл ауылының қара-құрасы көптеу көрінгенінен секем алып, Әуелбай алыстан шалатын амалға көшіпті.

	Губерна шенеунiгi Логинов оның көптен табақтас кісісі екен. Әуелбай оған жаздың жайма-шуақ күндерінде сүліктей төрт қара ат жеккен пәуескесімен мөр басқан жасырын қағаз жібереді. Онда біраз күн жайлаудың сары қымызын ішіп сергіп қайтуын және бірлі-жарым іс тындыра кетуін сұраған. Арқаны ұры қаптап кеткенін, солар елдің тынышын алып тұрғанын, әсіресе, Мәдіғұл аулының сойқандығын, ұры жұмсап, елді ылаңға салып жатқанын қоса айтқан.

	Ақ патша құлағанмен, Уақытша Үкімет дегеннің қылышынан қаны тамып тұр. Дуан жақты қайдам, дәл біздің елде ешбір өзгеріс жоқ. Қалаға барып қайтқандар: «Үкімет көбейді, бірін-бірі жағасынан алып жұлқысып жатыр», – деген хабарды жиі айтады. Ауылдың шалдары: «аумалы-төкпелі заман тағы келді ме» – деп, алладан ақ тілеу тілейді.

	Сол тұста Әуелбайдың аулына Логинов келіпті деген хабар дүңк ете қалды. Омырауына алақандай сары жез таққан поштабайларын ертіп жүр деп естіп жатырмыз.

	Түнде бір жақтан жолаушылап келіп, аттарды таң асырып жібергенмін. Ертемен тұрып қарасам, тұсаулы аттар суда үйездеп қалыпты. Соларды батпақтан шығарып жүргенімде, даланы дүсірлетіп шауып келе жатқан төрт аттыны көрдім. Байқаймын, бет алысы – мен жақ. Жақындағанда, омырауларына сары жез таққан поштабайлар екенін таныдым.

	– Бұл қай ауыл? – деді алдыңғы біреуі ақырып. – Мәдіғұл ауылы, – дедім.

	– Ақжан Шалқарбаев дегенді білесің бе?

	Жүрегім су ете қалды. «Мен» десем, тура бас салып сабайтындай көрінді.

	– Кеше ғана дуан жаққа жолаушылап бара жатқанын көріп едім, – дедім.

	– Мәдіғұлдың өз үйі қайсы? Қане, түс алдымызға!

	Поштaбaйларды бастап алып жүрдім. Екпіндері жаман, жай басайын десем, аттың омырауымен қағады.

	Мәдіғұлдың он екі қанат ақ үйінің айбынынан қасқыр бет поштабайлар шошыған жоқ. Ежірей мұрт біреуі:

	– Уа, кім бар үйде? Шық бермен! – деп айғай салды. Бақталасы Әуелбай болыс жұмсап жіберген поштабайлар екенін сезді-ау деймін, Мәдіғұл қасарысып шықпай қойды.

	– Мына үй қырылып қалған ба? Әй, сен барып айт.

	– Ояздың шабармандары келіп тұр де! Ұйықтап жатса, оят, Мәдіғұлдың өзіне тиесілі пакет бар де!

	Үзік, керегелерін қошқармүйіздеп оюлаған ақ отау іші мен кіріп келгенде қара көлеңке екен. Әшекейлі жалпақ басқұр, терме баулар түндігі ашылмаған үйден анық көрінбейді. Мәдіғұл дүрия көрпе үстінде, тіктеп қойылған жастыққа жалғыз өзі жантайып жатыр. Кір аяғыммен терге шығуға бата алмай, босағаға шарт жүгініп отыра кетіп: «Мәке!» – деп бәсең үнмен сыбырлап едім, Мәдіғұл сөзімді бөліп:

	– Естіп жатырмын, – деді. – Әуелбайдың шабарманына үйден шығып сәлем берер жайым жоқ. Қағазын берсін де кетсін.

	Мен басымды иген қалпымда қайта шығып:

	– Отағасы сырқаттаныңқырап жатыр. Қағазды менен берсеңіз де болады, – дедім.

	Ежірей мұрт:

	– Ә-ә, солай ма?! – деді кіжініп. – Көзінің еті өсейін деген екен найсаптың! Бәлем, қалай-қалай мөлигенін нәшәндіктің алдына барғанда көрерміз! Мә! Ұстат қолына! – деп тасырлатып шаба жөнелді.

	Мәдіғұл ескіше хат танитын. Жүзі сұрланып, танауы қусырылып қағазға ұзақ қарады.

	– Ояздан келген орыс менімен қоса алты адамды шақырыпты. Әуелбай құлқынына мықтап тықса керек... Мені сөйтіп мұқатпақ қой!.. Өте-мөте қадалғаны сен, «Мәдіғұл ұры ұстап отыр», – дейді... Жә, бара көрелік!

	Біз келгенде Логинов Шоқпартас бұлағының басына үй тіктіріп жатыр екен. Мені екі солдат жапсарластыра тігілген екі бөлмелі үйге алып кірді. Жастау келген ақ құба орыс жігіті қазақ тілмәші арқылы жауап алды. Тығыз бұйра сақалды, бiтiк көз Әуелбай жанында тұр.

	– Қайдан келдің? – деп сұрады Логинов.

	– Үшінші ауылдан.

	– Кәсібің не?

	– Жай шаруа атқосшымын.

	– Бір жылда неше жылқы ұрлайсың?

	– Ұрлықпен жан бағып жүргенім жоқ. Бұл елде күнім үшін жүрмін.

	Менің сөзіме тілмәш арқылы түсінген соң Логинов Әуелбайға бұрылды. Әуелбай аздап орысша білетін. Екеуі біраз күңкілдескен соң Логинов маған қарап:

	– Сені атақты ұры дейді. Өз еліне сыймай қашып жүр дейді. Жиырма бес шыбық дүре соғылсын! – деп тұрып кетті.

	Сол жылдары әр болыстан бір-бір ұрыны қамап, дүрелеп, елді қорқытып, ұрлықты тыямыз деген заңдары бартұғын. Аты шулы ұрыларға тиіспей мені дүрелеуі – Әуелбайдың Мәдіғұлды өзінше бір мұқатқысы келгені екен.

	Екі солдат дереу қол-аяғымды байлап, киімдерімді шешті де, етбетімнен жатқызды. Немен ұрар екен деп көз қиығыммен қарап қоямын. Білегін сыбанған дәу солдаттың қолындағысы шыбық емес, осы күнгі шланг сияқты қуыс өзек резеңке. Ел жиналып қарап тұр. Жүздерінде жан ашудан гөрі үрей көп.

	– Е, сорлы кедей, өледі-ау енді...

	– Басқаны көрмей ұлық жарлыны көреді!

	– Екі бұқа сүзіссе, арадағы шыбын өледі, – деген дауыстар құлағыма еміс-еміс естіліп жатыр.

	«Әуп» деп ұрып қалды, қайқаң етіп қол-аяғымды қозғалтқанша тағы біреуі сарт етті...

	Бір уақытта есімді жинап, көзімді ашсам, жалғыз жатыр екенмін. Қол-аяғымды босатыпты. Анадай жерде мылтыққа сүйеніп бір солдат отыр. Сірә, менің күзетшім болуы керек... Күн бесіннен ауыпты. Су ішкім келді. Насыбай іскегім келіп өліп барамын. Бай үйінің Сәтібай деген жалшы жігіті бар еді. Көнекке қымыз құйып алып барады екен, бұрылып келіп жаныма тоқтады.

	– Мә, іш! Ешкім көрмей тұрғанда жұтып қал, сорлы!

	Қымыздың төрт тостағанын бірінен кейін бірін тастап жіберіп едім, аузымнан ақ iртiк болып қайта төгілді. Насыбай иіскеп қана жаным жай тапты. Біраздан кейін бойыма күш-қуат ене бастады.

	Күн еңкейіп, қалың бұлтқа еніп барады. Аспан түнеріп, бүйірден жел көтерілді де төңірек алай-түлей болуға айналды.

	Поштaбaйлaр лауға мінетін жиырма шақты атты қосақтап, суға қарай айдап бара жатыр екен. Ысқырған қамшыдан үріккен шеткі аттар арқанға оралып қалғанын көріп отырмын.

	– Өй, мына жамандатқыр қайтеді-ей!

	– Арқанды тарт! Ойбай, анау қылқынып өлетін болды ғой, ей! – деген дауыстары анық естіліп тұр.

	– Әй, Ақжан! – деп, дауыстады мені танитын біреуі – Неменеге бедірейіп отырсың? Анау атты босат!

	Аттардың оралған жібін жазып жүріп, солдат жаққа қарап қоямын. Желге арқасын тосып, махоркасын орай алмай әуреленіп отыр...

	Шеттегі бәйге құла көзіме оттай басылды. Мойнын ала арқан қиып тұр. Басыма бір ой сап етті. «Мыналар мені айдап әкетсе ғой, айдалада сүйегімді шірітеді... Одан да тәуекел! Атса осы жерде атсын! Өлсем өлігімді артып әкетпес, ел ішіндемін ғой, жер шұқып көмер...»

	Белімдегі төрт құлаш берен белбеуімді шешіп, құланы ноқталап жіберіп, қарғып міндім де, ұра жөнелдім.

	Артымнан:

	– Бұ кім ей?

	– Тоқта! Тоқта!

	– Аттан! Аттан! Қашты! – деген дауыстар естіліп жатты. Әне-міне дегенше арқан бойы ұзап кеттім. Тарс-тұрс оқ атылды. Артыма бұрылып қарасам, солдаттар мылтықтарын арбаға сүйеп қойып, атып жатыр екен. Әйтеуір құдай сақтады. Көп оқтың бірі қалай жазым етпегеніне қайранмын...

	Сарысу бойы – жағалай отырған ел. Бай балалары күн батар алдында бір-бірден жорға мініп қыдырып жүреді. «Аттан!» – деген айқайға дүрлігіп, бәрі жабыла қуды. Артыма қарасам, тобылғыдай тұтасып келеді.

	Бетім күнбатыс жақ. Желге қарай ұшып келемін. Шағырлы адырына ілінгенімде қарсы алдымнан жаңбыр құйып берді. «A, құдай!» – деп, қамшыны баса түстім.

	Ауылдан он-он бес шақырымдай ұзадық. Бүйте берсем, бұлар қос аттап қуып діңкемді құртар деп, амалға көштім. Дөң асқан соң жал-жалды жағалап, құлаған бір ескі тамның тасасына кеп тұра қалдым.

	Қуғыншылар қиқулап өтіп жатыр.

	– Былай кетті!

	– Жоқ, тура шабыңдар!

	– Ізі көрінбейді... Құмға тарт, құмға! – деген дауыстары ұзап барып басылды.

	Әлден соң қас қарайды. Қыстауда үйілген ескі шөп жатыр екен. Арасын ашып жіберіп, біраз тынығып алдым. Денем суыған соң, ерде отыра алмайтын халге келгенімді білім. Шалбарымды шешіп, екі балағына шөп тықтым да атқа жадығып мініп алдым...

	Қойшы, әйтеуір, өлмей тірі қалған соң бәрібір екен, итшілеп жүріп, күйеуге шыққан бір апамның үйіне кештетіп жетіп, ер-тоқым, көрпе алдым. Жаныма торсық байлап, біраз күн далада қашып жүрдім. Күндіз өзім секілді жарлы-жақыбай, малшылардың қостарына барып, түнде иесіз, елсіз қоралардың басына түнеймiн.

	Көп ұзамай «нәшәндік» ереуілдеген елден қорқып, поштабайлармен бірге қашып кетіпті деп естідім. Бірақ мені «ұры» деген қағаз болыстың қолында. Бәледен басымды арашалау үшін дуанға бару керек болды.

	Әкем бір малын сойып, елді жинады. Ағайын-туғандарым жолыма оны-мұны жинап берді. Соларды пұл қылып қалаға тарттым.

	Қала аласапыран екен... Адвокат іздеп жүргенімде, көптен қалада тұратын, көзі ашық бір саудагер ағайынымыз: «Қазір қуынғанмен пайда жоқ. Өкімет ауысып жатыр. Көктемге дейін күт» – деп ақыл берді. Қала мен біздің ауылдың арасы – жүк артқан түйеге алты күндік жол. Атым арық еді, ұзақ жолды көтере алмай, жаяу қалуға айналдым. Үшқойтас деген жерде құдам отырушы еді, соған барып, ат мінуден дәмеленіп, жалғыз өзім жолға шықтым. Бір кезеңнен аса бергенімде алдымнан салт атты екеу шықты. Кер айғыр мінген біреуі – сақалына нар күміс енген, сұлу мұртты, нұр сипатты кісі екен. Басында түлкі тымағы, белінде ескі кісісі бар. Оның қасында – күрең шолақ ат мінген, басында елтірі тымағы, үстінде қара тоны аяғында сүртпe табан етігі бар ақ құба, мұртты жігіт келе жатыр.

	– Иә, қай баласың, қарағым? – деді күміс сақалды кісі сәлемдесіп болғаннан кейін.

	– Тама деген елміз, қария.

	– Е, шырағым, Тама болсаң жер жағдайына қанық шығарсың. Шуда өткел барын білдің бе?

	– Білемін, қария... Қамқалы, Қызықты дейтін өткелдері бар.

	– Ал... Жол болсын. Өзіңнің бет алысың қай жақ?

	– Үшқойтаста құдам бар еді...

	– Шыққан жерің қай ауыл?

	– Орынбек ауылы.

	– Ал, балам... «Жолдасқа жолдас қосылса, жол болады» – деген. Тама, Тарақты жерін білмейтін едік... Бүгінше бізге жол көрсетіп, құдаңызға ертең барсаңыз қайтеді?

	– Мен де жолаушымын ғой, қария. Оның үстіне атым болдырып келеді...

	Менің шұбыртып келе жатқанымды қария жақтырмады білем, үлкен нұрлы көзін тіктеп бір қарады да үндемей қалды.

	– Үлкен кісі айтып тұр ғой... Қайтара бересіз бе? – деп, мұртты жігіт сөзге араласты. Даусында салмақ, ызғар бар. Көзі от шашып тұр.

	Мен сөзден тосылып қалдым. Енді жалтарудың жөні жоғын біліп, екеуін бастап кері қайттым. Намазшам кезінде Орынбек ауылына жеттік. Шай үстінде әлгі кісілер жөн сұрасты. Сақалына нар күміс енген қария кісінің аты – Әлім де, мұртты жігіттің аты Жұмажан екен. Өзі аса көп сөйлемейді. Сұрағыңа қысқа ғана жауап қайырады. Бетіңе жалтақтап қарамайды да, қараса іші-сыртыңды түгел тінтігендей көзі өңменіңнен өтеді.

	Ет желініп, еңді жатар орын сайлана бастағанда, мұртты жігіт маған бұрылып:

	– Сіз екеуіміз аттарға жақындау барып жатсақ қайтеді? – деді.

	– Маған бәрібір.

	Үй иесі мырзасынып:

	– Ұры алады деп қорқасыңдар ма? Аттарың қолды болса, осы ауылдан да мініске екі-үш тай табылар, – деп күлді.

	– Отағасының мырза екенін көріп отырмыз... Тек әшейін ашық ауада жатсақ па деп едік...

	– Ә, онда мейілдеріңіз...

	Сыртта бізге төсек салынып жатқанда, Жұмажан екеуіміз аттарды тұсап жібердік.

	– Былай шығып әңгімелессек қайтеді?– деді ол маған.

	– Мақұл.

	Аласа төбенің басына шығып, бір қойтастың үстіне отырдық.

	– Сіз осы маңайды жетік білемін дедіңіз, ә?

	– Иә, білемін.

	– Бетпақдаланың қанша жерін білесіз?

	– Алты болыс елдің жерін ұзынынан да, көлденеңінен де білемін.

	– Ә, оның жақсы екен! – деп мұртты жігіт ойланып қалды. Басқа сөз айтқан жоқ.

	Үй сыртындағы төсекке қатар келіп жаттық. Өне бойым ат үстінде жүргендіктен тез-ақ мызғып кеткен екем, бір уақытта көзімді ашсам – Жұмажан әлі ояу жатыр. Мен үш ұйықтап оянғанда да, ол айналасына қарап жатты. Соңғы оянғанымда Үркер мен Таразы көтеріліп қалған екен.

	– Сіз неге ұйықтамай жатырсыз? – дедім шыдамай.

	– Ұйықтамағанымды қайдан білдіңіз?.. Мүмкін сізбен бірге оянған шығармын... Ал, өз ұйқың қанды ма?

	– Қанған тәрізді...

	– Бір сөз айтсам құлақ қойып тыңдайсыз ба?

	– Айтыңыз.

	Екеуіміз киініп бағанағы тастың үстіне келіп отырдық...

	– Ал енді жағдай былай, жігітім. Мұқият тыңда. Мына жатқан кісіні осы жерден қайтаруымыз керек... Әулиеатаға дейін маған серік болуға жарайсың ба? Тоқ етеріңді айт. Маған мықты серік керек. Сенің жер жағдайын білемін дегеніңе құлап отырмын...

	«Көлденең көк аттыға» бұлайша қолқа салу мен үшін тосын жағдай еді... Әйткенмен өзім де әрі-сәрі ойдамын. Ауылға барсам, Әуелбай болыс «қашқын» деп бәрібір қыр соңыма түсіп алады. Айдалада кезіккен салт атты, сабау қамшылы біреуге ілесіп кетуімнің жөні және жоқ сияқты...

	Бұл жолы кесікті жауабымды айтқам жоқ.

	Таң әбден ағарып атты. Ауыл түгел оянды. Беті-қолымды құманмен жуып отырғанымда, мұртты жігіт көк бешпентін иығына іліп, таза бұлақтан жуынамын деп, тау асып кетті. Төс қалтасынан жұқалау бір кітаптың шетін көрiп қалдым...

	Ертеңгі қымыз ішіліп болған соң, үшеуіміз де үй иесімен қоштасып атқа қондық.

	– Ал, балам, бізді анау төбеге дейін шығарып сал, – деді Әлім.

	Әлім мен Жұмажан ілгері озып кетті. Мен жай аяңмен арттарынан жүріп отырдым.

	Көк шалғынды сайға түскенде, мұртты жігіт ат шалдырып жүр екен. Жүзінде бір түрлі уайым табы бар... Мен де аттың белін босаттым. Үлкен кісі намазын оқып болып, мені жанына шақырды.

	– Балам, Бәйкен дегенді естуің бар ма?

	– Қай Бәйкен? Бәлшебек Бәйкенді ме? Иә, иә, естігенмін. Өзі ақтардың түрмесінен қашып шықты дейді, рас па? Ортаудан шыққан солдаттар да ізінен адасып қалыпты деп естігенмін...

	– Ендеше, мына тұрған менің балам – сол Бәйкеннің өзі, – деді үлкен кісі, аттардың тізгінін ұстап тұрған мұртты жігітті меңзеп. – Ақтардың тұтқынынан қашып келе жатқан беті осы. Дұшпандары сезіп қалмасын деп, жолымыздың бәрінде Жұмажан деп келеміз. Енді бұл Әулиеатаға, ақтар жоқ жерге асуы керек. Бұл маңайда жүре берсе, күндердің күнінде көзге түсіп қалуы мүмкін. Соған сенімді серік іздеп келеміз. Құдай оңдап сен кезіктің. Байқауымша жаман жігіт болмассың. Жердің жөнін білетінің ұнап тұр. Ендігі саған айтарым: осы балама серік бол. Жолсерік демейін, сені енді өзімнің балам дейін. Менің үш ұлым бар еді, ең үлкені осы Бәйкен. Сенімен енді төртеу болсын... Құдай алдында айтайын, төрт перзентімнің бірісің... Егер осы сапардан аман оралмаса, қолыма мына қара тоны мен тымағын ұстат... Ал, балам, қолыңды жай! – деп үлкен кісі ақ батасын бергенде, нар күміс сақалынан тарам-тарам жас ақты.

	Ақсақалдың сөзі сай-сүйегімді сырқыратты. Оның үстіне мына жігіттің ел ішіне атағы жайылған Бәйкен екенін білген соң, олай-бұлай бұлтарғым келмеді. Бәйкен сияқты ел азаматының атқосшысы болсам, арманым не!

	– Ал, қарақтарым, сау болыңдар! Алла жолдарыңды оңғарсын! – деп Әлім екеуімізбен құшақтасып хош айтысты.

	Бәйкен екеуіміз сар желіспен жүріп келеміз. Менің қоржынымда бақырым мен қазан-ошағым бар. Бәйкеннің де бөктергені қызыл қоржын, бірақ ішінде не барын білмеймін.

	– Бүгін жетіп қонатын ел бар ма? – деп сұрады Бәйкен жол үстінде.

	– Кім біледі? Үркінді заман ғой...

	– Ендеше, бір құдықтың басына түнелік,

	Таңертең жездем ауылынан шыққанбыз. Астымдағы қартаңдау болса да ахай мықты, тұғыр, қайқы ат. Еті ояздау, сонда да Әулиеатаға жеткізерлік әлі бар. Бәйкеннің астында – жұмыртқадай ақ қабақ ат.

	– Аттарды ұзатпалық. Қасқыр жарып кетіп, айдалада жаяу қалармыз,– деді Бәйкен сақтық жасап.

	– Бетпақтың қасқырынан гөрі ұры-қарысы жаман. Иек астындағыны қағып кетеді.

	– Сенің де ұрлық қылғаның рас па? – деп сұрады ол ойда жоқта.

	– Ұрыға серік болғаным рас, – дедім жасырмай. – Тарақтының баукеспелері сауып отырған екі түйемізді алып кеткен соң, кектеніп, бір үйір жылқысын айдап алғанбыз.

	– Алғандарың байдың малы ма, кедей сорлыныкі ме?

	– Қараңғыда кім ажыратқан!

	– Күзеті мықты бай өрістегі жылқысын алдырушы ма еді, кедей сорлыныкі-дағы. Сенің түйеңді алдырған да сол ұры жұмсағыш жуан болар. Соқыр елді адастырып, бір-бірімен атыстырып қойған кер заман!.. Көзі ашық болса, қалың кедей тізе қосып бірігіп, қанаушыларды қойдай айдамас па еді?!

	– Бәйкен аға, кешелі бері сізден сұрағым кеп... – дедім күмілжіп.

	– Қысылма, сұрай бер.

	– Осы бәлшебек пен ақ патша не жетпей жұлқысып жатыр?

	– Ақ патша құрыған, енді соның құйыршықтары құтырынып жүр. Большевиктер олармен еңбекші халықтың мұң-мұқтажы үшін кескілесіп жатыр...

	– Кедейге теңдік әперем дейсіздер, әй, соған күмәнім бар... Адам баласы бірдей жаратылмаған ғой... Мысалы, мені алыңыз, сауатсызбын, атқосшылықтан өзге кәсіп қолымнан келмейді. Сөйте тұра сіз сияқты оқыған, білімді адамдармен иық теңестірем деуім қате болмай ма?

	– Жоқ, Ақжан. Адам баласы о баста бірдей жаратылған... Кейін күштілер әлсіздерді билеп кеткен... Большевиктер бұдан былай біреудің еңбегін біреуге сүліктей сорғызбайтын болады, әркім өз еңбегінің рақатын көрерлік жағдай жасайды. Біреуге-біреу зорлық жасамайтын заман туады... Сендер де оқисыңдар, сендер оқымасаңдар балаларың оқиды, ел басқарады...

	– Е, әйтеуір біреуді біреу басқармайтын заман жоқ десеңізші!

	– Ондай да заман туар! Бірақ оған дейін әлі талай қан төгілер.

	– Бәйкен аға, өзгені қайдам, дәл сізге не жетпейтініне түсінбеймін. Әкеңіздің өзіне жетерлік дәулеті бар, баласын орысша оқытты. Алған біліміңізбен осы күнге дейін байып та кететін едіңіз... Ал, енді жүрген жүрісіңіз мынау, ақтардың тұтқынына түсіп, өлім аузынан қалыпсыз, қаншама азап шектіңіз... Енді, міне, елден-жұрттан безіп қашып жүрсіз, бір күні ұстап алса атып тастайды. Ғазиз басты осынша азапқа салғанда жететін ұшпағыңыз не? – дегеніме Бәйкен мырс етіп күлді де:

	– Біз қара бастың қамын ойлап жүрген жоқпыз, Ақжан. – деді. – Күресуге бел буған адамдармыз. Қара халықты теңдікке жеткіземіз деп жүрміз. Жалғыз мен ғана азап шегіп жүрсем, адасты дер едің, ал біз көппіз, тұтас бір партиямыз!

	... Бетпақдаланы өзім білетін құдықтарының басына бірде түстеніп, бірде түнеп, әлденеше күн жол жүрдік. Қайдағы бір елсізбен, жолсызбен жортып келеміз. Айдалада кездескен қосқа, көшке жоламаймыз. Төңіректі алдын ала барлап алып, ешкім жоғына көзіміз жеткенде ғана ілгері жылжимыз... Қойшы, әйтеуір Шу бойына да іліндік-ау.

	Әлі қыс қаһарына міне қойған жоқ-тұғын. Шудың мұзы қалың боп қатқанша күте тұрайық деп едік, әлдеқандай жансыз жеткізсе керек, Бәйкенді іздеп, өкшемізден сегіз солдат шығыпты деген хабар сап ете қалды. Енді бөгелуге болмайтын еді... Шу бойындағы елден бізге тағы үш адам қосылды. Олар арғы беттегі жекжаттарына баратын жолаушылар екен... Бес кісі серіктесіп, Сарқырама деген жерге келдік. Шудың екі қабағы бірдей, суы толық екен. Қамысты жері бір елі, жалаңаш жері екі елі болып қатыпты.

	Серіктеріміз шу ете қалды:

	– Ойбай-ау, мынаның суы мұз астынан көрініп жатыр ғой!

	– Ат түгіл жаяу адамды көтере алмас!

	– Қой, кейін қайталық. Бізге асығыс не, мұз әбден бекіген соң келеміз де...

	– Бәйкен аға, қалай, тәуекел дейміз бе? – дедім мен.

	– Өзің не дейсің? – деп сұрады ол.

	– Әкем айтушы еді, су толық болса, бір елі мұз бір атты, бір жаяуды көтере береді, ал толық болмаса төрт елі мұз да көтермейді, – деп... Мынаның суы толық көрінеді ғой.

	– Ал, жігіттер, біз бес адамбыз. Бес адам бір отряд. Ал командирсiз отрядты жау алады. Осындай қысылтаяңда ішіміздегі біреуді командир етіп сайлап алғанымыз жөн болар. Қане, кімнің қандай ұсынысы бар?

	Жолсеріктеріміз жалтара бастады:

	– Кәмәндір деген бәлені тағы қайдан шығарды?

	– Е, мейлі, біздің неміз кетті, ойына келгенін істей берсін!

	– Командир сайламасақ болмайды, – деді Бәйкен. – Ал сайлаған соң оның бұйрығы заң. Майданда тәртіп солай...

	Қане, кімнің қандай ұсынысы бар? Ендеше, мен ұсынайын. Командиріміз мына Ақжан болсын! Қарсылық бар ма?

	– Е, мейлі, болсын, – деді өзгелері.

	– Ал, командир жолдас, не бұйырасыз?– деді Бәйкен маған қарап.

	– Бұйрық сол, Шудан өту керек!

	– Қой, жігітім, өрт пен суға батырлық жүрмейді!

	– Иә, мұз бекіген соң келелік, – десті серіктеріміз.

	– Ал, жаңа командир сайладық дегеніміз қайда? Командирдің алғашқы бұйрығын орындамасақ, ақырымыз не болады? – деді Бәйкен.

	– Е, солай екен ғой...

	– Аңқау басым, неғып көне қойдым!

	Жолдастарымыз сөзден ұтылып, мұздан өтуге көнді.

	Көк айна мұзға қорда, топырақ төктім. Алдыға өзім түстім. Қолымда айбалтам бар еді, жалаңаш мұзды сартылдатып ұрып келемін. Бесеуіміздің ортамызда – Бәйкен. Арамыз елу қадам. Кең, жалпақ мұз шатыр-шұтыр етеді. Қай жерде қарқ болып батып кетер екенбіз деп келемін. Қойшы, Әйтеуір өттiк-ау...

	Жағаға шыққан соң жолдастарымыз:

	«О, тоба! Жаным кеудемнен шығып кете ме деп едім». «Тура орта тұсына келгенде, мұз ойылып кеткендей көрінді». «Ал, хош деп айғайлай жаздағаным!», «Әй, осымыз ақымақшылық болды», – десті.

	– Сол ақымақшылық болмағанда, сенің кең ақылыңды қайық қылып өте алмайтын едік қой! – деді Бәйкен күліп.

	Бұдан кейінгі жолымыздың қиындығы болған жоқ. Әулиеатада Совет өкіметі орнап тұр екен. Бәйкен күрес жолы бір, партиялас жолдастарының жанында екі-үш ай бірге болды да, март туа Арқадағы елге қайттық.

	Жол-жөнекей Шу бойындағы елге Совет өкіметін орнатуға тырыстық. Кедейлерден болыс сайлап, қолдарына қағаз бердік... Менің басымда тымақ, үстімде түйе жүн күпі болғанмен, ішімде көк шұғадан тігілген бешпет, бұтым бар, белімде қылыш, мойнымда винтовка – қарсы келгендерге айбатпен қараймыз.

	Шудағы ел қорықса да, сыйласа да асты-үстімізге түсіп қой сойып, құлдық ұрып біраз уақыт жібергісі келмеді.

	Әйткенмен, Бәйкеннің көңілі албаpлы еді. Шу бойын қыстауға келген Арқа қазақтары Колчак әскерлері салған ылаңды айтып тауыса алмайды. Үйір-үйір жылқыларды, сойыс малын жауапсыз, сұраусыз айдап кетіп, жүрген жерін қан сасытып кетсе керек. Әсіресе, қыз-келіншектерге көрсеткен зәбiр-жапасын айтқанда төбе шашың тік тұрады. Қарсы келген ер-азаматты асып, атып кете берген. Бұл қорлыққа шыдамаған ел үдере көшіп Бетпақ асып, мойны алыс Шу бойын паналаса керек.

	Бәйкен өз елінен ешбір хабар ала алмай дал болды. Олардың қыстауы да, жайлауы да Ортау төңірегі болатын. Бәйкен жер қарайғанын күтпей-ақ жолға шығуды мақұл көрді.

	Жол тағы қиындады. Шөлaрқа қаптаған ұры мен қашқын деп естігенбіз. Қолымызда – мылтық, астымызда – жарау ат болғанмен, қай бүйірден ұрынары белгісіз. Оның үстіне қалың қар кей жерлерде таралғыдан асып, ат тұяғы жерге тимей қалған кездеріміз жиі болды.

	Қойшы, әйтеуір, ит қорлықпен Ортаудың етегіне зорға iлiндiк-ау. Бұл төңіректе де бұрынғыдай қалың ел жоқ, көп қыстаулар қаңырап бос тұр. Ел – ұстағанның қолында, тістегеннің аузында кетті дегені рас екен. От орнында күл жатыр. Бұрынғыдай қора толы қой, өріс толы жылқы түгіл кей ауылдарда үрерге ит қалмаған. Босқан елдің жұртында қаусаған кемпір-шал. Үндері солғын, көздері кiртиген, бір түрлі мүсәпір қарайды.

	Аулаға жақындаған сайын Бәйкеннің қаны қашып, қабағы қатулана түсті. Жақ еттері бұлт-бұлт етіп, көзін алыстан алмайды. Басын қалың ой шырмап келе жатқанын біліп, мен де үндегем жоқ.

	Қаратікен деген жерде жол езуінде отырған үш-төрт үйлі ауылға келдік. Он шақты көтерем қойына шөп шашып тұрған жасамыс еркек Бәйкенді алыстан танып, маяның үстiнен домалай түсті де, «ой, бауырымдап» келіп атының жалына жабысты. Милығы жыртылған тымағының астынан: «Қайтейін, есіл ағам шейіт болды ғой!..» – деген сөздерін ғана естіп қалдым. Бұл кімді айтып тұр? – деп Бәйкеннің жүзіне қарасам, ол есеңгіреген адамдай ат үстінде теңселіп тұр екен. Шатынай түскен көз жанарында жас жоқ. Жұлын тұтам шымырлап сала берді.

	Артынан білсек, былай болыпты: Бәйкенді іздеп шыққан сегіз солдат Шуға дейін келіп, ары өте алмай қайтады да, Əлім ауылының үстінен шығады, тапа-тал түсте атыс қылып бөктіріп кетеді. Қария сол жолы оққа ұшыпты. Әлгі жамағайыны төбе басындағы қар астында қалған жас моланы күрекпен аршып көрсетті.

	Мен енді Бәйкеннің жалғыз қалғанын білдім. Бір інісі Омбы жақта партизан болып жүріп хабар-ошарсыз кеткен. Тағы бір інісі түрмеде өлген. Солардың қайғысына шыдамай, былтыр жазда шешесі дүние салыпты. Әкесінің жатқаны мынау...

	Бәйкен енді бөгелмеді. Аттарды алған соң, жолға шықтық.

	Қала ақтардан жаңа ғана тазарған екен. Көшеде қара-құра көп. Маңдайында жұлдызшасы бар қызыл әскерлер ат тұяғымен қар боратып шауып өтеді.

	Маңдайымызды тура Совдеп үйіне тіредік. Қыш кірпіштен салынған қызыл үйдің маңайы ығы-жығы халық. Тіпті ат байлайтын жері жоқ. Аттылы-шаналы адамдар жол бермейді. Бәйкен тізгінді маған ұстата салып, есікке қарай бет алды. Қолдарына винтовка ұстаған екі солдат алдын кес-кестеп еді, қойын қалтасынан бір жапырақ қағаз көрсеткенде, ана екеуі қалт тұра қалып, қолдарын шекесіне апарды. – Бәйкен Совдептегі жұмысына кіріп кетті. Мен барып кел, алып келдің адамымын...

	Көктем туа елді сағына бастадым. Бәйкен ертеден қара кешке дейін қызметінен босамайды. Кейде таң ата келіп, төсекке киімшең құлай кетеді... Жуық маңдағы елге де жиі-жиі шығып жүр.

	Қарбалас жұмыс оның көкірегін қақ жарған ащы уайымды ұмыттыратын да шығар. Әйтеуір, қашан көрсең де бір қалыппен томырылып жүреді. Реңі бұрынғыдан да сұстанып кеткендей. Ешкіммен ашық-жарқын сөйлеспейді. Мені бірер күн көрмесе: «Иә, амансың ба? Хал қалай?» дейді де қояды.

	Қызметтен келген бойда көбінесе кітап оқуға отырады, немесе бұрқыратып қағаз жазады. Біз үйін жалдап отырған татар әйелі шай әкелгенде ғана басын қағаздан көтереді. Анда-санда ішкі Ресейде, бөтен елдерде болып жатқан жаңалықтарды маған қысқаша айтып, түсіндірген болады, бірақ мен бірін ұқсам, бірін ұқпаймын.

	Бір күні оңашада отырғанда елге қайтқым келетінін айттым.

	– Немене, қала ұнамады ма, әлде жалғызсырап жүрсің бе? – деп сұрады Бәйкен.

	– Елді сағындым, – дедім.

	– Ә... онда жөн екен... Ал енді ойыңда не бар? Не қалайсың менен? – деп сұрады.

	– Не қалаушы едім... Астымда атым бар, киімім бүтін. Енді қайтудан өзге ойымда дәнеңе жоқ.

	– Ақжан! Сен маған көп қызмет еттің. Мен де сенің бір қарызыңнан құтылайын. Қалауыңды айт?

	– Ойымда ештеңе жоқ, Бәйкен аға, – дедім. – Сізге жолсерік болғаным жігіттік парызымды өтегенiм деп біліңіз...

	– Елге қайтам дейсің, ә? – Бәйкен терезе алдына барып біраз ойланып тұрды. – Бір себептен оның да дұрыс. Қазір ел ішіне сендейлер аса қажет. Бірақ бос тентіреп жүрмей, іс тындыруың керек. Туып келе жатқан жаңа заман мынау. Енді сендей жарлы-жақыбайлар ел басқаруға міндетті. Ол үшін алдымен оқу керек. Білімсіз алысқа ұзай алмайсың. Сені Әулиеата арқылы Самарқанға оқуға жіберсек, барар ма едің?

	Аяқ астынан қойылған бұл сұрауға күмілжіп қалдым. Оқу деген мен үшін адастырып кететін қара ормандай көрінді.

	– Оқу жасынан асып кеттім ғой, аға, – дедім. – Қазір миыма не кіреді дейсіз... Одан да елге барайын, өзімді сабап, дүрелеген болыс-старшындардан кек алайын!

	Бәйкен қабағын шытып ойланып қалды.

	– Тарақты еліне болыс боламысың? – деп сұрады аздан кейін.

	Құлағым елең еткенмен, ақырын ойлап, өзіме тоқтау салдым. Бүгін болыс болып, ертең Бәйкенді ұятқа қалдырсам, одан артық өлім бар ма? Тағы да қу сауатсыздық аяқты тұсап тұрған!

	– Аға! Болыстық менің не теңім? Одан да мілиса болайын!

	Бәйкен мырс етіп күліп жіберді:

	– Мақұл, бола ғой! – деді.

	Арабша хат танитын басқа бір кедей жігіт болыстық мандатын алды да, мен соның мілисасы болып Тарақты жаққа жүріп кеттік. Қолымда – мылтық, үстімде – көк шұға бешпет, бұтымда – көк шұға шалбар, басымда да қара қозының елтірісінен тігілген дөңгелек папақ, белде – қылыш, қалтада – шығыршық гранат, айбынымнан жан шошиды... Сол бойда елге келдік.

	Әуелбайдың аулына барып, болыстың мөрін, қағаздарын өткізіп алайық десек, ол іс қуып дуан жаққа жүріп кеткен екен. Өкшелерінен қалмай жүріп отырып, Жаман Сарысуда жолықтырдық. Олар бес адам екен. Бізді көргенде Әуелбайдың беті жер түстеніп кетті.

	– Жол болсын, болысеке? – дедім.

	– Əлей болсын, – деді Әуелбай ернінің ұшымен ғана.

	– Қалай қарай бет алдыңыздар?

	– Дуанға барамыз.

	– Дуанға кімді іздеп барасыз?

	Менің сөзімдегі кекесінді ұғып, Әуелбай шамданайын деді.

	– Бұл не? Тергеу ме?

	– Тергеу десе де болады.

	Әуелбай қасындағыларға көзін аларта бір қарап алды да:

	– Ей, Ақжан! – деді. – Мілиса болғаныңды естігенбіз. Кеше ғана момақан жігіт едің, қатарға қосылғанның жөні осы деп дауыс көтергенің қалай?

	– Күні кеше сендер дауыс көтермек түгіл, жон арқамыздан қайыс тiлгенсіңдер, енді біздің де кезегіміз келген шығар, – дедім.

	– Заман озады, тон тозады, Ақжан. Басыма бүгін бақ қонды деп орынсыз едiреңдей берме. Ертеңіңді де ойла.

	– Е, ертең не болады екен? Күнім қайта туады деп тұрмысың? Жо-о-оқ, Әуелбай! Заман енді біздікі. Қолға тиген тізгіннен өлсек айрылар ма екенбіз!

	– Бір күнгі қызықты малданып, түкпілікті тіршілікке түкірік шашпалық...

	– Жә! Балтай-шалтайды доғаралық. Анау қоржыныңдағы іс қағаздары мен қойындағы мөрді мына жаңа болыстың қолына ұстат!

	– Мөрді алам дегенің келіспес, Ақжан. Сайлауға дейін мөр менде тұрады. Жаңа өкімет сайлау жүргізетін шығар.

	– Менде сол жаңа өкіметтің қағазы бар. Қане, мөрді бері шығар!

	– Бұл мөр сендерге жарамайды. Мұнда менің аты-жөнім жазылған.

	– Аты-жөнің жазылса өшіреміз!

	Аналар тағы да бір-біріне қарады. Ақсақалдау біреуі:

	– Шайырмал сөзге келмелік, жігіттер... – деп басу айтқан болды. Әуелбай жуан дойыр қамшысын бүктеп ұстап, нығыз дауыспен:

	– Дуанға бармайынша мөрімді ешкімнің қолына ұстата алмаймын, – деді.

	– Ей, Әуелбай! Ендігі қиқаңыңды көтере алмаймыз. Мөрді бересің бе, жоқ па?!

	– Бермесем қайтейін деп едің?

	– Текеше бақыртып, тартып аламыз!

	– Әлің келмесе ше?

	– Қолымдағы мына граната бір өзі он адамды жайратады.

	– Үйтіп бізді қорқыта алмайсың. Адамның басы – алланың добы. Ажалым осы арада ма, басқа жерде ме – құдай біледі.

	– Мә, ендеше, көріңдер! – деп алақанымдағы шығыршық гранатты құлашым жеткен жерге лақтырып жібердім. Үй орнындай топырақты аспанға атып, гүрс жарылған гранат даусынан шошыған аттар ала-ала қашты. Бесеудің біреуі аттан ауып түсіп қалды. Қалғандары зорға дегенде тізгіндеріне ие болды. Мен сес көрсетейін деп астымдағы кең сауыр, доға жал айғырмен ойқастай шауып, ақсақалды кісінің үрке қашқан атын ұстап кеп бердім. «Астапыралла!», «Құдая тоба, сақтай гөр!», «Мұндай да керемет болады екен!» – десіп, шулап жатты.

	– Ал енді көздерің жетті ме? Қолымда тағы біреуі бар. Орталарыңа тастай салсам, күлдерің көкке ұшады!

	– Мына жынды оны да істейді, – деген сөзді құлағым шалып қалды.

	– Әуке, мұнымен егеспелік, – деді ақсақалды кісі... – Болыстығы құрысын. Бас аман болса, мөр ешқайда қашпас.

	Бітік көз Әуелбай тығыз қара сақалын бір сипап:

	– Жә, болды, – деді. – Жөнсіз егеспелік. Көздегендерің бармақ басындай мөр болса, алыңдар. Қағаз да мына қоржында. Бір елдің ішінде отырып, қырық пышақ болғанымыз келіспес. Татулық керек, ағайын. Бір өкімет келеді, бір өкімет кетеді. Бірақ ел кетпейді.

	– Сен менің қас дұшпанымсың, Әуелбай. Былтыр есімнен танғанша дүре соқтырып, басымды өлімге байлағансың. Сол үшін дәл қазір атып тастасам да, құныңды ешкім сұрамайды. Бірақ мен өйтпеймін. Андағы аттарыңнан түсіңдер. Орынбасарың екеуің мына жауыр тайға мінгесіңдер. Осы бойда елге барамыз. Сүйектен кетпейтін бір мазаққа ұшыратсам – кегімнің қайтқаны! Қане, түсіңдер!

	Әуелбай менің ашулы түрімнен ығып қалды. Былтырғы кегін қайтарғалы тұр деп қорықса керек. Доңайбат көрсеткеннен дәл қазір пайда жоғы да біледі. Ішке тепкен ызаны тежемеске шарасы жоқ. «Балақтағы бит басқа шықты» деп іші қыжынағанмен, аттан түспеске лажы қалмады.

	– Ақжан, біз бет көрісетін ағайынбыз. Тайша атым болмаса да қойша атым бар еді, ат көтіне мінгестірем дегенің сүйегімнен өтіп тұр. Ат-шапан айыбымды тартайын, бірақ мені мазаққа ұшыратпа, – деп ол жалбарынғандай болды.

	Бір ұртында бал, бір ұртында зәрі бар әккі болыстың бұлтағына енді көнгім келмеді. Осындай дүние кезек болып тұрғанда, ел алдында өзімнің де иығымды бір өсіріп алуды ойладым. Болысты атынан аударған мілиса атансам айбынымнан жан шошымай ма?

	– Жә, айттым – болды. Мінгесіңдер! – дедім.

	– Ойпырмай, ағатай-ай, мен-ақ жаяу жүрейін, сіз мініңізші! – деп, орынбасары болысқа атын түсіп берді.

	– Болмайды. Мінгес деген соң мінгес! – дедім айбат көрсетіп. Мылтығымды да шошаңдатып қойдым. Әуелбай мен орынбасары кедей болыстың қойқұлақтанып арыған торысына мінгесті де, алдыға түсті.

	Әуелбайдың иіні түсіп, беті көгістеніп барады. Аласа қоңыр адырлардың ар жағында ұзын сайда, бұлақ басында отырған болыс ауылына жетіп келдік. Болыстың өз отауы алыстан ағараңдап оқшау көрінді. Айналасында бес-алты боз үй тағы тұр. Ұзын сайдың төменгі етегінен бір шоғыр қараша үйлер көрінді. Желі басында үйездеген биелер, көгенделген құлындар жатыр.

	Боз үйлер жақта бір топ әйелдердің жаулықтары желбірейді. Киіз яки текемет басып жатқан тәрізді. Адырдан сайға құлаған қара-құра аттыларды көріп, бәрі бері бұрылды. Ақ кимешекті бәйбiше шетірек шығып, қолын қалқалап қарап тұр. Біз жақындағанша үй-үйден еркектер де шығып, аңтарыла қарап қалыпты.

	– Бетім-ау, мынау болыс па?

	– Қасындағы кім? Мілиса ғой!

	– A, құдай-а, сақтай гөр, бір атқа екеуін мінгестірген деген тағы не сұмдық?! – деген дауыстары естіліп жатыр. Атымды ойқастатып алдыға шықтым.

	– Ей, халайық! Танисыздар ма мені? Мен Ақжанмын. Былтыр бәріңнің көзіңше мына болыс мені өлімші ғылып сабатқан болатын. Қашып құтылмағанда сүйегім далада шіритін еді. Енді міне, кегімді қайтардым. Жер-жерде жаңа үкімет – кедейдің үкіметі орнады. Бұдан былай залым патша мен зорлықшыл ұлықтардың Әуелбай сияқты құйыршығы биліктен тайдырылады. Ендігі болыстарың – мына тұрған Уәли!

	– Астапыралда! Беті қандай жаман еді!

	– Қызылдар... осылар ма?

	Топ ішінен иығында түйе жүн шекпені, аяғында шоңқайма етігі бар, балуан денелі бір адам шықты. Мен онымен жылқы ұрлап жүргенімде талай рет жолығысқанмын. Құралайды көзге атқан мерген, сойылға да айхай мықты жігіт.

	– Әй, Ақжан! Сабатса сені Мәдіғұлдың ұрысы деп ұлық сабатты. Аман құтылғаныңды жанға олжа демейсің бе? Ел сайлаған болыста нең бар? – деді.

	– Ел деп тұрғаның кім? Мына сен бе? Әлде бай-болыстың жандайшаптары ма? Ел деп анау қараша үйдегілерді айтады. Болысты да енді солар сайлайды! – дедім.

	Әуелбайдың көк долы бәйбішесі алға жұлқынып шығып:

	– Ойбай, құдай-ау, осынша тобырдың ішінен еркек кіндік шықпағаны ма? Қаратабан қу кедей шаңырағымызды шайқалтып тұрғанда, қайрат көрсететін кімің бар, ойбай!

	– Доғар, қатын! – деп, Әуелбай ақырып қалды да, аттан түсті. – Бұ да бір құдайдың салғаны шығар. Көнеміздағы. Тараңдар, түге!

	Әуелбай қабандай қабарып, отау үйіне кетті. Мен аспанға мылтықты бір-екі рет атып жібердім де, атқа қамшы басып, жүріп кеттім...

	Үйге келсем, әкем төрт түйенің екеуін жоғалтып отыр екен. Із шалып, сұрау салып бaқсам, төменгі Жөгілердің ұрылары алған тәрізді. Қара жердегі ізді қардай танитын көзім және қай ауылда қандай ұры барын да білемін, көп ұзатпай екі түйені жетелеп ауылға қайтып келдім...

	Көктем шығып, жер қарайған соң дуан жаққа жүргім келді. Алғаш келгенімде шешем киген киіміме, бесатарым мен қылышыма қарап: «Құдая тоба, жеткерді деген осы, тіл-сұқтан аман қыла гөр!» – деп, бір малын сойып құдайы берген-ді. Енді кетем дегенімді естіген соң, шала бүлінді.

	– Балам, кемпір-шалды тастап кетемін дегенің не? Заманның түрі мынау – бір күн олай, бір күн былай. Өстіп жүргеніңде біреу-міреу айдалада атып кетсе, не бетімізді айтамыз?! Қой, балам, осы секеңдеуің де жетер. Әкең болса қартайды, мына үйге ие бол. Шаруаға қара. Келін түсір. Қашанғы бай қазанына қарап отырамыз, өстің, жетілдің, енді асыра. Бізге де бір жарық күн тусын да!

	Кимешегінің шажамайынан шыққан ақ шашына қарап аясам да, сөзді басқа жаққа бұрып:

	– Жарық күн туды деген осы, апа! – дедім. – Бірақ бай-болыстардан теңдік алып болғамыз жоқ. Сол үшін де дуанға жүруім керек!

	Шешем жылап қалды, әкем ақ батасын берді.

	Таң сәріден атқа қонып, үздіксіз бұлаң құйрық жүріспен үш күн дегенде қалаға жеттім. Совдеп үйінің алды ығы-жығы ел екен, киіп-жарып кіріп бардым.

	Бәйкен мені көріп қуанып қалды. Реңі бұрынғыдан солғын көрінді. Жақ еттері жұқарып, ұрты суала түскен.

	– Дер кезінде келдің, – деді ол, ел-жұрттың есен-амандығын сұрағаннан кейін. Қарсы алдында отырған әскери киімді, жүдеу қабақ, қара бұжыр кісіге қарап. – Ақжан Шалқарбай деген милиционер осы. Бұл жігіт жөнінде саған айтқанмын. Отрядыңдағы ең сенімді адам деп біл. Ал мына жолдас – Ноғайбек Әбуов. Бүгіннен бастап укомның төтенше өкілі. Қазір тоғыз милициясы бар, сенімен он болады. Қалған серіктеріңді өз қалауыңмен жол-жөнекей қосып аларсың. Елде жігіт көп... – Сосын ол маған қарап, бұл сапардың жай-жапсарын түсіндірді. – Биыл Шу бойындағы ел Арқадағы жайлауына көшіп келмеген көрінеді. Совет өкіметінің алым-салығынан үріккендері Шудан өтіп, Әулие-ата уезіне сіңіп жатыр дейді. Өкімет малды түгел сыпырып алып, ірі байларды абақтыға жабады екен деген лақаптан қорыққандары ауыл-ауыл, ру-ру болып көшіп жатқан көрінеді. Дереу орталарына барып, босуды тоқтату керек. Совет өкіметінің алдағы жаңа саясатын түсіндіру кажет. Ішіндегі ашық іріткі салушыларды жауапқа тартқан жөн. Ноғайбек – бәріңнің командирің. Бұл не айтса, сол заң. Бұйрығын бұлжытпай орындайтын болыңдар. Қалған жағдайды бара көрерсіңдер. Бүгін тынығып, ертең жүріп кетіңдер.

	Ноғайбек қалың қабағының астынан өткір қара көзі жылт етіп:

	– Жүргенше жол аяқ жасайтын шығармыз, – деді. Бәйкен кенет жадырап:

	– Ә, түсіндім! – деді. – Ендеше, кешке менің пәтеріме кел. Ақжан, Ләтипа жеңгейге барып, қазанға тамақ салдыра бер. Отын түгесілді деп отырған, бір арба ағаш түсiрт.

	...Бәйкен ағаның айтқандарын бұлжытпай орындап, Ләтипа жеңгейдің қою күрең шәйін ішіп, терлеп-тепшіп отырғам. Қас қарайған уақытта Бәйкен мен Ноғайбек кіріп келді. Екеуі қатар тұрғанда Бәйкен бойшаң, сұңғақ та, Ноғайбек екі иығына екі кісі мінгендей, төртбақ тапал екен.

	Қайтадан дастарқан жайылып, екеуі ашпыз деген соң әуелі ет әкелінді. Мойны қылқиып ақтың біреуі ортада тұр. Алғашқы стақанды тауысып ішкенмен, одан кейінгісіне Бәйкен ернін тигізіп қана отырды. Ноғайбек үш стақанды бірінен соң бірін көміп-көміп жіберген соң барып тізгін тартты.

	– Бүгін бір сенің арқаңда сілтеп қалайын, – деді ол ірі сарғыш тістерімен жіліктің сүр етін жұлқа тартып жеп отырып. – Былай шыққан соң, біріншіден, ішуге болмайды, екіншіден, елде ішетін арақ та жоқ.

	Аздан кейін Ноғайбек қыза бастады. Қабағы салбырап, көзі жұмылуға айналды. Бұған дейін екеуінің не әңгіме қозғағанын кім білсін, әйтеуір Ноғайбектің көңілінде қыжыл бар сияқты көрінді.

	– Сендер әкелеріңнің арқасында ерте оқып, билікке де бұрын жеттіңдер... Мендей тұл жетімдер кісі есігінен көз ашқан жоқ. Үкімет кедейдікі дейді, ал билік ылғи патша тұсында оқып алғандардың қолында.

	Бәйкен оны жұбатқандай арқасынан қағып:

	– Осы күз сені де оқуға жібереміз, – деді.

	– Жоқ, мен сен туралы айтып отырған жоқпын, – деді Ноғайбек қолын Бәйкеннің иығына артып. – Сенің еңбегің сіңді. Түрме азабын бізден көп тарттың. Екі бірдей бауырың, әкең құрбан болды... Мен тек қара басыма налимын. Тағдырдың соншама сорлы қылып жаратқанына ызаланамын!

	– Қой, Ноғайбек! Сені кім сорлы дейді?! Совет өкіметі жеңбегенде көретін едік қой сорлағанның көкесін!.. Жә, бәрі өтті-кетті. Енді алдағы тіршілікті ойлайық. Тікеннің басын қырыққанмен, тамыры әлі тереңде жатыр.

	– Мен бай-кулактардың тамырына балта шабамын! – деді Ноғайбек өзеуреп. – Осыдан кедей өкіметінің кім екенін көздeрiне көрсетпесем, Ноғайбек атым құрысын!

	– Өкімет өзіміздікі деп асыра сілтеп жүрмелік, Ноқа!..

	...Ноғайбекті түн ортасында шығарып салдық. Жол-жөнекей жағы тынбай сөйлеумен болды. Біресе Бәйкенді құшақтап сүйгісі келеді, біресе маған ұмтылады.

	Үйге қайтып келе жатқанда, Бәйкен толықсып шыққан айға қарап тұрып керілді де:

	– Жақсы жігіт еді, араққа үйір бола бастады, – деді. Тағы біраз жер үндемей жүрген соң: – Не істеді, не қойды – ішіне тоқи жүр. Келген соң өзіме ғана айтарсың. Уком мәжілісінде өкілдігін өткізген өзім едім, ұятқа қалдырмаса жарағаны! – деді.

	***

	Ертеңіне уәделі жерге келсем, менен өзгесі жиналып қалыпты. Аздан соң көк қақпалы үйден Ноғайбек шықты. Кешегідей емес, қабағы ашық, жүзі жадыраңқы. Жүрер алдында «бас жазып» алған түрі бар. Он емес, мың адамы бар қолбасшыдай-ақ, жұмыр жирен айғырға ырғып мініп, беліндегі бесатарын түзеп қойды да:

	– Қане, жігіттер, дайынбысыңдар? – деп айқайлады.

	Біз: «Дайынбыз!» – деп жауап бердік.

	– Кеттік! – деп тебініп қалып еді, жирен айғыр жал-құйрығы төгіліп аға жөнелді. Біз де артынан ілесіп, көшені дүсірлете шауып келеміз. Ертемен сиырларын айдап шыққан әйелдер, шаруа қуған жүргіншілер бұрыштан айналғанымызша артымыздан қарап қалады. Тасыр-тұсырды, атыс-шабысты көп көрген қала тұрғындары жаңа өкіметтің аяқ алысын аңдитын сияқты...

	Қыр елінің көл-көлді, өзен-бұлақтарды жағалап жайлауға жаңа қонып жатқан шағы. Шөп қалың, жауын-шашын аз. Даланың иісі бас айналдырады. Шырылдаған бозторғайлар үні құлақ тұндырғандай.

	Бір ауылға түстеніп, бір ауылға қонып, сыза тартып келеміз. Ноғайбек серішалыстау жігіт екен, отырған жеріне қыз-қырқын жас келіншек жинап, ойын-сауық құрады. Өзі де өнерден құралақан емес, безілдетіп гармонь тартқанда, отырғандарды тегіс ұйытады. Гармонь тартуды татар байының үйінде жалшылықта жүргенде үйреніпті.

	Жаңа үкімет уәкілдерін сынай ма, әлде қызыл ала киімдерімізден сескене ме, қонған ауылымыз қоғадай жапырылып күтеді. Ел енді-енді ес жиғыза, көңілі жайлана бастаған. Колчак кезінде тыққан қызыл кілемдері мен ақ киіздерін ұстап, үйлерін жайнатып қойыпты. «Жаңа өкімет әділ көрінеді, алым-салығын уақтылы төлесең, қас қылмасаң, бай, кедейге бірдей қарайды екен» деген сөз қалаға жақын, орталықпен қарым-қатынасы бар ауылдардың сана-сезіміне сіңе бастаған.

	Талдыөзек деген жерге жақындағанда алдымыздан үш аттылы көрінді. Киген киімдері мен астындағы аттарына қарағанда салтанатты бір жиынға келе жатыр дейтін. Салт аттының екеуі алдымыздағы бай ауылдың кісілері екен де, ортадағы жастау келген, жуан мойын көсе сарысы – осы төңіректің кедей болысы Шалабай екен. Шалабай мен Ноғайбек бірін-бірі бұрыннан білетін болып шықты, екеуі дос адамдарша аттан түсіп, төс қағыстырып амандасты.

	– Келе жатқан хабарыңды алыстан естіп, алдыңнан әдейі шықтым, – деді Шалабай. – Шақыртса келмейтін қонақсың, біздің сый-сияпатымызды көріп кет.

	Шалабай дөп-дөңгелек мөлдір көлдің жағасына төрт үй тіктіріпті. Маңайынан мал жүрмеген жасыл көлдің айналасы шаңсыз, тізеден шалғын, солқылдаған көк саз екен. Күтуші еркек-әйелдерден өзге бейсеубет адам көрінбейді.

	Бір шетте айра-жайра тай сойылып жатыр. Жер ошақтың қышқыл түтіні бұрала шалқиды. Бізді ортадағы он екі қанат ақ отауға түсірді. Ішіне қызыл ала кілем, сары ала көрпе жайылған. Жамбастап жатуға патcайы ақ жастықтар тасталды. Бұған дейінгі көрген сый-құрметімізден бұл жолғының жөні тіпті бөлек.

	Көлдің тұнық суына жуынып-шайынып қайтқанымызша, мол дастарқан жайылып, үстіне жаңа піскен қызыл бауырсақ, сары май, құрт-ірімшік үйіліп қапты. Оймақ ауыз, күлім көз келіншек есіктен иіле келіп сәлем берді де, қымыз құюға отырды. Үйден шыққандарына үш-төрт күн болған, жас ет пен сүр қазыға, сары қымызға сылқия тойып келе жатқан жас жігіттер отыр. Соны білгендей иығындағы ақ шәдісін ашыңқырап қойып, кішкене құлағындағы ай сынығындай күміс сырғасын жиі-жиі дірілдетеді. Есі кеткен жігіттер шалдардың ел-жер, ертеңгі тіршілік жайында айтқан сөздерін құлақтарына ілер емес.

	Сол күні, бірақ, құмай көз келіншек ешқайсымызға бұйырған жоқ. Бізді жапсарлас тігілген басқа екі үйге бөліп жатқызды да, ақ отауда Ноғайбек жалғыз қалды...

	Ертеңгі қымызды ол тояттаған қаршығадай көзі жайнап, балқып, терлеп отырып ішті. Пейілі кеңіп, мейірленіп отыр.

	Шалдардың сөздерін бас шұлғып тындады. Бурыл сақалды, бүйрек бет қария:

	Жылан жылы біздің көп жылқы Арқаның ақ түтегіне шыдамай, Шу жаққа ауып кетіп еді, – деді бір әңгіменің иінінде. – Кейін ізін қуып барғанымызда қатар отырған Тарақты, Тамалар теңдік бермей құр қайтарды. «Түркістан асып кеткен» деді, ұрыларға сілтеді – ақырында жоқ қылды. Кейбіреуін өрістен өзіміз тауып, таңбаларына дейін танысақ та мойындамай кетті. Ақ-адал малымызды қайтаратын күн бар ма, жоқ па қайдам...

	– Қамықпаңыз, қария, – деді Ноғайбек. – Мына Шалабайды бір топ жігіттерімен ертіп жүргелі отырмын. О жақтағы ел өкіметке бағынбай, іштен бүлініп жатқан көрінеді, тәртіп орнатып қайтпасақ болатын емес. Солай ма, Шәке?

	Шалабай көкшілдеу көздерін жұмыңқырап күліп алды да:

	– Тама жағы менің қайын жұртым, – деді. – Орталықтан шалғайда жатқандықтан ба, сәл ноқайлау. Ауыз үгітіңе көнбейді. Мылтықтан өзгеден қорықпайды да.

	Отырған жұрт бұл сөзді қалжың деп ұғып біраз күліп алды. Осы Шалабайдың маған бер жағы аңқылдақтау көрінгенмен, ар жағында бүкпесі бар адам сияқтанады. Кеше түн жарымда дәрет алуға тысқа шықсам, көл жағасында қарайған екі адам мәжіліс құрып отыр. Жеті қараңғыда бұлар неғып отыр деп, жай басып жақындасам, сыбыр-күбір сөйлескенін құлағым шалып қалды. Даусынан таныдым, біреуі анау домбыра шертіп отырған қызыл шырайлы мұртты жігіт те, екіншісі – осы Шалабай. Әңгімелерінің төркіні – біздің жүріс-тұрысымыз жайы. «Бұл өзі аңғал, ер жігіт», «Нағыз ұрымтал жер осы», «Абайлап қимылда, қасындағы мілисасынан сақ бол...» деген сөздерін еміс-еміс естіп қалдым. Не жайда келісіп жатқанын дәл білмеген соң, Ноғайбекке долбар айтып жеткізгім келмеді. Әйтеуір бір арам пиғыл бар-ау деген күдік содан бері көкейімнен кетпей жүр.

	Бұл ауылдан аман-есен аттанып кеттік. Ноғайбек жирен айғырын тастап, күміс ер-тоқымды боз жорға атқа мінді. Алдымызда көлбеңдеп көсем басып барады. Қасындағы қара кер жорғада Шалабай. Оның аулынан ерген он шақты жігіт бізден бөлектеніп артымызда келеді.

	Жаңарқа, Сарысу, Бетпақдала асып Шуға құладық. Ел иді дегені рас екен. Орта шаруа, кедейлер болмаса, байлардың бірсыпырасы қоныс аударып көшe бастаған. Көп ауылдар Арқадағы жайлауларына қарамай, Шу бойында қалып қойыпты.

	Қаптаған қалың бір елдің ортасына келдік. Құлын ерткен жылқы мен қозылы қойдан жер қайысады. Өткен қыс бұл жақта жайлы болып, мал шығынсыз екен. Бай ауылдардың жаңа өкіметтен сескенгені болмаса, бәрі бәз-баяғы қалпы.

	Біз келе салысымен сайлау жүргізіп, кедей болыстарды атқа қондырдық.

	Ноғайбек жеті болыс елдің бел ортасы – Ақжар деген жерге штаб орнатып, ту тікті. Жақын маңайдағы ірі байлардың он шақты киіз үйлерін бар жасауымен көшіріп әкелдік. Ортадағы он екі қанат ақ ордаға Ноғайбек пен Шалабай орналасты да, қалғанымыз басқа үйлерге бөлініп жаттық.

	Ертеңіне Ноғайбек мені шақырып алып былай деді:

	– Бұл елдің сырына аса қанық емеспіз. Штабқа күзет қоймасақ болмайды. Сенімді деген үш жігіт ал да осы үйді күн-түні күзетіңдер. Бейсеубет адамдарды жібермеу керек. Кім екенін тергеп болған соң ғана кіргізіңдер.

	Шалабайдың жігіттері шабармандыққа тағайындалды. Астарындағы аты жарау болғанымен, көзге көрінер, айбын танытар қару-жарақтары жоқ. Бір-екеуінде қылыш, Шалабайдың өзінде бесатар мылтық, қалғандарының қолында дойыр қамшы. Киімдері қазақбайлау... Бірақ бұлардың бізден гөрі екпіндері қатты. Жай жүрмейді, құйғытып шауып жүреді. Және өздері топтарын жазбайды, біреуін жұмсаса түйдектеліп түгел аттанады.

	Біз «штатный» мілиса болғандықтан, өзімізді тәртіпті ұстауға тырысамыз. Арсы-гүрсі сөз бен суыт жүрістен аулақпыз.

	Ноғайбек кедей болыстар мен старшындарды, ауылнайларды кезегімен шақырып, әрқайсысына Совет өкіметінің қазiргi, алдағы саясатын түсіндіріп, күнделікті жұмыстарына бағыт сілтеп жатыр. Оларға тапсырылған негізгі жұмыстар: қастарына хат танитын писерлер алып, әр ауылдың мал-жанын қаттау, адамдарын «спескеге» алу, бай, кедейлерді, орташа дәулеті барларды ажырату... Ел іші дау-дамайсыз тұра ма, майда-шүйде шиеленістерді кедей болыстардың өздері шешіп, ірі дау туа қалса егескен екі жақты да осында әкеледі. Біз келгелі жерге таласып жанжалдасу, мал дауы азайды. Зорлық-зомбылық та тыйылған тәрізді. Байлар малшы, жалшы ұстағанымен бұрынғыдай дауыс көтеріп, қамшы үйіре алмайтын болыпты... Бас бостандығын сұрап келуші әйелдер де бар. Ондайлардың қолына қағаз ұстатып, «азат» деген сөзді арқалатып жіберіп жатыр.

	Біз тұрған жер сырт қарағанда күнде жиын, күнде той болып жатқан бай ауылға ұқсайды. Бірыңғай боз үйлердің алыстан жарқырап көрінетінін былай қойғанда, ақ орданың маңдайшасына қадалған қызыл жалаудың өзі қандай айбынды! Үйлеріміз қалың қамыс ығындағы дөңгелек сазға тігілген. Маңайдан шаң ұшпайды. Шудың бұралып ағатын иінінен ұдайы майда леп есіп тұрады.

	Бізді күтетін ауыл бір шақырымдай төменде. Мал сонда сойылады, ет сонда асылады, бауырсақ сонда пісіріледі. Шақырылған адамдар атын аулақтағы керме жіпке байлап өздері жаяу келеді. Әрқайсымызда екі-үш мініс атымыз бар. Ер-тоқым салынғандары кермеде байлаулы тұрады да, белі босағандарын арқандап, тұсап жібереміз. Күндіз жейтініміз жас ет, сусынымыз – саба-саба сары қымыз... Күн сайын, ай сайын бола берсе шіркін деп тілейтін осынау жұмақты орнатып жүрген Шалабай...

	Өз басым мұндай жақсылықты бұрын білген де, көрген де емеспін. Күні кеше тепкіде жүрген біз сияқты кедей сорлыға Совет өкіметінің көрсеткен жақсылығы бұдан артық қандай болсын деп, «тәубеме» келемін. Небір кеудесіне нан піскен жуан қарын байлар мен шынжыр балақ, шұбар төс шонжарлардың құрдай жорғалап өткенін, ордаға жалтақ-жалтақ қарап кіріп бара жатқанын көргенде, сыртқа білдірмесем де ішімнен: «Жасаған! Жеткергеніңе шүкір!» – деп қоямын.

	Байқауымша, салық ірі байларға үсті-үстіне салынып жатыр. Үйір-үйір жылқы, қора-қора қой қала жаққа үш дүркін айдалды. Наразылық білдірген екі бай әне бір шеткі қараша үйге жарты айдай қамалып, кеше ғана қолхатпен босатылды...

	Шаңқай түсте Шалабайдың екі жігіті аттарын қан сорпа ғып шауып келді. Мен алдын бөгеп жөн сұрағанымша іштен: «Жібер!» деген Ноғайбектің даусы естілді. Екеуінің ентігін айтқан сөздерін анық естіп тұрмын:

	– Әуелбай болыс күллі ауыл-аймағын көшіріп, Шудың арғы бетіне өтіп кетіпті. Екі мың жылқы, он мың қой, жүз шақты түтін қоса өткен...

	Ноғайбектің:

	– Ақжан! – деген даусы саңқ етті. Қылышымды сүйретіп кіріп бардым. Ноғайбек үстел басында көйлекшең түрегеліп тұр екен. Әлгі екеуі босағада.

	– Ақжан! Дәл қазір мына жігіттермен бірге аттан. Осыдағы бар милицияны жаныңа ал да, өзің бас болып Шалабайдың отрядына қосыл. Әуелбайдың көшiне бірден ұрынбаңдар. Алдымен Үйсін болыстарына жолығып, жағдайды түсіндіріңдер. Солардың көмегіне сүйеніп, у-шусыз қайта өткізіңдер. Мал-жан шығын болмасын. Мә! Менің мына қағазымды Шалабайдың өз қолына тапсыр.

	«Құп! Болады!» – деп, қолымды әскерше шекеме апарып, шығып кеттім. Он шақты жігіт қас қағымда атқа қонып, Шуды бойлай құйғыта жөнелдік...

	Қамқалы тұсына қас қарайғанда жеттік. Ну қамыстың ығында төрт-бес үйлі оңаша ауыл отыр. Бірақ ошақтарда жылтылдаған oт көрінбейді. Екі-үш үйден гу-гу сөз естіледі. Біз аттан түсіп жатқанда: «Кімсіңдер-ай?» деп біреу қарауытып бері таман жақындады. Қасымдағы Шалабайдың жігіттері дыбыс білдірген соң ғана «Ә, келдіңдер ме?» деп солармен шүйіркелесіп кетті. Мен Ноғайбектің хатын қолыма алып, Шалабайды сұрадым. «Шәкең анау шеткі үйде дем алып жатыр» – деп біреуі жауап берді. Аттың тізгінін ұстата салып, жедел басып келсем, есік алдында күзет тұр екен, құлағыма аузын тақап:

	– Ақа, ренжіме, Шәкең ешкімді кіргізбе деген... Бір бикешпен оңашада күліп-ойнап отыр, – деді. Күзетші жігіт ойнап тұр екен деп ойлап:

	– Менде Ноғайбектің хаты бар! – дедім даусымды қаттырақ шығарып.

	– И, ертең де күн бар емес пе? Жеті түнде даурығатын не бар? Одан да анау қыз ойнақ болып жатқан үйге бар, деп шиық-шиық күлді. – Біраздан соң мен де барамын. Орныма басқа адам келеді.

	Ыза болып, күзетші жігітті итеріп тастадым да, ішке кіріп кеттім. Ортаға қойған ондық шамның жарығынан екі адам көрінді. Біреуі қақ төрде көрпе үстінде көлбей түсіп жатыр да, бас жағында бүрісіп бір қыз отыр.

	Мен келген бойда Шалабай жастықтан басын жұлып алып:

	– Ақжанбысың? Кел, кел. Жоғары шық, – деді. Мен көрпенің шетіне отыра кеттім.

	– Ал... Қандай хабарың бар? – деп ол көсе иегін жалпақ алақанымен уқалап-уқалап қойды.

	– Нәкең сізге хат беріп жіберді.

	– Қане?

	Шалaбaй шиыршықталып бүктелген қағазды ашып, шам жарығына көлбей ұстады да, ішінен ежіктеп оқи бастады. Көзімді қызға аудардым. Бұйыға түсіп, іргеге тығылып отыр. Басына орамал салыпты, бет-аузын тұмшалап алған. Көзі ғана жылтырайды. Жанары мұңды көрінді. Зорлықпен келіп отыр ма деген ойға тірелдім.

	Ішімдегіні сыртым айтып қойды ма, Шалабай даусын созыңқырап:

	– Дұрыс, – деді. – Келгендерің әбден жақсы! Сендер он, біз он, жасанған жиырма жігітті ешқандай жау ала алмайды!

	Шалабай күлген болды:

	– Нәкеңнің тапсырмасы сөзсіз орындалады. Азанмен жүріп кетеміз. Ат соғып тастаған болар, бүгінше дем ал. Әлде... ойын-сауықтың ортасына апарайын ба?

	Шалабай сөйледі де жауап күтпестен, шапанын желбегей жамылып, сыртқа бет алды. Соңын ала шығып бара жатып, қызға тағы да бұрылып қарадым. Ботадай көзіне жас үйіріліп қалған екен. Әу десем, төгіп-төгіп жіберетіндей.. Тұла бойым шымырлап, сыртқа шықтым...

	Дала көрдей қараңғы. Тұңғиық қара аспанның жұлдыздары түпсіз тереңнен жылтырайды. Қоңыр салқын леп бой сергіткендей. Су жақта шегіртке шырылдайды. Алыстан ұлыған қасқырдың үні келеді. Әлдебір құс шаңқ етті де, түн тыныштығын неге бұздым дегендей тына қалды.

	Шалабай қыз ойнақ болып жатқан үйге бірден беттемей, жағаға қарай аяңдады.

	– Сенің не ойлап келе жатқаныңды сеземін, – деп ол зілдей алақанын иығыма салды. – Саған мұның бәрі таңсық.

	Екеуіміз шымайт жағадағы сазды солқылдата басып тұрмыз. Шудың суы қап-қара боп жұлқына ағып жатыр.

	– Мына ағып жатқан су осы бойда созылып барып, құмға сіңеді. Адам өмірі де сондай. Ағамыз да кетеміз. Түбінде бізді де жер жұтатынын жақсы білесің, Ақжан...

	Мен сөздің соңын тосып тұра бердім.

	– Біз қазір алыс сапардамыз. Қаладан қиян шетке шығып кеттік. Өкімет бізді көрмейді де білмейді. Шу бойындағылар түгелімен, қашқан-құсқан байлар мен солардың құйыршығы екенін көріп жүрсің. Бұларға Совет өкіметінің саясатын түсіндір, түсіндірме – бәрі бір... Қорыққаннан ғана сыйлап жатыр. Совет өкіметі бұларды осылай тайраңдатып қояр дейсің бе? Бүгін малын алсақ, ертең дүние мүлкіне қол саламыз. Одан әрі жанын қоярға жер таппайтын күн туады әлі! Бұлар бізге көз ашқаннан көрсетті. Екеуіміз де кешегі қара табан кедейлерміз. Өз істегендерін өздеріне істелік! Бұларды қазір жалшы ғып жұмсай алмаймыз, қой да бақпайды. Біздің есебіміз басқа жолмен қайту керек. Түсіндің бе? Мысалы, менiң қойнымда жатқан қыз – егескен байдың еркетотайы...

	Мен енді түсіндім. «Істеп жүргендерің қиянат екен» деген сөз көмейіме тығылып тұр. Бірақ батып айта алмадым. Бұл – менің қазіргі бастығым Ноғайбекпен төс қағысқан дос адам. Көрген-білгенімді әзірше бүге тұрып, Ноғайбектің өзіне ғана айтпасам, дәл қазір қарсы келгеннен пайда жоқ, Шалабай бәрібір өз дегенін істейді. Бірнеше күннен бері байқап жүрмін, бұл оңай кісі емес. Жанындағы жігіттері де шетінен ығай мен сығай, шаш ал десе бас алады.

	– Сен де есеңді жіберме, Ақжан. Бұлар біздің үстімізден ешкімге шағым айта алмайды. Айтса үнін өшіреміз, білдің бе?! – Мені ұйып тыңдап тұр десе керек, енді үні өктемірек шықты.

	– Осы сөзді Ноғайбекке де айтпақшымын. Әзірше еті үйренсін деп жүрмін. Осы сапардан қайтқан соң, түсіндіріп айтамын. Түсінбесе, өзі білсін. Бірақ ол ер жігіт, түсінеді.

	Өзеннен кері қайттық.

	– Мына үйлерді бағана күндіз көшіріп әкелгенбіз. Ел ішіндегі жымысқы көз, сыпсың сөзден аулақ отырайық деп әдейі осында тіктірдік. Ошақ қазылып, от жағылмай жатқаны сол. Құлынның етін кеш батар алдында жеп алдық та, қымызға қанған соң, осында келдік. Бір қойдың етін үйітіп, пісіріп әкелгенбіз. Сендер бүгінше соны талғажау ете тұрыңдар.

	Шалабай гу-гу сөз естіліп жатқан үйге таман ертіп келді. Сыртта екі-үшеу қараңдайды. Менің жігіттерім екен. Ойын-сауықтың ортасына барар-бармасын білмей тұрған тәрізді. Іштен сықылықтаған күлкі естіледі. Соған елiгiп, елеңдеп тұрған түрлері бар.

	– Уа, жігіттер, неге кірмей тұрсыңдар? Бүгін бір ойын-сауық құрамыз ба деп едік, антұрған байлар қыздарын жібермей қойды. Біздің жігіттерді көргенде жеңгелері желігіп-ақ еді, байларынан қорықты. Қырандарымның тырнағына төртеуі-ақ ілікті, – деп Шалабай ырқ-ырқ күлді. Өздерінің басы бос, бөле-жара көрерсіңдер...

	– Шәке! – дедім. – Біздің жігіттер жол соқты боп келді. Дем алсын. Мен де дем алайын.

	– Оны өздерің біліңдер, – деп Шалабай құтылдым ба, жоқ па дегендей өзі жатқан үйге қарай кетті.

	Жігіттерді ертіп бізге бөлінген үйге келдім де: «Аттарыңды тұсаңдар да жатыңдар!» деп бұйырдым. Ешқайсысы сөзге келмеді...

	Кеу-кеу сөз, жырқ-жырқ күлкі көрші үйден көпке дейін үзілген жоқ.

	Жол жүргенде сергек ұйықтайтын әдетім, ояна кетсем, үй іші ала көлеңке екен. Менен өзгесі орнынан әлі қозғалмапты. Ақырын тұрып сыртқа шықтым. Шығыс жақ ақ теңбілдене бастаған. Алыс-алыс қыраттар мен құм жоталар айқын көрінбейді. Иілген нар қамыстардың бер жағында су сылдырайды.

	Аттар ұзамапты. Жағаның шүйгін шөбінен бас алмай тұр.

	Шеткі үйге таман келсем, күзетші жігіт сырт босағада ер-тоқым үстінде мылтығына сүйеніп ұйықтап отыр. «Күзетші болғаныңа!» – деп бүйірінен түртіп қалып едім, «аһ!» деп атып түрегелді. Ол ес жиғанша ішке еніп кеттім. Сол кезде тарс етіп мылтық атылмасы бар ма?!

	Шалабай шошып оянып, үстіндегі көрпесін серпіп тастады да, ұшып түрегелді. Түндік түрiлмегенімен ши арасынан түскен сәуледен қыздың ұйпа-тұйпа шашы мен жарқ еткен санын көріп қалдым. Ол үрейі ұша қозғалып, көрпесін тарс бүркеніп алды.

	Шалабай көйлек-дамбалшаң жолбарысша атылып келіп, жағамнан ала түсті. Қолы мұндай қатты болар ма, қылғындырып әкетіп барады, «Ойбай, мен Ақжанмын!» деп зорға босандым...

	– Түн ішінде неғып жүрсің?

	– Таң атты, Шәке, – дедім. – Жүретін уақыт болды.

	– Мылтық атқан кім?

	– Күзетшіңіз-ау деймін. Түсіне жау кірді білем, – деп күлген болдым.

	– Не дейді! Әй, бала! Сені жын қақты ма?

	– Жоқ, аға... Қолым шүріппесіне тиіп кеткені... – деді күзетші міңгірлеп.

	– О, қарабасқыр! Біреуді атып алсаң қайтесің! Қане, жігіттерді оят, аттанамыз!

	Мен сыртқа шықтым. Жер бетіне жарық жүгіре бастапты. Үйлердің маңы абыр-сабыр. Оқыс атылған оқ бәрін де ұйқыдан оятқан тәрізді. «Не болды? Не болды?» деп бірінен-бірі сұрайды.

	Аздан соң ес жиып, түннен қалған қымызды тауысып іштік те атқа қоңдық. Айдалаға тігілген төрт үй, төрт қатын және бір қыз көздері жәудіреп қала берді...

	Шуды кешіп Әулиеата жеріне өттік. Секиген сексеуіл, тарбиған баялышы көп құм теңізіне еніп барамыз... Жолай кездескен ауылдардан сұрастырсақ Әуелбайдың көші онша ұзай қоймапты. Ноғайбектің қағазын көрсетіп едік, Үйсін болысы жиырма жігітін дереу атқа қондырды...

	Жүз қаралы үйдің көшін көлге жақын қырқа астында күтіп жаттық. Қанша ықшамдағанмен көш аумағы көптеу ме деп қалдық. Үздік-создық шұбап келеді. Атқа мінген жүз қаралы еркекті былай қойғанда, жүк артқан түйелердің саны бес жүзден аса ма деймін.

	Көштің алды тақала бергенде қырық шақты мылтықты қабат қойып бастарынан асыра атып-атып жібердік. Оқыстан атылған қырық мылтықтың үні жер-көкті жаңғыртты. Ат үркіп, түйе боздап, қатын-бала жылап улыған-шулыған болды да қалды... Еркектер аттарынан түсе-түсе қалып мылтықтарын кезенгенмен кімді көздерін білмей, сасып қалған сыңайлары бар. Осы кезде Шалабай елшілікке мені жұмсады. Бердеңкемнің басына ақ шүберек байлап, қылтадан шыға келдім. Оқ жетер-жетпес жерге атымды ойқастатып келдім де, – «Сауға! Сауға!» деп айғайладым. Әлдекімдер басын көтерді:

	– Әй, мынау Ақжан ғой!

	– Кәдуілгі Ақжан ба? Бұл мұнда неғып жүр?..

	– Әуелбай! – деп айғайладым. – Бері шық. Келісімге шақырамын.

	Басыңдa дaғaрaдaй бөркі бар, жұпыны шекпен тиген жалпақ бет Әуелбай басын көтерді.

	– Ал, не айтасың?

	Мен аттан түсіп жаяу жүрген соң Әуелбай бері таман жақындады. Сәлемдесіп, жөн сұрасып біраз тұрдық.

	– Елді, жерді тастап ауа көшулерің бекер, – дедім. – Совет өкіметі сендерге тимейді. Айрылсаң болыстығыңнан айрылдың. Қатын-балаңнан, мал-мүлкіңнен айрылған жоқсың. Қай өкімет болса да алым-салықсыз отырғызбайды. Ал қашқаның үшін басыңнан сипамайтынын білесің... Біз жанашырлықпен алдыңнан тосып алдық. Бір түсінбегендік болған шығар, оныңды өкімет кешіреді. Ноғайбектің өзі солай: «Елдің іргесін сөкпесін, іріткі салмасын» – деді.

	Әуелбайдың қорқынышы басылайын деді. Бетіне жан кіріп, көзінің оты жұмсара түсті:

	– Ақжан! Мен өкіметтен қашып бара жатқаным жоқ, құда-жекжаттарыма көшіп барам, Құдайдың кең даласы тарылды демесең, жолымды бөгемеңдер.

	– Басқа уезд түгіл, бөтен болыстың жеріне көшу үшін де пipгуар керек екенін білесіз, Әуке. Сіз рұқсатсыз көшiп барасыз.

	Арт жағымнан ешкім көрінбеді ме, әлде «сіз» деген сөзді естіген соң ба, Әуелбай күшейейін деді. Қабағы түйіліп, қаһар шаша қарады да:

	– Алдымды кес-кестей берме, Ақжан! «Қорқақты қуа берсен батыр болады». Былтырғы көрсеткен қорлығың да жетер! – деп артында тұрғандарға қарап қойды.

	– Бұл не, қайтпаймын дегенің бе?

	– Бөгеме жолымды.

	Мылтығымның аузын жоғары қарата ұстап тұрғанмын, басып-басып қалдым. Оқыс атылған мылтық даусынан шошымаған ел қалмады.

	– Әне, қараңдар! – дедім. Бұл кезде сарбуда құмның сыртында жасырынып отырған қырық жігіт қару-жарағы жарқылдап шыға келді. – Бұл аз болса тағы бар. Жан-жағыңның бәрі жаңа өкімет. Қашқанмен құтылатын жер жоқ. Үкіметтің құрығы ұзын. Шекараға жеткізбей құртады. Ойлан, Әуке, бекерге қан төгілмесін. Өзіңді аямасаң да арт жағындағы бала-шаға, ауыл-еліңді ая.

	Соңғы сөз шымбайына батты ма, әлде қарулы қолдан жасқанды ма, Әуелбайдың сағы сына бастады. Танауы делдиіп, көзі тайғанақтап жан-жағына қарай берді.

	– Жарайды, сенің айтқаның болсын. Бірақ бізге тимейміз деген қолхат бер.

	– Оны барған соң Ноғайбектің өз қолынан аласың.

	«Қалай, сенеміз бе?» дегендей Әуелбай арттағыларға қарады. Олардың да жүні жығылып қалған екен, «қайтеміз, көнеміз дағы» деген рай білдірді.

	– Ендеше, бізге бес күн мұрсат бер. Бала-шаға, күш-көлік талығып келеді. Қона-түстеніп асықпай көшелiк, – деді Әуелбай.

	– Үш күн, – дедім жер жөнін білгендіктен.

	– Жә, саудаласпалық.

	Мен атыма мініп кері қайттым. Шалабайға болған әңгімені айтып едім, миығынан күліп: «Жарайсың, ерім!» – деп қолпаштап қойды.

	– Бұларға сонда да сенім жоқ, – деді ол тағы да. – Бес жігіт барып қаруларын сыпырып алыңдар. Өздерінің бір түйесіне теңдеп біз жатқан ауылға алып келіңдер. Сыртынан бақылап жүріп отырмасақ болмайды. Өз қонысына жетсін, сосын көреміз.

	Шалабайдың «өз қонысына жетсін, сосын көреміз» деген сөзіне сол сәтте мән берген жоқ едім. Сойқанның соңы әлі алда екенін қайдан білейін...

	Осы елдің болысы ауылына қонаққа шақырып, үш күн жатқызды. Шалабайдың тілегі бойынша Әулиеатаға ат шаптырып, төрт қоржынбас арақ алдырды. Біреуін үш күн ішіп зорға тауыстық та, үш қоржынды бөктеріп төртінші күні Әуелбай көшінің ізімен елге қайттық.

	Жолшыбай бір ауылға қонып, жас қозының етін жегенбіз. Таңертең Шалабай өз жігіттерімен бір-бір кесе арақты сіміріп алды. Соның қызуымен желе шауып отырып, сәске түсте Әуелбай ауылының үстінен шықтық.

	Болыстың былтыр ғана алған сұлу ақ тоқалы бар-тұғын. Жібек жаулығы желбіреп, есік алдында жалшыларына тапсырма беріп жүр екен, бізді көрді де лып беріп үйіне еніп кетті.

	Шалабайдың көкшіл көзі ши есікке тіреліп, сүрініп қалды. Жан-жағына сұқтана қарап, қан иісін сезген қасқырдай танауы жыбырлап кетіпті.

	– Жігіттер! – деді ол атының басын кілт тежеп. – Әуелбайдың қорлығы өтті. Патша тұсында дуандағы ұлықтармен ауыз жаласып, біздің елге теңдік бермегенін білесіңдер. Ана жылғы қалың боранда осы жаққа ығып кеткен үш мың жылқымызды қайтармады. Совет тұсында тайраңдауы мынау. Салықтан қашып ауа көшіп бара жатқан жерінен зорға қайтардық. Енді бұған Совет өкіметінің кім екендігін көрсетуіміз керек. Басқа байлар да шошитындай болсын. Ал, қане, менің бұйрығымды бұлжытпай орындаңдар...

	Шалабай өз жігіттеріне жеке-жеке тапсырма беріп жатты. Мен аң-таң болып тыңдап тұрмын. Сөздерінің түрі жаман. Болыс ауылын тура жау шапқандай етпек.

	– Шәке! – дедім шыдамай. – Бұныңызды Ноғайбек естісе оңдыра қоймас.

	– Былшылдама! – деді Шалабай көкшіл көзі шатынап. – Сен де бір етекке жабысқан шоңайнадай...

	Мен оң қапталында тұрғам, қолымды бесатарыма салам дегенше, есім ауып құлап бара жатқанымды білем...

	Бір уақытта көзімді ашсам, басым жарылса керек, бетіме, мойныма қан құйылыпты. Әйтеуір, тілеуің бергір, біреу басымның жарылған жерін қол орамалмен таңып кетіпті.

	Денем зіл қара тас, көтерттейді. Қолымды қозғайын десем, артыма қайыра байланған. Бойымдағы қару-жарақтың ешқайсы жоқ, сыпырып алса керек. Жатқан жерім сыз емес, көк шалғынның іші екен, соған шүкір дедім.

	Аздап есім жинала бастады. Әуелі атымды іздедім. Жануар жиырма қадамдай жерде ер-тоқымымен жайылып жүр. Кенет құлағыма зарлы үн келді. Сонда ғана етектегі ауылға бұрылып қарадым. Бағанағы Шалабай айтқан сөздер есіме түсті. Бәрі соның бұйрығымен орындалса керек. Тостағандай көлді айнала қонған ауылдың ойран-топыры шығыпты. Кей үйлер жығылған, кей үйлердің туырлықтары, кілем, басқұрлары сыпырылған.

	Атты жігіттер ауылдың ер-азаматтарын, кемпір-шалдары мен бала-шағаларын бір жерге иіріп тұр. Ат үстінен қамшы сермеп сөз айтып тұрған Шалабайды енді таныдым... Орнымнан әрең түрегеліп, бой түзегенімді көрсе керек, атты жігіттің біреуі бері қарай шапты.

	– Әй, мілиса, тұрдың ба? – деді ол анадай жерден күлген болып. – Қане, атыңа мін. Жүреміз.

	Өзі барып атымды жетелеп әкелді. «Әй, жолдас едік қой, қолымды шеш», – деп едім, көнбеді. Өзі демеп мінгізді де шылбырды қолына алып топқа қарай бастады.

	Бағанағы зарлаған болыстың бәйбішесі болса керек, оның да қолы байланып, аузына шүберек тығылыпты. Жұрттың бәрі жүресінен отыр. Ортаға таман аяқ-қолдары байланған, мен құсап таяқ жеген Әуелбайды көрдім. Одан әріректе бас көтерер тағы бес-алты еркек көгендегі қойдай тізіліп отыр. Бір шеттен болыстың ақ тоқалын таныдым, о да байлаулы.

	Шалабайдың саңқылдаған үні құлағыма анық естілді.

	– ...Бұл өкімет кедейден басқаны есіркемейді. Әлі-ақ көресіңдер, бәріңді торғайдай тоздырып, қойша айдайды. Әзірше алдап-сулап малдарыңды алып отыр, аздан кейін дүние-мүліктеріңе, қатыныңа қол салады...

	Менің жақындағанымды көрді-ау деймін даусын сәл өзгертіп:

	– Өкімет – кедейдікі. Билік кімде – сол білгенін істейді. Кеше сендер қысастық жасасаңдар, бүгін кедейлер есесін қайтарады. От, солай! Қане, жігіттер, қозғалыңдар! – деді.

	Ішімнен ойлап тұрмын: «Анық жау мынау екен ғой» деп. Кедейдің атын жамылып, Совет өкіметіне жаулық сөз айтуын қарашы! «Қап бəлем, Ноғайбекке бір жетелік тартарсың сонда сазайыңды!» деп тісімді қайрап қоямын.

	Үш түйеге тең-тең жүк тиелiптi. Шудасы желкілдеген өңшең қара нарды Шалабайдың жігіттері өз малынша жетелеп алған. Дәл жүрерде ауылдың басқа азаматтарын босатып, Әуелбай мен оның жас тоқалын ғана атқа мінгізген-ді. Әуелбайды неге апара жатқанын кім білсін, ал ақ тоқалдың тұтқындалу себебі маған айдан анық.

	Өзімізше бір көш болып жолға шықтық. Артымызда ойраны шыққан ауыл, аңыраған бәйбіше, шулаған кемпір-шал қалды.

	Былай шыққан соң, Шалабай қолымыздағы жіпті шешуге рұқсат етті. Қолда қару жоқ, айнала торыған мылтықты жігіттер – қашқанмен құтыла алмайтынымды біліп, тағдырдың жазмышына мойын ұсынып келемін. Әуелбай маған көзінің аласымен қарап қояды. «Кеше ғана осылардың атaрман-шабарманы болып есiрiп жүр едің, саған да күн туған екен, найсап!» деп келе ме кім білсін...

	Штабқа тақалғанда Шалабай жалғыз өзі алға озып кетті, Алдын ала Ноғайбекке барып түсіндіретін шығар...

	Бізді төменгі ауылға түсірді. Шалабайдын жалаңдаған жігіттері аттардың ер-тоқымын алып, тұсап жіберді де түйелерді шөгеріп, болыс ауылынан талап алған асыл бұйымдар мен кілем-текеметтерді түсіре бастады.

	Ақ тоқалды бір жаққа алып кетті. Әуелбай екеуіміз қараша үйге қамалдық. Әлі жөнді жауап қатысқанымыз жоқ. Сусынға берген бірер тостаған қымызды ішіп алдық та қара кесек киіздің үстіне теріс қарап жатып қалдық.

	Қымыз бойына тарады білем, әлден уақытта Әуелбай сөз бастады.

	– Ей, Ақжан! Сен сөз тыңда. Байқаймын, халің менен де мүшкіл. Өкіметке қарсы келемін деп қамшы жедің, қаруыңнан айрылыпсың, аздан соң үстіндегі қызыл ала киіміңді де сыпырып алады. Одан соң қаланың абақтысына айдаласың... Осы сөзіме құдайдай сен. Ал, жасайтын харакетің қане, соны ойласалық. Кемеге мінгеннің жаны бір, тізе қоссақ, бұл қорлықтан құтыламыз. Енді мал да, дүние де садаға, бас сауғалаудан басқа тіршілік қалмады. Егер қу жанға тыныштық бермейтін болса, алысып өлемін. Түрмеде шірігенше, ат үстінде оққа ұшқан артық. Патшаның қарамалайына бармаймыз деп соғыс салып шейіт болған кешегі боздақтардан жанымыз әулие емес...

	Әуелбайдың қанталаған көзіне, бітеу сақалына, мол денесіне қарап, «бұл – сөзді екі айтпайды» деп қорыттым. Кеше ғана мен секілді кедейлерді шыбын құрлы көрмейтін азулы болыс, бүгінде өзімнен ақыл сұрап отыр. Тізе қосайық» дейді. Былтырғы кегін ұмытқандай. Дүние-мүлік, байлығын да тәрк етіп отыр. Бұған не деймін? Шынында, Шалабай мені Ноғайбекке бір ауыз жолықтырмай-ақ құртар ма екен? Жолықтырса, жауыздығы ашылатынын ол, сірә, біледі, «Ақжан Совет өкіметінің жауы болып шықты, байдың нағыз құйыршығы екен», – деп сендірсе саудамның біткені ғой!

	Осының бәрін Бәйкен біле ме? Білсе, неге хабарсыз жатыр? Қой, шынында да әрекет жасамаса болмас. Бірақ қандай әрекет жасаймын? Әуелбай айтқандай түн жамылып қашу ма? Онда қылмыс үстіне қылмыс жамалады. Анық «жау» сонда атанармын... Жоқ, істің артын тосу керек. Ноғайбек өзіммен бір тілдеспей, жамандыққа жібере қоймас. Мені жазықсыз айдатқанда Бәйкенге не бетін айтады?

	Күн батты. Екі күзетшінің бақылауымен тысқа шығып келдік те берген тамағын жеп, киімімізді бүркеніп жатып қалдық. Әуелбай бағанағыдан кейін мазалаған жоқ. Не ойлап жатқанын кім білсін, көпке дейін дөңбекшіп ұйықтай алмады. Менің де кірпігім ілінер емес, шұрқ тесік түндіктен айсыз түндегі жұлдыздарға сүзіле қарап жатырмын. «Шалабай бағанағы ақ тоқалды, қоржын тола арақтарды апарып Ноғайбекті бөктіріп жатыр-ау» деп ойлаймын. Көз алдыма әлденелер елестейді. Бойымды үрей биледі. Түнімен түс көріп шықтым. Ылғи бір от пен судың ішінде жанталасып, арпалысып жүр екем...

	Ояна кетсем, күн найза бойы көтеріліп қалыпты. Әуелбай жоқ, қашып кеткен екен деп зәре-иманым қалмады. Қақырынып, түкірініп дәрет алып жүргенін жыртық шиден сығалап көргенімде ғана көңілім орнына түсті.

	Мен де сыртқа шығып бой жаздым. Күн бүгін мейлінше мейірленіп жер-дүниені аптабы жоқ ақ сәулеге малындырып тұр екен. Өзенге барып беті-қолымды шайдым. Қан қатқан жерлерімді жібітіп, тазалаған болдым. Бірақ басымның таңған орны қол тигізбейді.

	Жағадан бері шығып үй жаққа аяңдай бергенімде, штабтан салт атты біреудің шауып келе жатқанын көрдім. Әп-сәтте жетіп-ақ келді.

	– Ақжан! – деп алыстан дауыстады. – Сені Ноғайбек шақырады.

	Белдеудегі екі аттың біріне мен, біріне күзетші мінді де әлгі жігітке ілесіп штаб жаққа бет алдық. Жүрегім дүрс-дүрс соғып келеді. «Ноғайбек не дер екен? Ұрса ма, әлде, дұрыс істепсің дей ме?» Маңдайшасына қызыл ту қадалған үлкен ақ үйге таялған сайын буын-буынымнан қан кетіп бара жатқандай...

	Тәртіп бойынша аттарды алыстағы кермеге байладық та, штаб үйіне жаяулатып келдік. Мені ішке кіргізіп жіберіп күзетші мен шабарман сыртта қалды.

	Шиі түрілген сырлы есікті айқара ашып кіріп келдім Ноғайбек көйлекшең қалпында стол басында қағаз жазып отыр екен. Жалғыз отырғанына қуандым. Бойымдағы қорқыныш аздап сейіле бастады.

	– Ассалаумалүйкүм, аға! – деп босаға жақта тұрып қалып едім, Ноғайбек басын көтеріп:

– А, жігітім, келдің бе? – деп қалам, қағазын былай ысырып қойып, орнынан тұрды да, келіп қолымды алды. – Төрлет.

	Мен қарсыдағы орындыққа отырдым. Ноғайбек қалтасына қолын салып шаршаған, қажыған қалпымен менің таңулы басыма бір қарады да, қара етігі жалтылдап кілем үстімен ары-бері жүрді. Қара бұжыр өңі, қалың қабағы бүгін ерекше сұсты көрінді.

	– Иә, әңгімеңді айтшы, не болды?

	– Болғаны сол, Шалабайдың істеп жүргені қиянат екеніне көзім жеткен соң шыдай алмадым...

	– «Бесатарына қол салды» дейді, рас па?

	– Рас...

	– Сонда не, атпақшы ма едің?

	– Өзім де білмеймін. Әйтеуір ыза боп кеткенім рас.

	– Жігітім, – деп ол бір орнында тұрып өкшесін көтергенде, жұмсақ құрым етігі сықыр-сықыр етті. – Мен Ноғайбек Әбуовпын. Совдеп мүшесімін. Уездік төтенше комитеттің уәкiлiмiн. Маған барлық право берілген. Сондықтан ісімнің бәрі заңды. Егер Шалабайды өз атымнан жұмсасам – оның да айтқандары, бұйрығы орындалуға тиіс. Ол өз ісі үшін менің алдымда жауап береді, мен өзімнен жоғарыларға есеп беремін. Тәртіп солай. Кедеймін, үстімде милицияның киімі бар деп жөнсіз ұрынуың қате. Бұл бір де. Екіншіден, сен сауатың аз ауыл қазағысың. Taп тартысы дегеннің не екенін, Совет өкіметі саясатының бұрылыс-қалтарысынан хабарың жоқ. Біз жүргізіп жатқан күрестің мәнін түсінбейсің. Сондықтан да саяси іске араласпа. Сен тек бұйрықты орындауға міндеттісің. Басқасын бізге жібер. Үшіншіден, әрі-бері ойлап сенің бір жолғы қылығыңды кешіргелі отырмын. Бәйкенді сыйлағандықтан кешемін. Қызметіңнен де түсірмеймін, осы ескерту саған сабақ болсын. Бірер күн тынық. Сосын қару-жарағыңды ал да, бұрынғы күзетіңе тұр.

	Ол сөз бітті дегендей теріс айналды. Мең-зең болып орнымнан көтерілдім. Тағы бірдеңе дер ме екен деп бұрылып едім, басқа ештеңе қоспады. Сонымен мойныма су құйылып сыртқа шықтым. Бұрынғы өзім жатқан үйге келдім де етбеттей құладым.

	Бір күн тынықтым да, қызметіме қайта кірістім. Міндетім сол баяғы штабты күзету...

	Әуелбайдың ақ тоқалын үш күннен соң Шалабай жігіттері атқа мінгізіп алып кетті. Ол кеткеннен кейін де оңаша тігілген үйден ойын-сауық үзілген жоқ. Шалабай домбыра тартып ән шырқайды. Ноғайбек татар гармонын безілдетеді. Әулиеатадан қосымша алдырған арақтың қызуы мен қыз-келіншектердің буы қосылып Ноғайбектің басын айналдырса керек, өкімет жұмысы жайына қалды. Ол түнімен сауық құрады, таң ата ұйықтап, түскі тамаққа зорға оянады. Басы-көзі ісіп, ауыр басып барып Шудың салқын суына шомылып келгеннен кейін тамаққа, араққа қайта отырады.

	Бір күні дуаннан нарышнай хат келді. Ұйқыдан жаңа оянған Ноғайбек қағазды сыртта тұрып оқыды да сұрланып сала берді. Құлаққа ұрған танадай теңселіп біраз тұрған соң ішке кіріп, көп уақытқа дейін шықпай қойды. Поштабай жігіттер қымыз ішіп шөл басқанша штаб есігі ашылған жоқ.

	Әлден уақытта Ноғайбектің «Ақжан!» деген қарлыққан даусы естілді. Ішке кірсем, ол әскери киімімен отыр екен..

	– Мына пакетті әлгі жігіттерге бер де қайтып кел! – деді. Айтқанын орындап қайтып келсем, үй ішінде әрлі-берлі теңселіп жүр екен. Маған иегімен орындық нұсқады.

	– Пакетті Бәйкен жіберіпті. Тез қайтыңдар дейді. Мен оған қыс түскенше бола тұрамыз, бітпей жатқан жұмыстар бар деп жаздым. Сөз сыңайына қарағанда, әлде біреулер арыз айтқан тәрізді... – Ноғайбек маған сынай қарап біраз тұрды. – Әнеукүнгі сөздерімді көңіліңе алып жүрген жоқсың ба?

	Мен үндегем жоқ, Ноғайбек сөзін жалғай берді.

	– Көңілің орнықсыз екенін білемін. Бірақ сен мені іштен ұғуың керек. Көріп жүрсің, бірде-бір кедейге тигеміз жоқ, тіземізді байларға ғана батырып жүрміз. Совет өкіметі онымызды кешіреді... Әдiлiн айтшы, осында келгелі қаншама кедей, жалшыға теңдік әпердік. Қаншауының басына үй тігіп, қорасына мал кіргіздік? Қаншама әйелге бас бостандығын әпердік? Қашқан байлардың қаншауын елге қайтардық? Осының бәрі – күрес, тап күресі.

	Ноғайбек бұрынғы сөздерін қайталап бара жатқаны сезді ме, әңгіме төркінін басқа арнаға бұрды.

	– Рас, біз байлардың қыз-қырқынына, тоқал-келіндеріне ептеп киянат жасап жүрміз. Бірақ революциядан бұрын олар бізге не істемеді? Енді билік тізгіні қолға тиді, біз де адам баласымыз. Пендеміз. Осындай оңашалықты пайдаланып біздің де дәурен сүріп қалғымыз келеді... Ақжан! Не тілесең де орындайын, тек менің сенен бір тілегім – осы көргендеріңді жан баласына айтпа. Әсіресе, Совдептегі жолдастар естімесін. Менің де аңдыған дұшпандарым бар, түймедейді түйедей ғып өсіре салады.

	«Ә, бәлем, сасайын деген екенсің. Судың да сұрауы бар деуші еді, тықыр таялған екен...» деп тұрмын ішімнен.

	– Ал енді сен бұдан былай түнгі күзетке шықпай-ақ қой. Күндіз біраз қарауылда да, кешке бізбен бірге бол. Шалабай бүгін үш сұлу әкелем деп кеткен. Болса – біреуі сенікі. Бойдақ жігіт емессің бе, ұнатып қалсаң әйел етіп алуыңа да болады.

	Ноғайбектің қабағы ашылып, жадырағандай болып жаныма келді де, арқамнан қақты. Қалтасына қолын салып еді, әлденелер сылдыр-сылдыр етті.

	– Әрі-бері айтқаныңа көнбесе, мына алтын жүзікті қолына сал.

	Құда кәдесінсіз, қалың малсыз қыз аласың дегенге құлағым елең етіп, жүзікті ішкі қалтама салдым да сыртқа шықтым...

	Айтқандай-ақ, күздің қысқа күні жез табақша домалап қамыс басына құлағанда, қырқадан он шақты салт атты көрінді. Іштеріндегі қызыл-жасыл киінген үш қызды анық ажыратып тұрмын...

	Аттан түсіп жатқанда күлкісінен таныдым, ортадағысы – Мәдіғұлдың қызы Жамал! Көзім тас төбемнен шықты. Жүрегім лүпілдеп, кеудеме сыймай, үйді айнала беріппін...

	Жамал да мені жақындағанда таныды. Кәмшат бөркінің үкісі бұлғаңдап, көзінің астымен күлімдей қарады да:

	– Сіз де осында ма едіңіз? – деді. Аузыма сөз түспей: «Ие, осындамын...» – дей салыппын. «Е, Ақжанды таниды екенсіз ғой!» – деп, Шалабай оны басқа сөзге алдандырып, әзілге бұрып, ішке кіргізді.

	«Япырма-ай, мына антұрған күншілік жердегі Мәдіғұл ауылын қалай тапты екен? Әкесі қалайша жібере салды? Ағасының мінезі нoйыстау еді, бұл жағдайды біле ме, жоқ па?» – деп, ойым он саққа жүгіріп мен тұрмын. Бірақ Жамалдың басқа сөзге келмей, шүйіркелесе кетпей, ақ үйге кірiп кеткенінен көңілім орта түсіп қалды. Өзі бұрынғыдай өте ұяң емес, әбден бой жетіп толысқандікі ме, ашыла түсіпті. Кісіге тік, еркін қарайды... Әлде менің ат ізін салмай кеткеніме өкпелі ме? Тіпті менсінбеуі де мүмкін-ау!..

	Кешке қарай қыз ойнақ басталды. Қымыз ішілгеннен кейін Шалабай домбыра шертіп, ыңылдап ән айтты да кезекті Ноғайбекке берді. Ноғайбек татар гармонын иығына іліп, небір мұңды, назды әуендерді құйқылжыта ойнағанда. Қыздар түгіл мен де елтіп кеттім. Күздің қоңыр кешінде, алдыңда қазы-қарта, жал-жая, күрең шай, мөлдір ішімдік тұрғанда, мынадай әсем ән шырқалып, сырнай ойналғанда елітпейтін, желiкпейтін жан баласы болар ма екен.

	Әуелде тосырқап, бір-біріне тығылып отырған қыздар аздан кейін жадырап, ойын-сауық қызығына үйіріле бастады. Өздері де көптен бері той-жиын көрмей зарығып жүрсе керек, онша көп бұлданбады. Әсіресе, ортадағы керме қас Жамал гармоньға қосылып қазақтың қайдағы бір жайдағы әндерін тауып айтып отыр. Гармонына қыз қосылған сайын Ноғайбек те еліріп, желiгiп алыпты. Мойылдай қара көздері ұшқын атып, бетінің бұжыры білінбей барады.

	Мен есім ауған адамша Жамалдан көз алмай отырмын. Бірақ ол мен жаққа назар аударған жоқ. Қызғаныш оты ішімді өртеп барады...

	Бұларды Шалабай зорлап әкелмеген екен. Ойын-сауық құрасыңдар, көңіл көтересіңдер, Совет өкіметі әйел балаларды әлпештейді деп, алдап-сулап алып шығыпты. Әкелерін: «Дуаннан келген уәкіл қыз балалардың тізімін алып жатыр, кейін мектеп ашамыз, зеректерін қалаға оқуға шақыртамыз, бұл үшін әуелі кейбіреуімен сөйлесуім керек», – деп сендірген. Қарсы келсе жаңа өкіметтің қаһарына ұшыраймыз деп қорыққан байлар, бой жетіп отырған қыздарын амалсыз атқа қондырса керек. Бірақ бұл күні Жамалдың ағасы Камал ауылда болмаған...

	Қыздарға ә дегеннен арақ ұсынған жоқпыз. Білдірмей ғана қымызға қосып беріп отырдық. Ду-ду күлкі, әзіл әңгіме арасында аңқау қыздар не ішіп отырғанын аңғарған жоқ. Бірте-бірте бойлары балқып, қыза бастаған соң ғана қымыздан тартына берді.

	Біз енді араласып отырдық. Ниетім – Жамал жанына отыру еді. Ноғайбек манағы уәдесін ұмытып, өңмендеп барып өзі отырып алды. Шалабай да көзі жайнаған қара торы қызды иемденіп алған. Менің еншіме тигені – тәмпіш мұрын сары қыз. Өзі ұялшақ па, немене, тізе тиістіріп отырудан қаша береді. Сосын мен де өңменімді салып, өліп-өшкем жоқ.

	Түннің бір уағында ат тұяғының дүбірі естілді. Күзетте тұрған жігіттердің: «Кімсіңдер-ей?» деген даусына әлде біреулер дабырлап тіл қатып тұр. Біз у-дуды доғарып, құлағымызды түре қалдық. Сырттағылардың сөзі анық естілген сайын Жамалдың өңі бұзыла берді. «Көкем! Мынау менің көкем ғой!.. Кешіріңіз, аға, мен бір ауыз жолығып келейін» – деп, орнынан көтеріле берiп едi, Ноғайбек білегінен ұстап алды.

	– Мен шығып тілдесейін. Қозғалмаңдар! – деді. – Ақжан, сен жүр.

	Әскери киімін киіп, иығына шинелін жамылып, сыртқа беттеген Ноғайбекке ілесіп мен де шықтым. Дала тастай қараңғы екен. Күздің қара суығы бетке ұрды.

	Ноғайбек есік алдында қараңғыға көзі үйренгенше біраз тұрды да, дабыр шыққан жаққа бет түзеді. Жігіттер үш атты кісіні шылбырдан ұстап жібермей тұр екен. Ноғайбекті танып біреуі қалт тұра қалды.

	Ноғайбек қолын берместен ауызекі амандасты да:

	– Сіздер кімді іздеп жүрсіздер? – деп сұрады. Даусында ызғар бар.

	– Дуаннан келген уәкiл осы ауылда ма?

	– Иә, менмін.

	– Күндіз осы жаққа мына жігіттің қарындасы кеткен. Со кісіні алып қайтуға келдік.

	– Қарындасының аты кім екен?

	– Жамал.

	– Жамал? Ә, олар бағана күн батпай-ақ аттанып кеткен.

	Мен Ноғайбектің көрнеу өтірік айтқанына күйініп кетсем де, әңгімелеріне араласпадым. Оның үстіне Камал қараңғыда мені танып тұрған жоқ.

	Камалдың жанындағы жігіт те өжет болу керек:

	– Аттанып кеткені қалай? Әлгіде біз ән салған даусын естідік қой! – деп қоймады.

	Ноғайбек мырс етіп күлді де:

	– Бұл ауылда ән салатын қыздар көп, – деді.

	– Жоқ, біз оның даусын айна-қатесіз таныдық.

	– Інішек, әлде құрбы боларсыз, сізбен сөз таластыруға да уақыт жоқ. Бұл жер, біріншіден, көрінген жолаушының аткөпір қылатын ауылы емес, штаб. Екіншіден, мен сізге жоқ деп тұрмын ғой, ал мені тергеуге ешкімнің хақысы жоқ. Сондықтан ат басын бұра беріңіз.

	Жоқ іздеген кісілер ошарылып сәл тұрған соң қайтуға ыңғайлана бергенде:

	– Көке! – деген қыз үні саңқ етіп, лезде тұншығып қалды. Камал гүж етіп:

	– Мынау Жамал ғой! – деп атын тебініп, от жылтылдаған үйге қарай тап берді. Жаяу-жалпы жігіттер сасқалақтап:

	– Тоқта! Тоқта! Атам! – дегеннен басқа дәрмен қыла алған жоқ. Ноғайбек қалтасына қол салып, бесатарын аспанға қарата екі дүркін атқанмен, Камал тоқтамады. Ат үстінен:

	– Жамал! Шық бері! Қайдасың? – дегеніне жауап ала алмаған соң аттан қарғып түсіп, ішкі есікті түре ашып кіріп барды. Ізінше мен де кірдім. Шалабай Жамалдың аузын орамалмен тығындап, қапсыра құшақтап, жібермей отыр екен. Бір қолында шүріппесін қайырған бесатар. Екі қыз сырттан мылтық атылғаннан-ақ үрейі ұшып үрпиісіп, іргеге тығылып отыр.

	Есікті серпе ашып, кіріп келген еңгезердей қара қас жігітті көргенде Шалабай әуелде сасып қалғанмен, қолындағы бесатарына сенетін тәрізді, бетінен абыржу білінбейді. Қатты бұлқынып қолынан шығып кеткен Жамалға енді қараған жоқ. Екі көзі босағаны тіреп тұра қалған Камалда. Аңдысқан жолбарыстай екеуі бірінен-бірі көз алмайды.

	Шашы жайылып кеткен, омырауының түймесі үзілген Жамал жүгіріп келіп, ағасының қолынан ұстай алды да сыртқа жетелей жөнелмек болды:

	– Көке! Тиіспеңізші. Кінәлі өзіммін. Тамақ ішкен соң қайтамыз деп отырғанбыз... Құрысыншы бәрі! Кетейікші бұл арадан... Бұлар жазым етуден де тайынбайды...

	Камал жолбарыстай атылуға шақ тұр, тек мылтықтан жасқанатын тәрізді. Осы кезде Ноғайбек бастаған оң шақты жігіт сау етіп кіріп келді. Даладай кең үйдің іші тарылып барады. Ноғайбек алға шығып:

	– Жігітім, бұл қай бейбастық? – деді сызданып. Бойы Камалдың иығына шақ жетіп тұр.

	– Уездің уәкiлiмiн деген сен бе? Неге өтірік айтасың?!

	Осы кезге дейін бетіне ешкім тура қарап сөйлемеген Ноғайбек күллі елдің көзінше өтірікші ат жамылған соң ызадан бұлығып:

	– Байлаңдар мынаны! – деп ақырып қалды. Үй іші әп-сәтте опыр-топыр болды да кетті. Камал үш-төртеуін домалаң астырып еді, он жігіт қоя ма, көп ұзамай қыл арқанға маталып қалды.

	– Қамаңдар апарып!

	– Ағатай-ай, тимеңізші... Бір үйлі жанның жалғызы еді, – деді Жамал қанша жалбарынса да Ноғайбек міз баққан жоқ. Жігіттер қол-аяғы байланған Камалды үйден сүйреп шығарып алып кетті. Жамал артынша қоса шықпақшы еді, Ноғайбек білегінен тас қылып ұстап:

	– Ешқайда бармайсың! – деді.

	– Ағатай, мені босатыңызшы. Не көрсем де көкеммен бірге көрейін, – дегенде Жамалдың көз жасы омырауына мөлт-мөлт тамды.

	– Қалқам, бұл іске араласпа. Бауырым түгіл, туған әкемді де Совет өкіметінің үйіне басып кіргені үшін өз қолыммен жазалар едім... Бәлем, таң атсын! Көрсетейін мен бұларға басынуды! Ақжан! Күзетті күшейтіңдер! – деп бұйырды да, Ноғайбек қабарып сыртқа шықты.

	Ат үстіндегі екеу әлі кетпеген екен, қарсы жолықты. Біреуі қариялау кісі болуы керек, баршын дауыспен:

	– Қарағым, тілге келейікші. Ол қызбалау неме еді, бұл жолғы қатесін кешіре салсаң етті, – деп еді, Ноғайбек одан сайын қатуланып:

	– Аттарыңнан қазір аударып тастамай тұрғанда, жөндеріңді табыңдар! Ол бұзақы таң атқан соң жазасын алады! – деп кесіп тастады. Өзі сол бойда артына қарамастан жүре берген. Қорғасын өзекті дойыр қамшының басына қалай сарт етіп тигенін білмей қалды. Теңселіп сәл-пәл тұрды да кескен теректей құлап түсті. Тұра шапқан екі аттының дүсірін, күзетшінің айқай-шуын, атылған мылтық даусын Ноғайбек естімеген де шығар. Бес-алты жігіт кермедегі ерттеулі аттарына мініп қуам дегенше, екі жаушы қараңғыға сіңіп тастай батты... Мен не істерімді білмей мең-зең күйде жүрмін.

	Жігіттер есі ауып жығылған Ноғайбекті оңаша жарық үйге көтеріп апарып, басының қанын жуып, ақ шүберекпен байлаған соң, ағаш төсекке шалқасынан жатқызып қойды. Сол бойда таң атқанша есі кірмей сұлық жатты.

	Шалабайдың бұйрығымен алыс бір ауылдан қос атпен алдырған тәуіптің де ем-домы қонған жоқ.

	Бұл түні ешқайсымыз ұйықтамадық. Ашуға мінген Шалабай таң атқан соң қол-аяғы байлаулы жатқан Қамалдан қатал жауап алды. Ноғайбекті соққыға кімнің жыққанын қанша жанын қинап сұраса да, қайсар жігіт айтқан жоқ. Атамын деп қорқытқанына да иілмеді. Сосын күн сәскеге тармасқанда Шалабай ауылдағы бар отрядты сапқа тұрғызып, өз қолымен жазған «пiргуарды» оқыды. «Укомның төтенше уәкiлiне қастандық жасағаны, әрі штабқа басып кіріп күш көрсеткені үшін Мәдіғұлұлы Камал ату жазасына бұйырылсын!» – дегенде өз құлағыма өзім сенбедім. Сасқанымнан жалтақтап Жамалдың бетіне қарай беріппін. Түнімен ұйқы көрмей түсі қашып тұрған байғұс қыз зар еңіреп келіп Шалабайдың алдына барып еді, анау қатыгезденiп жiбiмей қойды.

	Буын-аяғына зорға ие болып, тәлтіректеп тұрған Камал:

	– Жамал! Жалынба! – деп оқыс ақырып қалды. Сосын маған бұрылып: – Талай жыл үйіміздің дәмін татып едің, мен өлсем де анау Жамалды жәбірлетпе, – деді.

	Қолын артына қайыра байлап, аяғын ғана босатқан Камалды Ақжардың басына итеріп апарып тұрғызғанша мен өз көзіме сенгем жоқ. Қорқытқаны шығар, Ноғайбекті кім ұрғанын айтқызар да босатып қоя берер деп тұрғам...

	Шалабай тоғыз милицияны қатар тұрғызып, мылтықтарын кезегенде Жамал жан ұшыра шыңғырып, кәмшат бөркін лақтырып тастап, омырауын жыртып ұмтылып еді, бірнеше қарулы қол қапсыра ұстай алып тырп еткізген жоқ. Милиционерлер селк етіп, бір сәтке бұрыла бергенде Шалабайдың: «Атыңдар!» деген әмірі естілді. Көп мылтықтың гүрс еткен даусы құлақ тұндырды. Сонда ғана есімді жиып, жүгіре ұмтылып барып Шалабайды тұмсықтан періп жібергенімді білем. Жалаңдаған жігіттері жабыла кетті... Көзімді ашып қарасам, тағы да киіз үйге қамалыппын. Қолым байлаулы. Омырауым қан-қан.

	Күн бойы сарғайып жалғыз жаттым. Ешкім есік ашпады. Ындыным кеуіп, сусын ішкім келіп дыбыс білдірсем де ешқайсы келмеді. «Япырай, бұлар мені де өлтірмесе игі еді?!» – деген суық ой денемді жайлай бастады.

	Әлден уақытта есік сықырлап ашылып, біреу артымен кіріп келе жатты. Қолындағы ожау, тегешін көргенде сілекейім шұбырып кетті. Шалабай жігіттерінің біреуі екен.

	Ішіндегі момыны осы болатын. Серіктеріне ілесіп шалқылап жүргені болмаса өз қолымен ешкімді зәбірлегенін көрген емеспін.

	Қымыздан бес-алты ожау қанып ішкенімше тіл қатысқамыз жоқ. Мені болды десе керек, тeгeшін көтеріп, кетуге ыңғайлана бергенде: «Тоқтай тұр!» – дедім сыбырлап. Ол басымен сыртты нұсқап «сөйлесуге болмайды» дегендей сыңай танытты. «Тұрағал, сөз бар, – дедім сонда да, – Сен де адам баласысың, босат мына қолымды. Екеулеп қашайық!» Қалай батылым барып айтқанымды білмеймін... Дегенмен жігіттің тас өңі жiбиін деді. Зорға шыдап жүрсе керек. Бірақ бұ жолы жауап қатпастан бетіме бір қарады да шығып кетті. «Енді құрыған шығармын» – деген ойға қамалдым. Түн жарымға таяды. Күзетшімен бірге далаға шығып келген соң, қисайып ұйқыға кеттім... Түс көріппін. Түсімде таңертеңгі көрініс. Жар басында Камал тұр. Сапқа тізілген тоғыз милицияға оқты көзімен ата қарайды. Өлімнен қорқар емес, қасқайып тұр. «Атыңдар!» – деген Шалабайдың ащы даусы естілді. Мылтық атылады, бірақ Камалға оқ дарымайды. Енді ол мазақ қылғандай Шалабайға ақсиып күліп қарайды. Ыза болған Шалабай бесатарын кезеніп өзі атады. Оның да оғы дарымайды. Қамал сақ-сақ күледі. Одан сайын ыза болған Шалабай жүгіріп барып Камалды жардан итеріп жібереді. Екі қолы байлаулы Камал қара суда бір батып, бір шығып бара жатып маған айғайлайды: «Біздің үйдің дәмін көп татып едің... Жамалды жәбірлетпе!» – ...Мен Шалабайға тұра ұмтылғым келеді, бірақ буын-буыным дірілдеп қозғала алмаймын. Осы кезде Жамал жұлқынып барып Шалабайдың кеңірдегiнен ала түседі. Қарулы Шалабай нәзік қызды жерге алып ұрған екен деймін. Сосын ол Жамалды шыңғыртып апарып киіз үйге қамап тастайды. Жынданды деп қол-аяғын байлатады...

	Енді бірде Ноғайбек жатқан үйге барыппын. Оның әлі есі кірмепті. Аузына апарған сусынды бір-екі талмап жұтады да, лоқсып құсып тастайды. Сенімді бір жігітімен тәуіптің қасына қалдырып, түс қайта Шалабай отрядты жинайды «Қазір қару-жарағы бар он жігіт кешегі бұзықтардың ізімен аттансын! – деп бұйырады ол, – қайткенде де табу керек. Ұстаған бойда осында алып келіңдер. Оларды да атамыз! Ана екі қызды ауылдарына апарып тастаңдар. Жамал ауруынан жазылғанша осында бола тұрады. Отряд командирі етіп Ақжанды тағайындаймын!» Мен он жігітті бастап үн-түнсіз аттанып кете барамын. Бірақ көп ұзамай жасырынып қайтып келемін. Күзеттегі төрт-бес жігіт пен қызметші әйелдерден басқа ауылда жан қалмаған. Шалабай атқа мініп төменгі ауыл жақты бір шолып қайтады да, іңір қараңғысында штабқа келеді. Мен жабықтан сығалап қарап тұрмын.

	Шалабай қымыздан бір-екі тостағанды сіміріп алған соң, ағаш төсектің үстіне жантайып жатып, көзін жұмған күйі сөйлей береді: «Елді үркітіп, ашындырып, Совет өкіметіне қарсы қоя алсақ – мақсаттың орындалғаны. Жалғыз бұл жерде емес, түпкір-түпкірдің бәрінде осындай жағдай бар. Қазақтың кең даласында тағы да өрт тұтанғалы тұр. Ресейдің орталық өкіметі қазір әлсіз. Халық тағы бір жаппай көтерілсе – азаттық таңы атқаны. Ат төбеліндей байлар мен атқамінерлер ірі төңкеріс жасай алмайды. Мұндайда күллі халықты ашындырып, қолына қару ұстату керек. Басқа сөздің бәрі – былшыл!» – дейді де, ұшып тұрып жан-жағына қарайды. Ешкім тыңдап тұрмағанына көзі жеткен соң, шертпектегі арақтан сіміріп алып, соңынан қымыз ішіп, сыртқа шығады.

	Ай әлі туған жоқ екен деймін. Үйездеген жылқыдай үйір-үйір жұлдыздар мақпалдай қара аспанда танадай жалтырайды.

	Шалабай күздің салқын ауасын құныға жұтып біраз тұрды да, денесі қызып, көңілі тасыса керек, керіліп-созылып алды. Сосын жан-жағын шола қарап, Жамал жатқан шеткі үйге бет түзеді.

	Мен енді сол үйдің жабығынан қараймын. Босағаға шам ілініпті, үй ішін анық көріп тұрмын. Жамал жаңа-жаңа есін жиған тәрізді, жан-жағына қарап жатыр. Қолын байлаған арқанның бір ұшы керегеге байланған. Күндізгі көргені есіне түсті ме, Жамалдың дауыс салып жылағысы келді, бірақ үні шықпады. Көз жасы да құрғап қалғандай. Тек қолын қиған арқанды ауырсынып, ыңырсығаннан басқаға дәрмені жоқ.

	Ірге жақтан шөп сылдырлағандай болды. Жылан екен деп шошып кетсе керек, шыңғырып жіберді де, артынша тына қалып үрейлі дауыспен: «Шақ, жылан! Өлтіре шақ! Жалғыз ағамнан қалған жанымды ит жесiн!» – деп көзін жұмды... Көзін қайта ашқанда үй ортасында серейіп тұрған біреуді көрді. Жын ба, перi ме – көз алдынан әлдебір албастылар елестеп өткен екен деймін. Жоқ албасты емес екен, қасына келіп тізе бүкті. Шалабай көңіл айтқансиды... «Ақталады... Ноғайбек өлім аузында жатыр дейді...» Ар жағын енді ұқпадым. Құшақтағысы келіп ұмтылған екен деймін.

	Қыз қарсыласқан жоқ. «Қолымды шешіңіз» – деді. «Сыртқа шығып келейін» – деді. «Е, бәсе, есің бар қыз сияқты едің» – деді Шалабай...

	Жамал сыртқа шықты. Осы кезде ай туыпты. Жер бетін сүттей жарық қылып жіберген екен деймін. Жамал өзен бойлап өрге қарай кетіп барады. Шу беті айға шағылысып жалт-жалт етеді. Арғы беттегі нар қамыстар тұтаса қарауытып, үстіне құлағалы тұрғандай. Жамал ай сәулесіне малынып Ақжар басына қарай кетіп барады, кетіп барады... Жар басына жеткен соң ол аспай-саспай көйлегін шешті де, басын тұмшалап орап төмен қарай құлдилай құлады. Мен айғайлап ұмтылайын десем, үнім шықпайды. Табаным жерге жабысып қалғандай қозғала алмаймын. Дәл құлағымның түбінен: «Ойбай, кетті! Кетті! Ұстаңдар!» – деп Шалабай бақырып өтіп бара жатыр екен, аяғынан шалып жыққан екем деймін...

	Ояна кетсем, біреу үстімнен төніп қарап тұр. Шошып кетіп едім, «үніңді шығарма» дегендей белгі берді. Бағанағы жігіт екен. Үндемеген қалпы қолымды шешті. «Жүр» дегендей жеңімнен тартты... Екеуіміз ештен басып сыртқа шықтық. Дала тас қараңғы. Үй-үйдің артымен бүгжеңдей басып зытып келеміз. Бүкір төбенің ар жағында екі ат тұсаулы тұр екен. Біреуі – менің сал күреңім. Айыл-тартпаны мықтап тарттық та, түн қараңғысына сіңіп кете бардық. Жер жадысын білетін жырынды ұры болғанымның пайдасын сонда көрдім. Бет алысымыздан аумай, адаспай таң ата Бетпаққа іліндік.

	Сол түні қар қалың жауып ізімізді жасырды.

	Өз елінің шетіне ілінген соң қасымдағы жігіт (атын ұмыттым) әр қарай жүргісі келмеді. Сөз төркініне қарағанда, шолақ белсенділіктен шошыған тәрізді. Оған рақметімді айтып, қоштастым да, қалаға жалғыз тарттым.

	Қар түсіп, күн суытқан сайын Бәйкен де ойсоқты болып жүр екен. Ноғайбектен хабар үзілгеннен бері әбден беймаза күйге түсіпті. Мені көргенде туған бауыры тіріліп келгендей қуанды. Бірақ артынша, айтқан әңгімелерімнің тұрпатына қарап, қу ағаштай бозарып кетті. «Бір сұмдықты сезіп еді-ау, ішім, сезіп еді-ау!» – дей береді.

	Маған дейін де хабар айтушылар болыпты. «Өкіметтің уәкілдері елге қырғидай тиіп, шошытып болды, істегендері қиянат» – деген ұзынқұлақ сөзге онша иланбаса керек. Өзінің де бір барған жерінен артынша арыз қаптағаны бар-ды. Олардың көбі дұшпандық ниетпен жабылған жалатұғын.

	Енді Бәйкеннің иланбасқа ылажы қалмады. Совдеп бастығына мені ілестіре кірді де, бар жағдайды баяндап, ертеңіне жүріп кетуге рұқсат алды.

	«Мен оны өзім білетін ауылдардың үстімен алып жүрдім. Елде ұсқын-үрей жоқ, атқа мінген бөгде біреуді көрсе, үйлеріне тығылып, есіктерін тарс жауып алады екен. Төбе басына күндіз-түні қарауыл қоятын болыпты. Алыстан, көз ұшынан атқа мінгендер көрінсе етектегі ауылға белгі береді екен де, бой жеткен қыздары мен жас келіншектерін белдеуде байлаулы тұрған аттарына мінгізіп, қыр асырып жібереді...

	«Түс – түлкінің боғы» деуші еді, бекер ме деп қалдым. Түнеукүнгі көрген түсім айнымай келіпті. Мен кеткен соң, көп ұзамай-ақ Жамал суға ағып өліпті. Бұған бірінші себеп – ағасының ажалы болса, екіншіден – Шалабайдың зорлығына шыдамаса керек.

	Мәдіғұл ауылына таядық. Қаралы ауылға соқпай-ақ қоялық деп едім, Бәйкен көнбеді. Бәрін өз көзімен көргісі келді.

	Аңыраған дауыс алыстан-ақ аза бойымызды қаза қылды. Екі бірдей боздағынан айрылған кейуана бетін жыртып шашын жұлып, жер тырналап жатыр екен. Бәйкенге тап беріп жұлмақшы еді, жанындағылар жібермеді. «Е, байқұс-ай жыңданғаны ғой» – деп, бір кемпір суaлған көзіне жеңін апара берді.

	Менде Мәдіғұлға қарар бет жоқ. Тамырлары іскен қызыл көзімен бір қарады да теріс аунап жатып қалды. Аз күн ішінде сақал-шашы ағарып, өңі қу шүберектей болып кетіпті.

	Енді бір ауылда Бәйкен келе жатыр деген хабарды естіп, алыс-жақындағы ел ағалары жиналып күтіп отыр екен. Ішінде кәрісі бар, жасы бар үй тoла адам келгеннен жақ ашып сөйлескен жоқ. Өлікке жиналғандай бәрі түнеріп, түйіліп отыр. Ортадағы аппақ сақалы омырауын жапқан қария кісі Бәйкенді сынай бір қарап алып:

	– Дабысыңды сырттай естіп, біліп жатырмыз, – деді. – Айтушылар алдына барғанда әділ, мейірбанды деседі... Ал енді, шырағым, ашығын айтшы: бұл заман не боп барады? Патша үкіметі сорлы қазақты қарамалайға аларда бір қырып еді, артынша қылышынан қаны тамып Қалшақ келді. Қалшақ құрып, енді ес жинадық па десек – мынадай сұмдыққа кез болдық... Жіберген өкілдерің бейқұт елді қасқырдай талап, адамдарымызды қорлады. Өмір бақи естен кетпестей жүрекке жара, сүйекке таңба салды... Енді қайтіп жан бағамыз? Өкімет өрістегі малды алып жатыр, түбінде тігерге тұяқ қалдырмайды деп естиміз. Малсыз қазақтың күні қараң емес пе? Шекараға жақын ел өлігін сүйретіп ары өтіп жатыр дейді, біз қайда барып паналаймыз? Бірлі-жарым ауа көшкендерді мылтықтың дүмімен кері қайтардыңдар. Ендігі мақсаттарыңды түсіндірші. Заман ағымы осы бетпен кете бере ме, әлде алдымызда көретін жарық күн бар ма?

	Қарияның сөздерін шыдамдылықпен тыңдап отырды да, Бәйкен жауабын тіке айтты. Бұрынғы, қазіргі саясатты түсіндіріп келді де:

	– ...Жаңа өкіметтің саясаты тура, – деді. – Оны тек түктің жөнін білмейтін надандар немесе арам пиғылды жаулар бұрмалауы мүмкін...

	Ошарылып отырған жұрт сонда да сеніңкіремей:

	– Ауызбен айтқанда бәрі жөн-ау, бірақ істеген істеріне қарап қара қазақ шошиын деді...

	Бәйкен кенет тұтанып, көзінен от шаша қарады да:

	– Бұл – опасыздың, яки жаудың ісі! Совет өкіметінің саясатын бұрмалағандарға аяушылық болмайды! – деді.

	– Қарға өз көзін өзі шоқымайды, балам, ұрсып, ұрсып қоя беретіндеріңді білеміз... Бұл сойқандардың ала жаздай салған ылаңы еттен өтіп, сүйекке жетті. Дүниемізді, асылымызды, малымызды алғанын қойшы, – бәрінен бұрын әйел балаларды қорлағанын айтсайшы. Атадан балаға кететін бетке салық болды бұл! Сол иттерден кек алатын ер-азаматтардың жоқтығы – титығымызға жетіп тозғанымыз дағы! – дегенде қарияның көмейіне жас тығылып, даусы бұзылып кетті.

	Бәйкен бұл жолы үндеген жоқ. Қанын ішіне тартып сұрланып отыра берді. Тамақ үстінде де тіл қатпады.

	Ертеңіне жүріп кеттік. Біз он адамбыз, Сарысудан тағы жиырма шақты жігіт ілесті. Суыт жүріп, Бетпақ асып, Шу құладық.

	Биыл Шуға қар қалың түсіпті. Шұбалаң сарқамыстар үпелегіне оранған. Шу бойының бір қасиеті – Арқадағыдай азынаған бораны, қызыл шұнақ аязы болмайды. Жауын-шашынсыз күндерде аспаны шайдай ашылып, шыныдай мөлдіреп тұрады.

	Бір ауылға түстеніп, бір ауылға қонып, өзенді өрлеп келеміз. Күпсек қар көз қариды. Шудың екі жағындағы бүкір адыр, жермешел төбелер аққа оранған, ойдым-ойдымда қар астынан қызыл қурай мен қара жусанның басы ғана қылтиып көрінеді.

	Акжарға жақындағанда биіктеу құмтөбенің астында тұрып, Бәйкен мынадай тапсырма берді:

	– Мен тоғыз милицияны қасыма аламын. Ештеңе естімеген адамдай бейқам баруымыз керек. Сезік тудырмас үшін, Ақжан, сен бізге ілеспе. Осында қалғандарды басқарып белгі күтіп тұр. Мылтық атылғанда ғана лап қойыңдар. Мен алдымен Ноғайбекті басып қалуға тырысамын. Бір-екеуің қапысын тауып Шалабайды ұстаңдар. Өзгелерінің де есін жиғызбай қару-жарағын тастату керек. Бекерге оқ атпаңдар. Адам шығын болмасын.

	Соны айтты да Бәйкен бастаған топ бел асып кетті. Біз төбе астында белгі күтіп тұра бердік.

	Бірсыпыра уақыт өтті. Ешқандай дыбыс жоқ. Не болды екен деп, аттан түсіп бұқпалап келіп қарасам, ауыл маңайы тып-тыныш. Киіз үйлердің шаңырағынан ақ түтін шалқиды. Бірнеше ат керме жіпте байлаулы тұр. Әр үйдің алдында бірді-екілі әйелдер ағараңдайды.

	Әлден уақытта ортадағы ақ ордадан екеу шықты. Бәйкен мен Ноғайбек болар-ау деп шамаладым. Әңгімелескен сияқтанып үйден ұзап барады. Бір мезетте әлгі екеу опыр-топыр алыса кетті. Шаңқ еткен мылтық даусынан селк етіп, атыма жүгірдім. Жалына қолым тиюі мұң екен, үстінен бір-ақ шықтым.

	Қарды құйын соққандай боратып, көзді ашып-жұмғанша ауыл үстіне төніп келдік. Сес болсын деп мылтық аузын аспанға қарата атып-атып жібердік те, айғай-сүрен салып, ауылды орай шаптық. Бір мезетте Бәйкенді көзім шалып қалды. Оң қолын көтеріп, «болды енді» дегендей белгі беріп тұр екен.

	Артынан сұрастырсам, істің бәрі Бәйкен жорамалдағандай болып шығыпты. Бұларды алыстан таныған күзетшілер таңертеңгі шайға жаңа отырған Ноғайбекке хабар береді. Ол әуелі жабықтан сығалап қарап, анығына көзі жетеді де, қыз-келіншектерді үйден зытырып жіберіп, мұздай киініп алады. Сөйтіп «құрметті қонақтарды» қарсы алуға өзі шығады. Бәйкен де сыр бермеуге тырысып, жайған құшағынан қашпайды.

	Олар ішке кіріп, амандық сұрасып, шайға қанған соң, бой жазуға сыртқа шығады. Бәйкеннің Ноғайбекті басып қалғанын көрген бойда, екі жігіт Шалабайдың иығына міне түседі. Мойны жуан, апай төс Шалабай екеуін де аударып тастап, мылтығын кезейді. Жігіттер не қыларын білмей сасып тұрғанда Шалабай далаға атып шығып, керме жіптегі ең жүйрік атқа мінеді де тұра жөнеледі. Соңынан бей-берекет атылған оқтың ешқайсы дарымайды.

	Мылтық даусынан ұшып-ұшып тұрған Шалабайдың өзге үйдегі жігіттері сыртқа шығам дегенше есік аузын бөгеген біздің милиционерлер: «Бірің үйден шықпайсыңдар! Қарсылассаңдар бәріңді қырып саламыз!» – деп мылтықтарын кезеді. Кейбіреулері үйге бекініп атыспақшы екен, төбе басынан қиқулап, қаптай құлаған бізді көріп жанынан шошиды. Абырой болғанда ауылда қаруы бар бес-алты-ақ жігіт қалыпты. Басқалары «жорықта» жүрсе керек.

	Бір тобымыз Шалабайды қос аттап қуып көріп едік, шаңына ілестірмеді.

	Сонымен, ешкім шығын болмастан, Шалабай ғана қашып құтылып, штабқа ие болдық. Бес-оннан топ-топ болып аттанып кеткен өзге жігіттер де екі-үш күн орайында, қайтып келе бастады. Ойларында дәнеңе жоқ, бейқам келіп аттан түскендерін әуелі үйге кіргізіп, сосын қаруларын сыпырып алып байлай бердік. Тұтқын саны қырыққа жетті.... Ноғайбек пен Шалабай жігіттерінің ұсталғанын естіген ойдағы-қырдағы байлар мен бұрынғы болыстар ағылып келе бастады. Зар қағып шағым айтқандарын Бәйкен қағазға түсiртiп, хат білгендеріне қол қойдырып, сауаты жоқтарына бармағын басқызды да, ізінше қайтарып жатты. Құлдық ұрып қонаққа шақырғандарына барған жоқ.

	Бәйкен жан-жаққа жігіт жұмсап, ылғи кедейден сайлаған болыстар мен старшындарды, ревком бастықтары мен ел сыйлайтын кісілерді шақыртты. Бәрін жинап кеңес құрды. Болған жағдайды өзі баяндап, қандай шара қолдану керектігін сұрады.

	Жиналғандардың қабақтары қарс жабылып, жауар бұлттай түнеріп отыр. Көпке дейін ешқайсысы суырылып сөйлей қоймады. Әлден уақытта ұзын мойын ақ кірпік шал тамағын кенеп алып сөз бастады:

	– Қарағым Бәйкен! Бізге ақыл салғаның – азаматтығың. Осылайша сұраусыз, құнсыз кетеміз бе деген ой ішімізді жегідей жеп жүр еді. «Бәрі сендердің өкіметтеріңнің ісі» деп көрінген қатын көзге түртеді. Ұялғанымыздан кірерге көр таппаймыз. Әуелде жоғарыдан келген бұйрық солай шығар деп айтқандарын орындап жүрдік. Кейiн өзіміз қашатын болдық. Ақырында іс насырға шапты. Бұларға да бір зауал туатын шығар деп жүргенде өзің келдің... Ал енді бұл екеуі осыдан аман құтылып кетсе, күллі елдің жаңа өкіметке сенімі жойылады. Қалаға барса, қарға тамырлы қазақ емес пе, өйттік-бүйттік деп ақталып кетері хақ. Сондықтан не де болса осы жерде бір тоқтамға келуіміз кажет. Ел есінен кетпейтіндей жаза қолдану керек. Басқа қылмыстарын қоспағанда, өрімдей екі жастың қаны бар бұлардың мойнында. Қандай жаза бұйырсақ та қолымызды ешкім қақпайды. Заң-законнан қорықсаң, өзімізге жібер. Елміз, жұртпыз, басқа түскен басқа ауыртпалықты көтергенде тап осы жолы беліміз сынбас.

	Бәйкен отырғандардың қас-қабағына тағы бір шола қарады. Бәрінің беттері жер түстеніп, түктері сыртқа теуіп отыр. Ұзын мойын шалдың сөзін түгел мақұлдағандай.

	– Халайық, менің тілегім – ашуға жеңдірмелік. Бұлардың істеген қылмысы бастан асатыны рас. Дегенмен, Совет өкіметі де өз саясатын теріске бұрмалап, бүлдірген адамдарды бос жібермейді. Бұларды тергеу комиссиясының қолына берсек, күллі халықтың ашу-ызасын қайтарарлық шара қолданатынына сеніңіздер, – деді Бәйкен.

	Отырған жұрт біріне-бірі көзінің астымен қарады да ләм демеді. Аз үнсіздіктен кейін:

	– Қарағым Бәйкен! – деп, ұзын мойын шал тағы да сөз бастады. – Айтқаныңа көнбеске бізде лаж бар ма. Бәрін өзің көріп-біліп отырсың, бұған енді алып-қосарымыз жоқ. Әйтеуір ел намысы жерге көмілмесін. Жә делік. Енді жеке бастың әңгімесіне көшелік. Өзің өкімет жұмысына мықтап араласқалы бері шалғайдағы біздің елдің бет-жүзін көруді де қойдың. Бұрнағы жылы Қалшақтан қашып келгеніңде басыңа пана, жаныңа сая болып едік. Бізді де елеп-ескергенің жөн емес пе? Осындай жолсапарыңды пайдаланып бірер күн біздің ауылда тынығып жатпайсың ба? Баламды болыс қойдыңдар, оларыңа мың да бір рақмет, енді сол балаға ақыл-кеңес айта кеткенің жөн болар еді. Әлі жас, басы шикі, жөнді сауаты да жоқ, өздеріңдей ағалары ақыл айтпаса, жаңа саясаттан біз не білеміз? Дуаннан келген үкімет адамы кедей болыстың үйінде қонып жатыпты, әдейі бұрылып келіпті деген хабарды естісе, ел алдында жас баланың абыройы өсіп қалмай ма? Бұған не дейсің?

	– Ақсақал, ықыласыңызға рақмет, – деді Бәйкен. – Осыншама адаммен ауылыңызды аткөпір қылып жатып алғанымның жөні келмес. Өзім ғана екі жігіт ертіп ауылыңыздан дәм татып қайтайын. Амандық болса алдағы жазда тағы келермін.

	– Е, тәңір жарылқасын, шырағым! Бізді сыйласаң, құдай сені сыйласын!

	Бәріміз дүр көтеріліп сыртқа шыққанда, күн бесінге таяп қалған екен. Бәйкен тұтқындағы қырық шақты жігіттің бәрін босаттырды да, жиналыс ашты. Қателесіп, адасқан айыптарын бетіне басты. «Бірақ негізгі айыпкер сендер емессіңдер, – деді. – Енді елдеріңе барыңдар да кеңес өкіметіне адал қызмет етіңдер!»

	Жігіттердің бәрі өз аттарына мініп, сол күні-ақ тарап-тарап кетті.

	Ноғайбекті күзетуге Бәйкен мені қалдырды да, жаныма және екі жігіт қосты. Қалғандарын жан-жаққа шаптырып, зорлықпен тігілген үйлердің, таланған дүние-мүлік, қымбат жиһаздардың иелерін тауып, шақырып келіңдер деді. Өзі ертең сəске түсте келетін болып, кедей болыстың үйіне қонаққа кетті.

	Он шақты үйлі үлкен ауылда өзіміз оңаша қалдық. Ақыр ертең жүреміз ғой деп, өзімізше бір еркін отырғымыз келді. Қызметші әйелдер темір ошақтың астына маздатып от жақты. Қазанға соғымның жылы-жұмсақ еті салынды. Қайқы бел қара әйел шертпектегі қалған арақты тауып әкеліп берді. Біздің де сайтанымыз қозып, саба түбіндегі қымызға арақты қосып іштік. Әрі-беріден соң көңілденіп, байлауда жатқан Ноғайбекке де арақ ұсындық. Ол сөзге келместен қағып салды.

	Ноғайбек әңгімеге араласпай сұлық отыр. Сіріңке қара өңінен қан жүгіргені білінбейді, тек қолағаштай бұжыр мұрны шып-шып терлей бастады.

	– Жігіттер, айып етпеңдер... Менен бір қателік өтті... Қинама мені, Ақжан, қолымды босат, – деді жалынып.

	Қанша қызу болсам да, сақтық жасап, қолын тамақ жегенде ғана босатып, өзім алыстау жерде мылтығымды ыңғайлап ұстап отырдым. Тысқа шығып келгенде де қасынан екі елі ұзағам жоқ...

	Түн ортасы ауғанда қасымдағы екі жігітті күзетке қойып, өзім ұйқыға кеттім...

	Батпандай бірдеңе үстіме жалп етіп құлағандай болды. Шошып оянсам, әлде біреулер қимылдауға мұрша бермей қол-аяғымды басып қалған екен. Көзімді ашып-жұмғанша арқанға оралдым да қалдым...

	Қасымдағы екеудің де халі мүшкіл екен. Қарабасқырлар мылтыққа сүйеніп ұйықтап жатқан күйінде байланып қалыпты.

	Артынан білсем, бұлар – осы елдің намыс қуған жігіттері болып шықты. Бөріктерін баса кигенмен кейбіреуін аздап шырамыттым – мана күндіз Бәйкен өткізген жиынға қатысқан-ды. Алдымыздан бір өтіп алған соң, үндемей аттанып кеткен екен. Ұзын мойын шалдың Бәйкенді қонаққа шақырып әкетуі, бұлардың таңғы ұйқыны пайдаланып, басып кіруі алдын ала келісілген шаруа секілді. Бұл арада қызметте жүрген қайқы бел қатынның да еңбегі бар тәрізді...

	Бізді байлап тастаған соң жаушылар басқа сөзге келмей, Ноғайбекті сыртқа сүйреп алып кетті. Таң жаңа атып келе жатса керек, үй ішіне ала көлеңке жүгірді. Ашық есіктен көріп жатырмын: Ноғайбекті мұз үстіне қарай дедектетіп әкетіп барады. Қимылдары тым үрдіс.

	Үш-төртеуі сүйменмен мұз оя бастады. Бұлардың не ойлап келгенін енді сезейін дедім. Айғайлап дауыстағаныма ешқайсы мойын бұрмады. Ылғи жотасын беріп, күбір-күбір сөйлесіп жүр.

	– Жігіттер, өлтірсеңдер де тілге келтіріп өлтіріңдер!.. – деген Ноғайбектің қарлыққан даусын еміс-еміс естіп жатырмын. – Сендерді жұмсаған кім, Бәйкен бе?

	– Жап аузыңды, жауыз! – деп, шой қара біреу гүж eтe қалды. – Бәйкеннен садаға кет!

	– Маған не істемексіңдер? – Бұл жолы Ноғайбектің даусы жалынышты естілді.

	– Ел үкімін орындаймыз!

	Бағанадан бері бұлар не дүрелейтін шығар, не соққыға жығып кек қайтарар деген ойда едім, әлгі сөзден кейін денем тітірей бастады.

	– Бұл істеріңнің арты өкінішті болады, – деді Ноғайбек доңайбат көрсетпек болып. – Артымда іздеуші, сұраушым барын естеріңнен шығармаңдар...

	Бірақ оның бұл сөзін ешкім құлаққа ілмеді.

	Қазан аузындай мұз ойылып болған соң Ноғайбекті теріс қаратып тұрғызды. Ол тағы да бірдеңе айтқысы келіп мойнын бұра бергенде мылтық даусы шаңқ етті. Шалқалап барып құлағанын көріп жаттым.

	Еңгезердей екі жігіт Ноғайбекті жағасынан сүйреп апарып ойыққа тастап жіберді. Мұз үстіндегі ақ қарда қызыл жоса қан ізі қалды.

	Әлгінде гүж еткен шой қара мылтық атқан жіңішке жігітке:

	– Анау қаннан барып бір-екі жала! – деді. – Түсіңнен шошымайсың.

	Жігіт сұқ саусағымен қар бетіндегі қаннан бір іліп алғанда теріс қарап тыжырынғандай болды.

	– Ал, қане, атқа қоныңдар!

	Шой қара табалдырықтың сыртында тұрып:

	– Ақжан! – деп дауыстады, – ел кегі қайтты, арғысын өздерің біліңдер. Бастарыңа әлдеқалай күн туа қалса, ортамызға келіңдер. Дала кең, қорғап-қоршай алатын шығармыз.

	Шой қара жөнеле бергенде:

	– Батыр, қолымды босат, – дедім.

	– Онда мылтықтарыңды аламыз.

	– Мейлің.

	Ол іргеде сүйеулі тұрған бepдеңкелерді иығына ілді де, алдымен менің қолымды босатты.

	– Ал, қош. Өкімет іздесе, бiздi Бетпақтан тапсын!

	Сонда ғана бұл – Жамалдың ағасына ілесіп келген, қараңғыда Ноғайбекті қамшымен ұрып талдырып кеткен жігіт екенін шырамыттым.

	Жаушылар ұзап кеткен соң, ауыл сыртындағы қалың шиде тұсаулы тұрған сал күреңіме міндім де, Бәйкен жатқан ауылға шаптым. Олар жаңа ғана шайға отырып жатыр екен. Менің шабуылдап келіп, ентіге кіргенімнен сезе қойды ма, болған жағдайды есік алдында тұрып асыға айта бастағаннан-ақ Бәйкеннің өңі бұзыла берді.

	– Болар іс болды, аға, – дедім оны жұбатқандай. Бәйкен маған өткір көзін қадап бір қарады да, өзінен-өзі тұйықтанып, тұнып қалды...

	Асығыс аттанып, Ақжарға келдік. Аттылы-түйелі бір қауым ел жиналып қалған екен. Бәрінің жүзінде үрей, абыржу. Ешкім ашылып сөйлеспейді. Әркім өзінің дүние-мүлкін танып, үйлерін үнсіз жығып, түйелерге тиеген соң, ерін ұшымен ғана ризалық білдіріп аттанып жатты...

	Бәйкендер жүруге жинала бастағанда:

	– Аға, – дедім. – Мен енді елде қалайын. Ана жақта әке-шешем бар, барып хал-жағдайын білейін. Биыл қыс қатты, тіршілік шаруасына көмектеспесем болмас. Аман тұрсақ, келер көктемде қаладан табысармыз.

	Бәйкен жіңішке қасын жиырып, сәл ойланып қалды да:

	– Бәлкім, соның да дұрыс болар, – деді. – Қалаға барған соң уезд басшылары басымнан сипамасын білемін. Совдеп адамын тергеусіз, сотсыз атқызғаным айып болып тағылары сөзсіз. Мейлі, басқа түскенді көре жатармын. Тек бұл іске сенің шатылмағаның жөн.

	Екеуіміз қол алысып қоштастық. Бәйкен союға жарарлық семіз бір жылқыны жетегіме қосты. Сосын, ауыл қайдасың деп сал күреңіммен тартып кеттім.

	Көп ұзамай уезд жақтан жайсыз хабар келді. Бәйкен орнынан алынып, абақтыға қамалыпты. Ісі тергеуде деп естідік. Әр түрлі куәлар шақыртылып жатқан көрінеді, ішінде мен де бармын.

	Тергеу комиссиясына болған жағдайды түгел баяндадым. Менен басқалар да Бәйкенді ақтап сөйлепті. Шу жақтан жоқшы болып, өз бетінше келіп жатқандар да бар көрінеді.

	Мені де қамады. Бірақ көктемге дейін сот болған жоқ.

	Үзеңгі жолдастары Бәйкенді демалыс күндері кепілдікке алып, қонақ етіп жүр деп естимін.

	Қар кетіп, жер қарайғанда, Бәйкен түрмеден босаныпты деген хабар келді. Менің күнім не болар екен деп, көңілім алаң болып жүргенде, темір есік салдыр-гүлдір ашылып, ішке екеу кірді.

	– Шалқарбаев қайсың?

	Мен сабан төселген бұрышта теріс қарап жатқанмын. Орнымнан ұшып тұрдым.

	– Маған ілесіңіз.

	«Сіз» деп сөйлегеніне ішім жылып қалды.

	Қараңғы қапастан өлімсіреген жарығы бар коридорға шықтық. Ұзын бойлы, әскери киімді сары кісі қақпа сыртындағы пар ат жеккен тарантасқа мінгізді де, көшірге «айда!» дегендей белгі берді. Қараңғы, қисық көшелермен жүріп отырып, орталық алаңға шыққан соң, бұрыштағы үш қабат үйге бұрылдық. Ұзын бойлы әскери адам есік алдындағы күзеттен мені бөгетсіз алып өтті. Екінші қабаттағы бір есікке кіргізді де, «осында күте тұр» деп өзі ішкі бөлмеге еніп кетті. Тағы да тергеу ме? Бірақ Совдеп үйінде тергеу жүрмеуші еді ғой.

	Аздан кейін есік қайта ашылып, түпкі бөлмеден әлгі кісі шықты да: «Кіріңіз»! – деді. Ауызғы үй қараңғылау еді, жап-жарық даладай бөлмеден бір-ақ шықтым. Ұзын столды жағалай отырған адамдардың бірін танысам, бірін танымадым. Кіл өкімет. Бұрышта отырған Бәйкенді көзім шалып, көңілім орнына түскендей болды.

	Қысқа-қысқа сәлемдесіп болғаннан кейін, төрде отырған қасқа бас кісі:

	– Бетпақтың барлық жолын білесіз бе? – деп сұрады.

	– Жүрген жерлер ғой... – дедім күмілжіп.

	– Ендеше біздің адамдарға жол басшы боласыз. Бетпақта Шалабай деген банда жүр. Ойдан-қырдан қашқан қырық мергенді жинап алыпты. Созақтан да, Қарсақбайдан да отряд шығып, ұстай алмай қайтқан көрінеді... Жер-судың жайын білетін ешкім жоқ, бандиттер ылғи елсізге шығып кетеді екен. Сіздер жиырма екі адам жүресіздер. Жиырмаңызда мылтық болады. Отрядқа Бәйкен Әлімов басшылық етеді. Адамның, көліктің адаспауына, шөлдемеуіне сіз жауап бересіз! – деп, қасқа бас кісі сөзді түйіп, тағы бірсыпыра жағдайды түсіндіріп айтты. Жиналыстан шығып бара жатқанда Бәйкен маған жылы ұшырай қарап:

	– Қалай, түрмеде қапа болған жоқсың ба? – деп сұрады. Өзі бұрынғыдан да жүдеп, сылынып қалыпты.

	– Көндiк қой, аға... Бұл не, біржола босатқаны ма? – дедім анығын білгім кеп.

	– Босатуын босатты-ау, бірақ осы сапар екеуімізге де сын болғалы тұр...

	Жүру жағдайын ойластырдық.

	Шалабай сол қашқаннан шалғай ауылдарда жасырынып жүр деп естігенмін. Жер-жерден зыққы көргендер жылысып келіп қол астына кіріп жатқан тәрізді. Қыста азайып, жазда көбейеді екен. Әсіресе осы жаз қатты құтырынып тұр дейді. Бетпақты, елсіз даланы ес тұтып кейбір момын ауылдарды, Совет өкіметі өкілдерінің үйлерін шауып кетіп жүр дегенді түрмеде жатып естігем.

	Банданың біреуі менімен бірге жатты. Өзінің айтуына қарағанда, астындағы жақсы атын Шалабай мінбек болады. Оған бұл көнбейді. Шалабай ерегісіп астындағы атын аударып алады да, өзін байлап-матап жолға тастап кетеді. Оны Қарсақбайдан шыққан отряд тауып алып «жансызсың» деп түрмеге салыпты.

	Жуырда ғана «өкімет адамдары» екі старшын елден малдың, сиыр майының салығын жинап күш-көлікпен әкеле жатса, Шалабай тұтқиылдан тиіп, бар малын, бар майын тартып әкетіпті. Атын, түйесін аударып алған соң, уәкiлдерді жаяу айдап: «Өкіметтеріңе айта барыңдар! Бізден дәмесі болса, Айбаттан, Қартбай сайынан, Тасыбай шабынынан тауып алсын!» – деп сәлем айтып жіберіпті. Өздері әбден есірген. Жан-жағының бәрін Совет өкіметі алып жатқанда теңіз ортасындағы аралдай жалпақ Бетпақтан мәңгі таптырмаймыз деп дәмеленіп жүрсе керек. Сонысына қарамай өздері тіпті сақ. Қарсақбайдың милициясы Шалабайдың қанша адамы, қанша қару-жарағы барын анық білу үшін бір момын шалды астыртын жібереді. Шал сорлы патша заманында байыкештеу болған екен, өкіметтен қашып жүрмін деп Шалабай бандысының ішіне барады. Әккі қулар әрі-бері сынап көріп, бұл адамның тегін келмегенін сезген соң атып тастапты.

	Сонымен жүруге қам жасадық. Әрқайсымызда екіден ат. Бірі – астымызда, бірі – жетегімізде. Тоғыз түйеге артқан жүгіміз бар еді, жол-жөнекей қонған ауылдардан жиырма-отыз түйе және қосып алдық.

	Мезгіл шілде еді, ел көзіне түспес үшін қаладан түнде аттандық. Жарты ай жүріп Бетпақтың шетіне іліндік-ау. Арқаның сар даласы, ақ бидайығы, қызыл изені артта қалды... Алдымызда бедірейіп Бетпақ жатыр.

	Мен Бетпақтың құдығын бес саусағымдай білетінмін. Ұрлықпен жүргенімде талай жортқан жерлерім. Айсызда ауылды адаспай табатынмын.

	Шалабай айтқан Айбатқа келдік. Қартбай сайына да бардық. Із-тозы жоқ. Тасыбай шабынына келгенде сынған ыдыстарды, желінген малдың бас сүйегін, тері-терсегін көрдік. Құлаған қостардың орнын сипап қалдық. Ақтарылып жатқан қарындағы майды көрдік. Сірә, шолғыншылары бізді алыстан байқап, асығыс көшіп кетсе керек. Өкшелеп отырып Жұман қазған шыңырауға келдік. Кеше осында қонған екен, таң атпай көшіп кетсе керек. Тіленші қазған жиырма құдықтан да баса алмадық. Қоңыздың бергі шеті Айғырқалған төрт құдық аталушы еді, одан да асып жөнеліпті. Менің жорамалым – олар бізді бекініске лайық жерден тосып алмақ. Бетпаққа бойлата кіргізіп, әбден діңкемізді құртпақ.

	Біз таңқаларлық жағдай – құдықтарды неге улап кетпеген? Қуғын көрген қашқындар, әккі ұрылар ең әуелі басып өткен құдықтарын былғайтын. Күлге, қиға толтырып кететін. Бұлар өйтпеген. Құдықтар сол қалпында. Біз де сақтық жасап әуелі атқа ішкіземіз...

	Шалабай, сірә, күшіне сенетін шығар. Біз – азбыз, олар – көп. Біз шабуылдамыз, олар қорғаныста. Бетпақтың Ақмешітке қараған шеті қалың жыра, терең сай, қаптаған оба болушы еді. Бізді соған дейін титықтатып, азық-түлігімізді тауысып, күш-көлігімізді болдыртып, белгілі жерге жеткенде бүйірден соқпақ па?

	Осылайша жүріп отырып, Бетпақтың Ақмешіт жақтағы жоғалған тұмсығы – Таңбалының шетіне іліндік. Кендірлік бұлағының басынан иреңдеген түтін көрінді. Дүрбі салып бақылап, Шалабайдың бекінген жері осы деп шамаладық.

	Бәйкен бәріміздің басымызды қосып жиналыс ашты. «Ер жігіттің сыналар жері осы. Бұларды енді құтқармау керек! Арамыздан адам шетінеуі де мүмкін. Бірақ жасқанушылық болмасын. Қашқын қорқақ келеді, осыны ұмытпаңдар!» – деп, әрқайсымызға жеке-жеке тапсырма берді.

	Қонаға көздеген жерімізге жеттік. Шалабайдың жатқан жері таулық, бұйрат, қабақ асты еді. Бер жағы Бетпақ, ар жағы – жықпыл-жықпыл терең сай.

	Жүк артқан түйелерді, қосақтағы аттарды дыбыс жетпейтін аулақта қалдырып, өзіміз жеңілденіп салт келдік.

	Түн ортасы ауған кезде, қашқындардың өздері де, күзетшілері де қалың ұйқыға кетті-ау дегенде, жақындап қарасақ, жүз қаралы жылқы жайылып жүр екен. Күзеттегі үшеудің біреуін қолға түсірдік, екеуі дүсірлетіп қаша жөнелді. Иесіз жылқыларды өзіміз жаққа иіріп әкеп тастадық.

	Енді таң атуын күттік. Жерге бозала сәуле жайыла бергенде жиырма винтовканы қатар қойып, бес-алты рет қабатынан атып-атып жібердік. Бұл – үрейін ұшырайық, қорқытайық дегеніміз. Және бізді көп деп ойласын. Бірақ олар бекініп жатыр. Құр атыспен ала алмасымыз айдан анық.

	Бәйкен бәрімізден ақыл сұрады, «Тілге кісі жіберсек қайтеді? Мүмкін өз еріктерімен берілер» деген ұсыныс болды. Ақыры осыған тоқтадық. Шалабайды танитын болғандықтан Бәйкен келіссөзге мені жұмсады.

	Дауыс анық естілетін жерге дейін бұқпалап бардым да, тасада тұрып айғай салдым:

	– Әй, Шалабай! Қарсақпайдан елу, Созақтан елу мілиса шықты. Біз көппіз! Еркіңмен беріл! Еркіңмен бағынғанды өкімет өлтірмейді. Қайта кешірім аласыңдар. Ақылға келіңдер! – дедім.

	Мылтық үні біразға дейін тынып тұрды. Аздан соң Шалабайдың саңқылдаған даусы естілді.

	– Кепілге Ақжанды жіберіңдер!

	Біз дағдарып қалдық. Бәйкен қатуланып:

	– Бұлары қулық, – деді. – Жарты ай бойы жол отрядты адастырмай алып келе жатқан Ақжан екенін біліп отыр. Кедей Ақжан түгіл, бай тұқымын да бұлар аямаған. Енді Ақжанның көзін жойып, бізді жер соқтырмақ!

	Тағы атыстық. Оқ бекерге шығын болып айдалаға кетіп жатыр.

	Енді үшке бөлінуді ұйғардық. Сайдың төменгі сағасында жықпыл-жықпылы көп тас тұмсықтар жиі кездеседі. Соларды сағалап барып жақыннан атысуға бел будық.

	Бәйкен екеуіміз бөлек кеттік. Әрқайсымызда винтовка, ортақ дүрбі бар. Еңбектеп сайға түстік, енді жоғары өрмелеп елеусіз бір қылтадан шыққан екенбіз. Қарсы алдымыздан басында шарт байлаған ақ орамалы бар біреуі көрінді. Бәйкен винтовкасын менің арқама сүйеп қойып көздеп атып еді, анау қалпақтай ұшты.

	Біреудің «ой, бауырымдаған» даусы естілді. Мен тасада тұрып айғай салдым:

	– Шалабай! Бас аманыңда беріл! Әлі де кеш емес!

	Берілудің орнына бандылар атысты үдете түсті. Біз жақтан да, олар жақтан да үш-төрт адам шығын болды. Атыс толастағанда Шалабайдың саңқылдаған үні естілді.

	– Әй, жігіттер! Ер болсаңдар, қатынша бұғынып атысқанды қоялық. Шығыңдар біреуің жекпе-жекке!

	Мұнысы біз күтпеген ұсыныс болды. Нем кетер деген оймен:

	– Мылтық па? Қылыш па? – деп сұрадым.

	– Қалауың білсің.

	Шалабайдың құралайды көзге атқан мерген екенін жақсы білемін. Қылыштасуға тағы да жүрегім дауаламай тұр. Шалабай тағы да айғай салды:

	– Отряд бастығы – бәлшебек Бәйкен деп естиміз. Қорқақ болмаса, сол шықсын!

	Қарасам, Бәйкеннің түсі бұзылып, танауы қусырылып кеткен екен.

	– Мен шығайын жекпе-жекке, аға! – дедім. Бұл сөздің аузымнан қалай шығып кеткенін де білмеймін.

	– Жоқ, бала. Сен әлі жассың. Қылышқа келіссе – мен-ақ шығайын!

	Сосын қарсы жақ еститіндей дауыспен:

	– Мен – отряд бастығы Бәйкенмін! Қылыштасуға Шалабайды шығарыңдар. Қайсымыз жеңілсек, сол жақ берілсін! – деді.

	– Мін атқа! Жазыққа шық, жазыққа! – деген жауап естілді.

	Біз жыра-жыраны бұқпалап, терең сайда тұсаулы тұрған аттарымызға келдік. Боз айғырдың айыл-тартпасын мықтап тартып тұрғанымда, Бәйкен қылышын қынабынан суырып, жүзін, сағасын сынап көрді де:

	– Ал, Ақжан, олай-бұлай болып кетсем, отрядты өзің басқар, – деді. – ...Тағы бір тілегім – сүйегімді әкемнің жанына апарып қой.

	Бәйкеннің атты әскерде болғанын, қылыш өнеріне жетік екенін білсем де даланың көкжал тарланы Шалабай есіме түсіп:

	– Осыларда көп патрон да жоқ. Біраз атысқан соң өздері де берілмей ме? – дедім.

	– Жоқ! Ердің екі айтқаны – өлгені! – деп Бәйкен боз айғырға ырғып мінді. Бұл кезде басына ақ орамал байлаған Шалабай да жирен айғырын ойқастатып шыға келді. Антұрған, айбынын асырғысы келгендей, омырауы ашық ак көйлек киіп, жеңін түрініп алыпты. Қамшысы аузында.

	Екі ортада жалпақтау жон бар еді. Қылыштарын жалаңаш ұстап екеуі екі тұстан шыға келді. Қарсы жақ та, біз де бастарымызды қылтитып қарап тұрмыз. Шалабай атын тебініп ақыра ұмтылды. Бәйкен де боз айғырымен жанаса берді... Көзді ашып-жұмғанша сарт-сұрт қылыш салысып өтті. Біз не болғанын білмей қалдық. Шалабай еңкейе беріп, атының жалын құшты. Ұшып түскен қылышын көрдік.

	Бәйкен, әйтеуір, ат үстінде. Бір жағына қарай ауыңқырап барып денесін түзеп алды. Оң иығын сол қолымен басып келеді.

	Алдынан жүгіре-жүгіре шықтық. Боз айғырдың қамшылар алдын қан жуып кетіпті. Шалабай сілтеген қылыш тайып барып оң жақтағы бұғанасын опырса керек. Қан сау-сау етеді. Қаладан алып шыққан дәрімізді жағып, дәкемен орасақ та қан тыйылмады.

	Сол кезде:

	– Аттан! Аттан!

	– Иә, аруақ!

	– Аттан! – деген дауыстар естілді. Жалт қарасам қарсы жақ атой салып шауып келеді екен. Тізерлеп отыра қалып, жиырма шақты винтовкамен үш дүркін залп бердік. Өте-мөте өзеуреп шапқан алдыңғы төрт-бесеуі шөптей қырқылды. Қалғандары жапырыла кейін қашты. Ізінше қуып барып түгелімен тұтқынға алдық. – Қашқындар қолдарын көтеріп, тізе бүгіп тұр. Бас-аяғы қырық шақты адам. Анадай жерде Шалабай өліп жатыр. Қылыш қақ шекесін жарып кетіпті.

	Бәрін тінтіп, мылтықтарын алып, қолдарың артына қайыра байладық.

	Бұлардың қарулары шамалы болып шықты. Үш-төрт винтовка, бес-алты бердеңкеден өзге алыстан ататын мылтықтары жоғын бағана даусынан-ақ білгенбіз. Көбінің қолында – оғы қоян қашқан жерге ғана жететін құс мылтық.

	Тұтқындарды өздерінің аттарына, түйелеріне мінгестіріп, жолға шықтық.

	Қара нарға желқом салып астына жұмсақ киіз, көрпе төсеп, басына биік жастық қойып Бәйкенді алып жүрдік. Әлсін-әлсін жарасының аузын ауыстырып таңамыз. Қаны сонда да тыйылмады. Ешбір емі табылмай Бәйкен келер күні таң алдында дүние салды.

	Айтқанын орындап, сүйегін аталарының ескі қыстауындағы әкесінің жанына апарып қойдық.

	Мен биыл сексеннің бесеуіне келдім. Бәйкеннен айрылғаннан кейін де қилы-қилы өмірді бастан кешірдік. Жақсы-жаман жігіттермен жолдас болдым. Адам баласы әрқилы ғой, бірақ өз басым Бәйкендей асыл азамат сирек туады деп білемін. Ондай әділ, ондай адал жігітті туғызған елден, жерден айналдым. «Асыл адам айнымас» деп Абай біліп айтқан, Бәйкен өле-өлгенше алған бетінен аумай, айнымай өтті. Сендерге бұл әңгімені үлгі болсын деп әдейі айтып отырмын...

	1969-1970





АР АЛДЫНДА





	Жан сақтама, ар сақта,

	Халық мақалы





	Іленің бұл тұсында өткел жоқ. «Қызылжидeнің» адамдары арғы беттегі аудан орталығына қатынау үшін, жүз шақырым жоғарыдағы көпір арқылы айналудан гөрі паром күткенді жөн көреді. Күніне үш-төрт қатынайтын салбөксе паром кейде істен шығып мысыңды құртатыны бар. Қызылжиделiлiктер екі көзі төрт болып паром күтсе де, төте жолды артық санайды.

	Бүгін – тоғызыншы ноябрь. Үш күн қатар келген демалыс-мейрамнан кейін ауданнан ауылға, ауылдан ауданға қатынаған қыдырмашылар таңертеңнен бері жағаға жиналып отыр. Көбі бала-шаға, кемпір-шал. Іштерінде – ауыл совет төрағасы Қаратай Әжібаев пен ауданнан келген өкіл Көбен Бестаев және қалаға қайтып бара жатқан екі студент Жексен мен Ғалия бар. Әрқайсысы өз тобымен бұзыла бастаған ауа райын, ұйқыдан тұрмаған паромшыны тілдеріне тиіп тұр. Анадай жерде суыққа тоңған бір топ майда бала бірін-бірін қуып ойнап жүр. Бұлар күткен аражадай паром арғы бетте толқынмен теңселіп, байлауы ағытылмай тұр.

	Күн сәскеге таяды. Ала шабыр бұлт кенет түсін өзгертіп, батыс жақ қарауыта бастады. Аяқ астынан көтерілген ызғар жел онсыз да терісіне сыймай тұрған күтушілердің бей-берекетін алды.

	– Мына паромы құрғыр қозғала ма, жоқ па?!

	– Құдайдың құтты күнінде ішіп жүретін қутайқы үш күнгі мейрамда шомылған шығар араққа!

	– Әне, біреу қимылдайды...

	– Ой, ол қайықшы ғой! Салт жүрген сен болмасаң, мына біз сияқты машиналылар паромашының мастығы тарқауын күтеді де!

	– Анау тұрған балаларға обал болды. Әрі тоңып, әрі сабақтарынан қалып...

	– Арғы бетке автобус келіп тоқтады!

	– Ой, ол – Қалау ғой! Интернаттың мына балаларын алып қайтуға келген шығар.

	– Қайықшыға бірдеңе деп тұр.

	– Балаларды өткізудің қамы да!

	Жағадағылар әне-міне дегенше ар жақтан моторлы қайықтың үні естілді. Аудан орталығындағы мектеп-интернаттың шофері Қалау Бектеміровтың паромшыдан қайыр болмаған соң қайықшыны көндіріп, балаларды өткізіп алатынына жағадағылар ризалық айтысты.

	– Е, тілеуің бергір, сонысы дұрыс болды ғой. Бізді қойшы, суыққа шыдаймыз – дірдек қағып тұрған мына балаларды айтсаңшы!

	– Құдай сақтаса екен! Он бала бір қайыққа қалай сыяды?

	– Екі қатынайтын шығар...

	– Мәссаған! Мына қайықшы есуас па? Барлық баланы бір-ақ отырғызғаны несі?!

	– Өй, өй мынау қайтеді?! Әй, бала, есің дұрыс па?! Екі рейс жаса деймін! Әй, бала! – деп ауыл совет төрағасы жағаға қарай ұмтылғанша, моторлы қайық өзен суын кенересімен сызып ұзай берді. Әлденеден секем алып, түсі бұзылып кеткен Қаратайдың қасына ауданнан келген өкіл Көбен жақындады да:

	– Ой, Қареке, ештеңе етпейді, бұл жындының ессіздігі жалғыз осы дейсіз бе?! – деп жұбату айтты.

	– Өй, өйткен ерлігінің енесін!.. Балалардың өмірімен ойнауға бола ма екен!

	– Мына иттің баласы бірдеңе жұтып алған! Қайығының бұраңдауын көрдің бе?!

	Айтқандай-ақ, өзеннің ортасынан әрі асып жағаға жақындай бергенде, мотор үні кенет өшіп, артық салмақтан қайық ауа бастаған еді.

	– Ойбай кетті! Қайық ауды! – деген біреудің жан ұшырған даусы естілді.

	Бағанадан бері бейғам әзілдесіп тұрған екі студент – Жексен мен Ғалия әлгі дауысқа қабат жалт бұрылды.

	– Жексен, ананы қара! Балалар, балалар кетті суға!

	Жағадағылардың айғай-шуы жамырай естілді.

	– Жексен! Неғып тұрсың, өледі ғой ана балалар!

	– Ештеңе етпес, арғы жаға жақын өздері де малтып шығар, – деді Жексен жайбарақат.

	– Кетті суға, балалар! – Ғалия өзі шешіне бастады. Жексен оның білегінен шап беріп ұстап:

	– Қайда барасың? Су тастай!.. Тоқта деймін! – деді.

	– Жібер, жібер мені!

	– Жібермеймін! Үсисің, өлесің! Маған сенің өмірің ғана емес, денсаулығың да керек!

	Жағадағылар көздері алақтап босқа айғайлап жүр:

	– Неғып тұрсың, Жексен? Ендеше өзің түс суға!

	– Әне! Арғы жағада тұрған жігіт шетінен сүйреп шығара бастады! Ой, өзі бір ер екен! – деді Жексен.

	– Жалғыз өзінің сонша балаға шамасы келе ме? Жәрдем берсеңші сен де барып!

	– Мен арғы жағаға жүзіп жеткенше өздері де малтып шығады...

	Біреу жандарынан жан ұшыра айғайлап өтті!

	– Ойбай, неғып тұрсыңдар?! Жүгірсеңдерші!

	– Кетті, ойбай, кетті ана бір бала!..

	***

	Жастар газетінің әдеби қызметкері Дәрмен Жәкібаев жұмыс аяғында үйме хаттардың арасынан ауыз тұшырлық ештеңе таба алмай басы қатып отырғанда, редактор шақырды. Жоспарда тұрған материалды дер мезгілінде бере алмағаны үшін, сазайымды тарттыратын шығар деп жүрексіне кіріп еді, редактордың қабағы шынында да қату екен.

	– Сен осыдан екі жыл бұрын Іле бойына бардың емес пе?

	– Барғанмын. Материал да жазғанмын.

	– Әлгi Отан соғысының ардагері... Кім еді?

	– Бектемір Ошанов.

	– Иә-иә. Сол кісі туралы жазған едің ғой. Енді есіме түсті. Мә, мына телеграмманы оқы.

	«Кеше он бала отырған қайық өзеннен өтерде аударылып кетті. Менің ағайым Қалау Бектеміров жалғыз өзі тоғыз баланы жағаға аман алып шықты. Бір бала суға ағып өлді. Жағада бірталай адам тұрған, ешқайсысы көмектескен жоқ. Қазір Қалау Бектеміров аудандық ауруханада жатыр. Халі өте ауыр. Дәрмен ағайды жіберіп істің ақ-қарасын анықтауларыңды сұраймын.

	Жалау Бектеміров»

	– Бұған не дейсің?

	– Рұқсат етсеңіз ертең жүрейін.

	– Ендеше, қамдан.

	Дәрмен ертеңіне қаладан екі жүз шақырым жердегі аудан орталығына самолетпен ұшты. Жол-жөнекей ол Жалауды да, оның әкесі Бектемірді де есіне түсірумен болды. Бектемірдің үлкен ұлы Қалау ол кезде әскерде қызмет ететін. Өзін жолықтырмаса да хат арқылы танысқаны бар. Әкесі жайында жазған очерктi почтамен салып жібергенде, Тынық мұхит жақтан тебірене жауап хат жазып еді...

	Бір сағаттан соң Дәрмен аудан орталығына жетіп, дереу ауруханаға тартты. Түнде қар аралас жаңбыр жауса керек, асфальт үсті суланып, ағаш жапырақтарына шық тұрыпты.

	Бас дәрігер әуелде рұқсат етпесе де астаналық газеттің куәлігін көріп, аужайды ұққан соң, өзі бастап ішке кірді.

	Қалау сұлық жатыр. Бір ауыз тілге келмек тұрсын, көзін де аша алмады.

	– Денесін үсік алған, – деді бас дәрігер. – Бәлкім, шұғыл көмек жасағанда мұндай халге жетпес еді...

	– Жазылудан үміт бар ма?

	– «Үмітсіз – шайтан» – дейді ғой! Қолдан келгенше аянбаспыз. Облыстан да дәрігер шақырттық... Мұндай ер жігіттер ұзақ өмір сүруге тиіс, – деп бас дәрігер журналиске керек бір сөздің ұштығын ұстатқандай болды.

	– Онда мен мазаламайын. Айып етпеңіз, – деп Дәрмен сыпайы қоштасып, сыртқа шықты.

	Күн әлі ерте болғандықтан ол Қонақ үйге қол чемоданын қойды да, аудандық партия комитетіне тартты. Екінші хатшы оны ескі танысындай жылы қарсы алып:

	– Бұл оқиғамен айналысқанымызға бүгін, міне, бесінші күн, – деді. – Оқу бөлімінің, милицияның бастықтары, тергеуші қазір сол жақта жүр. Комиссия жасаған қорытынды бойынша бюрода арнайы мәселе қарамақшымыз.

	– Қызылжидеге қалай жетсем екен?

	– Қазір ұйымдастырайық.

	Хатшы біреуге телефон соқты да:

	– Оқу бөлімінің бастығы түнде келіп, бүгін қайта жүргелі отыр еді, дәл кездестіңіз, – деп Дәрменді есікке дейін шығарып салды. – Жаза қалсаңыз, бізбен ақылдасқайсыз.

	«Бұл не сөз? – деп Дәрмен тіксініп қалды. – Сірә, кінәлі адамдардың ішінде жанашыр біреуі бар-ау!»

	...Аудандық оқу бөлімінің меңгерушісі мінезі ашық адам екен. Танысқан бойдан-ақ әңгімеге үйіріле кетті. Дәрменді өте-мөте қызықтырғаны Жолан Осжанов Қалауды бала жасынан білетін болып шықты. Әуелде Қызылжидеде мұғалім болған ол, кейін аудан орталығындағы мектеп-интернаттың директоры қызметіне көтерілгенде Қалауды жұмысқа алған көрінеді. Армияға Жөкеңнің қарауында жұмыс істеп жүргенде алынса керек.

	– Бала кезінен қимылы жылдам, бір орнында байыз тауып отыра алмаушы еді, – деді ол Қалау туралы әңгімесін байыппен бастап. – Қуса құтқармайтын, қашса жеткізбейтін жүйрік болатын. Бірақ өзінен кіші балаларға әлімжеттік жасамайтын, қайта кішкене әлсіз балаларға қол ұшын беріп жүретін. Ал өзі біреуден таяқ жесе, күші басымдау біреуден зәбір көрсе ешкімге шағынған емес. Сабаққа зерек еді. Шұқшиып оқымаса да, естігенін ұмытпайтын...

	– Мектеп-интернатта қанша жыл істеді?

	– Жоғары оқу орнына түсе алмады-ау деймін, әйтеуір, алты айлық шоферлар курсын бітіріп келді де менен жұмыс сұрады. Жастайынан сыралғы бала болған соң және балаларды жақсы көретінін де білетіндіктен, ескі автобусымыз бар еді, соған шофер етіп алдым. Жүруінен тұруы көп көне автобусты өз қолымен жөндеп, малшылардың балаларын демалыс сайын үйлеріне апарып, қайтып әкеліп тұрды. Балалар оны туған ағасындай көретінін талай байқадым. Ылғи оларды ойнатып, мойнына шығарып еркелететін... Сол жеткіншектер үшін ойланбастан мұздай суға қойып кеткенінде де мән бар! – деп аяқтады сөзін Жөкең. – Ал анау жағада тұрғандардікі – Иттік! Әсіресе, анау екі студентті айтсаңшы! Безбүйрек болмаса, шырылдаған балалардың үніне қалай шыдайды!

	Дәрмен оқиғаның анық-қанығына көзі жеткенше қорытынды жасауды орынсыз көрді.

	Ауыл совет төрағасының кеңсесінде Қаратай Әжібаев пен Көбен Бестаев төмен қарап тұнжырап отыр. Бұлар осының алдында ғана ауданнан келген комиссия тағы бір жауап алған екен. Дәрмен тартыс-таластың соңын ала iлiкті.

	Қаратайдың ақсары өңі қызыл күреңденіп, шегір көзі шытынап кетіпті:

	– Ал не істейміз? Мынау сұмдық болды ғой! Ертең ел алдында не бетімізді айтамыз?!

	– Он баланың қайыққа отырғанын көзбен көрдіңіз, оған жауабын да беретін өзіңіз, – деді, одан едәуір жасы кіші Көбен пышақ жанығандай қара бұжыр бетін алақанымен ысып-ысып жіберіп. Не қара, не қоңыр екені белгісіз қысық көзі қорқып-сасуды білмейтін суық адамның ұсқынын танытқандай.

	– Балалардың қайыққа мінгенін сен де көрдің емес пе? Неге бөлектенесің?

	– Сіз осы ауылдағы барлық жағдайға, қоғамдық тәртіпке тікелей жауап беретін адамсыз! Яғни заң алдында айыпкер тек сіз боласыз!

	– Қайықшының қызу екенін ит бiлiп пе! Аяғын нық басып, жағада жайбарақат темекі тартып тұрған соң, – деп ауыл совет төрағасы күмілжіп қалды.

	– Міне, міне, осындай жайбарақаттығыңыз үшін жауапқа тартыласыз!

	– Әй, шырағым! Ауданнан келген уәкіл болсаң да айтайын: жағада тұрған еркектердің ішіндегі естияры екеуіміз, бұл жағдайда коммунист ретінде қабат жауап береміз!

	– Мен сізбен қабаттаса алмаймын. Мен бір жүрген сырт жолаушы!

	– Балалардың өмірі бәрімізге ортақ, қалайша сырт жолаушы боласың? Қауіпті көре тұра үндемеген сен де кінәлісің!

	– Әркімнің жауап беретін өз орны бар. Бiлдей ауыл совет председателі тұрғанда менің килiгуiм қисынсыз.

	– Сүттен ақ, судан таза болып шықпақсың ғой?!

	– Істің ақ, қарасын аудан шешеді. Мен енді жүремін...

	– Жоқ жүрмейсің. Қазір болған оқиғаны қаттап қағазға түсіреміз, сен қол қоясың.

	– Мен ешқандай қағазға қол қоймаймын. Ертең жауапқа тартылар жайым жоқ, – деп Көбен кетуге ыңғайланды.

	– «Көн қатса – қалыбына» деген. Құдды әкең болыпсың да қойыпсың!

	– Менің әкемде шаруаңыз болмасын!

	– Мынаның сөзін қара, ей, өзімде де, «әкемде де болмасын» дейді... Өздеріне тықыр таялғанда, суға батқан тастай қашатын тышқанға ұқсауын! Бұлар тұқымымен сондай!

	Дәрмен дауға осы арада араласуды жөн көрді:

	– Кешіріңіздер, сөздеріңізді бөлейін. Сіздің әкеңіз не қызмет істейді?

	Көбен міз бақпаған қалпы:

	– Әкем әлдеқашан марқұм болған. Сондықтан құлағын шуылдатпауларыңызды сұраймын. Сұрамаймын, талап етемін! – деді. Даусында ызғар бар.

	– Иә, бұлар тұқымымен сондай талап еткіш! – деп Қаратай тағы бір іліп түсті.

	– Шалмай сөйлеңіз, жолдас Әжібаев! Өтер адам өтті – өмірде әркімнің өз татар дәмі, кешкен ғұмыры бар. Өлген адамды ғайбаттау қасиетсіздік.

	– Жоқ-ау, әке қасиетінің балаға аумай көшетінін айтамын, – деп Қаратай тақымдап қоймады.

	– Менің әкем адал қызмет еткен!

	– Білеміз қалай «адал» қызмет еткенін. Талайларды қан қақсатқаны да есімде!

	Ерегіс өршіген сайын Дәрмен сөздерін бөлмеуге тырысып, іштен тынып отыр.

	– Әділет үшін күресу қиянат емес! – деді сөзден сәл тосылып қалған Көбен берілмеуге тырысып. Даусында діріл бар.

	– Әдiлеттi де әр саққа жүгірткендер болған! – Қаратай көпті көргендігін білдіріп Көбенді тырп еткізер емес.

	– Мұндай мылжың шалмен сөз қағыстыратын менде уақыт жоқ! – деп, Көбен жамбасына тас батқан кісіше қозғалақтай берді де Дәрменнің отырғаны есіне түсіп. – Менде басқа шаруаңыз болмаса – жүремін! – деді...

	– Бір сауал: балалардың суға батып бара жатқанын көре тұра Қалау Бектеміровке неге көмектеспедіңіз?

	– Мен қалай көмектесемін? Жүзу білмеймін, – деп, Көбен оңай құтылғысы келді.

	– Өмір бақи осы өзеннің жағасында өскенде қалайша жүзу білмей қалдың? – деп Қаратай тағы да қапталынан ала түсті. Көбен бұған шарт кетті:

	– Сізден ешкім сөз сұраған жоқ! Білмеймін дедім, білмеймін!

	– Қорықтым десеңші одан да!

	– Егер жүзу білгенде суға түсетін бе едіңіз? – деп енді Дәрмен сөзін сабақтай түсті.

	– Кім біледі... Әрине, түсемін. Терең су – тілсіз жау, бірақ жас жеткіншектер үшін жан пида!

	– Әй, сенбеймін-ау, сенбеймін. Құдай ақы, әкең батып бара жатса да суға түспессің! – деп, Қаратай мүлде түңілген рай танытты.

	– Менің әкемді жалақор атандырып талай арыз айтқансыз, енді, міне өзіме пәле жауып отырсыз. Нағыз жалақор өзіңіз! Жолдас журналист, басқа сауалыңыз болмаса, мен кетемін.

	Қаратайдың көзінше артық әңгіме қоздатудың қисынсыз екенін сезіп, Дәрмен:

	– Мен сізді шығарып салайын, – деді. Әлгі әңгімеден кейін Көбен сәл есеңгіреп қалса керек, аяғын баса алмай, есіктен шайқалыңқырап шықты.

	Машинасы қонған үйінің қорасында екен. Оған дейін біраз жер. Дәрмен әлгі әңгіменің үстінде ойына жылт етіп енген бір сұрақты осындай оңашада анықтап алуды жөн көрді. Көз алдына сонау студент кездегі бір жыл бірге оқыған сеңгір танау, қатпа қара жігіт елестеп келе жатқан. Жаңылмасам, оның да фамилиясы Бестаев болатын. Бірінші курстан кейін көзден ғайып болды. Мүмкін, осы кісінің жақыны шығар... Өзі де барып тұрған бұзақы еді. Сабақ оқымайтын. Қалтасы толған ақша, бірінші курстан бастап-ақ ресторан, кафелерден шықпады. Қашан да жүріс-тұрысы жеңіл қыздардың ортасында жүретін...

	– Менімен бірге Бестаев деген бала оқып еді...

	– Оны қайтейін деп едің?

	– Жай сұрағаным ғой... Сізге жақындығы жоқ па екен деп...

	– Жақын болғанда қандай! Ол менің жалғыз балам! Иә, журналистикада оқығаны рас. Әжептәуір қабілеті де бар еді... Оны құртқан қу арақ, – деп Көбен бастырмалата жөнелді.

	– Жас басымен араққа салынғаны, былайша...

	– Шешесі кінәлі! Бала тәрбиелеуге менде уақыт болды ма! Мал дайындаушы дегенің – қаңғыбас! Жыл он екі ай шапқылайсың да жүресің. Үйге қарауға уақыт жоқ! Сонда бала шешесіне бағынбай кеткен!

	– Әкесінен қаймықпайтын бала да болады-ау!

	– Дұрыс айтасың, інім. Кінә өзімнен де бар... Өз денсаулығым нашар болған соң, баламды шынығып өссін деп, жастайынан спортпен айналыстырдым. Жетінші кластан бокспен шұғылданды. Тоғызыншыда ауданның, оныншы класты бітірерде жасөспірімдер арасындағы облыс чемпионы атанды. Бұған ағайын-туған болып қуандық. Атақ-абыройы аса берсін деп тіледік. Не сұраса соны бердім, бірақ балам көп ұзамай бұзылды. ВУЗ-ға түскен соң бұзылды. Ауылда әке-шешесінен қаймығып бетегеден биік, жусаннан аласа боп жүреді екен. Жеке басына ерік тиген соң, неше түрлі өнер» шығарды. Жарысқа қатысамын деп, каникулында үйге келмей қойды. Әр түрлі сыбыс аудандағы бізге де кетіп жататын. Бір-екі рет артынан өзім іздеп бардым. Балам бұрынғыдай емес, тәкаппарлана бастапты. Маған жөнді жауап бермеді. «Қой, бұл болмас» деп деканына, комсомол ұйымының хатшысына бардым. Оларды беттестіріп отырып та сөйлестім. Міз бақпады. Беті бір шіміріксеші! «Егер екінші семестрде түзелмесе, оқудан шығарамыз» деп еді деканы, ақыры айтқанына жетті.

	– Қазір балаңыз қайда?

	– Бала болмай бәле болды. Жүр қаңғырып!

	– Естияр болды, ендігі түзелген шығар?

	– Сол баяғы қалпы... Қашанғы қаңғырар екен – көрейін!

	– Өз нанын өзі тауып жеп жүре береді де.

	– Мен білетін бала болса, бұл қалпымен ұзақ күн көре алмайды. Бір күні аш иттей бұралып, есік алдына өзі келеді.

	– Қатал екенсіз.

	– Осы күнгінің баласы сиырдан да жаман – сипағанды білмейді. Не таяқтың күшімен кәлимаға тілін келтіру керек, не аштан қатыру керек!

	– Тәрбиеңіздің жолы қиын екен.

	– Балаларды жүген-құрықсыз жіберген өзіміз де оңбаймыз! «Баланы жастан» деген сөзді аталарымыз мың жылдық тәжірибеден шығарған. Қазіргі балаларға құрық керек! Шыбық керек бұларға!

	...Қас қарайып қалғандықтан, басқа қонатын жердің ыңғайы болмай, Дәрмен Қаратайға ілесті. Төбесі қылаң еткен әңгімені түбіне дейін суыртпақтайтын журналистік әдетінше ол жол-жөнекей Қаракеңе тағы бір сұрақ қойды:

	– Көбен Бестаевтың әкесін білуші ме едіңіз? – Білгенде қандай! Ол бір іштен кеміретін жұлын құрт ғой... – деп, Қаратай сөз ұшын тереңге тартты.

	Әке, бала, немере, соларды байланыстыратын тылсым жіп жайында көптен толғанып жүрген Дәрмен тағы бірде керек болар деп, Қаратайдан Көбеннің әкесі жайында толығырақ айтып беруін өтінді.

	– Шырағым, бұл ұзақ әңгіме... Көбеннің әкесі Бестай осы Қызылжидеден шыққан көзі ашық жігіт еді. Соғыстан қайтысымен заң оқуын бітірді. Ол кезде мен колхоз бастығы едім. Бестай колхозда жұмыс істеген жоқ, бірақ екі көзін ауылдан айырмайтын. Ауданда, облыста қызмет істей жүре ай сайын бір соқпай өтпеуші еді. Колхозымыз өрге басып тұрған кез, «ауылдан шыққан азамат қой, қаладағы тіршілігі қиын болып жүрген шығар» деп, келген сайын құр қол қайтармадық. Елуінші жылдарда ауданға прокурор болып келді де, төбемізге әңгір таяқ ойнатты. Сондағы ойы: осы ауылдағы бар актив, басы мен болып, Қызылжидeнi сүліктей сорып жатыр... Әр келген сайын қос-қостан қой, қап-қап ұн, қысқы соғымы біздің мойнымызда болса да қанағат тұтқан жоқ. Тіпті өзі келгенімен қоймай, машинасымен бөгде біреулерді жіберетінді шығарды. Бір-екі рет бетін қайтарып едім, қыр соңыма түсіп алды. Колхоз бастығының баршаға жағуы қиын, кемшілік те болмай тұрмайды. Ел ішінде бірлі-жарым наразылар бартұғын. Бестай соларды топтастырып, арызқойлардың отына май құйды. Өзі көзге көрінбейді, арызқойларды айдап салып, артымнан аңдып отырды. Өзі былай... бір көргенге кең пейілді, жомарт адам сияқтанып жүретін. Әңгімені де тауып айтады, үлкенді де, кішіні де, алғашқыда бауырына тез тарта қояды. Оның кеңпейілділігі – кісіге кесел жасау, жомарттығы – қызметі үлкенге жағыну екенін біз кеш түсіндік. Мысалы, ол ауылға келгенде ең алдымен ақсақал, қарияларға тегіс сәлем беріп шығады, өлген-жіткендер болса, үйді-үйіне кіріп көңіл айтатын. Тұрмыс құрған жастарға жеке-жеке барып құтты болсын айтуды да ұмытпаушы еді. Сөйтіп ауылдастарының көз алдында ол адамгершілігі мол азамат сияқтанып жүретін... Ал ауданға облыстан, республикадан қызмет жөнімен келген кісі болса, қалайда есебін тауып үйіне шақырады. Сонда сөз арасында мені жамандауды ұмытпайтын көрінеді. Біздің ауылға уәкіл келе қалса, арыз айтатын адамдарды астыртын даярлап қоятын және арыз айтушыларды бұрын сотталмаған, қылмысы жоқ адамдардан таңдайды. Ал олардың көбі мeнeн ферма бастығы, қойма меңгерушісі, қырман күзетшісі сияқты жұмыстарды сұрап ала алмай жүргендер еді. «Ұра берсе құдай да өледі» дегендей, ақыры Бестай түбіме жетіп тынды. Бір қап бидай үшін сотталып кете жаздадым... Есейген сайын баласы да әкесінен аумай келеді...

	Қаратай осыны айтты да, өз ойымен өзі болып көпке дейін үндемеді.

	Бестай және оның бұзық баласы жайында бірсыдырғы мағлұмат алып, көз алдына елестеткен Дәрмен Қалаудың әкесі Бектемірмен алғашқы кездескенін есіне алды. Осыдан екі жыл бұрын. Ұлы Жеңістің отыз жылдығы қарсаңында кешегі комсомол-жауынгер, бүгінде бейбіт еңбек майданына белсене араласып жүрген бір адам туралы очерк жазуы керек болғанда, осы ауданның басшылары ең алдымен Бектемірді атаған-ды. Қызылжидеге келсе совхоз директоры, парторг қалаға жиналысқа кеткен екен де, ауыл совет төрағасы Қаратай Әжібаевты жолықтырғаны бар. Дәрмен жылқылы ауылда тұратын Бектемірді іздеп баруға көлік сұрап еді, Қарекең: «Кісі жіберіп шақыру керек» дегенді айтты. Мұның мәнісіне түсінбей тұрғанда:

	– Ол шайтан өз үйінде отырғанда жарытып ештеңе айтпайды, – деп, Қаратай құрдасымен қалжыңы барын сездірді. – «Іш, же» дегеннен басқа сөз тарта алмайсың. Әрі-беріден соң «бос сөздің керегі не, кел, карта ойнайық» дейтіні бар.

	– Мұнда келгенде әңгіме айта ма?

	– Ол жағын маған жібер. Мен бір қытығына тиіп көрейін... Ол қырсықты бала кезінен білемін ғой! Уай, тентек еді-ау!

	– Айтыңызшы! Маған ол да керек, – деп Дәрмен құлағын түре түсті.

	– Үйіне келген мейманның таралғысын кесіп, ұшпа-ұш іліп қоятын. Аттың иесі үзеңгіге аяғын сала бергенде шалқасынан түскенін көріп, «ха-ха-халап» күлетінін қайтерсің! Шешесі ұрғанда көзіне жас алмай бедірейіп тұра беруші еді. Әкесі: «Тентек түбі – сегіз, арық түбі – семіз болады» деп баласын бетімен жібірген-ді. Күніне біреумен төбелеспейінше, үйінен тамақ ішпейтін. Өзі көк ала қойдай болып таяқ жесе де ешкімге барып мұңын шаққан емес...

	Отан соғысы ардагерінің бала кездегі бұл мінезі Дәрменнің көңіліне онша қона қоймады. Жастайынан тайқұлындай тебісіп өскен қатар-құрбының қалжыңы шығар деп, бұған онша мән бермеген.

	Түскі шайдан кейін кеңсеге қайтып келіп отырғанда, есік сарт-сұрт ашылып, зор денелі, қияқ мұртты, қабағы түксиген біреу кіріп келді.

	– Ассалаумалейкум!

	– Уаликумассалам! Төрлет, Бектемір, – деп, Қаратай терезе алдында қатар-қатар тұрған орындықтарды нұсқады Бектемір аттап-бұттап барып, жалп етіп отырғанда орны ошақтай жерді алады екен.

	– Сен бе мені шақырған? – деді ол Дәрмен жаққа назар аудармастан.

	– Астанадан әдейі іздеп журналист келіп отыр. Сенімен сөйлеспекші. Жастар газетінен...

	– Жастар мені қайтеді? – деп Бектемір бірден тік кетті.

	– Сенің жас кезіңді, яғни соғысқа қатысқан жылдарыңды газетке жазбақ.

	– Уай, оның несін езе береміз, бәрі өтті-кетті!

	– Біз үшін «өтті-кетті» болғанмен, кейінгі жас ұрпақ үшін соның бәрі өнеге-үлгі. Соғысты көзбен көргендер қазірдің өзінде азайып барады.

	– Бұл ауылда аз емес. Жүр ғой түге, басына сəлде орағаннан басқаның бәрін істеп!

	Дәрмен осы тұста шыдай алмай:

	– Ол не дегеніңіз? – деп төтеннен сұрақ қойды. Қаратай сөзді жұмсартқысы келгендей.

	– Менің бұл құрдасымның сөзі түйеден түскендей, – деп жымиған болды. – Біздің ауылдың пенсияға шыққан кейбір шалдары ауыз бекітіп, намаз оқиды, соны көңiрсiтiп отыр.

	Дәрмен:

	– Ал өзіңіз ше? – деп Бектемірге барлай қарады.

	– Мен бала-шағаны асыраймын деп, жылқы соңында жүрген адаммын. Ораза, намазға уақытым жоқ.

	Қаратай:

	– Сен енді мына баламен былай... дұрыстап сөйлессеңші, – деп, құрдасын қисынды әңгімеге бұрғысы-ақ келіп отыр.

	– Не айт дейді маған?

	– Соғыста көргендеріңді былай... шетінен тізе бермекшісің бе?

	– Шетінен тізе беретін, соғыс – көген, солдат – қой емес!

	– Ой, сен енді сөзді бұра бермей... жөнiңе көшсеңші!

	Сөзге Дәрменнің өзі араласты:

	– Соғысқа қай жылы кірдіңіз, отағасы?

	– Қырық бірінші жылы. Онда мен жиырмада едім. Үш ай ойнатты да, алғы шепке апарып бір-ақ салды.

	– Қатардағы солдат болдыңыз ба?

	– Жаяу әскерде жүрдім. Соғысты да солдат болып аяқтадым.

	– Бұл ағаңның екі бірдей Даңқ ордені бар! – деп, сөзге Қарекең де араласты.

	– Соғыстың барлық ауыр салмағын иығымен көтерген қатардағы солдаттар деп үлкен қолбасшылар да жазып жатыр. Өзіңіз қандай қиыншылықтар көрдіңіз, сол туралы айтсаңыз, – деп Дәрмен әңгімені өзі іздеген арнаға салғысы келді.

	– Соғыста қиыншылықты барша жұрт көреді. Мен саған мынаны айтайын: соғыс кезінде атылған оққа, жанған отқа әр-беріден соң етің үйренеді. Өлімге де бас тігесің. Ең қорлығы – сарпалтаң жүрісі, – деп Бектемір ойда жоқ арнаға түсті.

	– Мұныңызға түсінбедім, отағасы.

	– Жаяу әскер кейде күніне ондаған, жүздеген шақырым жол жүреді. Мойнында – бүктеулі шинель, арқасында – сегіз кило жүк, иығында – винтовка. Осынша ауыр жүкпен бел шешпестен жүз шақырым жол жүріп көр. Кейде төбеңнен жауын сорғалап тұрады, немесе қол-аяғыңды, бетіңді аяз қариды, белшеден балшық кешесің. Қорлықтың көкесі – қысты күні окопта жатқаның. Таңертең оянғанда шинеліңнің екі қалтасы мұзға қатып жабысып қалады. Айналдыра кесіп тастамасаң алынбайды. Шілдеде пора-пора терге түсесің, жұтқаның топырақ. Сонда, «шіркін-ай, кеудені бір ашып тастап, етігіңді шешіп жіберіп даланың қоңыр салқын самалын жұтар ма еді» деп талай армандадық...

	Арнасына түсіп келе жатқан әңгімені Қарекең бұзды:

	– Өй, сен былай, соғысқа қатысқаныңды, қанша жауды жойғаныңды айтсаңшы!

	Бектемір бұған шамданып қалды:

– Кісі өлтірген мақтаныш емес. Мен соғыста солдаттың жауды қандай қиыншылықпен жеңгенін айтып тұрмын!

	– Бұл да керек, Қареке! – деді Дәрмен сөз сабағын үзгісі келмей.

	– Эшолoнымызды Сталинград майданына жетер-жетпестен жау самолеттері бомбаның астына алды. Мынау сол жерде-ақ жараланып елге қайтып кеткен! – деп, Бекең Қарекеңді бір қағып өтті.

	Қарекең де қалысқысы келмей:

	– Бара жатқан жолдағыны айтсаңшы, – деп өзінше бірдеңені бастап кетті. – Бектемірдің бала кезде тентек болғанының пайдасын сонда көрдік. Қызыл вагонда кетіп бара жатырмыз, іші ит байласа тұрғысыз суық, ортада жалғыз пеш бар. Бір бұзық жігіт бізді шыққаннан басынып келе жатқан. Өзі де бір еңгезердей неме екен, сыбайластарымен бірге пешті қоршап алып, бізді жылыға жібермек тұрсын, котелогымызды да отқа қойдырмады. Ыстық шай іше алмай қаталап келеміз, іш қазандай қайнайды, күресерге дәрмен жоқ. Бектемір бір күн шыдады, екі күн шыдады, үшінші күні әлгілерді ысырып өз котелогын отқа қойды. Сол-ақ екен әлгі дәу котелогын жұлып алып терезеден далаға лақтырып жібергені! Төбелес басталды да кетті. Бектемірім аузы-басы қан жалап қайтып келді. Біз болсақ сол күйі бетіміз қайтып жатып қалдық. Ал Бектемір кегін ішіне сақтаған екен. Ертеңіне әлгі дәу есікті ашып жақтауға сүйеніп тұр еді, поезд жүре бергенде Бектемір жүгіріп барып басымен періп-ақ жібергені! Анау вагоннан ұшып кетті... Командирлердің біреуі көріп қалып, поезды тоқтатты.

	Бектемір осы тұста шыдай алмай:

	– Жә, қой, енді! Баланың ойынын да айта ма екен! – деді.

	– Айта берсін, маған бәрі қызық.

	– Шатақ пен төбелесте қызық жоқ. – Қаратай сөзін одан әрі жалғағысы келіп:

	– Содан қойшы, Бекең он сөткеге отырып қайтты. Бірақ содан көзіміз ашылғаны... – дей беріп еді, Бекең:

	– Жарайды, жоқтан өзгені езбейiк, – деп кесіп тастады. – Алдыңғы шептегілер қатты сиреген екен, бірден от-жалынға кірдік те кеттік. Жаудың шабуылын тойтарамыз деп ротаның оннан тоғыз бөлігінен айырылдық. Тірі қалған үш адамның бірі боп госпитальға түстім.

	– Өз қолыңызбен қанша жауды өлтірдіңіз?

	– Кім санапты? Әйтеуір, атып жаттық қой!

	– Алғашқы орденді сол жолы алдыңыз ба?

	– Кейін орденнің өзі іздеп тапты... Жарайды, әңгімені осымен доғарайық. Қара айғырдың үйірі бір жетіден бері жоқ, қайда ығып кеткенін білмеймін. Қазір соны іздеп барамын. Ал, қайыр! – деп Бектемір әңгімені шорт үзіп шыға кеткен-ді.

	Дәрмен не айтарын білмей:

	– Шынында да, бұл кісімен әңгімелесу қиын екен, – дегенде:

	– Егер бұл әңгімені бабымен айтар болса, әлдеқашан журналға, кітапқа жазылып атағы шығар еді. Бұрын да бір-екі рет іздеп келгендердің көңілін қалдырып қайтарған. Қартайса да қырсық мінезі қалмайды! – деп еді Қарекең.

	Дегенмен, сол жолы Бектемірмен кең көсіліп сөйлесе алмаса да, әр жерден үзіп-жұлған әңгімелердің басын құрап шағын очерк жазған-ды. «Лениншіл жастың» сол номерін Бекеңнің Қиыр Шығыста әскери қызметте жүрген баласына салып жібергенде, көп ұзамай Қалаудан жауап хат келді. Қалау әкесінің соғыс кезінде қандай ерлік көрсеткенін де білмейді екен.

	Қазір сельсовет кеңсесіне өзен жағасындағы қайғылы оқиғаға тікелей қатысқан екі жас – Жексен мен Ғалия келуі керек. Тергеуші телеграмма беріп, Алматыдан арнайы шақыртқан екен, самолеттен бағана күндіз түсті деп еді, әлі кешігіп жатыр. Оған дейін ермек болсын деп, Дәрмен сельсовет төрағасына тағы бір сұрақты төтеннен қойды:

	– Отағасы, өзіңіз суға жүзе білесіз бе?

	– Білемін, шырағым, білемін, – деді Қарекең күрсініп, – Бірақ жанымды зорға сақтап жүрген адаммын. Бомба жарықшағы бүйiрiмде әлі жатыр.

	– Соғыста біреу үшін біреу жан қиды дейді ғой.

	– Жас кезінде адам жан аямайды. Жан қадірін қартайғанда білесің.

	– Егер өз балаңыз суға ағып бара жатса ше?

	– Баладан ешкім жан аямайды. Торғай екеш торғай да өз балапанын қорғаймын деп жыланның аузына түседі... Бірақ сол балалар қартайғаныңда қадіріңді білсе ғой!

	– Мұны неден шығардыңыз?

	– Менің соғыстан кейінгі туған ұл балам осы күні қалада қызмет істейді, екі немерем бар. Өзі де, келінім де жоғары білім алған. Солардың айлықтарының қалай жетпейтінін білмеймін, әлі күнге дейін аузын маған ашып отыр. Келінім көктемде киген киімін күзде иығына ілмейді. «Ананы ал, мынаны ал», – деп, баламның да миын жейтін көрінеді. Өзің айтшы, бала шіркін ата-ананың мойнында қашанғы отыра береді? Оқып жүргенінде көмектестік. Ал енді оқу бітіргеннен кейін ата-аналарыңа ауыз ашқандарыңды қоймайсыңдар ма?!

	– Сіздің жасыңызға келгенде біз де немерелерімізге сондай жағдай туғызамыз, – деді Дәрмен жымиып.

	– Балаң нешеу?

	– Әзірше біреу...

	– Әне, сендерде бала аз. Қаладағылар балаларының саның бір-екіден асырмайды. Жә, аз болсын, көп болсын айтар ақылым: балаларыңды өз басын ғана ойлайтын эгоист етіп тәрбиелей көрмеңдер...

	Жексен мен Ғалиядан хабар болмаған соң, Дәрмен кеңседен Қарекеңе ілесе шықты...

	Бұл кезде Жексен мен Ғалия тергеушіге тиісті жауабын беріп болған соң, газет тілшісімен кездесуден жалтарып, өзара ақылдасып оңаша үйде отырған. Шашын шалқайта қайырған, қалың қас, тар маңдай, дүрдек ерін, сом денелі Жексен Ғалияның бетіне тура қарай алмай:

	– Бір пәлеге ұрынбай тұрғанда тайсақ па екен? – деді. Үні жарықшақтанып шықты.

	– Қашқанмен құтыла алмайсың. Тілші ізіңе бір түсіп алса, iңдетпей тынбайды.

	– Үйлену тойымыз таяу қалғанда, мына бір қырсықтың кесе-көлденеңдеуін қарашы! Бәрінен бұрын елден ұят болды...

	– Жалғыз Қызылжидeнiң естігені ештеңе етпес. Мына сұмырай газет арқылы күллі республикаға жайса, абыройымыздың айрандай төгілгені! Тілші дегенің сыры мәлім – инедей тілін жанды жеріңе сұғып-сұғып алады.

	– Жария болудан қорықсаң, дер кезінде қимылдауың керек еді.

	Жексен жалт бұрылды. Ғалияның аршыған жұмыртқадай аппақ жүзі батар күннің терезеге шағылысқан сәулесімен алаулап тұр екен. Жазық маңдайынан тік құлаған қыр мұрнының қос желбезегі қусырылып кетіпті. Шиедей қызыл ернін аямай тістелеп отыр...

	Жексен Ғалияның әлгі сөзінен тал қармағандай болды:

	– О! Мынауың ақыл екен. Әлі де кеш емес. Қаладан келген журналист оқуды жаңа бітірген жас жігіт көрінеді. Өзін былай... сыйлап, құрметтесек қайтеді?

	– Бір ішкен тамағына бола шындықтан тая қоймас.

	– Жо-оқ, жалғыз шай емес... Өзін былай, балық аулауға алып шығып... қыдыртып... Менің ондайлармен ортақ тіл табуым тез-ақ. Сонан соң қолы қышып бара жатса басқа жайды жаза берер. Тіпті Қалау Бектеміровтің ерлігін күллі елге жайсын! Орден, медаль алуына септігі тисін. Біз көргенімізді көгіртіп айтайық. Галочка! Сен бұған не дейсің?

	– Менің естуімше, тілші Қалаудың ғана ерлігін жазу келмеген. Балалардың суға ағып бара жатқанын көре тұра қимыл жасамаған адамдар туралы да жазбақ. Бұған, жоқ, екеуіміз де ілігеміз.

	– Ал сонда не істеуіміз керек? Жаман атағымыз күллі елге жайылсын деп қол қусырып қарап отырамыз ба? Жоқ, Галка, мұндайда бейқам қалуға болмайды. Әрекет жасауымыз керек. Әуелі тілшінің өзін айналдырайық. Көнбесе қалаға дейін қуынамын. Министрлікте біздің ағай бар, білесің ғой, ол кісінің баспасөз жағында таныстары көп. Мұндайда араға адам салмасаң, босқа күйіп кетуіміз мүмкін.

	– Ал бұл әрекетіңнен ештеңе шықпаса қайтесің?

	– Галя! Абырой екеуімізге де ортақ. Комсомол мүшесі ретінде сені де моральдың сан сағына жүгіртіп басыңның әңкі-тәңкісін шығаруы мүмкін. Ертең жаман атқа екеуіміз бірдей ілініп кетсек, ел бетіне қарай алмай қаламыз. Кейін қызметке тұрғанда да бұл бәле бетімізге шіркеу болады. Бір жұққан кірді көпке дейін кетіре алмайсың... Ғалия! Өмір бойы өкінбес үшін мұндайда аянбау керек. Менде мынадай ой бар: журналист жігітті үйге шақырсақ өсекке айналуы мүмкін. Сондықтан мен оны «балық аулаймыз, жас сорпа ішеміз!» деп өзен жағасына алып барайын. Мені іздеген болып артымыздан сен кел. Таранып, сыланып дегендей... жақсы киініп кел. Қаламының желі бар жігіттерді білемін, сұлу қыз көрсе есінен танып қалады. Сен былай әзіл айтып, сөзге тарт. Ойын-күлкіңді, қалжыңыңды аяма. Тіпті көзіңді төңкеріп, дәмегөйлендіріп қойсаң да артық болмайды. Айғай-шу басылғанша өстіп көз алдай тұрсақ, соңыра «шу, қаракөк!» деп тайып тұруымыз оңай! Осы жоспарым қалай, а? Табылды емес пе?

	– Сонда мені танымайтын тілшіге телімексің бе? Ол мүмкін мені менсінбес.

	– Ой, Галочка! Сені менсінбейтін жігіт бұл жалғанда бар ма! Мынадай ақша маңдай, күлім көз, қыпша белді көргенде кімнің есі танбас екен! Осы жолы тағы бір сынашы өзіңді.

	– Мені енді эксперимент объектісіне айналдырайын дедің бе?

	– Галя! «Өмір – сахна, адамдар – артист» деп қай жазушы айтып еді? Шынында солай ғой: мынадай драмалық ситуацияда артист болып ойнай алмасақ күлкі, мазаққа ұшыраймыз. Сондықтан бұл іске көзді жұмып кірісе керек. Бұдан артық айла табылмайды, Галя!

	– Мен жасанды роль ойнай алмаймын. Не де болса шындықты айту керек.

	– Қайдағы шындық? Не айтып тұрсың Ғалия? Шындық дегеннің өзі шартты ұғым екенін түсінесің бе?

	– Түсінгенде қандай! Сондықтан да екеуіміз жүзу біле тұра Қалауға көмектеспегенімізді жасырмай айтуға тиіспіз.

	– Ойбай-ау, менің суға жүзгіштігімді сенен басқа кім біледі?!

	– Менің білгенім аз ба? Сенің студенттер арасында қала чемпионы екеніңді қалай жасырамын?

	– Галя, айналайын, ақылға келші. Чемпиондықты айтудың қажеті қанша! Суға жүзе білмеймін десем болды маған ешқандай кір келмейді. Ал сен қыз баласың, мұзы қатқалы жатқан суға неге секірмедің деп сені кінәлай алмайды.

	– Менен сұраса ашығын айтамын, мұздай суға түсуге қорықтым деймін. Оның үстіне «мен жалғыз емес едім, жанымда суға жүзудің чемпионы Жексен Байболов тұрған соң соған сендім» деймін.

	– Бұл әңгіменің қайда апарып соғатынын білесің бе?

	– Қайда соқса сонда соқсын, маған шындық керек.

	– Аяқ астынан ақ жүрек боламын де!..

	– Менің өтірік сөзімді қашан естіп едің?

	– Менен ештеңеңді жасырған емессің бе?

	– Жасырған емеспін.

	– Менен бұрын ешкімді сүйген жоқсың ғой!

	– Шын махаббат менде болған емес.

	– Қалау ше?

	– Біз бірге оқыдық, бірге ойнадық. Бірақ арамызда сен ойлағандай «махаббат» болған жоқ.

	– Қалау жоғары білім ала алмаған соң, өзіңе лайық жігіт іздегенің де өтірік пе?

	– Жетер енді! Жексен! Ашылғалы тұрған жараның аузын тырнама! Онсыз да өзегімді өкініш өртеп тұр.

	– Мүмкін, үйлену тойынан да бас тартарсың? Әлі некеміз қиылған жоқ, ауызекі уәдеден басқа ешқайсымыздың мойнымызда салмақ, міндет жоқ.

	– Сенің мұндай екеніңді кеш білдім. Білгенде уәде де бермес едім, ауылға да ертіп келмейтін едім.

	Жексеннің беті күлденіп, көгіс тартты:

	– Енді екі оттың ортасында толқып тұрмын де... Жарайды, Ғалия. Екеуіміз де қызбалықты қойып, ақылға келейік. Таразының бір басында – әлдеқашан қатынасың үзілген ауылдағы шофер де – жарайды ерлік-ақ көрсетсін, таразының екінші басында – мен, сен екеуіміздің ертеңгі жарқын өміріміз, сөз алысып, қол беріскен ата-анамыз. Сонда қай жағы басым? Қай жағының салмағы ауыр?

	– Ар-ұятттан артық ештеңе жоқ.

	– Махаббат ше? Махаббат үшін екі жас өлімге де бармаушы ма еді?

	– Егер ол – ары таза, намысы күшті махаббат болса!

	– Сонда не, біздің арамызда таза махаббат жоқ па?

	– Ар тазалығы, намыс күші әр жерден, тіпті ұсақ-түйек нәрседен көрініп тұруы керек. Ал өлім мен өмір айқасында ары таза адам еш нәрседен қорықпай қимылдайды.

	– Иә, иә! Қалау – ерлік жасады! Оған тіпті дауым жоқ! Әйткенмен, ақылға салып көрейікші! Біріншіден, Қалау бізден гөрі жағаға жақын тұрды. Сондықтан да тоғыз баланы алып шығуға үлгірді. Жарайды, бір бала ағып кетті, сол үшін екі бірдей азаматтың денсаулығынан айрылуы қажет пе? Мұздай суға түскенде жалғыз Қалау емес, менің де денсаулығыма зақым келетін еді.

	– Сен спортшы емес пе едің?

	– Мен жабық бассейндегі жылы суға үйренгенмін. Мынадай даланың суық суына организмім шыдамайды.

	– Қалау дәл сол сәтте өз организмі туралы ойланбаған болар!

	– Әрине, ол – осы ауылдың аязға, желге үйренген баласы!

	– Балалар суға ағып бара жатқанда осының бәрін ойлап, есептеп тұрған екенсің ғой!

	– Сонда немене... Мені көпе-көрнеу өлімге қиясың ба? Жарайды, мүмкін өлмеспін де. Бірақ өкпемді, сөз жоқ, суық шалады, аяғымды ревматизм жайлап, жүруден қаламын, басқа мүшелеріме де зақым келеді. Сонда саған не пайда? Әлде сен мүгедек адамды да жар етесің бе? Онда әне, жатыр ғой жаның сүйген Қалауың қол-аяғын қозғай алмай!

	Онсыз да алакөңілденіп отырған Ғалияның осы тұста ащы даусы шығып кетті:

	– Оңбаған! Қалай ғана арың барып Қалауды ауызға аласың! Енді білдім, саған өзіңнен басқа ешкім қымбат емес. Құдай ақы, суға мен ағып бара жатсам да тұяқ серіппейтіннің өзісің!

	– Сен мені әлі сынап көрген жоқсың. Өмір – тез жанып, тез сөнетiн қурайдың шоғы емес. Ол– шыбық кезінен бастап мәпелеп өсіретін бәйтерек! Иә, иә, бәйтерек! Бәйтеректі күте білу керек. Өлу оңай, өмір сүру қиын. Менің ойымша, біле тұра ерте өлу – өмірден қорқу деген сөз. Ал өмір сүру үшін күн сайын, сағат сайын еңбек ету керек, күресу керек. Ол үшін күш, қажыр керек. Білім керек! Ақыл, ой керек! Ал біле тұра өлімге бас тігу – мисыздық, мен айтар ем, жындылық деп!

	– Көзі ашық қорқақтан көзсіз ердің адасқаны артық.

	– «Ерлердің ессіздігін жырлаймыз!» – деген Горький сөзін қайталағалы тұрсың ғой. Горький əділет үшін, әділетсіз қоғамға қарсы күрес жолында ерлік жасау туралы айтқан. Қазіргі қоғамда ерлік жасаудың түрлері де бөлек.

	Бұдан әрі таласудың қисынсыз екеніне көзі жеткен Ғалия:

	– Сенімен сөзім бітті. Кетем десең жолың әне, жүре бер, – деді. Үнінде түңілгендік, шаршау бар.

	– Менен біржола күдер үзгенің бе?

	Ғалия басын сілке көтеріп:

	– Көрінбе көзіме. Жоғал! – деп айғайлап жіберді. Мысы құрыған Жексен:

	– Жарайды, кетсем кетейін. Сен бiрақ, басыңа қонған бақытты аяқпен теуіп тұрсың, – деді. – Менің қаладағы дайын пәтеріме, пәтер толған дүниеме қызықпайтын қыз жоқ. Әке-шешемнің қызмет орны да мені талай биікке жеткізеді. Ертең-ақ маған көзін сүзген бір сұлуды таңдап алғанымда ішің күйіп жүрмесін. Әлі де ойлан, Ғалия! Ойлануыңа уақыт беремін. Егер жаздым, жаңылдым десең кешіремін. Қанша айтқанмен, үш-төрт жыл бірге жүрдік, дос, сырлас болдық. Менің ұшқалақ еместігімді білесің, жақсы көрген, бауыр басқан адамнан айрылу маған да қиын. Мендей бір сүйер жігіт табуың қиын болар, Ғалия!

	Жексен не кетерін, не кеттесін білмей, Ғалия тағы бірдеңе дер ме екен деп қипақтап тұрғанда, есік ашылып үйге Бектемірдің кіші қызы Қарлығаш кірді. Ойда жоқта жолыққан жас қыздан сескеніп қалған Жексен тағы бір дауға ұрынбайын деп кетуге ыңғайланғанда, тұлымшағы желбіреген Қарлығаш есін жиғызбастан шап етіп жабыса кетті:

	– Ғалия апай! Мына кісі қайда барады? Жібермеңізші!

	«Оны қайтесің?» дегендей Ғалия қолын бір сілтеп теріс айналып еді, Қарлығаш Жексеннің жеңінен ұстай алды. – Сөзім бар! Ағай, мен сізді жақсы танымаймын. Бірақ бұл ауылға Ғалия апаймен бірге келгеніңізді білемін. Сырт пошымыңызға қарағанда келбетті адамға ұқсайсыз. Сірә, комсомолец те шығарсыз...

	– Шырағым, менде шаруаң болмасын,– деп Жексен жеңін тартып еді, Қарлығаш жібермей қойды.

	– Шаруам болғанда қандай! Егер... күні ертең жолдасыңыздың басына күн туа қалса... бір сылтау айтып тағы да тайып шығарсыз?

	– Шырағым, сен өзің білмейтін шаруаға килікпе.

	– Килігемін! Неге килікпеймін?! Сізді мектеп қабырғасында, институтта адалдыққа, жаумен бетпе-бет келгенде тайсалмауға тәрбиеледі емес пе? Ал сіз... қару асынып қарсы келген қас дұшпан түгіл тілсіз жаудан тайсалып шыға келдіңіз! Бұл қалай, а?

	– Мына бір тақылдаған пәле қайдан шықты? Ғалия, қой деші мынаған!

	Faлия дауға еріксіз араласты.

	– Демеймін! Қарлығаш – бізден кейінгі жас ұрпақ өкілі. Адамдар кейде өзінен кейінгі ұрпақ алдында да жауап беруге тиіс.

	– Мен мына қарғадай баланың алдында жауап бермекпін бе? Тапқан екенсің ақымақты! – Жексен қолын қатты сілкіп тартып алды да, тарс-тұрс басып шығып кетті.

	– Қандай сұмпайы еді! Қалай шыдап жүргенсіз?! – деп, Қарлығаш өзінен-өзі кіжініп тұр.

	Өңешіне суық қорғасын құйып жібергендей кеудесі қысылғанмен, осынау өрімталдай қыздың көңілін қабаржытпау үшін, Ғалия өз мұңын ортаға салғысы келді.

	– Е-е, сіңлім-ай... Адам баласы сайраған сара жолмен жүре берсе адаспас еді. Өмір жолы кедір-бұдыры, бұралаңы көп соқпақ қой. Кейде сүрінесің, кейде тайып кетесің. Әйтеуір, алдыңда бір жарық дүние барына сенген соң талмайсың, шаршамайсың, жүре бересің, жүре бересің. Арманына біреу ерте жетеді, біреу кеш жетеді... Мәңгі жете алмай қапалы өмір кешетіндер де бар. Тағдыр кімнің маңдайына не жазды – болжау қиын.

	– Адам өкінбеу үшін не істеу керек? – деп, Қарлығаш та әңгімеге үйіріле кетті...

	– Сен – небәрі он бестесің. Сенің жасында мен де ештеңені уайым етпеуші едім. Айналамның бәрі ақ сәуле, көк сәуле, қызыл сәуле болып құлпыратын да тұратын... Адам жас өспірім шағында тезірек есейсем дейді, ал есейген соң балалық шағын аңсайды. Арманына жете алмағандар, жайында кітаптан оқығанымда иланбаушы едім. Әшейін бір әлдекімнің ойынан, қиялынан туған елес тәрізді көрінетін.

	– Адам арманына қайтсе жетеді?

	– Білмеймін, менің алғашқы арманым – тезірек есею еді, есейдім, одан кейінгі арманым институтқа түсу еді, түстім. Енді...

	– Сүйген жар табу ғой?

	– Қазір ол – арман емес.

	– Енді не? Әлде осы өміріңізге өкінесіз бе?

	– Жоқ, өкінбеймін. Қайта ризамын. Ерте адаспағаныма, өмір шырғалаңына ерте ілінбегеніме ризамын.

	– Жақсы-жаманды айыру қандай қиын!

	– «Аттың аласы сыртында, адамның аласы ішінде» дейді екен аталарымыз, қалай біліп айтқан. Адамдарды бірден тану қиын. Ол үшін уақыт керек, неше түрлі сыннан өту керек. Жылтырағанның бәрі алтын емес. Сырты бүтін, іші түтін адамдар бар, солардан сақ болғайсың, сіңлім!

	– Сізден бір нәрсе сұрайын ба, тәте? Қалау ағаның сізді сүйетіні рас па? – деп оқыстан сұрақ қойды Қарлығаш.

	– Оны саған кім айтты? – деп, Ғалия тіксініп қалды.

	– Ел ішінде сөз жата ма... Қыздар айтты.

	– Қалаудың мені сүйетінін мектепте оқып жүргенде-ақ білетінмін. Бірақ менің көңілім тым асқақ еді. «Шіркін астана! Алматы!» деп жүрегім алып-ұшып тұратын. Мен мектеп бітірісімен институтқа түстім. Қалау түсе алмай ауылға қайтты. Күзде әскерге алынды деп естідім. Бір жылдай хат жазысып тұрдық... Содан соң бәрі ұмытылды.

	– Бұл опасыздық қой! Әскерге кеткен жігіттерін күтіп жүрген қыздар аз ба?

	– Әй, Қарлығаш-ай, тым жылдам ойлайсың-ау. Саған бәрі оңай тез сияқтанып көрінеді. Шын сүйгендер ғана бірін-бірі қанша уақыт болса да күтеді. Ал мен ше? Сүйдім бе Қалауды?... Мен Қалауды жақсы көрдім, бірақ сүйген жоқпын. Осы сөзімді сынау үшін талай таңды да көзбен атырдым. Оның ет бауыры елжіреп жазған хаттарына жауап іздеп, не бір асыл сөздерді теріп көрдім. Бірақ жүректе жылу болмаған соң сөздерің де жасанды, жасық шығады екен. Сөйтіп жүргенде Жексен кездесті. Сырт тұлғасы сұлу, сөздері де сыпайы, жүрген-тұрғаны сырбаз екен. Үш жылдай жұбымызды ажыратпай серуен құрдық, кино-театрларды құр жібергеніміз жоқ. Медеу мұз айдынында өткізген күндер, әсіресе, естен кетпейді. Шынымды айтайын мен мұндай сауық-сайранды өңiм түгіл түсімде де елестеткен емеспін.

	– Жексен үш жыл бойы қалай сыр бермеген!

	– Жарайды, сіңлім, шай ішелік.

	Бұл кезде қас қарайып, үйге шам жағылған. Екеуі шайға енді отыра бергенде сыртқы есік қағылып, ішке бейтаныс жігіт кірді. Киген киіміне қарап оның қаладан келгенін, күндіз әңгіме болған тілші осы екенін іштей сезсе де Ғалия:

	– Сізге кім керек еді? – деді тіксініп.

	– Сіз керексіз, – деді Дәрмен именбестен. Үнінде ойнақылық бар, көзі күлім қағып тұр. Өзін көргенде талай жiгiттердің сұқтана қарайтынын білетін Ғалия сыр берместен:

	– Жоғары шығыңыз, – деді.

	Дәрмен бірден өз шаруасына көшпей, екі қыздың ортасында ойын-қалжың айтып біраз отырды. Бірақ қыздардың қас-қабағына қарап, артық əзілдің орынсыз екенін түсінді де:

	– Мен сізден Қалау жайында білмекші едім, – деді. – Екеуіңіз бірге өстіңіз ғой?

	– Иә, бірге өстік... – Ғалия сәл күрсінгендей болды.

	– Бір класта оқыды деп естіп едім...

	– Иә, бір партада отырдық...

	– Сабақты қалай оқушы еді?

	– Үлгерімі орташа болатын.

	– Араларыңызда сүйіспеншілік сезім болғаны рас қой? «Осы сұрағым орынсыз болды ма» деп, Дәрмен Ғалияға көзінің астымен қарады. Ғалия қысылған жоқ.

	– Рас. Ол мені әлі сүйеді... Бірақ менде ондай сезім болған емес...

	– Жасырмай түгел айтыңызшы.

	– Ол хоккеист еді. Домбыра үйірмесіне де қатысатын. Үйірмеден қайтқанда мені түн ішінде үйіме дейін шығарып салып жүрді. Сонда бір ауыз артық сөз айтсайшы! Аяғының астына қарап үндемей ілеседі де отырады. Қайта мен анау-мынауды айтып, іліп-қаққанды жақсы көретін едім. Тіпті оның үндемейтін мінезін мазақтауға айналдым. Қыздармен бірге тұрсам ештеңе емес, кейде ер балалардың ортасында тұрғанымды көре қалса, дереу жаныма жетіп келеді... Оныншы класта оқып жүргенде ол тіпті есеп шығара алмағанын сылтау етіп, немесе жоқ кітабын іздеп біздің үйге жиі келуді шығарды. Әке-шешем де Қалауды жақсы көретін. Себебі, ол ұл баласы жоқ біздің үйдің отынын жарып, суын әкелуді намыс көрмеді. Класта балалардың арасында сыбыр-күбір көбейіп, екеумізді тіпті «қосып» та қойды. Менің Қалауға суық қарауыма, бәлкім, осы себеп болды ма... Сөз көбейген сайын мен кеудемді жоғары ұстап, басымды шалқайтып жүрдім. Сол тәкаппарлық көпке дейін қалмады. Өзімді басқа қыздардан биік санадым. Асқақтық ақыры опа бермейтінін білсемші!

	Есік сарт ашылып, бет-аузы көп жылаудан ісіп-домбыққан Шәкиза кірді. Суға ағып өлген жалғыз баланың анасы жұлқына басып кіріп келгенде, үйдегілер үрпиісіп өре түрегелді.

	– Қайда әлгі Жексен деген жүзі қара! Көрсетші көзіме, бетін тырнайын!

	– Не болды, жеңеше, сабыр етіңізші, – деді Ғалия сасқанынан.

	– «Жеңеше!» Сондағы «қайын сіңлім» сен бе? Садаға кет! Сендей шірікті қайын сіңлі қылғанша...

	– Түу, тіліңіз қандай ащы еді!

	– Ащы болмай, неменеме жетісіп тұщы боламын! Байымнан айрылып – бір, баламнан айрылып – екі!..

	– Тағдыр солай жазса амал қанша.

	– Тағдыр! Тағдыр! «Тағдыр» дегенің немене? Құдай ма? Құдай бар болса біреудің онын көріп, менің жалғызымды неғып көрмей қалды? Анау жеті баласы бар үйдің баласы аман қалды да, менің жалғызым суға кетті! Бұл немене, құдайдың тәлкегі ме, әлде мазағы ма?

	– Басыңыз жас, әлі талай перзент көрерсіз.

	– Мен енді байға тиіп, бала тапқанша!... Oh, Берігім, жалғызым! Он екіде бір гүлің ашылмай кеттің-ау, қайтейін... Не жаздым құдайға! Он жетімде құрсақ көтеріп, балпанақтай бала ұстап отырғанымда, жынды әкесі қаңғып кетті. Қайтып орала ма десем, босқа алданыппын! Қойшы, сол жындымен жан күйзелтіп қосақталғанша осы баламен күн кешейін деп он жыл отырғаным, қайтейін, бір күнгідей болмады-ау! Не жаздым бұл өмірге, не жаздым!

	– Таусылмаңызшы, жеңеше. Бар өміріңіз әлі алда... Сіз тіпті отызға да жеткен жоқсыз, отызға келген қыздар да тұрмыс құрмай жүр ғой, – деп, Ғалия ашуын тарқатқысы келіп еді, Шәкиза:

	– Әй, сен өйтіп мені алдаусыратпа! Тұқымың өспегір Жексеннен де, Қалаудан да құн аламын! Осыдан бәлниседен шықсын бәлем, жағасына жармасып өлейін! Ол шірік басқа баланы құтқарғанда менің жалғызым неге ілікпеді қолына! – деп одан сайын өршіді.

	– Ондай жанталаста кісі бала таңдайтын ба еді?

	– Неге таңдамасын! Өз жақындарын алдымен шығарып, менің тірі жетімімді неге көрмей қалды!.. Әй, сорлы жетiмек-ай, жалғыз өзің шырқырап кете бардың-ау, қайтейін. Сол кезде құлындай даусың құлағыма жетсе ғой, өлсем де суға өзім түсер едім!

	Осыны айтқанда бағанадан бері ізет сақтап үндемей отырған Қарлығаш та шыдамады:

	– Сіз немене, аузыңызға келгенді айтып, Қалау ағаны қаралап тұрғаныңыз! Ағайым тоғыз баланы жалғыз өзі судан шығарғанда өле жаздап құлады емес пе? Оның қандай кінәсі бар? Қайта Қалау ағаның ісіне ел риза. Әрине, балаңыздың өлімі өкінішті... Бірақ ағайымның да хал-күйін түсіну керек емес пе?!

	– Әй, маған жөн айтатын сен кім едің? Бауырың болған сон бұрып тұрсың, ә? Ал мен қолқа, жүрегімнен айрылып тұрмын!

	Fалия әңгімені одан әрі ушықтырмау үшін:

	– Қарлығаш, сен кіріспе. Өзіңнен үлкенге жөн айту саған әлі ерте... – деп басу айтты.

	Шәкиза бәрібір тоқтар емес:

	– Осыдан шықсын, бәлем, бәлнисадан! Өмір бойы екі қолым жағасында өтсін ол шіріктің! – деп, есікті тарс жауып шығып кетті.

	– Қайтсін енді, жалғыз баласы ғой, – деп, Ғалия жанарына жас кептеліп, Қарлығашты бауырына басты.

	Дәрмен бұдан кейін отыра беруді жөнсіз көрді де, қыздармен қоштасып сыртқа шықты. Аспанды айқара жапқан қою бұлт төңіректі тас қараңғы етіпті. Ол осы көшенің бойындағы Қарекеңнің қонақжай үйін бетке алып келе жатып, өткен оқиғаны көз алдына елестетумен болды. Бір жағынан соңғы балаға әлі келмей есінен танып құлаған Қалауға жаны ашыса, енді бірде Қалауға қол ұшын бермеген безбүйрек Жексеннің жексұрын бейнесі көз алдынан кетер емес...

	Жексеннің сол күні-ақ кездескен машинаға мініп қалаға кетіп қалғанын Дәрмен кейін білді. «Қашқанмен құтыла қояр ма екенсің, институттан-ақ іздеп табармын» деп, өзен жағасындағы оқиғаға қатысы бар өзге адамдармен, Қалаудың газетке телеграмма жіберген інісі Жалаумен, тағы басқа жора-жолдастарымен әңгімелескісі келді. Көкірегінде «Ерлік пен ездік» деген тақырып желісі тартылып келеді. Қалау жайында өз жора-жолдастары, білетін адамдар не айтар екен? Аға буын өкілдерінен Көбен Бестаев пен Қаратай Әжібаев бейнесі айқын тәрізді. Бәлкім, оларды жастар газетінің бетінде көрсету артық болар. Ал Қалаудың әкесі Бектемір соғыстағы ерлігімен, қазіргі мінезімен қызық емес пе? Қарекең Бектемірдің тағы бір мінезінен шаң берді. Осы көктемде Бектемірдің бір жылдан кейін зейнеткерлікке шығатынын ескеріп, совхоз басшылары орталықтан үй салып берейік деген уәж айтыпты. Қарекең осы қуанышты хабарды жеткізу үшін алып ұшып жылқылы ауылға барса, Бектемір:

	– Шықпаймын пенсияңа! Мені немене, белі бүгілген, көзі көрмейтін, төрінен көрі жақын шал дейсіңдер ме?! – деп шалқасынан түсіпті. Қарекең:

	– Батыр-ау, артық ақша қалтаңды тесіп бара ма? Пенсияңды да ал, жұмысыңды да істей бер, – десе: «Тиесілі ақшам болса бер, тек санаттан шығарма!» – дейді Бекең. Қарекең үй құрылысын көктемнен бастау керектігін айтса, Бектемір: «Қаңырайған үйде кім отырады? Өзім малдамын, балалар жас»... – деп тағы қыңыраяды. Бұған шыдамаған әйелі:

	«Әкесі-ау, біздің де бір үйіміз болуы керек қой. Біз отырмасақ әзірше басқа біреу кіре тұрар», – десе, Бектемір: «Совхоз ең алдымен өз мектебіне орталықтан интернат салсын... Сонда балаларымыз әркімнің үйінде жүріп оқымайтын болады», – деп бір-ақ кеседі.

	«Осындай әкеден, әрине, Қалау сияқты өжет ұл туады» деп түйді Дәрмен.

	Ол әуелі совхоз комсомол ұйымының жаңадан сайланған секретары Тайбек Жолшиевпен сөйлесуді жөн көрді. Қалау туралы комсорг не біледі? Совхоз комсомолдарының болған оқиғаға көзқарасы қандай? Өзі не ойлайды?.. Жазатын мақалаға мұның бәрі керек болғандықтан ауданға кеткен парторгтың кабинетін аштырып, оңаша бөлмеде әңгіме-дүкен құруды жөн көрді.

	Ұзын бойлы, ақ сүр өңді, оң шекесінде жалпақ қалы бар, өткір көзді жігіт еркін басып кірді де, жуан қолымен Дәрменнің нәзік саусақтарын сындыра жаздап амандасты.

	– Сізді сыртта Жалау да күтіп тұр, – деді ол бірден.

	– Оңаша сөйлескеніміз дұрыс па, әлде Жалау да қатысып отырсын ба? – деп, Дәрмен Тайбектің ақсұр жүзіне барлай қарады.

	– Бізде жасырын сыр жоқ, әңгімемізге ортақ болсын.

	– Онда шақырыңыз.

	Тайбек ұзын аяқтарымен екі аттап есіктен шығып кетті.

	Қарекеңнің айтуынша, Тайбек былтыр нархозды бітіріп келген соң, Бектемірдің үлкен қызымен тұрмыс құрған. Осындағы орта мектептің оныншы класында оқитын Жалау мен жетіншіде оқитын Қарлығаш әпкесі мен жездесінің қолында тұратын көрінеді.

	Аздан кейін есіктен әуелі Тайбек, сосын Жалау көрінді. Алғашқыда қысыла-қымтырыла кіргенмен, жас тілшінің жұмсақ сәлемін алған бойда Жалау иығын түзеңкіреп, денесін тік ұстап сабырлы қалыпқа түсті. Бет бейнесі Бектемірге аумай тартыпты: тарақ тiсi батпайтын қалың бұйра шаш, жар қабақ, енді-енді дөңестеніп келе жатқан бауырсақ мұрын, қалың ерін...

	– Иә, Жалау, менің неге келгенімді білетін шығарсың... Дер кезінде телеграмма жібергенің дұрыс болды. Кеше осында үлкендермен сөйлестім. Ауданнан келген Көбен деген кісіні жолықтырдым. Түнде Қаратай ағайдың үйіне қонып шықтым. Біраз жағдайды сол кісіден естіп, білдім... Ғалиямен әңгімелестім. Шәкиза жеңгейді көрдім. Сол үйге қарындасың келді... Енді өздеріңмен асықпай әңгімелесейін деп...

	– Жексенді көрген жоқсыз ба? – деді Жалау бірден. Даусы қатқыл шықты.

	– Маған жолықпай қалаға қайтып кетіпті... Оқа емес, барған соң, іздеп тауып аламын.

	– Егер Жексен көмекке келгенде ағам мұндай халге душар болмас еді!

	– Білемін. Бәрін де түсінемін... Оны қоя тұралық. Қалаудың балалық шағы туралы өзін оқытқан мұғалімінен, Faлиядан біраз естіп білдім. Армияда қалай қызмет еткенін қайсың айта аласың? – деп, Дәрмен екеуіне кезек қарады.

	– Өз ағасы туралы Жалау айтсын.

	Жалау төмен қарап біраз ойланып отырды да, үлкен адамша асықпай әңгімесін бастады:

	– Қалау аға Тынық мұхитта қызмет етті, – деді ол тамағың бір кенеп алып. – Әке-шешеміздің, іні-қарындастарымыздың және ауылдастарының амандығын сұраумен бірге менің жеке өзіме хат жолдайтын. Әскери қызметтің қиындығымен қоса, қызығын да көп айтушы еді. Сондағы ойы – әскери қызметке мені де іштей даярлау екен ғой. Міне, кейбір хаттары:

	«Інім, Жалау! Біз Свердловкіде тұрмыз. Бұл өзі Орал тауының етегіндегі алып қала. Айналамыз – қалың қарағай, шырша... Мені ойда жоқта комиссияға шақырды. Орысша сауатымды тексерді, математика мен физикадан қаншалықты хабардар екенімді білгілері келетін тәрізді. Тағы да денсаулығыма шүйлікті. Бірнеше күннен кейін Қиыр Шығыстағы теңізшілер даярлайтын курсқа аттандым... Қазір осы хатты жазып отырғанда Тынық мұхиттың үстінде жүзіп барамыз. Осы кеткеннен сегіз ай жаға көрмейміз. Сегіз ай бойы мұхит үстінде жүру оңай ма? Бірақ тәуекел! «Кемеге мінгеннің жаны бір» деген. Қандай қиындық болса да жолдастармен бірге көргенге не жетсін!»... Қалау маған осындай хаттар жазатын. Көрген қиыншылықтарын жасырмаушы еді. Сегіз ай бойы бірнеше мұхитты аралап, күллі Азия, Африка жағалауларының қызықтарын айтумен бірге, өне бойы телегей-теңіз үстінде жүрген адамның көңіл-күйі қара жерде жүрген адамдардан өзгеше болатыны, кейде жалғыздық жеңіп, сары уайымға салынатыны, көбінесе елді, жерді сағынатынын жазушы еді. «Біздің корабль – ұзындығы тоқсан, көлденеңі қырық метр келетін орташа кеме. Ішінде кино, спорт залы, волейбол ойнайтын алаң бар. Әскери дайындықтан, оқудан қол босағанда айналысатын істерің көп-ақ, дегенмен, туған жер топырағын, өзіміздің өзенді өлердей сағынып жүрмін. Жалаң аяқ жар басында ойнаған күндерім есіме түседі. Құрбы-құрдастарды, бірге оқыған достарды ойға аламын. Тай-құлындай тебісіп өскен қатарыңнан артық кім бар?! Шіркін, соларды көрсем бас салып құшақтар едім! Мүмкін, бұл сезім тек алыста жүргенде ғана оянатын шығар. Ал солармен бірге жүргенде қатар кешкен тіршіліктің бағасын білдім бе, жоқ па? Кейбірімен ұрсысып, кейбірімен таласып өстім емес пе? Жалау! Сен де жігіт болып өсіп келесің. Қатар жүрген жолдастарыңның қадірін білгейсің. Ұсақ-түйекке бола ешкіммен ерегіспе, ұрыспа. Әсіресе, өзіңнен кішіні ренжітпе! Жасында көрсеткен зәбірің әлсіздің есінде қалады. Егер әлсізді күшті жәбірлеп жатса – дереу көмектес, зәбірлеуші сенің оныңды кешіреді. Ал әлжуаз ол жақсылығыңды өмір бақи ұмытпайды». – Осы арада Жалау демін ішіне тартып, танауы қусырылып сәл отырды да:

	– Ауылда жүргенде Қалау аға бұл сөздің біреуін де айтпаушы еді, – деді. Үні дірілдеңкіреп шықты.

	– Ағаң сені ренжітуші ме еді?

	– Қалау оныншы класты бітіретін жылы қысқы каникулында хоккей ойыны жөніндегі жарысқа қатысу үшін, ауданға кеткен-ді. Бір топ баланың желiктiруiмен мен де ешкімге айтпастан қалаға тартып отырдым. Мен кетісімен апам ауырып, көкем мен кішкентай Қарлығаш малға ие бола алмапты. Қырсыққанда қатты боран тұрып, қораны қар басып қалса керек. Қорада тұрған бұзаулы сиыр күні бойы жем жемей, су ішпей ашығып қалған екен. Осы кезде Қалау келеді де, қораны аршып тазалайды, ашу үстінде мен келе қалмасым бар ма! Қалада үш күн сайран салғаныма мәз болып, екі езуім екі құлағымда, – есіктен аттай бергенімде шапалақ шарт ете қалды. Көзімнен ұшқын жарқ етті. Төбелесе кетейін десем әлім жетпейді. Содан үш күн бойы ағаның бетіне қарай алмай жүрдім. Бір күні өзі келіп басымнан сипады. Ағаның бір қасиеті кек сақтамайтын. Ашуы қалай тез келсе, солай тез тарқайтын.

	Дәрмен ендiгi әңгімені ерлік жайына бұрғысы келді. Бейбіт өмірдегі ерлік туралы комсорг не ойлайды? Жасөспірім Жалау не дейді?... Журналистің ойына осы сұрақтар оралды.

	– Тайбек, егер сіз Қалаудың орнында болсаңыз қайтер едіңіз?

	– Ойланбас едім. Адам өмірі, әсіресе, жас ұрпақ өмірі үшін айқастан ешкім аянбауы керек.

	Тайбектің сарт-сарт жауабына журналистің көңілі көншімеді.

	– Ал егер жағдай басқаша болса ше? Оқуға түспей тұрғанда бір жыл ауылда тракторист болып жұмыс істегеніңізді білемін. Сіз мысалы, түн ішінде трактормен жалғыз келе жатырсыз, өзіңіз әбден шаршағансыз, қарныңыз ашқан, көзіңізді ұйқы қысып барады. Жолда басқа біреудің тракторы бұзылып тұр. Сіз оны жек көресіз, жуырда ғана бір нәрсеге таласып, ұрсысып қалғансыз. Сонда қайтер едіңіз? Өтіп кетер ме едіңіз? – Дәрмен пікір алысуды әдейі таласқа тартты.

	– Өтіп кетпес едім. Трактористер бірін-бірі жолға тастамайды. – Мұндай қыдыртпа жауап Дәрменнің ойын тіпті ортайтып тастады.

	– Мен жақында мынадай оқиға естідім, – деді ол тағы да қажай түсіп. – Екі тракторист бір кабинада келе жатып, қия беткейден өте бергенде аударылады. Біреуі өліп, біреуі тірі қалған. Тірі қалғаны өзі рульде отырғанын жасырып, жаланы өлген жолдасына жауыпты.

	– Ит екен! – деді Тайбек сорланып.

	– Сізге: «Өлер адам өлді, тірі адам тіршілігін істеуі керек» деген ой келмей ме?

	– Келеді, неге келмесін?! – Тайбек қозғалақтап кетті. – Жақында осы маңайда мынандай бір оқиға болды. Бізбен көрші совхоздың директоры қаладағы ет комбинатына мал өткізіп түн ішінде қайтып келе жатады. Күні-түні дамыл таппаған шоферінің қалғи бастағанын байқаған директор рульді өзі алады. Директор асығып келе жатыр екен. Себебі, ертеңгі онға дейін аудандық партия комитетінің бюро мәжілісіне үлгеруі керек. Таңертеңгі алакеуімде жолдағы бір селоға кіре бергенде түнде далада ұйықтап шыққан бір мас кенет кесе-көлденең шыға келеді де, машинаның астына түседі. Қас қағымдай уақытта шешу керек: рульде кім отырды? Директор ма? Шофер ма? Шофер отырса – бұл жеңілірек, ал рульде, директор отырған болса (және өзінің правосы да жоқ) бұл ауыр жазаға соқтыруы мүмкін. Директор осылай дегенде, шофер шындықты айтайық деп көнбей қойыпты. Директор бәрiн өз мойнына алып, өлген адамды жерлеуді ұйымдастырды, туған-туысқандарына жәрдем көрсетті. Бірақ өзі жақында орнынан алынды. Ал директор болғанда қандай еді! Өткен бесжылдықта мал шаруашылығын өркендету жөнінде республика бойынша маңдай алды атанып, Бүкілодақтық Қызыл Туға ие болған, омырауына орден таққан еді. Қас-қағымда күйді де кетті. Шофер ақымақтық жасамай, рульде өзім отырған едім десе, еш бәле жоқ, бәрі орын-орнына келетін еді...

	– Шофер дұрыс істеген! – деп, әңгімеге Жалау араласты. – Бәрінен де шындық артық! Егер екеуі сол арада жалған айту жолына түссе, өмір бойы ар-ұяты алдында жерге қарап жүрер еді.

	– Директор оны арнайы басқан жоқ қой, – деп, Тайбек те таласқа түсті. – Оның үстіне әлгі маскүнем семьясын әбден ығыр еткен, неше рет емделсе де арақты тастамаған шірінді екен. Өзі де өлуге шақ жүрген көрінеді...

	– Біздің қоғамда адам өмірінен қымбат еш нәрсе жоқ.

	– Сен, бала, ненің қымбат, ненің арзан екенін қайдан білесің? Бұл мәселеге мен сол адам қоғамға пайдалы ма, жоқ па деген тұрғыдан қараймын.

	– Мүмкін, жезде, сіз жалпы адам баласына экономикалық есеп тұрғысынан қарайтын шығарсыз?

	– Бұл заман – экономика заманы. Қажет болса, әрбір субъектіге осы тұрғыдан қарау керек. Совхоз директоры артта қалған шаруашылықты алға сүйреп, отанына адал қызмет етіп жүрген жас маман еді. Ондай адамдарды бейбіт күннің ері деп атау керек! Алда әлі талай жарқын күндер күтіп тұрған, қоғамға бергенінен берері көп, есіл азаматты әлдебір шірінді әп-сәтте қор қылады.

	– Шындық алдында өлімнен де қорықпау керек. Сіз Чили әншісі Виктор Хараны білесіз бе? Хунта оны көппен бірге Сантьяго стадионына қамағанда, ол қолынан гитарасын тастамады және өзгелерге жігер беретін ән айтуын тоқтатпады. Есуас солдаттар он саусағын кесіп тастағанда да Хара азаттық әнін айта берді. Ақтық демі қалғанша шындықты айтудан қайтпаған азаматтар, міне, нағыз ер солар!

	– Ой, сен де беталды лағып кетеді екенсің. Екі оқиға бірдей ме?!

	– Шындықта шекара жоқ!

	– Әлгі айтқан әншің азаттық үшін жанын пида етті, ал директор...

	– ...Жеке басының карьерасын ойлап, шындықтан таюы керек еді демексіз ғой?

	– Ой, қойшы! Сен де бір заржақтанып кетеді екенсің!

	Талас енді қызып келе жатқанда бәсеңдетпеу үшін, Дәрмен тағы бір ойдың ұшқынын ортаға тастады:

	– Ал мына бір оқиғаға қалай қарайсыңдар? Ана жылы естеріңде бар ма, тың даланың астығын жинауға келген екі тракторист жігіт егінді өрттен қорғаймын деп опат болды. Оларды бір журналист «Отты трактористер» деп атады.

	– Қанша гектар егінді сақтап қалыпты? – деп сұрады Тайбек.

	– Бұл кісіге тағы экономикалық есеп керек болып тұр, – деп кекетті Жалау.

	– Гәп сонда. Егер мыңдаған гектар жердің егінін қорғау қажеті туса, аянбауға болады. Ал аядай жердің астығына бола екі бірдей азаматтың өмірін қию бекер.

	– Әңгіме санында ма екен, ерлікті айтсаңшы!

	– Сен ағаңа еліктеймін деп жүріп, бір күні отқа түсерсің, отқа!

	– Сіз өте сақсыз, ылғи есеппен жүресіз.

	– Солай дедің бе? Ендеше, өз басымнан өткен бір оқиғаны айтайын. Студент кезім еді. Екі жолдасыммен бірге туған күнімді атап өту үшін ресторанға бардық. Жолдасымның бірі көрші столдағы қызға көзін салып отырған. Ана қыз да жанындағы жігітін жақтырмай ма, менің жолдасыма жалтақтап қарай берді. Ресторан жабылғанда бәріміз далаға шықтық. Әлгі төртеу Тастақтағы қараңғы көшеге түсіп бара жатыр еді, жаңағы жолдасым: «Ана қыз маған жалтақтап қарап барады, жүр, бөліп алып қалайық», – деп болмады. Есерлеу кезіміз, «жарайды» деп соңдарына түстік. Жарықтан әбден ұзаған соң жаңағы жолдасым алдыңғыларға барып бірдеңе деп еді, бағанағы тұнжырап отырған дәу періп жіберіп, ұзынынан түсірді. Жолдасың ұрылғанда қарап тұрасың ба? Біз де кірісіп кеттік. Бір кезде қарасам, жалғыз қалыппын. Жанымдағы жолдастарым жоқ... Екі дәу екі жақтап мені жықты да, басымды тасқа ұра бастады. Есімнен танып қалсам керек, бір кезде көзімді ашсам, екеудің бірі үстімді басып отыр да, біреуі милиция шақыруға телефон іздеп кетіпті. Қалай аударып тастағанымды білмеймін. Үстімдегі адамды жалпасынан түсіріп, жан далбасалаған күйде жақын жердегі қараңғы аулалардың біріне сүңгіп кеттім. Түкпірде қарауытып тұрған тауық қораға кіріп барсам, екі жолдасым сонда тығылып тұр! Бет-аузым, басым қан-қан, есім ауа жаздап екеуін зорға таныдым. Үн шығаруға болмайды. Себебі, милицияның машинасы келіп бізді іздей бастады. «Бұларың не?» – деп артынан сұрасам, екі жолдасымның біреуі ұшып кеткен қаракөл бөркін «іздеп кетіпті» де, біреуінің көзәйнегі сынып, «суқараңғы» болып қалыпты.

	– Сіз мұны не үшін айтып тұрсыз? – деді Жалау шыдамы таусылып.

	– Сен айтасың: «сақсың, есеппен жүресің» деп. Қасыңдағы жолдастарың қауіпті жағдайға тастап қашып кеткеннен кейін, есеппен жүрмей көр! – деді Тайбек жақ еті бұлт-бұлт етіп.

	Дәрмен Қызылжидеден аттанарда қойын дәптеріне жазған ой-пікірлерді өзінше қорытып еді, үлкен бір мақалаға жарарлық материал жиналған екен. «Ерлік пен ездік» деген тақырыппен жазатын публицистикалық шырғалаң мақала редакторды да, бөлім бастығын да қуантары хақ. Көптен бері нәрлі, мәнді мақала жаза алмай өзінен-өзі қысылып жүргенде бұл бір орайы келген іс болды...

	...Арада екі-үш ай өткенде СССР Жоғарғы Советінің Указы бойынша Қалау Бектеміров суға кеткен балаларды құтқару кезінде көрсеткен ерлігі үшін «Құрмет белгісі» орденімен наградталғаны жарияланды. Бұл кезде Қалау ауруынан айығып қатарға қосылған болатын. Ал бейбіт күндегі ерлік жайында Дәрмен жазған мақала газет бетінде қызу айтыс туғызып жатқан-ды...

	1978





ҚАЙДАСЫҢ, БАЛЖАН?





	Мен жасымнан жалғыз өстім. Әкем соғыстан оралмады. Өзін көз алдыма еміс-еміс елестетемін. Шал-кемпірлер: «Жасында сен секілді ерке, шолжаң еді», – дейді. Білмеймін, мүмкін рас та шығар. Ол да мен сияқты жалғыз өсіпті. Біздің тұқымымыздан, әйтеуір, жалғыздық арылмаған...

	Жора-жолдастарым ауылдағы жеті жылдық мектепті бітірісімен жан-жаққа оқу іздеп шашырап кетті. Мен шешем ауырып үйде қалдым. Көктемгі қара суық өтіп кетсе керек, ол тура бір ай бойы төсек тартып жатты. Бір ай бойы төрт ешкі мен екі қойдың қозы-лағын бағып-қағу менің мойнымда. Жаңа бұзаулаған сиырымызды көрші үйдегі келіншек сауып беріп тұратын. Оның да өз шаруасы бар, күнде сауып беруге мұршасы келе бермейді. Кей күні сиыр исініп кететін болғандықтан, бұзауын ағытып жіберемін. Ондайда апамның шайға қатар сүтін көрші үйлерден сұрап әкелемін.

	Шай демекші, қазан-ошаққа араласу да оңай емес екен. Отын тұтата алмай, самаурынның оттығын үстінен үрлеймін деп, түтінге шашалып, әбден әуреге түстім. Жермайдың аз кезі, үйдегі барды отқа тамыза-тамыза тауысып біттім. Кей күні шамға құятын жермайымыз болмай, қараңғы үйде қамалып отырамыз.

	Төсекте жүзі домбығып апам жатыр. Шашына да ақ жүгіріп қалыпты. Көңілімді жасытқысы келмей ме, менің көзімше бір қыңқ демейді.

	Апам сау кезінде өте қайратты. Қора тазалағанда дәу қап шымтезекті қиналмай көтере беретін. Жұмысында азулы болғанмен, үй ішінде ол кісіден жұмсақ адам жоқ. Маған мейірімі түскені сонша, «жарығым жаншылмай еркін өссінші» деп, ауыр жұмысқа араластырмайды. «Бойың өспей қалады» деп, су да тасытпайды. Апамның арманы: «Осы жарығым оқымысты, я өнерлі болса екен», – дейді. Сондықтан қанша кітап сатып алсам да қолымнан қақпайды. Бір ешкісін қолқаға салып, біреудің домбырасын да алып берді.

	Бір ай өткен соң апам ауруынан айықты. Әйткенмен бұрынғы халінің жоғын көріп жүрмін. Бір жағынан колхоз жұмысы, бір жағынан үйдің қат-қабат тіршілігі қайыстыратын сияқты. Онысын сездіргісі келмейді, бірақ мен біліп жүрмін. Аяймын өзін.

	– Апа, бір жылша жұмыс істемей-ақ қойыңызшы. Табысты мен де тауып бере аламын ғой! – десем:

	– Қой, жарығым! Әлден ауыртпалықты саған салғаным – не болғаным! – деп, бой бермейді.

	Сөйтіп жүргенде ауруы тағы қайталады. Енді үзілдікесілді айттым:

	– Aпa! – дедім. – Мен енді қара жұмыс істесем де сізді асыраймын!

	Апам әуелгіде ұрысты, «айналайын, күнім» деп, үгіт айтып көрді. Бірақ мен қасарысып, алған бетімнен қайтпадым.

	Өз бетіңше жұмыс істеп, «бір үйдің асырайтын адамы» атанған да жақсы екен. Әкем құралпы адамдармен бірге Балқаш көлінен балық аулаймын. Теңіз үсті (біздің жақта Балқаш көлін теңіз деп атайды), аунаған ақ толқындар, балықшы өмірінің әрі қызық, әрі қауіпті күндері мен түндері мені қайта туғандай етті. Үнемі үлкен адамдардың ортасында жүрген соң, өзің де тіршілікке байыппен қарай бастайды екенсің.

	Әкелген алғашқы табыстарым апамды қуантушы еді. Бірақ әрқашан да оның жүзінен айықпайтын бір мұңды байқайтынмын. Қатарымнан қалып, қара жұмыс істеп жүргенімді, сірә, намыс көреді-ау деймін. Қанша дегенмен ауыл іші ғой, «пәленшенің баласы пәлен жақта оқып, кісі болған көрінеді. Ей, әлгі Жәміштің жалғызын қойшы!» деген қаңқу сөз өзін әбден ығыр еткен бе деймін.

	«Бүйтіп жалғыз шешемнің көңіліне қаяу салғанша, тырбанып оқып көрейін, тым құрыса техникум бiтiрермін-ау!» деген тоқтамға келдім. Осыны айтып едім, апам қуанғанынан көзіне жас алып, «күнім, жарығым» деп, бетімнен көп сүйді. «Бар қызығым сен, оқы», – деді.

	Былтыр аудан орталығынан ауыл шаруашылығының мамандарын даярлайтын техникум ашылған болатын. Тәуекел деп соған барғым келді. Өзінің жатақханасы, аздаған стипендиясы бар екен. Бірақ апам мені жатақханаға жібергісі келмеді. «Кім біледі, бұзық балаларға кездесіп оқуыңа кесірін тигізе ме», – деп таныс біреудің үйіне орналастырмақ болды. Әрі ойлап, бері ойлап, тоқтағаны – Кәдірбай дегендікі. Апамның айтуынша, өзінің үйі де оңаша, шуылдайтын балалары жоқ, әрі апама алыстан қосылатын ағайын адам екен.

	Апам мені жолға ұзақ әзірледі. Киім-кешегімді жамап-жасқап бәрін ине-жіптен өткізіп шықты. Құнажынын сатып, жаныма ақша салып берді. Қолында сиырының биылғы бұзауы, үш-төрт уақ малы қалды. «Осымен-ақ өлмес күнімді көрермін», – деп қояды. «Жататын үйіңе» деп, бір қап құрт-майын және берді.

	Колхоз басқармасынан рұқсат сұрап, аудан орталығына бармақ болды. «Несіне әурелендіңіз, өзім де жол таппаймын ба?!» – дегеніме: «Өзім жайғастырып қайтпасам, сен не білесің? Әлі басың шикі», – деп көнбеді.

	Біздің колхоз аудан орталығынан алыс болғандықтан, самолет қатынайтын. Әне-міне дегенше жетіп бардық. Апам самолет ішінде құсқан жоқ, жел қанша шайқаса да тырп етпей отыра берді. Жүрегі мықты екен.

	Әуелі мен жататын үйге келдік. Сосын балаша қолымнан жетелеп, техникумға ертіп барды. Директорға өзі жолығып, мені қатты табыстап жатты. Ұялып, теріс қарап тұра бердім.

	Апам жүрерінде оңаша алып шығып:

	– Ал, енді, құлыным, адам бол, оқы. Он жеті – жігіт жасы. Өзіңе-өзің мығым бол, – деп ақылын айтты.

	Апамды самолетке мінгізіп жібердім де, көп уақытқа дейін қарап тұрдым. Самолет бұлдырап көк аспанға сіңіп барады. Бір сәт анасынан бөлініп қалған балапан сияқтанамын. Бірақ апамның: «Он жеті – жігіт жасы» дегені ойыма түсіп, бойымды тез жидым. Біраз уақыт өзіммен өзім оңаша жүргім келді. Селоны қиғаштай кесіп өтіп, өзен жағасына келдім. Көк шалғында аунап біраз жаттым.

	Күн батар мезгілде биіктеу бір дөңнің басына шығып, өзіме бейтаныс селоға сыртынан қарап тұрмын. Біздің колхоздай емес, көшелері жағалай тал-терек. Үйлері де еңселі. Осы мезгілде біздің ауыл азан-қазан болып жатушы еді. Мұнда оның бірі жоқ. Шаңқ-шаңқ етіп үрген иттерден басқа, у-шу боп жатқан малды көре алмадым. Көшелермен жолдың шаңын шұбатып машиналар өтеді. Ал бізде мал тұяғы көтерген сар топырақ шаңнан күннің көзі көрінбейтін....

	Күн батып, қас қарайғанда көңiлiм бiр түрлі елегiзiп, жабырқау тарта бастады. Тағы да жалғыз шешем, ауылдағы құрбы-құрдастарым, үсті-басы малмандай су балықшы ағалар есіме түсіп, қобалжып кеттім. Бәрі де мені су ортасындағы аралға тастап кеткен сияқтанады. Өмірі сыртқа шықпаған, бөтен жердің дәмін татпаған адамға жалғыздық қиын екен...

	Ел орынға отырған шақта жататын үйіме келдім.

	Бағана, күндіз келгенімде, үйден ақсары келіншек шығып қарсы алған. Өзі сондай ақжарқын, жылы жүзді екен. Апамның жиен інісі үйінде жоқ болып шықты. Келіншегінің айтуынша, кеңседегі қызметінен түскі тамаққа келуге тиіс. Біз үй иесін тостық.

	Жол-жөнекей бұл үйдің жай-жапсарын апам түсіндіріп келген: алыстан қосылатын Кәдірбай деген бұл інісі аудандық мал дайындайтын мекеменің бастығы көрінеді. Өзі соғысқа да барған. Шамасы, шаруашылық жағында жүріп, нағыз қан майданды көрмесе керек, қол-аяғы бүп-бүтін, жарақаты жоқ дейді. Апамның айтуына қарағанда, бұл өзі өлмейтін жерін білетін, еті тірі, пысық адам. «Шешесі марқұм сондай еді», – деп қойды апам.

	Кәдірбай майданнан қайтып келген соң бес-алты жыл салт жүріпті де, осы Балжанға үйленіпті. Он жетіге жаңа толып, бой жетіп отырған қыз, жасы өзінен бір мүшел үлкен кексе кісіге тигісі келмеген. Бірақ ауданда белді қызмет істеп, төңірегін түгендеген Кәдірбай, ұзын құрығын салып жүріп, асау қызды бастықтырып алған сияқты. Апамның айтуынша, Кәдірбай үйінің «көл-дария тұрмысына» Балжанның көзі қызыққан.

	Түс əлетінде үйге Кәдірбай келді. Ұзын бойлы, арық, тарамыс денелі, қара кісі екен. Бет бітімі сопақша, сығырайған кішкене көзі үнемі жасаурап тұрады. Еріндері боп-боз, сөйлегенде зорға ашылады. «Сөйлегенде» деймін-ау, тіпті ол келгелі жарытып дәнеңе де айтқан жоқ. Апаммен амандасқанда ғана езу тартқан болды. Бұдан өзге бетінен жылылық бір белгі байқамадым. Шешемнің айтқандарын я қоштағаны, я қоштамағаны белгісіз, көзін бір ноқаттан алмай, үн-түнсіз тыңдап отырды. Шыны керек, бұл тұрпатын ә дегеннен-ақ жақтырғам жоқ.

	Сұр тұман сияқтанған көңілсіздікті ақжарқын мінезімен серпіп тастап жүрген Балжан ғана. Ол көбінесе күйеуі үшін жауап беріп, апамның сөздерін қоштап отыр. Соған қарағанда менің келгенімді жек көрмейтін тәрізді.

	Апам: «Балжан Кәдірбайға жасы егделеу болған соң тигісі келмеді», – деп еді, онысы әшейін жиен інісі болған соң ішбұрғандығы екен. Шындығында, Кәдірбай – Балжан сүйіп тиетін жігіт емес. Әуелгіде менсінбей жүрген болуы мүмкін, келе-келе бойы үйреніп кетсе керек...

	Бұл үйде жүргеніме де біраз уақыт өтті. Мен ойлағандай, Балжан күйеуін менсінбейді емес, қайта ақыл-есін сыйлай ма деп қалдым. Үйге талай қонақтар келді, талай-талай әңгіме-дырдуды естідім. Солардың біреуінде де Балжан күйеуіне қарсы келген емес, сөзін де бөлмейді. Қайта жетпеген жері болса, толықтырып, өз жөнімен, өз ретімен сұраққа жауап беріп отырады.

	Біздің ауылда да талай-талай жас келіншектер бар, бірақ олардың ешқайсысы да Балжанға ұқсамайды. Балжанда бір артық мінез бар, ол – ашықтық. Ашық болғанда, тым дарақы емес, біртүрлі биязылығы басым, жұғымды, жарасымды мінез. Әлгіндей кісі келгенде үлкенімен де, кішісімен де ашық-жарқын сөйлесе береді. Бір жағынан үй шаруасын да құр тастамайды, істеген ісінің бәрі жинақы, таза.

	«Бұл үйде дүние-мүлік көп-ақ. Ақ төсек, көк көрпелерді былай қойғанда, мұндағыдай көп кілемді көргенім осы. Сырт көзден сескеніп Кәдірбай бір-екі қалы кілемді кілетке тықтырып қойғанын кейін білдім... Бұл үйде ішім-жем де мол. Күнара десем өтірік болар, бір жетіде бір қой сойылып тұратыны анық. Талай үй иесін көріп жүріп, дәл Кәдірбайдай табыскер еркекті кездестіргенім осы.

	Бір рет Балжан жоқта өзімнің таза жуылған көйлегімді іздеп жүріп, төр алдындағы шифоньерді ашып қалғаным бар. Сондағы алуан түрлі киімнің көптігіне қайранмын. Тіпті әйел көйлегінің өзі қаншама! Бұл үйде Балжаннан басқа әйел жоқ, көйлектер, әрине, соныкі. Қу шүберекті көл-көсір қып жинай беріп, неге керек деймін. Оларды жинайтын, әрине, Балжан емес, Кәдірбай. Олай дейтінім Балжанның жасанып киініп жүргенін көрген емеспін. Көбінесе мен білетін қызыл ала шыт көйлегін үстінен тастамайды. Мұнысы дүниеқорлығы шығар деуге тағы қимаймын. Балжандай қолы ашық келіншекті кездестіру қиын. Әлі күнге дейін сұрамсақ көршілердің қолын қаққанын көргем жоқ.

	Менің байқауымша, оның көңілі от басының қызығына тояттамайды. Қайда бір ойын-сауықты, жиынды жер болса, соған елеңдеп, бір орында байыз тауып отыруы қиын. Бірақ ойын-сауықты көбінесе жастар жасайды, ал Кәдiрбай секілді кекселер оған шақырылмайды. Жалғыз өзінің баруы Балжанға да ыңғайсыз. Ондайда жеңгемнің мұңайып жүргенін байқаймын.

	Кейде күні бойы сарғайып отыра бергеннен зерігетін болуы керек, мен сабақтан келгенде:

	– Мырзажігіт, жүрші, аздап доп ойнайық! – дейтін. (Мен «жеңеше» демесем де, ол маған осындай ат қойғанды. )

	Аулаға шығып, доп ойнаймыз. Жақын маңда тұратын жас жігіттер, қыздар (оныншы класс оқушылары мен техникум студенттері) бізді көріп, ойынға қосылады. Балжан олардың кейбірімен қатар, кейбірінен үлкен болғанмен, тең-құрбысының ортасында жүргендей ашық-жарқын ойнайды. Өзінің сыңғырлаған тәтті күлкісімен ол жігіттерді қатты еліктіруші еді. Биікте ұшып келе жатқан допты жұп-жұмыр денесімен серіппеше атылып қаққанда, көз тігіп жүрген жігіттер аузын ашып қалатын.

	Кейде ойынның қызығымен кеш батқанын байқамаймыз. Сондай жерде сереңдеп келе жатқан Кәдірбайды көрген бойда, Балжан зып беріп үйге кіріп кетеді. Бірақ Кәдірбайдың көзі қысық болғанмен, ондайды алыстан байқайды. Сол түні шам сөнгенге дейін ол қабақ ашпайтын.

	Алғашқыда, баламын ғой, Кәдірбайдың Балжанды еркек атаулыдан қызғанатынын білмеппін. Әйелін тіпті киноға да жалғыз жібермейтін. Жібере қалса, міндетті түрде мені ілестіруші еді. Өзі өмірі киноға бармайтын Кәдірбайдың қайдан білетініне қайранмын: бізді тек тарихи, соғыс киноларына ғана жібереді. Ал махаббат, сүйіспеншілік бар кинолардың маңайына жолатпайды...

	Бір күні сабақтан келсем, Балжан бұрышта теріс қарап отыр. «Не болды?» – десем, айтпайды. Қояр да қоймастан бетін аштым, Бұл не сұмдық! Көзі білеудей боп іскен, бетінің бір-екі жерінде таңба тұр. Қаным қайнап кетті. Кәдірбайды іштей қанша жек көрсем де, дәл осындай қатыгез деп ойламаған едім. Жазығы жоқ адамды осынша жәбірлеуге бола ма?!

	Балжан, шіркін, абзал ғой. Мұңын ешкімге шақпады. Керек десеңіз, дақ таңбасы кеткенге дейін сыртқа шығып, көзге түскен жоқ. Үйдің ішкі шаруасын істеп, тым-тырыс жүре берді.

	Үйге келген жастау жігіттердің Балжанға жақындағысы келіп, әзіл-қалжың айтып, төңіректеп жүргенін талай байқадым. Балжан ешқайсына жылы шырай бермейді, кейде екпіндеп келе жатқандарын тез райдан қайтарады. Мұнысына менің ішім жылып қалады, әлгі адам Балжанға енді жақындаса ара түсе кеткім келеді...

	Оқу өзіме жаман тимеді. Техникум дегенің мектепке қарағанда оңайлау екен. Мұғалімдер тақақтап күнде сұрап жатпайды, сұраса да баға қоймайды. Тек соңыра, емтихан кезінде білетіндігің байқалса болғаны. Және көрінген сабақ жүрмейді, негізгі пәндеріңді білсең жетіп жатыр. Көбінесе машиналарды оқимыз, ал олардың көбі маған таныс, екі жыл жұмыс істеген шағымда біразына көзім қанығып қалыпты. Қысқасы, сабақты жақсы үлгеріп кеттім.

	Ойын қуып кететін бұрынғыдай балалық жоқ. Тіпті көп қыдыруға зауқым да соқпайды. Көбінесе үйде отырып, кітап оқимын. Оқитыным – кілең ғашықтық жәйлі әңгімелер. Оларды маған Балжан береді, өзіне ұнағанын айтып қызықтырады.

	Ол екеуіміз кейде таласып қаламыз. Балжан кітаптан оқығандарын ылғи өмірден, тұрмыстан байқап сезгендерімен байланыстыра айтады. Мен ондайда аузымды ашып, тыңдап қаламын... Жақынырақ біліп, сырласқан сайын екеуіміз бір-бірімізді жақсы көріп кеттік. Мен енді сабақтан үйге қайтқанша асығатын болдым.

	Балжан мені жұмысқа салмайды, үйдің бар шаруасын өзі істейді. Кісі үйінде жүрген балалардың көңілсіз әңгімелерін талай-талай естіп едім, ал Балжан маған біреудің баласы деп қараған емес.

	Ауылда жүргенде өмірі монша дегенді білмеуші едім, анда-санда үйде шомылатынмын. Бұл үйге келгелі Балжан күйеуі моншаға барса болды, мені де ілестіріп жібереді. Кәдірбайдың тыртиған арық денесін көру онша көңілді болмаса да, мен Балжанның айтқанын екі етпеймін. Өйтпесем, ол ренжіп қалатын сияқты көрінеді. Моншада Кәдірбай көбінесе арқасын маған ыстырады, сонысы-ақ жаман. Қайтейін, амалсыз көнем. Қашқанмен қайда барасың...

	Бұған дейін мені ешқайда жұмсамайтын Балжан бір күні ойда жоқта:

	– Мырзажігіт, жүр, екеуіміз өзен сыртынан отын алып келейік, – деді.

	Қолғабыс тигізбейтініме іштей ренжіп жүруші едім, қуанғанымнан:

	– Қазір ме, барайық! – деппін.

	Өзен жағасына келдік. Балжан күндізден бір балықшының қайығын дайындап қойған екен. Балжанды отырғызып, ескекті өзім алдым.

	Іленің ағысы қатты болатын. Қайығымыз жеңіл екен, сонда да ағысқа қарай тік салу онша оңайға түспеді. Бірақ намысымды бермей, барымды салып келемін. Сірә, терлеп кеткен болуым керек, Балжан бір-екі рет күліп: «Кел, кезектесіп есейік» десе де, бергем жоқ. Балжан:

	– Бәсе, жігіт адам сөйтеді, – деп қойды.

	«Жігіт» деп атағанына дардай болып, ескекті онан әрмен ышқына тартамын. Тер одан да, бұдан да сорғалады. Бәрібір ескекті бермейтінімді біліп, Балжан менің қиналған түріме қарағысы келмегендей, қырын қарап отырды.

	Өзеннің жар қабағына бір кезде сексеуіл үйілген екен. Орнында уақ томарлар әр жерде шашылып жатыр. Біз соны тердік. Әне-міне дегенше қайығымыз толып қалды. Балжанның: «Ал, енді осы да жетер» дегеніне қарамай, мен тағы бір құрақ томар әкелгім кеп, жар асып кеттім. Белдігімне буып, бір құшақ томарды мықшия көтеріп келсем, Балжан шешініп, суға түсіп жүр екен. Мен ұялғанымнан әкелген томарымды тастай қашпақшы едім, Балжан:

	– Мырзажігіт! Ыстықтасаң, суға түсіп ал! – деп айғайлады. Мен өзеннің басқа бір иініне барып шомылмақшы едім:

	– Менен ұялмай-ақ қой! – деп жымиды да, өзеннің ортасына қарай малти жөнелді.

	Алыл-ғұпыл шешініп, мен де суға қойып кеттім.

	Ыстықтап келіп суға түскеннен артық рақат бар ма?! Бір-екі рет ұзақ сүңгіп алып, Балжанның соңынан құлаштай ұрып, жүзіп келемін. Мен жақындағанда Балжан кері қайтты. Осы арада өнерімді бір көрсеткім келіп, ауаны кеудеме жұтып алдым да, сүңгіп кеттім. Су бетінде жүзіп келе жатқан Балжан менің қалай қарай бет алғанымды байқаған жоқ, ал мен тура соның өзіне қарай сүңгіген болатынмын. Су бетіне шықсам, Балжан жоқ, сірә, мені іздеп жүрген болуы керек. Мұнысын ойнағысы келгенге жорып, менің де оны су астынан қармағым келді. Бір кезде екеуіміз соқтығысып қалдық та, су бетіне шықтық. Балжан қою шашын кейін қарай сілкіп тастап, ұсақ тістерін көрсете күлді:

	– Түу, қатты шошыттың ғой!

	Әлгінде мен оның иығынан ұстай алған болатынмын, бұрын көйлегінің ішінен жөнді байқалмайды екен, иығы жұмыр және тығыз көрінді. Неге екені белгісіз, сол иықтан тағы бір ұстағым келді.

	– Кел, жалақ ойнайық! – дедім. (Мен оған сен деп сөйлейтінмін).

	– Жағаға жеткенше, ойнасақ ойнайық! – деді.

	Мен қаштым, ол қуды. Мен әрі сүңгігіш, әрі жүзгіш атанып жүргенмін. Балжанға жеткізе қоймадым. Кішкене шаршатыңқырайын деп, қайтадан өзен ортасына қарай жүзіп едім, Балжан: «Жағаға! Жағаға!» – деп айғайлады. Ал мен не де болса өзіне жақындағым келді. Сүңгіп барып әдейі жанынан шықтым. Ол маған қолын тигізіп, сақылдай күлді де, қайта сүңгіп кетті. Бірақ мен алысқа ұзатпадым, іле қолымды созып едім, аяғының ұшына тиді. Оған да қанағаттанбай, суды қатты-қатты есіп жіберіп жақындап келдім де, белінен құшақтай алдым. Ол бұлқынып кетті. Екеуіміз де бетке шықтық.

	...Су астындағы «ойынымыз» осымен бітті, «Ай, ұрсады-ақ шығар» деп ем, өйтпеді. Қайта әлі де ойнағысы келгендей:

	– Ал, қашпайсың ба? – деді.

	Мен сүлесоқтау сүңгіп кеттім. Балжан маған оп-оңай жетіп, бір-екі рет шымшып-шымшыл алды. Алғашқыда «ыңқ» деп ем, артынша әлгіндегі құшақтай алған қылығым есіме түсіп, үн шығарғам жоқ.

	Екеуіміз де кісі бойлайтын жерге келіп тоқтадық. Балжан теріс қарап тұрып, шашының суын сықты. Мен ренжітіп алдым ба деп, Балжан жаққа қарай берем. Ол әлі үн қатқан жоқ. Бір кезде маған бұрылды да:

	– Неғып тұрсың? Киін, – деді. Ұрысқаны ма, жай айтқаны ма, айыру қиын еді.

	Мен суды шалпылдатып, жағаға қарай аяңдап бара жатыр едім:

	– Әлгіндей ойнағаныңның алды-арты осы болсын! Бірақ бұл сөзін теріс қарап тұрып айтты.

	Жол бойы ешқайсымыз тіл қатпадық. Қайықты тағы да мен естім, төменге қарай ағыспен жүру оңайланды. Жағаға соғылмайын деп артыма жиі-жиі қараймын. Сонда да көзім Балжанда. Ол қырын қарап отыр, сұқ саусағымен суды сызып, бір түрлі ойланған қалыппен өзен бетінен көз алмай келеді.

	Үйге келгеннен кейін де бірер күн жөнді жауап қатыспай жүрдік. Бірақ бұл – оңашада. Бір қызығы, Кәдірбай барда Балжан бәз-баяғы мінезіне салып, менімен ашық-жарқын сөйлесе береді.

	Емтихан аяқталды. Сабақтарды «төрт» пен «беске» өткіздім. Әуелгіде орташа оқып, соңынан жақсы үлгеріп кеткенімді мұғалімім Балжанға мақтап айтыпты. Сонан кейін Балжан Кәдірбайдың көзінше мені бір-екі рет көтермелеп қойды.

	Кәдірбай сол күні оңашада:

	– Бала, сен маған ұнап жүрсің, – деді. – Осы бетіңнен аумасаң, оқуыңды ойдағыдай бітіретін түрің бар. Ал онан кейінгісін маған жібер – өз қолыммен бір мықты жерге орналастырамын.

	Мен Кәдірбаймен әңгімелесуді онша жақтырмайтынмын. Оның жылуы аз, сылбыр сөздері бір түрлі іш пыстырады.

	Және сөйлегенде жоғарғы ернін көбірек ашып, екі-үш алтын тісін әдейі көрсеткісі келгендей, жарқыратып отырады.

	Әрдайым маған жағымсыз көрініп жүрген адамның әлгі сөзі бұл жолы қуантып жіберді.

	– Менің сенен бір тілегім бар, – деді ол тағы да аз ойланып. – Байқап жүрмін, Балжан сені жақсы көреді. Сен де бір ауыз қарсы сөз айтпайсың. Екеуің, сірә, сырлас та шығарсыңдар. Сен маған шыныңды айт... Балжаннын сезікті жүрісі жоқ па?

	Мен аң-таң болдым. «Сезікті жүрісі» қалай? Әуелгі сөзі «бір мықты жерге орналастырудың» жайы емес пе еді? Үндемей қалуымның себебін сезді білем:

	– Әрине, саған сездірмеуі де мүмкін, – деп күрсініп қойды. (Күрсінгені қандай жаман!)

	Ол орнынан тұрып кетті де, саусағын сыртылдатып, әрлі-берлі біраз жүрді. (Бұл кеңседегі дағдысы болуы керек).

	– Бала, былай, – деді ол әлден уақытта, – Ертең мен бес күнге командировкаға жүремін. Ауылыңды, шешенді сағынған шығарсың, сонда да мен келгенше осында жүре тұр. Балжанды жалғыз тастамайық. Қайтып келген соң, өзім самолетке отырғызып жіберемін.

	Мен бұған келістім. Бір жағынан сенім артып тұрғанына көтеріліп қалдым.

	– Ал, соңғы сұрайтыным, бұл екеуіміздің арамыздағы сыр болсын. Балжанға да, басқаға да тіс жарма. Сезікті бірдемені білсең, өзіме ғана айт, – деді ол.

	Осыдан кейін үй іші бір түрлі суық тартып кетті. Уыздай ұйып тұрған семья тыныштығы астан-кестен болу алдында сияқтанды.

	Кәдірбай кетті. Мен енді, шынымен-ақ Балжанның жүрген-тұрған ізін аңдитын болдым. Бір жағынан оған іштей өкпем бар: әнeу күні ойынымды көтере алмай «алды-арты осы болсын» деп зіл тастауы көкейімнен кетер емес.

	Балжан қия басқан жоқ. Менің аңду үшін қалғанымды біле ме деймін. «Осы бір көзге шыққан сүйелдей немеден-ақ көрдім-ау көресіні» деп жүр ме, қайдам. Ал мен оны күні бойы күзетудемін. Қора жақта ұзағырақ жүріп қалса да, ізінше жетіп барамын. Жай шаруасын істеп жүрген ол маған көзінің астымен қарайды да, жымиып күледі. Оған қысылатын мен емес, қайтсем де қылмысының үстінен түсуге асықпын.

	Түс қайта құдықтағы суға кетіп еді, кешіккен соң үйдің сыртына шықтым. Балжан құдық басында бір әйелмен әңгімелесіп тұр екен, мені көрді де, шелегін көтеріп, үйге қарай бұрылды. Мен өзімше басқа жаққа қараған болып тұр едім, тұсымнан өте беріп:

	– Мырзажігіт-ау, үйді айналып шықпай қалғаның не? Бір мезгіл көңіліңді көтермейсің бе? – деді. Бұл сөзінен секем алып қалдым. Менен қысылып жүргенін ашық білдірген секілді. Соған орай мен де үйден шықпауға серт еттім.

	Жидеден шаптырған кішкене домбырамды алып, үйдің көлеңкесінде өзім білетін бір-екі күйдің басын алып отыр едім. Балжан жаныма келіп үнсіз тыңдады. Мен де барымды төгіп, зарлатып отырмын. Күй аяқталған соң Балжан:

	– Күйлер неге қайғылы? – деп сұрады.

	– Көңілділері де бар, – деп, «Келіншекті» орындап бердім.

	– Бұрынғы уақытта адамның қуанышынан қайғысы көп болған ғой, күйлер соны шертетін шығар. Қазіргі заман басқа. Сөйткенмен бір адамның бақытты, бір адамның бақытсыз өмір сүретіні несі?

	Мен не деп жауап берерімді білмедім. Таңертең самаурынға салатын сексеуілді жарып бола беріп едім, қора жақтан Балжанның:

	– Мырзажігіт, бері кел, мына бір бөшкені қозғалта алмай жатырмын, – деген даусы естілді.

	Маған дәл қазір бөшке түгіл таудың тасын да көтеру бұйым емес сияқты.

	Балжан күз басынан екі бөшкеге помидор, қияр, капуста салып, тұздап қойған-ды. Олардың қызығын қыстай мен көріп шықтым. Қазір жаз ортасы, бір бөшкені босатқанбыз, ал орталанып қалған мына біреуінің дәмі бұзыла бастағандықтан Балжан оны жуып, тазартып алмақшы екен. Іші тастай қараңғы, терең погребке мен түстім. Балжан қолына арқан ұстап сыртта тұр. Екі тақтайды көлбей қойдым да, бөшкені соның үстінен сыртқа қарай домалатып шығармақ болдым. Ауыр екен. Қараңғыда терлеп-тепшіп жүріп, орнынан әрең жылжыттым. Бір ойым: «Осы орнында тұрғанда ішін неге босатып алмаған? Әлде мені сынағысы келді ме?»

	Балжан бір-екі рет: «неғып байланып қалдың, болсаңшы, мырзажігіт-ау!» – деп дауыстап қойды. «Болсаңшы!» деудің оңайын-ай! Кәдірбай мұны орнынан да қозғалта алмас еді. «Қой, мені жігіт деп әдейі шақырды ғой, «көтере алмадым» десем өлім болар» деп бар күшіммен ышқынып, бөшкені тақтайға дейін жеткіздім. Бірақ ол тік қойылған тақтай үстімен домаламады, көлбеңкіреп қоюға погреб іші тар. Енді қайттім? Маған бір ой келді. Егер осы бөшкені иығыма салып тік көтере алсам, погребтің аузына бір-ақ жетеді. Ал ол болмаса ішіндегіні ақтарып төгіп тастағаннан басқа шара жоқ.

	Күшімді осы арада бір сынағым келді. Тік көтеріп алам дегенім әшейін-ақ екен. Сәл ентігімді бастым да, бөшкені иығыма салмақ боп едім, көтере алмадым. Ал шалқайсам, орнымнан қозғалатын түрім жоқ. Ой, әбден әуреге түстім-ау. Ол аздай, «енді қашан, мырзажігіт-ау!» – деп, сыртта Балжан қылқылдап тұр. Шама келмей жатқанына көзі жетсе керек, погребтің ішіне өзі де түсті. «Кел, екеулеп көтерейік». – деді. Ыза болып кеттім. «Тиме! – дедім. – Өзім-ақ көтеремін!» – Шалқая беріп, бар пәрменіммен бөшкені өзіме қарай тартып қалып едім, белім күтір-күтір еткендей болды. Иығымды ауыр зіл басып, жаншып, езіп барады...

	Осы кезде Балжан демеп жіберді-ау деймін, орнымнан қалай тұрғанымды білмей қалдым. Енді екеулеп көтеріп, бөшкені сыртқа қарай домалатып жібердік. Арқамнан зіл түскен соң сездім, тұла бойым салдырап қалыпты. Бір сәт орнымнан қозғалуым мұң болды. Маңдайымнан бұрқ ете қалған суық терді алақаныммен сыпырып тастадым да, енді сыр білдірмейін деп, сыртқа шықтым.

	– Өзің нағыз ер екенсің ғой! – деді Балжан. Бұл – ойын сөзі емес, шыны екенін сездім. Өйткені, жүрдім-бардым айтқан жоқ, бет-жүзіме ұзағырақ қарап тұрып айтты. Дене бітіміме де зер салып қалған сияқты. «Қалай тез өскенсің? Мен иығыңнан-ақ келеді екем», – деді тұсымнан өте беріп. Оның бұл сөздері қызығу ма, қызғану ма, әйтеуір бірдеңені білдіретін еді. Қалай болғанда да мен өзімше өсіп қалдым.

	Көлеңкеде сүйеулі тұрған домбырамды алдым да, қоңыр салқын үйге кірдім. Төрдегі шар айна алдына барып өзімнің түр-тұлғама көз тоқтатып қарағым келді. Бой жағынан ешкімнен кем емеспін, оны күнде сезіп жүрмін. Ал бет-ажарыма шынын айтқанда, көңілім толмайды. Менің түсінігімше, жігіт адам ер тұлғалы, сұлу өңді болуы керек. Өйткені, әңгіме-жырда қыздар сондай адамға ғана ғашық болады ғой. Ал мен ше? Маңдайым жазық, қасым қою болғанымен, мұрным добалдай, аузым да жайын ауызға жақын-ау деймін.

	Айна алдында Балжанның жақында түскен суреті тұратын. Мен неге екенін білмеймін, өзімнің кескінім мен Балжанның суреттегі кескінін бір сәт салыстырып көрдім. Балжан суретке әдемі түсіпті. Ал өмірде соншалықты сұлу да емес, көзі жайнаңдаған ақ сары келіншек. Иек жағы, еріндері үшкір болғанмен, мұрны сәл қайқылау, беті де дөңгелек. Бірақ осы түр-сипатында бір тартымдылық бар, сөйлесе кеткен адамның іші-бауыры елжіреп қоя беретіндей. Оның суға шомылғандағы алған әсерімнен әлі арыла алмай жүрмін. Үй ішінде киіп жүретін қызыл ала шыт көйлегі өзіне қанша жарасса да, оның нығыз денесін, жұмыр иығын жасыратыны жаман-ақ.

	Мен Балжанның бөлмеге қалай кіргенін байқамай калыппын. Ол менің желке тұсымнан келіп қарады. Жұмыс істеп жүргендіктен бе, әлде ыстықтаған ба, бет-жүзі алабұртып тұр.

	– Жігіт болғаныңның белгісі-ау, айна алдынан шықпай тұрғаның, – деді ол. – Дауыстасам, түк естімейсің ғой...

	Кешке дейін Балжанның сырттағы шаруашылығына қолғабыс еттім. Бұрын шөп басын сындыртпайтын жеңгемнің мені осынша көп жұмсағанына қайранмын. Бірақ онымен бірге жұмыс істеу – рақат. Адам өзін бір түрлі жеңіл сезінеді.

	Жұмыстан қанша қалжырап шаршасақ та, көпке дейін жатқан жоқпыз. Киноға барғымыз келіп еді, бүгін болмай шықты. Балжан әзірлеген кестені тойғанша ішіп алдық та, кітап оқуға отырдық. Лермонтовтың «Маскарадын» мен дауыстап оқыдым, Балжан тыңдады. Өзі шілтер тоқып отырса да, бар зейінін салып, ұйып қалыпты. Анда-санда күрсініп қояды. Мен де барымды салып, даусымды мың құбылтып шықтым. Сонан кейін екеуіміз де біраз үнсіз отырдық.

	– Бәріне кінәлі қу қызғаншақтық қой, – деді бір кезде Балжан күрсініп. – Ерлі-зайыпты адамдардың біріне-бірі сенбейтіні несі екен?!

	Оның даусы дірілдеп кетті. Тоқып отырған шілтерін қоя салып, ауыр күрсініп алды. Ыстық демі менің де бетімді шарпып өткендей болды.

	Шынында да, мен түктің мәнісін білмейді екем. Осы бір сырт қарағанда жым-жырт сияқты көрінетін оңаша үй ішінде де іштей тартыс, арбасу жүріп жатқанын қалайша аңғармағанмын?

	Балжан орнынан тұрып кетті. Төсек салу қамында жүр. Байқаймын, жүріс-тұрысы тым баяу, тұла бойын мұңлы бір күй билеп алған сияқты. Мен қалайда оның ойын сергітіп, көңілін көтерсем деймін. Бірақ осындайда ойнақы сөз тауып айта алмайтының жаман.

	Мен ауызғы үйде жатырмын. Балжан төргi үйде. Көпке дейін көзім ілінбей қойды. Басымды әр түрлі ойлар шырмап, терезеден қараған ай сәулесінен көзімді алмай ұзақ жаттым. Мені қинайтыны – Балжанның өмірі. Жаңа ғана көктеп келе жатқанында әке-шешесі дүниеге қызығып, өзінен мүшел жасы үлкен біреуге қоса салыпты. Бұлқынғанына бой бермеген. «Осы біздің қыздардан ынжықтық қашан арылар екен?» – деймін ыза болып. Әуелгіде сүймеген адамына барғысы келмейді, біраз қарсыласады ақырында әке-шешесінің айтқанынан аттап шыға алмайды. Оллаһи, ауылдағы қыздардың біразы әлі солай. Тіпті сүйген адамына да әке-шешесінің ұлықсатымен ғана баратындар кездеседі. Өскен ұяңды, өсірген ата-анаңды сыйлаған жақсы ғой, бірақ әке-шешенің бәрі бірдей қызының көңіл-күйімен санаса ма?

	Ал Балжанға не жоқ! Жас кезінде де есті, еті тірі қыз болған. Бір жолы ол «Кәдірбайға неге шықтың?» дегенімде өткендегі өмірін есіне түсірді.

	Балжан кемпір-шалдың кенжесі екен. Оның екі бірдей ағасы соғыстан оралмапты. Соғыс жылдарында үйелмелі-сүйелмелі болып қалған бір үйлі жанға майданнан ерте қайтқан Кәдірбай көп көмек беріпті. Ол басынан Балжанның ағаларымен бірге өскен, жора-жолдас екен. Басқа жақын туысы жоқ Кәдірбай бар тапқан-таянғанын осы үйден аямаса керек. Оның үстіне Балжанның әкесі аурулы болыпты, шешесі соған қарайлап, сырттағы жұмысқа шыға алмаған. Ауру шал дүние салған соң жалғыз қызымен қалған кемпірді Кәдірбай қолына алыпты. Қызы орта мектепті бітірісімен-ақ, шешесі қоймай жүріп, ақырында Кәдірбайға қосып тынған. Арманы немере сүю екен, бірақ оған жете алмай дүние салған.

	Мен Балжанды аяймын. Бейшараны тағдырдың сонша тәлкек еткені-ай деп аяймын. Егер оқыса, еңбек етсе қандай әйел болар еді. Ал қазір ше? Ертеңнен кешке дейін өнбейтін үй шаруасынан босамайды. Көңіліндегі қайғысын бүркегісі келеді, әрдайым жайдары жүргенін көресің. Бәрібір ойы орнықты емес екенін әлгінде шыдамай өзі айтып салды. Енді қайтсін?!

	Көзім ілініп кеткен екен, сырттан шабалана үрген иттің даусынан ояндым. Әлдебіреудің кесек лақтырып, итті қуғаны естіліп жатты. Сонан соң біраз тынышталды да, сыртқы есіктің сықырлағаны естілді. Мен: «Бұл кім?!» деп дауыстай жаздадым да, не де болса соңын күткім келді. Ай әлдеқашан ауып кеткен, үй іші қап-қараңғы. Аяқ жағымнан басып біреу өтті. Бір сәт кім де болса шалып қалып, түсіргім келді. Бірақ Балжанның бағанағы «адалмын» деген сөздері есіме түсіп, өз көзіммен бір сынауға бекіндім.

	Әлгі адам түпкі үйге қарай өте бергенде, бірдеңеге жығылды (Бұл үйде кішкене орындықтар көп болатын). Іле Балжанның сықылықтап күлгені естілді. Оның күлкісі жүрегімді шымшылап жатты. Орнымнан ұшып тұрдым да, түпкі үйдің есігінің қалқасына келіп тұрдым. Бір есептен жігіттің «мені адам құрлы көрмей басынуын-ай» деп ызаланамын. Егер Балжанмен бұрыннан уәдесі болып мені алдап жүрсе, екеуінің де абыройын төгуге бел байладым. Бірақ қараңғыда ештеңе көріне қоймады. Байқаймын, әлгі сипалап төсекті іздеп жүр. Осы кезде Балжан түпкі үйдің шамын жағып жіберді. Өзі көйлегін киіп алыпты, түсі суық.

	– Неге келдің?! – дейді қатуланып.

	Жігітті енді таныдым. Техникумға жаңа келген Бекен деген жас мұғалім. Бізге машина жүргізуден сабақ беретін. Өзі соңғы кездері маған жылы ұшырап жүруші еді, осындай ойы бар екен ғой.

	– Бәрiбiр ойымнан кетер емессің. Жатсам ұйқым келмеді, – дейді Бекен сыбырлап.

	– Әй, қайдам, сен бүгін жатпаған да шығарсың.

	– Рас, аздап іштім. Сенің күйігіңе шыдай алмай кеттім. – Бекеннің даусы дірілдегендей болды.

	– Ақырын, мырзажігіт оянып кетеді! – деді Балжан.

	– Мырзажігітің кім? Ертай ма? Ол – өзіміздің бала ғой!

	Осы арада кіріп барып жағаласа түскім келді. Ол мені неге «бала» дейді? Неге басынады?! Бірақ өзімді-өзім ұстадым, не дегенмен мұғалімім ғой деп, ертеңгі ұятын ойладым.

	Бекен Балжанға жақындай түсті. Біреу қуып келе жатқандай қызуланып, асығып сөйледі.

	– Сен Кәдірбайдан қолыңды үз! Не тіршілік бұл?! Теңің бе сол. Ойлан, Балжан, әлі кеш емес.

	– Сонда неғылдейсің маған? – Балжанның даусы бағанағыдай емес, бәсең шықты. Тағдырына мойынсұнып қалған сияқты.

	– Алдымен, ажырас. Сонан кейінгісін көре жатамыз. Осы жазда мен үйге барып келемін, әке-шешеммен ақылдасамын... Сонан соң сені аламын.

	– Үй ішің көнбесе ше?

	– Оллаһи, аламын! Сенші осы сөзіме.

	– Ант бермей-ақ қой. Ал осы сөзді айту үшін түн ортасында арақ ішу керек болды ма?

	– Кешір, жаным. Шыдай алмадым.

	– Күндіз адамша сөйлесуге болмады ма?

	– Ел көзі бар ғой...

	– Әй, жігіттер-ай, не деген алдамшысыңдар. Қалайша жалған сөйлейсіңдер! Қыздар байғұс сенеді-ау сөздеріне Ал сен осы сөздеріңмен қанша қыздың басын шырмадың, а?

	Бекен аң-таң.

	– Не деп тұрсың, Балжан? – деді ол үрейленген үнмен.

	– А, түсінбей қалдың ба?.. Шық үйден!

	Бекен Балжанның суық түсінен шошынғандай есік жаққа шегіншектей берді. Мен де өз көзіме сенбей тұрмын. Шыны керек, әншейінде ұяң, биязы көрінетін Балжаннан осындай оқыс мінез шығады деп ойламап едім. Ал мынаусы ересен болды.

	Бекен жаман састы. «Мәу» деуге шамасы келмей шығып кетті.

	Балжан сыртқы есіктің ілгегін салып келе жатып, жатуға ыңғайланғанда мені көріп қалды.

	– Сен де ояу ма едің? – деді ол. Түпкі үйден түсіп тұрған электр сәулесі Балжанның қызыл жүгірген бет-жүзін анық көрсетті.

	– Ояу едім... Рахмет, Балжан!

	– Неменеге «рахмет?»

	– Бәріне! Адалдығыңа... Әлгінде айтқан сөздеріңе... Менің қатты толқып тұрғанымды сезіп, жай жымиды да, түпкі үйге еніп кетті. Жарық сөнді. Көпке дейін Балжанның кереуетті сықырлатып, ұйықтай алмағаны естіліп тұрды. Мен де ойға шомып жатырмын.

	Кәдірбай бес күнде емес, төрт күнде оралды. Қабағы қатыңқы. Ешқайсымызбен амандасқан да жоқ, сірә, бір пәлені сезіп келген сияқты. Жайдары, бейқам отырған Балжанға суық көзбен қарады да, маған:

	– Бала, жүрмеймісің?! – деді.

	Мен киініп, сыртқа беттедім. Үй іші тым-тырыс. Кәдірбай ауызғы үйге дейін шығарып салып, жолдық ақша ұсынды да, ішке қайта кірді. Мен әлденеден сезіктеніп, сол орнымда тұрып қалдым. Әлгінде қатты жабылған есіктің ар жағынан дүрс еткен дыбыс естілді. Құлақ тiктiм. Сыңсып жылаған үн естілді. Шыдай алмадым, есікті ашып жібердім. Өмірімде мұндай шошымаспын: Кәдірбай Балжанды шашынан бұрап ұстап, еденге жығып салып тепкілеп жатыр! Ышқына ұмтылдым. Кәдірбай ештеңеге қарар емес, ыңқ-ыңқ тебеді. Бардым да, жағасынан ұстай алып, қатты тартып қалдым. Кәдірбай сорайғаны болмаса, сусыз солып, тамырлары үзілгелі тұрған терекше жалп ете түсті. Зәресі ұшып, көзі атыздай болған Балжанды жерден көтеріп алдым. Балжан қолымды кейін серпіп, басы столға оңбай соғылған күйеуіне жаны ашығандай ұмтыла берді. Сол кезде Кәдірбай да арт жағымнан келіп қалған екен, қолына ілінген жез шылапшынмен жіберіп ұрды. Мен бұғып қалдым, шылапшын басымнан асып, қабырғаны соқты. Асықтай атылып, жағасынан ала түстім де, алып ұрдым. Тіземді кеудесіне қатты батырып жіберсем керек, Кәдірбайдың көзіне жас тығылып қалған екен.

	Аяп кеттім. Оның үстіне Балжан да шыр көбелек айналып, «Қой, Ертай! Бұл не масқара! Қой деймін!» деп жеңімнен тартқылай берді. Мен Кәдірбайды босаттым. Ол орнынан пысылдай көтеріліп:

	– Әй, әкеңнің... Қап, сені ме! Дәп сенің түбіңе жетермін-ау! Анық шұбар жылан үйімде жатыр екенсің ғой. Құрт қазірден қараңды! Уа, кетесің бе, жоқ па?!

	Ол тақтайды тепкілеп тұр, бірақ батып қол жұмсаған жоқ. Мен тағы да кеуделеп алға ұмтылып едім, Балжан араға түсіп:

	– Болды енді, Ертай, жолыңнан қалма! – деді өксіп-өксіп.

	Сол сөзге тоқталдым да, үн-түнсіз шығып кеттім. Балжан көрген көп жәбірдің есесін түгел қайтарғандай, былай шыға көңілденейін дедім. Балжан алдында бір борыштан құтылғандаймын. Әдетте төбелескен адам ашушаң жүреді ғой. Ал мен сол жолы аэропортқа жеткенше ысқырып әндетумен болдым...

	Өзімнің туған ауылым! Қандай сағындым десеңші. Бала кезде асыр салып ойнаған өзен бойы қандай! Шілденің ми қайнатқан ыстығында жалаң аяқ, жалаң бас шағыл құмды тілерсектен кешетінбіз. Іледен бөлініп қалған шалшық судың шым-шым ыстығы, майда құмның табан астында жібектей есілетіні, бұрқ-сарқ қайнаған иірімді сумен ерегісе, өршелене жүзетініміз, өзен ортасындағы кішкене аралдарды қалың жыныс тоғайларында жасырынбақ ойнайтынымыз естен кетер ме!

	Бұл жолы мен балаларға ілесіп, шапқылай жөнелгем жоқ, бәрін жай аралап көрдім. Кеше ғана жалт етіп өте шыққан балалық шақ көңілді қанша қытықтаса да, бүгінде біртүрлі ұстамдылық пайда болған тәрізді...

	Aпaмның ақылы бойынша, ең алдымен ауылдың ақсақалдарына барып сәлем бердім. Ақжаулықты шешелердің қолынан дәм таттым. Шетінен оқуымның жайын сұрайды, кісі болып шығуыма тілеулестік білдіреді.

	Екі-үш күн ауылды аралап, жүрек сағынышын басқан соң, үйге келіп шаруаға айналдым. Апам байғұс қолымды ештеңеге тигізгісі келмей, «оқу езіп тастаған шығар, жат, тынық. Ел ішін аралап, көңіліңді көтер», – дейді. Бірақ мен оны аяймын. Өз үйімде шіреніп жатып алмай, бір мезгіл қолғабыс тигізгім келеді. Абайлап қарасам, үй шаруасы бастан асады.

	Қамыстан қаланған сиыр қораның төбесі ашық болатын. Қысты күні жас бұзауды үйге кіргізіп алатынбыз. Көршінің ат-арбасымен тоғайдан екі дүркін жиде қиып әкеліп, қораның төбесін жаптым. Қайбір келістіріп жапты дейсің! Апам тіпті соның өзіне мәз... Біздің үйдің де сыртқы төбесіне қамыс жабылып, үстіне сабан араласқан лай жүргізілген еді. Көктемгі қалың жаңбыр жұқартып кеткен екен, оны да сылап тастадым. Содан кейін біраз күн көл жағасынан балауса құрақ шаптым. Бұл – бір сиырға қыс бойы азық.

	Осы жұмыстың бәрін апама жеңілдік жасау ниетімен істеп жүргенімді сезіп, соншама бір рақатқа кенелемін. Біздің көрші үйдегі шал-кемпір, бала-шаға менің тірлігіме сырттай қарап қана жүрді. Сонан соң: «Жәміштің жалғыз баласы әкесінің орнын басыпты. Шешесі бүгін өлсем де арманым жоқ деп отыр», – деген сөз үй-үйді аралап кеткенін де сездім. Колхоз жұмысын да, үй шаруасын да тыным таппай істейтін, үлкенге де, кішіге де сыйлы апам, ел аузында көп мақталса да онша желiкпейтін. Ал мына жолы, мен туралы аздаған жылы сөз шыққанның өзіне қуанышқа кенеліп жүр. Таңертең жұмысқа кетерінде төсегімнің жанына келіп, маңдайымнан иіскеп сүйді. Дап-дардай жігітті балаша сүйгеніне аздап қысылғанмен, білмегенсіп жата бердім. Апамның жарылған еріні де маған жұмсақ сезіледі.

	...Ауылға келгелі шаруа қызығымен уақыттың қалай өткенін білмей қалған екем, енді ішім пыса бастады. Өзім қатарлы жігіт жоқ, кішірек балаларға жуысқым келмейді. Сағынып келген ауылым бір ай өтпей-ақ көңілсіз көрінді. Бір жағынан Балжан есімнен кетер емес. «Хал-күйі не болды екен?» деймін. Кәдірбай, әрине, маған тісін қайрап жүрген шығар.

	Балжан маған тор ішінде қамалған бейкүнә құс сияқты көрінеді. Қанша күтіп-баптап ұстаса да, торға түскеннің аты торға түскен ғой... Бұлбұл тор ішінде де сайрай алады, бірақ тоғай ішінде, таңертеңгі тынық ауада сайрағанға не жетсін!

	Мен жүруге бел будым. Әуелде апамның жібергісі келмеді. «Әлі жарты ай бар, сонша неге асықтың?» дегеніне түрлі сылтау айтып, ақыры көндірдім. (Кәдірбаймен арадағы шатақты апама айтқам жоқ) «Ананың көңілі балада, баланың көңілі далада» деген осы-ау», – деп, апам күрсінді де, жолға әзірледі.

	Аудан орталығына келген соң, директорға жолығып: «Жатқан үйімде жағдай болмады, жатақханаға орналастырыңыз», – деп едім, тілегімді орындады... Артынша Балжанның Кәдірбайдан кетіп қалғанын естідім. Я қуанарымды, я ренжірімді білмедім. Неде болса, өзін тауып алып, бетпе-бет сөйлескім келді.

	Жеті жасар қызымен ғана тұратын жалғыз басты келіншектің үйінде екен Балжан. Бұған дейін бұл үймен араластығы жоқ еді. Өйткені сырт естуімізше, сатушы болып істейтін келіншектің келімді-кетімді кісісі көп. Кәдірбай Балжанды ол үйге жібермейтін.

	Балжан жалғыз өзі шілтер тоқып отыр екен. Мені көріп, қуанып кетті. Ақшыл өңі бозарып, тана көзінің нұры семіп, жүдеу көңілмен отырғаны көрініп-ақ тұр. Көңілінің қаяу екенін сездіргісі келмей, неге ерте қайтқанымды, ауылымның амандығын сұрастырып жатыр. Балжан, әсіресе апамды жақсы көретін. «Шіркін, әркімнің сондай алтын шешесі болса ғой!» деп армандайтын. Ол өзінің марқұм шешесін киім кигізіп, тамақ бергені үшін ғана аузына алушы еді, әйтпесе өзін тұрмыс тапшылығына шыдамай, теңі емес біреуге қосақтағанына қатты қамығатын.

	Мен оның өз жағдайын сұрадым.

	Түнеу күнгі жанжалға себеп болған Бекен екен. Әркімнің сыбыр-күбір сөзін естіп, өз әйелі туралы өсектен құлағы сарсып жүрген Кәдірбай командировкадан қайтып келе жатса, машинадан түскен бойы асхана алдында Бекенмен ұшырасып қалыпты. Жазғы демалысына шығып, енді еліне қайтқалы жүрген, «ақаңа» әбден тойып алған Бекен Кәдірбайды көре салып, ішіндегі «дертін» ақтарса керек. Тамам жұрттың көзінше: «Балжан бәрiбiр мендік!» депті. Кәдірбайдың жауар бұлттай түнеріп келген себебі сол екен. Жанжалға мен араласқаннан кейін Кәдірбай тіпті құтырып кетсе керек. Балжан қанша ақталамын десе де, сенбей, соққыға жығыпты.

	Балжан бұл қорлыққа шыдағанша қаңғырып кеткенімнің өзі артық деп, Кәдірбайдан безіп шығыпты. Бірақ қайда барады? Кімді паналайды? Ол көзге көрінбей жылап-сықтап біраз жүреді де, осы сатушы келіншектің үйіне келеді.

	Енді Балжанның бір-ақ шарасы қалыпты. Өзбекстанда аталас жамағайындары тұрады екен. Соларға хат жазып барудың жағдайын сұрастырса, ондағылар дереу жауап жазып, келсе құшақ жая қарсы алатындығын хабарлайды. Тіпті қажет болса, ер-азаматының бірін жіберіп көшіріп алмақшы. Бірақ Балжан алыс жерге хат жазуын жазса да, артынан тағы ойланып қалады. «Күйеуінен ажырасқан жалғыз мен бе? Елден-жұрттан безіп қайда барам? Осында өз күнімді өзім көріп неге жүре бермеймін? Денім сау, көзім ашық, екі қолға бір жұмыс табылмай ма?» деп толқып отырған көрінеді.

	Қаңыраған иесіз үйге қайта-қайта барудан көңілі құлазыған ба, әлде ашуы басылған соң Балжаннан артық адам таба алмасын білді ме, Кәдірбай аздан соң-ақ алдына жығылыпты. «Жаздым, жаңылдым, бір ақымақтың сөзіне сеніп қалдым, кеш мені», – деп жалбарынса да, Балжан селт етпеген. Онсыз да өткен өміріне өкініп, көңілі жарым боп жүрген ол, енді мынадай күйкі тіршілікке көнгісі келмепті. Кәдірбай араға адам салып, мазасын алып жатқан көрінеді. Бірақ қарайлайтын, аяғына тұсау болатын ештеңесі жоқ Балжан сертін нық ұстап отыр екен.

	Маған бір ой келді. Өзім жанымдай жақсы көретін Балжан мынау – көзсіз көбелектей күйде отыр. Мен болсам дап-дардай жігітпін, кісі санап, бар сырын жайып салды. Қысылғанда берер көмегім қайсы? Ерікке көнсе бүгін-ақ самолетке мінгізіп, үйге жеткізіп салар едім. Кәдірбайдан, көп күбір-сыбыр сөзден аулақ жүрер еді. Бірақ бұған Балжан көне ме? Ол көнсе де апам көне ме?

	Бір жағынан кейимін. Басында бізге Кәдірбай емес, Балжан неге туысқан болмады екен? Онда ың да, жың да жоқ, бөлек үй құрап отырар едік. Әпкесі мен інісінің бірге тұрғаны ерсі емес қой. Ал енді қазір де бөлек үй алып тұрайық деуге оқталып-оқталып қоямын, бірақ батылым жетпейді. Біріншіден, мен әлі оқушымын, екіншіден, ел ішінің өсегі қандай: «Жеңгесін ағасынан бөліп алып, оңаша отырғанын қара!» – деп талайы-ақ бетін шымшыр-ау!..

	Әрі толғанып, бері толғанып Балжанға ақыл салдым. «Мен биылша жатақханаға шығайын, сен бөлек үй алып оңаша тұра бер. Техникумды бітіргенше бірдеңе ойлап табармыз. Осынан жұмыс істе. Өзбекстанға кетем дегеніңді қой», – дедім.

	Ол әуелгіде жымиып қойды. Менің өзімсініп сөйлегеніме iшi жылыса да, қамқорсып отырғаныма күлкісі келді-ау деймін. Бір мезгілде тоқып отырған шілтерін қоя салды да, көзіне жас алды. Қолындағы бізі де жерге түсіп кетті. Еңкейiп бетіне қарасам, ақ сары өңі құлағына дейін қызарып кетіпті, көзін көрсетпейді – алақанымен басып алған. Бұл күйіне менің де көңiлiм босады. Оң қолымның иығына қалай барып қалғанын білмеймін. Бір түрлі аялағым, аймалағым келді... Қолым оның жұмыр иығына тиісімен-ақ алақаным дуылдап сала берді. Өн бойыма от таралып бара жатқан сияқтанды. Ес-түс жоқ, иығынан құшақтап өзіме қарай тарттым. Балжан бауырыма кіріп барады... Маңдайы от боп жанып тұр екен, төсіме тиген сәтте тұла бойым бойым өртеніп кеткендей болды.

	– Иә, менің алғашқы махаббатым осылай оянды. Балжан ой-қиялымды билеп алды. Жүрек оты басында қалай тұтанды, Балжан неге есіл-дертімді алып қойды, білмеймін... Мүмкін бұл оның ауыр халіне деген аяныштан туған шығар, гүлін енді жарып келе жатқан уыздай келіншекті қуарған томар секілді Кәдірбайға қимағанымнан шығар.

	Мен Балжанға үйленетін болдым. Уәделi күнi екеуіміз самолетке мініп, ауылға тартып кетуге келістік.

	Балжан Кәдірбай әперген бар киімін жатқан үйіне тастап кетті. «Бар пәлекет осы кебінмен бірге қалсын!» – деді. Менің қалтамда апам берген ақша бар, соған жеткенінше Балжанға киім алдым. «Қой» дегеніне қарағам жоқ.

	Самолетпен бір сағаттай ұштық. Ауыл үсті шаңдатып тұр екен, қиқалаңдап әрең қондық. Көп ұшып дағдыланбаған Балжан «басым ауырды, жүрегім лоблыды» деген соң түскен жерде біраз отырдық. Сол екі ортада жел күшейіп, бұрқырап ұшқан шаң қоюлана түсті. Айналада екеуімізден басқа жан қалмапты.

	Құм төбенің астындағы Іле өзенінің жиегінде отырған «Құйған» атты ауылға дейін біраз жер. Балжанды қолтықтап алмақ едім, көнбеді, «біреу көрсе ұяттағы» деп бөлек жүрді. Жүктерді көтеріп, мен оның алдында келемін. Бар ойым – «апам қалай қарсы алар екен?» Апам Балжанды жақсы көретін, сыртынан «құдай тағала бейшараға бала бермей бағын байлап жүр ғой, әйтпесе ол келініме кім жетсін» дегенін талай естігем. Өзінің абысын-ажындарына «Ертайжанымды жақсы жерге орналастырдым, Балжан – сол үйдің ырысы ғой, жанын салып күтеді дейді баламды. Менің шырағыма да сондай маңдайы жарқыраған әйел кездесіп, ұл сүйгізсе», – деп арманын айтып отырғанын да түнеу күні құлағым шалған. «Арманыңа жеттің енді, апатайым» деймін іштей. Балжанға қарасам, қабағында кірбің бар, әлденеге абыржығаны білінеді. Менің қарағанымды байқап қалды да, ықтиярсыз езу тартқандай болды, көзін шаңнан көлегейлеп төмен қарады. Бекер-ақ қобалжып келеді! Апам жақтырмайды деп ойлайтын шығар. Жоқ, менің апам ондай емес. Айтқанымды орындайды, еш уақытта бетімнен қағып көрген жоқ, Әлі-ақ, көрерсің, Балжан, біздің бұл келісімізге қуанбаса, ренжімейді. Сендей келіні болса, арманы не апамның?!

	Жел үдеп-үдеп соғып, шаң аралас қиыршық құмын қойны-қонышыма, құлағыма тығындап келеді. Бірақ мен оған қарамаймын, тік басып кеудемді желге тосамын!

	Колхоз шетіне кірдік. Көшеде жан жоқ. Біз сияқты жолаушы, яки шаруа қуған біреу болмаса мына бұрқасында кім жүрсін! Жүрексінген Балжанды ертіп өзіміздің шарбақтың алдына әкелдім. «Үйде кім бар екен, алдымен біліп шықсаңшы», – деп еді, бой бергем жоқ. Шарбақтың есігін аштым да, ішке кіргіздім. Қашып кететіндей қолынан тас қып ұстаппын, – босатып алды. Оның тілеуіне қарай үйде ешкім жоқ болып шықты. Мен апамның кілтті қай жерге жасырып кететінін білетінмін. Есіктің құлын ашып тұрып, «біздің үйді көр, міне» дегендей Балжанға сырты жұпыны тоқал тамды ыммен нұсқап қоямын, бірақ оның екі көзі көшеде, біреу көріп қалар ма екен дегендей менің қалқама тығыла түседі. Үйге кіргенде де әлдебіреу бұрышта жасырынып тұрғандай жан-жағына сақтана қарады. Мен мұнысына мән бергем жоқ, «келін боп түскендердің бәрі де өстетін шығар» деп қоямын.

	Апам үйге шаң кірмесін деп терезелерге қағаз ұстаған екен. Бөлмелер қараңғы тартып тұрған соң, мен оларын алып тастадым. Біздің өзімізге шақ кішкентай үйіміз Балжан жанымда тұрған соң ба, әйтеуір бұрынғыдан да жылы ұшырап кетті. Апам үй ішін күтіп ұстаушы еді. Колхоз жұмысынан қолы босағанда үйге әрнені жапсыра беретін. Менің қашан әйел аларыма көзі жетпесе де, осы бастан дайындық жасап, төсектің жақ, бұ жағын жөндеп қойғанды. Жазда төсекке шымылдық ұстап, екі-үш көрпе де істеген. Әркімнен сұрап алған жүнін құрастырып, текемет басып, алаша тоқып алған-ды.

	Бірақ қазір олардың бірде-бірі ұстаулы тұрған жоқ, апам «кірлеп көнеріп қалады» деп бәрін сандық үстіне жинап қойыпты. Мен кешке апам келгенге дейін бәрі әзiр тұрсын деп, Балжанның тартынғанына қарамастан осы үйдегі жаңа нәрсенің бәрін тұтқыздым. Шымылдық та ұсталып, алаша-текемет те төселді. Көрпелерді текшелеп, көрнекілеу етіп жинаттым. Үйіміздің іші жайнап сала берді.

	Енді апамның келуін тостық. Мен көрші үйдің көшеде кетіп бара жатқан кішкене баласын шақырып алып, қолы на кәмпит ұстаттым да, болған жағдайды қысқаша түсіндіріп, осыдан екі-үш шақырым жердегі сиыр фермасына жібердім. «Қалай көрінеді, солай сүйінші сұра», – дедім. «Сүйіншіге мүмкін қозы жетелетер», – деп едім, қуанып кетіп шапқылай жөнелді.

	Түс ауа жел одан сайын үдеп, айнала аласапыран болып кетті. Біз апамды тағат таппай күтіп отырмыз. Бір кезде ат тұяғының дүсірі естілді. «Апам қуанғанынан атқа міне сап шапқан екен ғой» деп ойлап, үйден күтуге шыдамым жетпей, есік алдына шықтым. Апам, шынында да, қуанышты екен, мені көре сала көзі жасаурап құшақтай алды. «Құлыным-ау, мұның не, өстіп те аяқ астынан той жасатқызамысың?.. Кәне, келінім қайда?» – деді. Үйдің босаға жағында басына ақ орамал бүркеніп Балжан тұр. Ол иіліп сәлем берді. Апам онымен амандасып, «жарығым-ау, сен де келіпсің ғой? Кәне, келінімді көрсетіңдерші! – деп түпкі үйге қарай өтіп барады. Балжанға қарасам – көзі жасаурап тұр.

	– Апа! – дедім.

	– Келініңіз мұнда.

	Апам: «Қайсы?» дегендей бұрылып, бұрыш-бұрышты көзімен тінтіп жүр.

	– Алдыңызда тұр ғой, апа-ау? – деп Балжанды нұсқадым.

	Апам «ойының ба, шының ба?» дегендей маған бір, Балжанға бір қарады.

	– Міне, келініңіз осы! – дедім, әлі түсінбей тұрғанына күлкім келіп.

	– Сұмдық-ай, не дейсің?! – деп апам сұп-сұр боп кетті.

	– Бүгіннен бастап Балжан осы үйдің келіні, – дедім даусымды нығыздаңқырап.

	Бір бәленің болғанын сезді білем, апам қолын қоярға жер таппай екі жанын сипалай берді.

	– Дендерің дұрыс па? Кәдірбай қайда?!

	– Екеуі ажырасып кеткен... Апам пешке жақын тұрған орындыққа отыра кетті.

	– Не дейсің, қу маңдай! Біреудің ошағын бұзып, отын таптадым десеңші одан да!

	Апамның айналасын әжім басқан көзінен тарам-тарам жас ағылды. Жаулығыңыз ұшымен құрғатып қойса, жас онан әрмен сорғалайды.

	– Апа-ау, мұның не? «Балжандай келінім болса арманым жоқ» дейтініңіз қайда? Енді жылағаныңыз не?

	Ыза мен көз жасына бұлыққан апам «аһ» деді де, үйден шыға жөнелді. Бағанағы – бағанағы ма, сырттағы құйын ұйтқып тұр екен, есік ашылғанда шұбатылып кіріп, бетке соқты.

	– Қайда барасың, апа? – деп артынан ілесе шықпақшы едім, Балжан жеңімнен тартып қалды. Ол да ағыл-тегіл.

	– Осылай болатынын біліп едім-ау,– деді ол жыламсырап.

	– Қайтер дейсің, басылар, – дедім жұбатып. – Шынында, біз де ойламаған жерден киiлiктiк қой. Бірақ мен айтсам түсінеді, апам. Ашуы келген шығар, әйтпесе...

	Дегенмен менің де берекем қашты. «Басында неге ойламадым екен осындай боларын. Әлде алдын ала хабар беру керек пе еді. Хат жазып, бәрін түсіндіргенде қайтер еді».

	Бірақ мен апамның сөзімді жықпайтындығына сендім. «Менен асып қайда барады?» деп тәуекел еттім.

	Сонымен біз үйде отырмыз. Не от жағылмады, не қазан асылмады. Апамды келер деп күттік. Ел орынға отыратын уақыт болды, әлі келген жоқ. Не істерге білмей қамалдық та қалдық. Балжанда үн жоқ, бетін әрі беріп отыр. Не ойлағанын кім білсін.

	Адам мұндайда қарнының ашқанын да ұмытып кетеді екен.

Мен ыдыс-аяқ қоятын столдың астынан көзіме іліккен бір ескі кітапты тауып алдым да, соның бетін ашып отырдым. Бірақ көзім жазуда болғанмен, көңілім құла түзді кезіп жүр. Енді мен де ойланайын дедім. «Шынында, осым ақымақтық болған жоқ па екен. Бірер жылша қоя тұру керек пе еді. Балжан бірдеме білгендіктен қарсыласты ғой. Өр кеуделігіме салып, айтқанымнан қайтпай қойған соң, лажсыздан көнген екен ғой. Мейлі, болар іс болды!. Өкінгеннен пайда жоқ, неге де болса төзу керек!»

	Түн ортасы ауып бара жатқан соң, түпкі үйге барып, төсек салмастан екеуіміз екі жерге қисая кеттік. Шаршағанмын ба, тез-ақ ұйықтап кеткен екем, біреудің түртуімен ояндым. Үй іші алагеуім, әлі таң атпағанға ұқсайды.

	– Бері шығып кет, – деп сыбырлаған апамның даусын естідім.

	Екеуіміз ауызғы үйге шықтық. Апам түпкі бөлменің есігін қымтап жауып қойды. Мен ұйқымды әлі жөнді аша алмай отырмын.

	– Ал жөніңді айтшы, бұл не сұмдықтарың? – деді апам даусын қатқыл шығарып.

	– Сұмдық ештеңесі жоқ, апа, – дедім сергіңкіреп. – Кәдірбайдың ол теңі емес екенін білесіз. Ал мен оны жақсы көрдім, ол да мені...

	«Сүйді» деп айтуға шамамды келтірген жоқ.

	– Өзіңнен болды ма, әлде басыңды ол бұрын айналдырды ма? – деп апам сөзімді бөлді.

	Апамның мұндай сөзге аузы барғанына ренжіп қалдым.

	– «Басыңды айналдырды» деген не сөз ол, апа! Оның ешқандай да сиқыры жоқ. Бәріне кінәлі өзім!

	– Қарғадай басыңмен қатынсырап, не көрінді! – Апамның даусы булығып шықты. Әлгі сөзден менің де денем тітіркеніп кетті.

	– Неге түсінбейсіз, апа! Мен оны сүйемін! – дедім басқа сөз қалмағандай.

	– Құрып қалсын бүйтіп «сүйгенің»! – деді апам қалш-қалш етіп.

	– Көрсетпе ондай салдақыны көзіме! Ойбай-ау, елдің бетіне не деп қараймын! Жәміштің жалғыз баласы біреудің үй-ошағын ойрандап келіпті! деген сөзді естігенімше өлгенім артық емес пе? Алда-жалда қатын алғың келсе, қыз табылмайды дедің бе?..

	Апам үсті-үстіне сөйлей берді. Мен бұрын оның осынша ашынып сөйлегенін естіген емес едім. Өзімнің туған шешемді жаңа танығандай, бажырая қарап қалыппын.

	– Бұл үйде не ол тұрады, не мен тұрамын. Құртсын қарасын! Бұған дейін босағамды ешкім ластамаған! – деп апам теріс қарап отырып қалды. Менің әрі-бері айтқаныма көнбеді.

	Екеуіміз де ентігіп барып тоқтадық. Ыза болғаным сонша, жылағым келді. Бірақ көз жасымды көрсетпеуім керек. Бұрынғыдай бала емеспін, еркекпін, бір үйдің бас иесі болғалы отырмын. Енді келіп жылағаным бола ма?!

	Үйге жарық кірді. Таң ағарып келеді екен. Кешегі жел бiр жақтан қалың бұлтты айдап келген-ау деймін, терезеден қара қошқыл аспанның түйілген қабағы көрінді.

	Менен жөнді жауап ала алмаған соң апам орнынан тұрды.

	– Ойлан кешке дейін, – деді бәсең үнмен. – Әзірше ешкімге дабыра қылмайық. Кешегі балаға да «аузыңды жап!» дедім. Үй іші құлақтанып қалған екен, «әшейін ойнап айтқаны ғой» деп басып қойдым. Бірақ бұдан әріге барма! Жи есіңді, балам! Мені де, өзіңді де қор етпе!

	Апам жұмысына кетіп қалды. Ауызғы үйде дел-сал болып мен отырмын. Енді қайттім? Басыма бір ой кіріп, бір ой шығады. Балжанмен қол ұстасып, бетім ауған жаққа кетіп қалсам қайтеді, деп те ойлаймын. Бірақ жалғыз шешемді қайда тастаймын? Менсіз оның тіршілігі бар ма?! «Бар көрген жақсылығым сен ғана» деп отырғанда, жер соқтырып кетуге арым қалай шыдайды?!

	Басым мең-зең боп түпкі үйге қайта кірдім. Балжан әлдеқашан оянған-ау деймін, тізесін құшақтап отыр. Басын төмен тұқыртып алған, жылағанға ұқсайды.

	– Ничего, шыда, – дедім. Ашу мен аяныш қосылғанда сөздерің де бір түрлі шығады екен. – Әлі-ақ үйренісіп кетесіңдер.

	Балжанға шай қайнаттырдым. Байқаймын, оған да, маған да ас батпай отыр. Әлгінде көршілердің көзіне түсіп қаламын ба деп, қорқа-қорқа жүріп самаурын қайнатып еді. Өзім-өз болып, біреуді әйелім сияқтандырып жұмсап, шай қайнаттырып ішіп отырғаныма мәзбін. Ашуым тарқайын деді. Балжанға көзімнің астымен жымыңдап қарап қоямын. Ол қырын бұрылып отыр, сыр бермейді.

	Аздан кейін Балжан қоңырқай дауыспен сөз бастады.

	– Біз бүйтіп өмір сүре алмаймыз, Ертай, – деді. Шешеңді жылатпа. Әрі ойлап, бері ойлап сау басыңа сақина салғым келмеді. Әрі төрт-бес жас үлкенмін, әрі әйел атым бар. Ал сенің басың жас. Әлден мына күйге түскен соң, тауың шағылып қалады.

	Сырттан жаңбырдың сіркіреп жауғаны естілді.

	– Енді кəйт дейсің? – дедім шыдамай.

	– Рұқсат бер маған.

	Жаңбыр кенет саябырсып қалды.

	– Қандай рұқсат?! Бармайсың ешқайда да!

	Даусым өктемірек шықты-ау деймін, Балжан басылып қалды. «Әйеліне күйеуі қожа болды деген осы шығар» деп отырмын ішімнен. Бірақ артынша аяп кеттім, бәсең үнмен:

	– Апамның сөзін әзірше тыңдама. Кейін өзі басылады, – дедім. Орнымнан тұрып, терезе алдына келсем, бағанағы бұлт батыс жаққа жөңкіле көшіп барады екен. Сіркіреп өткен жауынның тамшылары есік алдындағы шаңы шығып жатқан жолға секпіл түсіріпті.

	Түске таман көшеге шықтым. Бетім ауған жаққа жүре беріппін. Кездескендер: «Тағы қайтып келдің бе, оқуың басталмайтын ба еді?» деп сұрайды. Оларға: «Жай, шаруам болды» дей салдым. Кімге мән-жайды айтып ежіктеп жатайын. Шынында оқу бүрсігүні басталады. Бір күн кешігуге болмайды, директор ондайға қатал. «Апам тезірек сабасына түссе екен, – деймін. – Сонда көңілім жайланар еді».

	Ауыл совет кеңсесінің тұсына келдім. Ішіне кіріп некелесу жағдайын сұрасам қайтеді деп бір тұрдым да, «қойшы, әлі ерте шығар» деп жүріп кеттім. Содан сандалып-сандалып түс ауа үйге келсем, апам мен Балжан оңаша отыр. Тіпті бір дастарқанның жиегінде шай ішіп отыр! Қуанғанымнан күліп жібердім.

	Мен жайласқаннан кейін, апам сөз бастады:

	– Біз бағанадан бері оңашада ақылдастық, балам, – деді, – сен бізге алаңдап оқуыңнан қалма. Бір-ақ жылың қалды, бітіріп шық. Арғысын көре жатармыз. Балжан біздің үйде жүре берсін. «Күйеуінен ажырасқан соң келген ғой» дер жұрт көп болса. Бірақ «алдым» деп сен аузыңнан шығарма. «Тидім» деп бұл айтпасын. Адамға абырой керек, қарағым!.. Бүгін-ертеңнен қалмай жүріп кет.

	Aпама қарасам, ақ жарылып отырған сияқты. Түске дейін ойланып-толғанып, ақыры менің бетімнен қайтпайтындығымды сезіп, осыған тірелген ғой деймін. Балжанда үн жоқ, өңі әлі жабырқау қалпы. «Кешеден бері қайғы сорған ғой» деп жұбатамын өзімді.

	– Жарайды, апа, уәде – уәде болсын. Бірақ Балжанды ренжітпеңіз, – дедім.

	Апам суық көзімен ата қарады. Ағаттау айтып қалғанымды сезіп жерге кіріп кете жаздадым. Ескі рәсім бойынша өз шешесінің алдында әйелінің сөзін сөйлемейтіні тарс есімнен шығып кетіпті! Апам мұныма бірдеме деуі керек еді, үндемеді. Со да жетер деп ойлады білем. Бұдан әрі мен де ләм-мим дегем жоқ. Шай ішіп болдым да, жолға әзірлендім. Түс қайта аудан орталығына самолет ұшады, қалай да соған ілікпекпін. Бұрынғыдай жататын үй жоқ, тезірек барып, жатақханаға орналасуым керек.

	Мені апам да, Батжан да шығарып салмады. Үйде қоштасқаннан кейін де есік алдына Балжан шығар ма екен деп біраз тұрдым. Ойым – ел көзінен жасырып, тым болмаса сүйіп қоштасу. Бірақ ешкім шықпады. Бір түрлі алаңдаған көңілмен аттанып кете бардым.

	Соңғы курста практикалық сабақтар көбейді. Бұл – да отырып кітапқа үңілгеннен көңiлдiрек болды.

	Аудиториямыз – ашық аспан, айдала. Бар айналдыратынымыз – комбайн, трактор, түрлі тіркемелі машиналар. Машиналарды өзіміз жүргіземіз, бұзылғанды өзіміз жөндейміз, жер жыртамыз. Қойшы, әйтеуір қыс ортасына қалай іліккенімізді білмей қалдық.

	Бұл уақытта үй ішімді, әсіресе Балжанды ойламады деме. Әбден ойладым. Бірақ апамның бір ғана «бізге алаң болма» деген сөзі дертке дауа.

	Сөйтіп жүргенде төбемнен таспен ұрғандай хабар келді. Балжан үйден кетіп қалыпты! Сенер-сенбесімді білмей дал болдым. Хат жаздым, телеграмма жібердім. Жауап жоқ! Переговорға шақырттым. Бір күннен соң рацияға апам келді.

	– Ештеңе емес, құлыным, алаң болма. Балжан жайын тапты, – деді.

	Арғысын тыңдай алмадым, трубканы тастай бердім. Басым айналып, бір орында ағаштай қатып қалыппын.

	Сол күні тамақ та ішпедім, ұйқым да келмеді. Не болса да көзіммен көрейін деп, директордан ұлықсат сұрап едім, жібермеді. Енді аз күн қалғанда үйіңді сағынып барасың ба, шыда, – деді. Шынымды айтуға болмайды, апам ауырып қалыпты деуге аузым баратын емес. Енді қайттім? Оқуды тастап кетіп қалсам ба екен? Неғыларымды білмей жүргенде хат келді Балжаннан! Балжанның өз қолымен жазылған хат! Дір-дір етіп әрең аштым, бірлі-жарым сөзін жіберіп алатындай ежіктеп оқыдым. Сондағы хаты мынау:

	«Жанымдай жақсы көретін, Ертайым!

	Қалай ғана қиып кетті, опасыз екен, алтын дегенім мыс па еді деп жүрген шығарсың. Қайтейін, бәрі рас. Жастықтың қызуымен соңыңа еріп едім, алдымыздан мынадай ор кездесті. Әйел жолы жіңішке. Сен мені қанша бақытты етем деп, басымды өрге сүйрегеніңмен, ештеңе шықпайды. Кейін «әттең-ай» деп бармақ тістеп жүрсең, одан артық өкініш жоқ. Сен де тең құрбыңды тап...

	Апаң – көпті көрген ақылды адам. Бәрін сол кісінің айтуымен істедім.

	Ал, хош! Қашан өлгенше жүрегімнің бір түкпірінде жүрерсің. Б. » деп қол қойыпты.

	Балжаннан көңілімнің қалғаны сонша, ол есіме түскенде өзімнен өзім ашуланатын болдым. Осынша аяқасты етіп кеткеніне күйінемін. «Әйел жолы жіңішке...» Міне, осы сөз ғой оны сорлататын!..

	«Мейлі, маған енді бәрібір...» деп қолымды бір-ақ сілтедім де сабағымды оқи бердім. Бірақ жүрегіңді жаралаған дертке дауа жоқ екен. Лекцияда отырғанда кейде оқытушының айтқаны құлағыма кірмей, әр түрлі қиялға берілемін. Көшеде Балжанға ұқсас біреуді көрсем де, киноға, жиын-тойға бара қалсам да ол ойымнан кетпеді.

	Сөйтіп жүргенімде апам келді... Туған шешем болса да алдап, артымша Балжанды басқа жаққа жөнелткеніне қатты налыдым. Ол да бетіме тура қарай алмай, көпке дейін сөздеріміздің қиюы кете берді.

	Апам бір нәрседен шошып жүргенін айтты. Тамағынан ас өтпеуге айналыпты. Денем дір ете қалды. Ауруханаға апарып көрсетіп едім, суық бірдеңені сезе қойдым. Өзі де білді-ау деймін, ауылға қайтқанша асық болды. «Қарағым, өлсем де ел ішінде болайын», – деді...

	Содан не керек, апам көп ұзамай дүние салды. Ауыл-ағайын түгел жиналып, арулап аттандырдық...

	***

	Апа, мен қазір қабіріңнің басында отырмын. Баяғыда өзім үйген топырақ жермен-жексен болып, үстін шөп басып кетіпті. Ол кезде бес-алты-ақ мола тұратын еді, қазір қандай көбейген. Жағалай тас қорған, күмбездер...

	«Он бес жыл ат ізін салмай кеттің деп дөңбекшіп жатқан боларсың. Қайтейін, қу тіршілік мойын бұрғызбайды. Енді-енді ес жиып, ел қатарына қосылып келемін. Әйелім, үш балам, міне, алдыңызға келіп тәу етіп отырмыз... Әттең, не керек, немерелеріңізді, келініңізді көрмей кеттіңіз. Ерке, тентек Ертайыңыздың «адам болғанын көрсем» деп арман етуші едіңіз. Арманыңыз орындалды.

	Баяғыда Сіз мені «әлі басың шикі, не білесің» дегенде, намыстанып, қызарақтап едім. Сөйтсем, бәрі балалық екен ғой...

	Сіз мені еш уақытта ренжіткен жоқсыз. Бір жолы ғана Балжаннан айырып қатты өкпелеткенсіз.

	Сол Балжан қазір қайда екен? Бақытын тапты ма, байғұс, жоқ па? Балжандай әйелдер, шіркін, бақыт үшін жаралған ғой. Амал не, қолымнан ештеңе келмеді.





АҚТОТЫ





	Төрт бұрышты айна алдында маңдайына түскен бір тал шашын ернінің ұшымен үрлеп ойнап біраз тұрды да, Ақтоты өз кескініне өзі көз тоқтатып қарап қалды. Тұнық көзі тереңнен сыр тартып мөлдірейді. Арасы қосыла біткен қою қара қасы мен маңдайдан тік құлаған келісті мұрнына өзі іштей ризатұғын. Жыл асқан сайын мойны жұмырланған, ағарып келеді. Кеудесін тепкен қос алмасын бұған дейін жасырып жүрген-ді. Он алтыдан асқан соң қанша жасырып-жабам дегенмен, табиғат өз ыңғайына иіп әкеледі екен. Оңашада ғана тарап, бөрік ішіне тығып жүрген қолаң шашын жайып жіберіп еді, тізесін жапты. Талдап тарап, шешесі сандық түбінен алып берген шолпымен қоса өргенде, жас баланың білегіндей қос бұрым иығынан асып аш беліне түсті.

	Кішкене айнадан бар денесін толық көре алмай ерсілі-қарсылы көлбеңдеп біраз жүрді. Шешесінің ісмер қолынан шыққан қынама бел қамзол мен ақ жібек көйлегі тал бойына жарасатынын ойша шамалап тұр. Осы киімімен бүгін кешке тойға баратыны есіне түсіп көңілін шарпыған шаттық сезімін жасыра алмай, айнаға қарап күлім қақты.

	Осы кезде шешесі кіріп келіп:

	– Құдай сәтін салсын, жарығым, бақытың жансын! – деп сыртынан келіп желкесінен сүйіп алды. – Көз майымды тауыса тіккен киімің бойыңа шақ келе кетуін қарашы!

	Шекер соны айтты да, көзіне жас алды.

	– Ой, апа, мұныңыз не? Соған да жылай ма екен?

	– Бой жеткеніңді көріп қуанғаным ғой... Ал енді, жарығым, жолың болсын. Бұл ауылдан саған ілесетін қыз табылмады. Көбінің тойға киетін киімі де жоқ екен. Кешегі қиыншылықтан ел әлі көтеріле алмай жатыр емес пе... Жалғыз да болсаң жүре бер, мінетін ат тауып әкеліп сыртқа байлап қойдым. Қазір шықсаң күн батпай жетесің. Бірақ түнде қайтпа, – деп Шекер сөйлей жүре қызын жолға даярлады.

	Әкесі ұсталып кеткелі бері шешесінің едәуір қартайып қалғанын Ақтоты енді байқады. Бетінің әжімі қалыңдап, көз жанары солғын тарта бастаған. Сөйлегенде тамағы құрғағандай үні тарғылданып шығады. Бұрынғыдай сұңғылалығы жоқ, назары төмендей, тұлғасы сәл еңкіш тартқан. Шешесінің осы түрін көріп аяп кетті де:

	– Апа, жәкемнің босануына Сақтаған ағаның септігі тие ме? – деді.

	– Өзі айтты ғой, жөн-жосығын тапса, өкімет уақытша адасқанды кешіреді деп... Нендей жолы барын сұрап біле келгейсің...

	Қызы атқа қонып жатқанда:

	– Жарығым, бұрынғы еркелігіңді қой, – деді шешесі, той үстінде өзіңді қыз балаша биязы ұста... Әсіресе, ана Сақтағанның қас-қабағына қара, оқыс мінез көрсетіп алып жүрме...

	Ақтотының астындағы – жаңа-жаңа шыр бітіп келе жатқан лоқылдақ ат. Не желіске, не аяңға жоқ. Қыр асып ауылдан ұзағанша күн едәуір еңкейіп қалды.

	Жол-жөнекей Ақтоты Сақтағанмен алған қалай танысқанын есіне алды. Ол кезде Сақтаған қаладағы мұғалімдік оқуда екен. Жазғы демалысында ел ішіне келіп, өкімет жұмысына араласып жүрген жерінде Шекер есебін тауып танысып алыпты. «Ең әуелі мектеп ашу керек, балаларды да, үлкендерді де жаппай оқыту кажет, елдің сауатын ашпайынша, социализм орнату мүмкін емес!» – деп бір-екі жиында сөйлегенін көріп Шекер: «Мына бала болайын деп тұр екен, танысып алсам түбі зияны тимес», – деп, қояр да қоймастан үйге ертіп әкеліп сусын бергені бар-ды. Бой жетіп өсіп келе жатқан Ақтотыға Сақтағанның көзі сонда түсіп еді. Тағы бір жолы түскенде «Апайға сәлем берейін» деп үйге кіріп келгенінде, Шекер қуанғанынан қолындағы ыдысын жерге түсіріп алған-ды.

	Сақтаған шай ішіп аттанған соң, Шекер дастарқан жиып жүріп қызының аужайын байқағысы келгендей:

	– Әлгі бала тіпті кішіпейіл, ізетті екен... – деп сөз бастады. – Өзге өкiлдердей адыраңдап басыңнан аса қарамайды, көзқарасы мейірімді, сөзі сүйкімді-ақ...

	Ақтоты уәкіл жігіт келгеннен-ақ ұялып сыртқа шығып кетіп, үйге жоламай қойған-ды. Бірақ көз тоқтатып қарамаса да, жігіттің сырт пішіні келісті, ат жақты, ақ құба екенін байқап қалған-ды.

	Сол жылы жаз ыстық болып, жауын тамбай, шөп ерте қурап күйіп кетті. Құрғақшылықтың аяғы қатал қысқа ұласты. Қорадағы жалғыз-жарым малдан күй кетіп, жаппай өле бастады да, жұтқа шыдамаған ел есі ауған жаққа бей-берекет көшіп жатқан. Көшетін күш-көлігі жоқ Шекер сияқты әлсіздер ғана жұртта қалған-ды. Қаптың түбі қағылып, көздері қарая бастағанда, қыс ортасында ақ қарға малтығып жалғыз атпен Сақтаған келді. Қоржынында сықпа құрт, шикі тары, сүр қазы бар. Шекер мен Ақтотыға бір аспаннан жауған нұрмен тең еді...

	Сол Сақтаған биыл оқуын бітіріп, аудан орталығына қызметке келіпті. Ақтеректегі аға-жеңгесі осы қуанышқа той жасамақшы екен. Кеше қатынаған бiреуден сәлем айтып жіберіпті. Бұған Ақтотыдан гөрі шешесі қатты қуанды.

	– Жарығым, бар тәуіріңді ки, шақырған жерден қалмау керек... Сен де бір қыз бала құсап киініп, жасанып жүрсеңші...

	Соңғы уақытта бұрынғы балалық мінездерден алыстай бастағанын Ақтотының өзі де сезетін. Ер балалармен алысып-жұлысып ойнауы азайып, ылғи шетте қалып жүр. Кеш батқанда бір ауық ақсүйек ойнағаны болмаса, күндіз айналып үйден шықпайды. Көрші үйдегі келіншектің шілтер тоқығанын, кесте тіккенін көріп, өзі де жоқтан өзгені жинап жүр. Жеке сандықшасы бар, аузын құлыптап жан баласын жуытпайды.

	Соңғы уақытта ол әкесін көп ойлайтын болып жүр. Өткен жылғы аштыққа «өкімет кінәлі» деп жамандады деген жаламен осыдан төрт жыл бұрын ұсталып кеткен-ді... Артель болғалы басқа ел кірпіш құйып, үй салып жатқанда, бұлар қысы-жазы киіз үйге қарап отыр. Қиыншылықтан кейін бірер малдың басын қарайтқанымен, еркексіз үйде күй болмайды екен. Шекер қанша білдірмейін дегенмен, естияр қыз бәрін сезіп жүр. Тал қармағандай болып, ойда жоқта танысқан Сақтағанға жабыса кетуінен де ол әр түрлі сыр аңғарғандай. Әуелде намысы келіп шешесіне ренжиін десе де, соңынан жігіттің көрсеқызар, ұрыншақ еместігін және ашаршылық жылы қол ұшын бергенін өз көзімен көрген соң ешбір әрекетін теріс демеді. Оның үстіне әкесінің босануына да септігі тиеді деген соң, іші тіпті жылып қалды.

	Кейде ұл болып тумағанына өкінеді. Тым болмаса әкесінің ісін қуар еді ғой. Қыз болған соң айналып ауылдан шыға алмады. Шешесі: «Әйел жолы жіңішке» деп жиі айтушы еді, рас екендігіне енді-енді көзі жеткендей.

	Сақтаған ұйымдастырған ликбезге қатысы аздап сауатын ашқаны бар. Қазір латынша оқып, жаза алады. Одан әрі жалғастырып, білімін кеңейтуге жағдайы жоқтығына да налиды. Былтыр ауылдан бастауыш мектеп ашылып еді, соп-сомадай болып уақ балалармен бірге отыруға ұялды. Мұғалімнен кейбір кітаптарды сұрап алып өз бетінше оқып соңыра қайтарып берген-ді.

	...Қыр басынан Ақтеректің шеткі үйлері ағараңдап көрінгенде батар күннің қызыл арайы тау шыңдарымен аймаласып ойнап тұрған-ды. Ұзарып өскен шөп арасынан бөдене бытпылдықтап, бұлбұл сайрап – батар күнмен қоштасқаны ма, әлде қонар ұя, қосақ жарын іздей ме – айнала құс үніне толып кетті. Тау беткейінен ойға қарай қыдыра ескен салқын самал ат бауырынан келетін көк шалғынды теңіздей толқытып жіберді. Ауылға жақындаған сайын төменгі беткейлер қотыр тарта бастады. Әлгінде анық көрінген үйлер бірте-бірте қараңғыға батып, әр жерден жылтылдаған oт көрінді.

	Осы кезде оның құлағына əн шалынды. Әлдебіреудің ерігіп айтқаны емес, кәнігі дауыс ырғағын толқытып келтірген сайын бойды шымырлатып алып барады. Бала жастан таныс ән:



	Бескепені жағалай бес үй отыр.

	Ақбөпе жоқ ішінде несіне отыр.

	Мал бергені барады алып кетіп,

	Кедейшілік қолымды кесіп отыр.

	Кеткенің бе, Ақбөпе, күдер үзіп,

	Кетерінде беріп кет түймеңді үзіп.

	Кетеріңде бермесең түймеңді үзіп,

	Әлдекімге жүремін көзім сүзіп!



	Шу – Іле бойына аты мәлім Сауытбек салды дейтін осы әнді әкесі Аманбайдың талай той-жиында айтқаны құлағында. Аманбай заманында Сауытбекпен жора-жолдас болыпты. Екеуі тізе қосып қыз-келіншектермен айтысқанда топ жаратын деп шешесі де айтып отыратын.

	Сай табанына түскенде, ат тұяғы тасқа тиіп тарсылдап түк естіртпеді. Ақтоты тізгінді бос жіберіп, қыр басына шауып шыққанша ән де аяқталыпты.

	Әкесі ұсталып кеткелі шалқытып салған әнді бұл алғаш естуі. Кейде шырқап, кейде баяу тербеген әлгі үн құлағынан кетпей келеді. «Япыр-ау, бұл кім болды екен?» деп Ақтотының жүрегі өзінен-өзі тулап кетті.

	Ауыл шетіне таяла бергенде, алдынан бір топ ит үріп шыға келді. Іле-шала:

	– Кетіңдер! Әй! – деген еркек даусы естілді. Сақтаған мұны сыртта күтіп тұр екен, жақындап келіп қолын ұсынды. – Тотыжан-ау, сонша күттіргенің не... Адасып кетті ме деп зәре-құтым қалмай...

	Сақтаған сөйлей жүре Ақтотыны аттан қолтықтап түсіріп, шылбырды арт жағында тұрған балаға ұстата салды да:

	– Әпкеңнің атын қораға апарып байла, жем бер, – деді. – Жатарда суғаруды ұмытпа.

	Осы кезде Сақтағанның жеңгесі Сақып та үйден жүгіре шығып, Ақтотыны бас салды. Сақып Ақшидің қызы-тұғын, жасы Ақтотыдан сәл-ақ үлкен, осы ауылға былтыр ұзатылып еді.

	– Келгенің қандай жақсы, сырлас құрбың жанында отырмаған соң тойдың да қызығы болмайды екен, – деді ол құлағының түбінен сыбырлап, – Бүгін бәрінің орайы келіп тұр... Қайнымның тойына шақырып ағасына айтпай Қарақиядағы әнші жігіт Әміртайға хат жазып жіберіп едім, тілеуің бергір, дәл уақытында келе қалғаны... Бағанадан бері ән айтқызып, құлағымыздың құрышын қандырдық...

	Әміртайдың атын бұрын бір-екі естігені болмаса, Ақтоты онымен жүздеспеген еді. «Әрі әнші, әрі аңшы» деп қыз-келіншектер сыртынан мақтағанда онша селт етпеген. Сақыптың қуанышты үнін естігеннен кейін «ол қандай жігіт екен» деген қызға тән іштей қызығушылық көкірегін жайлап алды.

	Үйге әуелі Сақтаған, сосын Ақтоты, артын ала Сақып кірді. Жұрт кең дастарқанды жағалай отыр екен. Сақтаған кірген бойда Ақтотыны алдыға шығарып:

	– Ал, тең құрбы, замандастар! Осы тойға алыстан әдейі іздеп Ақтоты деген қарындас келіп тұр! – деді. Сол-ақ екен, жұрт тік жарылып жол берді. Мұншалық сыйды күтпеген Ақтоты қапелімде қысылып, қайда отырарын білмеді.

	– Мұнда келіңіз!

	– Төрлетіңіз, қарындас!

	– Алыстан келіпсіз, төр сiздiкi!

	Қаумалаған көпшіліктің ыңғайымен жоғарыдан бір-ақ шыққанын білді Ақтоты. Елдің бәрiмен бiр-бiр бас изеп амандасып өтті. Көбі жүзтаныс. Былтыр осы Сақып ұзатылған тойда бірге болғандар да отыр. Жұрт дабырласып отырғанда, ол оң жағындағы кісіге көз қиығымен бір қарап алды. Дөңгелек жүзді, қалың қас, кең маңдай, бұйра шаш жігіт екен. Ешкімге қарап сөйлемейді, күлмейді, тік шаншылып қарсы алдына қарап отыр. Анда-санда шай ұрттап қояды. «Бұл – не тәкаппар, не іштей уайым жеп отырған адам» деп ойлады Ақтоты. Сол жағында қолдан жонған ақ домбыраны бауырына қысып отырған имиген арық жігітке көзі түсіп: «Әлгінде ән салған... Әміртай осы ма?» деп көңілі толмай қалды. «Бірақ кім біледі, шын жүйрік бір көрмеге көріксіз болады деуші еді ғой».

	– Ал енді жаңа келген қарындастың құрметіне алып қоялық, – деді той бастап отырған жігіт. Ақтоты енді байқады, дастарқанда бауырсақ пен кәмпит қана жатыр десе, кеселерде сұйық бір нәрсе ағарады. Оған да толы кесе ұсынды. Қымыз екен деп, шөлдеп отырған соң «ал» дегенді күтпей, аузына апара беріп еді:

	– Бұл – боза, – деді сол жағында домбыра ұстап отырған жігіт, – қазір біреу сөз айтады.

	Ақтоты ұялғанынан кесені жерге қоя саламын деп төгіп ала жаздады.

	– Ал, құрбылар, тынышталыңыздар! – деді той бастаушы даусын көтеріп, – Ақтоты қарындас бұл тойдың себебін білетін шығар. Біздің Сақтаған шоң оқуды тамамдап ортамызға келіп отыр. Бұл жалғыз ғана Сақтағанның, оның аға-жеңгесінің қуанышы емес, күллі ауылдың, мына біз сияқты жастардың қуанышы... Бәрімізге Сақтағанның жолын берсін деп алдымыздағыны алып қоялық...

	Ақтоты кесені аузына апарды да, ішуге батылы бармай, қайтадан жерге қойды. Арық жігіт аңдып отыр екен:

	– Бұл жолы арнайы сіз үшін ішкелі отыр емеспіз бе? Мұныңыз жарамайды, – деді тура құлағының түбінен. Аузынан бозаның иісі мүңк ете қалды.

	– Іше алмаса қарындасты қинамалық, – деді төрде отырған бұйра шаш жігіт. Үні майда, қоңыр екен. Қыз жалт қарады да, қызарып кетті.

	– Ақтотыға қымыз құйыңдар! – деді әлгі көршісі, есік алдында жүрген жігіттердің біріне.

	– Әміртай, алғашқыда қысылғансу қыздың әдеті емес пе? Сәл зорлау деген болмай ма? – деді тағы да сол жағында отырған арық жігіт.

	– Боза ішетін адам бір көргеннен-ақ белгілі емес пе?! – деп бұйра шашты жігіт күлуге сылтау таппай отырғандарды бір желпінтіп тастады.

	«Әміртай дегені осы екен ғой...» деп Ақтоты басқаларға білдірмей көз қиығын тастап қойды.

	Айтқанша-ақ кәрлен кесеге қымыз құйылып, алдына келтірілді.

	Жалпы осы отырыста Ақтотыға деген ілтипат бөлек еді. Әлден соң дастарқан жаңарып, бұрыннан жатқан қант-кәмпиттің орнына өрік, мейіз келді. Сол жақтағы арық жігіт мұны да құр жіберген жоқ:

	– Бұл тойға Ақтоты келмесе, қаланың дәмінен тата алмай-ақ кеткендей екенбіз ғой!

	– Аз ғана сыбағаны тең құрбысына арнайы сыйлағанды да қимайсың ба?! – деп араға жігіт жеңгесі Сақып түсе кетті.

	Ақтоты көңілденіп, ел қатарлы қалжыңнан құр қалмай отырды. Дастарқан жиналған соң, жұрт тоқ басу үшін тысқа шықты. Әркім бұрыш-бұрышты, сай-сайды сағалап кетіп жатқанда, Ақтоты бір теректің түбінде ай сәулесімен көгілжім тартқан тау жаққа қарап жалғыз өзі алаңсыз тұрганды.

	– Қарындас, сіздің ауыл Ақшиде ме? – деді біреу ту сыртынан. Жалт қараса Әміртай екен.

	– Ие, Ақшидемiз...

	– Мен сіздің үйдегі қарияны білуші едім... Ерен әнші кісі!

	– Жәкемді қайдан білесіз?

	– Бала кезімде Сауытбек деген атақты әнші екеуі біздің ауылға келгені бар... Екеуі ән айтып, үш күн, үш түн сауық құрып еді... Әкем марқұм менің домбыраға әуестігімді көріп, екі әншіні ауылға арнайы шақырса керек...

	– Ештеңе үйрене алдыңыз ба?

	– Қастарында үш күн, үш түн ұйықтамай жүргенде үйренгенім шамалы, – деп Әміртай күлді. – Аманбай ағадан не хабар бар?

	– Еш хабар ала алмай отырмыз... Ісін қуатын адамымыз да жоқ.

	– Ой, әттеген-ай! Былтыр білсемші, біздің үйге Алматыдан бір дөкей келді. Менің бүркітімді көріп, «түлкіге салайық» деп жабыспасы бар ма... «Өзің де бірге жүр, әртіске орналастырам» деп қанша қолқаласа да көнбеп едім... Сонда бір ауыз айта салсам ғой, септігі тиер ме еді...

	– Қандай қызмет істейтінін сұрамадыңыз ба? – деп Ақтоты да елеңдеп қалды.

	– Барсам табамын ғой, «кеңсем үлкен парктің жанында» деген... Қордайдан бір жуан ертіп келіп еді... Жә, мен мұны үйге барған соң, апамнан анықтап сұрап алайын... Әбекең үшін, бәлкім, Алматыға да барып қайтармын.

	Ақтотының жүрегі аузына тығылды. «Құдай осындай жақсы адамдарға басында неге туыс-жақын қылмады екен» деп бір жағынан қамығып тұр.

	– Сақтаған ағайдан көмек болмас па екен? – деп, «жалғыз сенгенім сол» дегендей ыңғай білдірді.

	– Кім біледі, оқыған жігіт қой, әуелі сонымен ақылдасармыз...

	Осы кезде:

	– Ал, қане, үйге жүріңіздер, – деген Сақтағанның даусы естілді. – Алыстан іздеп жүрсем, үй артында тұрсыңдар ғой!

	Тура қасына таяп келгенше аяғының тықырын білдірмегеніне Ақтоты іштей таң.

	– Жер астынан шықтың ба, ей! – деп қалжыңдады Әміртай да. – Мысықтай епті басуды қала үйретті ме?

	Мысыққа теңегеніне ашуланып қала ма деп Ақтоты тіксіне бастап еді, Сақтаған көңіліне де алмады:

	– Тасырды тау ғана көтереді, – деді де қойды. Ақтоты бұл жауаптың мәнін жөнді ұқпаса да, «тауып айтты» деп өзінше түйді.

	– Ал, Тоты қарындас, ішке кірелік, – деді Әміртай əзілді әpiгe созбай. – Есіміңізді ақ құсқа теңеген екен, сірә, Әбекеңнің өзі қойған болар...

	– Иә, жәкем қойыпты, – деді Ақтоты да әңгіменің беті өзгергеніне қуанып, – Шешем менімен кіндіктес ұл болмаған соң, атымды Ұлтуған қоямын деген екен, жəкем көнбепті...

	– Әбекең – ақынжанды кісі ғой! – деп Әміртай қызға есік ашып жол берді.

	Жұрт қайта жиналып, «орамал тастамақ» ойнай бастаған екен, бұлар келген соң бәрі орындарына қайта отырды. Дәл осы сәтті күтіп отырғандай:

	– Аға, әніңізді сағынып қалдық, – деді той бастап жүрген жігіт. Басқалар да дуылдап, қошеметтей жөнелді. Өзі де Ақтотының алдында ән салғысы келгенімен, онша асығып-аптықпайын деген оймен:

	– Жігіттер, жалғыз мені айналдыра бересіңдер ме, өзгелердің де өнерін көрелік те, – дедi. – Сосын біз де өз кезегімізді құр жібермеспіз, – деп Ақтотыға бір қарап қойды. Әміртай бұл жерде өзінен асқан әнші жоғын біле тұра жорта айтты.

	– Рас-ау, бұл ауылда әнші құрып қалып па, қане, бастаңдар, қыздар! – деді бір жігіт әулекіленіп.

	– Өнерлі болсаң, әуелі өзің баста!

	– Несі бар, бастаймын! – деді әлгі жігіт тамағын кенеп.

	Сұлу қыздан есіткен бір терең сыр,

	Артель-ұйым біріккен ұраны бір...

	деп келе жатыр еді, жұрт ду күлді.

	– Әй, артелiң не?

	– Сұлу қызда нең бар еді?!

	– «Терең сыршылын...»

	– Өздерің айта алмайтын болған соң көре алмайсыңдар, ә!.. Ал ендеше, айтпаймын, онда қайтесіңдер! – деп әлгі жігіт бұртиып, бір бұрышқа тығылып отырып алды.

	– Жә, күй тыңдалық... Әлеке, бастаңыз?

	«Әлеке» дегені бағана домбыраны бауырына басып отырған арық жігіт екен. Белі бүгіліп, қабағы түйіліп бірер күй ойнап берді. Жіңішке саусақтары саға бойлап сумаңдағанмен, жүрекке тиер жылуы шамалы екен. Ақтоты саусағының қимылынан көз алмай қараса да, құлағында бой шымырлатқандай үн қалған жоқ...

	Бұдан кейін де әркімдер қосылып өлең айтқансыды. «Тойды қыздырды» дегені болмаса ешқайсы ауыз тұшытқан жоқ. Кезек өзіне келгенде Ақтоты:

	– «Дарияның қасынан құдық қазба» деген, аға отырғанда біздің ән салуымыз ұят қой, – деп тартынып еді, жұрт қолқалап қоймаған соң, қолына домбыра алып «Шилі өзен» әніне келтірді:



	Неге керек тәкаппар, менмен кісі,

	Неге айтпайды өлеңді білген кісі.

	Ажарыңыз алыстан көз тартқандай,

	Неге кетсін қасынан келген кісі.

	Көлбеңдейді ақ көйлек кең болған соң,

	Екі құрбы ойнайды тең болған соң...

	Саған айтпай сырымды кімге айтамын,

	Көрінгенім көзіме сен болған соң...

	Шилі өзен қамыс-ай,

	Бізді ойлай жүр, таныс-ай...



	Жұрт дуылдап қошеметтегенмен, Ақтоты өзіне-өзі көңілі толмай ұялып жерге қарады. Беті дуылдап, маңдайы терлеп кетті.

	– Ал, аға, кезек сiздiкi!

	– Қане, тынышталыңыздар, тыңдалық...

	Әміртай Ақтоты сүйей салған домбыраны қолына алып, құлақ күйін қайта келтірді. Ақтоты ел назары өзінен ауып кеткеніне қуанды да, жең ұшынан жібек орамалын алып маңдайын сүртті.

	Әміртай домбыраның құлағын ұзақ бұрады, кейбір пернелерді жылжытып орнын ауыстырды. Әннің кіріспесін шерткеннен-ақ Ақтоты демін ішіне тартып тынып қалды. Құлаққа бұрыннан таныс әуен құйқылжып, құлпырып барады...



	Жігіттің падишасы Әмір Темір,

	Жігіттер, әнге салсаң қайғың кемір.

	Кешегі жас дәуреннің базарында

	Ән еді Ақан салған майда қоңыр...



	Әміртай бақырмай, қиналмай, бабымен еркін айтты. Даусы жоғары-төменге еркін жетіп отыр. Үнi бiр түрлі майда, қоңыр, құлаққа жұғымды естіледі. Иін, ырғақтарын толқытып, толғап жібергенде, тұла бойыңды шымыр еткізеді... Құдды жәкесінің ән салысы...

	Ақтотының кеудесін сағыныш оты кернеп, көмейіне жас тығылды. Теріс қарап, мөлт еткен көз жасын саусағымен іліп тастады. Шегініңкіреп отырып, жүзін қанша тасалаймын дегенмен, Әміртайдың назарына ілінген екен, «Майда қоңырды» айтып болды да, домбыраны іргеге сүйеп қойып:

	– Қалқам, мұныңыз не?.. Қайта Аманбай ағаның Арқадан алып келген әнін еске салғаныма қуанбайсыз ба? – деп ақырын ғана арқасынан қақты. Алақанының табы жауырынының арасын ду еткізіп еді...

	Жастар ойын-сауықпен отырып, таң атқанын білмей қалыпты. Үйге жарық кірген соң бәрі бір-бір кеседен шай ішті де, қош айтысып тарқай бастады.

	Ақтоты жарықта байқады: Сақтағанда өң-түс қалмапты. Өзі де қатарға отырмай, түн бойы есік жақта жүріп еді. Әлде өнерсіздігінен ұялып ортаға келмеді ме? Қайткенде де той иесін бір рет еске алмағанына ептеп қысыла бастады. Сақтағанның өңінде шаршаудан басқа да уайым табы бар тәрізді. Былайша келісті, көрікті жігіттің дәл қазіргі мүсәпір, солғын қалпын көріп, Ақтоты іштей аяп кетті.

	Үй ішіне рақмет айтып, Ақтоты сыртқа шыққанда Сақтаған атын ерттеп қойыпты. Анадайдан өз атын жетелеп Әміртай келе жатыр.

	– Апаңа сәлем айт, – деді Сақтаған, Әміртай келгенше әлденелерді айтып қалуға асыққандай. – Таяу күндері қалаға жүремін. Амандық болса күзге дейін Әбекең босанып қалар... Ол кісі босанбайынша қызметке де тұрмаймын.

	– Ой, аға, қамқорлығыңызға рақмет... Қызметіңізді қалай өтесек екен... – Ақтотының көзіне тағы да жас келді.

	– Бұл қызмет емес, Тотыжан, парыз, – деді Сақтаған өңiне қан жүгіріп.

	– Жәкем тірі тұрса жақсылығыңыздың қаруы бір қайтар...

	– Қапа болма, Тотыжан... Тағы да айтатын көп сыр бар еді, бұл жолы ішімде сақтай тұрайын... Ал енді қош... Апаңа сәлем айт.

	Бұл кезде атын жетелеп, Әміртай да таяп қалған еді.

	– Ал, аға, қош болыңыз. Әнiңізге рақмет! – дегенде Ақтоты Әміртайдың бетіне тура қарамай, сыртын берген күйі атын тебініп жүріп кетті. Түні бойғы ықылас, сыйластықтан белгі қалмай, таң жарығымен тарқап кеткен тәрізді.

	Әміртай дел-сал күйде соңынан қарап, ұзақ тұрып қалды.

	***

	Жаз өтіп суық күз түсті. Ел жиын-терін болып қыс қамына кірісіп жатқанда, Шекердің құты қаша бастаған... Қызымен екеуі ала жаздай колхоз жұмысында жүріп не шөп, не отын түсірмепті. Шекер көлік сұрап бастыққа барған екен, кейінге қаратыпты. Қылаулап қар жауғанша Аманбайдан дерек шықпады. Күзге дейін ісін қуып босатам деп уәде берген Сақтағаннан да хабар жоқ. Алматыға бір барып келгенге ұқсайды, бірақ қолынан ештеме келмеген соң, бұл ауылға көрінуден ұялып жүрсе керек.

	Табан қар түсіп аяз ұра бастағанда, Ақтоты қалаға жүруді ойлады. Бірақ кімге барады? Танитын адамы бар ма? Жататын үй таба алмай, көшеде қаңғырып қалса қайтеді? Көкірегін әр түрлі ойлар кеміріп Ақтоты жүдей бастады. Қараптан-қарап отырып басы айналып, жүрегі айнитынды шығарды. Неге ұл болып тумады екен? Жалғыз әкесіне арашашы бола алмаған қыздан не пайда? Тірісінде істей алмаған жақсылықты өлгенде көрсете ме?

	Ақтоты шешесіне айтпай колхоз кеңсесіне барып, мінуге ат сұрады. Бастық шаруасын сұрап білген соң, желкесін қасып тұрып:

	– Жақында ғана отын-су түсіріп бердік, енді не істе дейсің маған? Жағдайды көзің көріп тұр. Мінуге жарайтын аттың бәрі шаруашылықта... Азырақ шыдай тұр, шөп тасылып бітсін...

	Ақтоты уәделі мерзімді сарғая күтті. Күндердің күнінде шешесі жұмыстан кештетіп келіп сүріне жығылып отырғанда:

	– Апа, мен жəкемді іздеймін, – деді.

	– Не дейді?! – Шешесі шошып кетті. – Қой, ойбай, бірдеңеге ұрынып жүрерсің... Мына суықта қайда барасың?! Әкең тірі болса келер... Сақтағаннан да бір хабар күтелік.

	– О, қойшы сол Сақтағаныңды! – деп Ақтоты аяқ астынан бұрқ ете қалды. – Уәдесі осы күз емес пе еді? Не өзі жоқ, не тұрған сөзі жоқ.

	– «Кісідегінің кілті аспанда» деген, аянып жүрген жоқ шығар.

	– Енді менде күтетін хал жоқ, апа. Ертең жүремін. Қарақиядағы таныс бір кісі Алматыда сенімді адамым бар деген...

	– Оның кім еді тағы? Мен білем бе?

	– Білмейсіз, апа... Жәкемді танитын көрінеді...

	– Жүзтаныспын дегенге ере бересің бе?

	– Енді қалай? Үйде әрекетсіз омалып отыра берген жақсы ма?

	– Байқа, қарағым, қыздың жолы жіңішке...

	Шешесі қызының бет алған жолынан қайтара алмады. Ертеңіне Ақтоты жылы киімін, жол азығын алып жүріп кетті.

	– Тотыжан, жолың ғой, Ақтерекке де соға кеткейсің, – деп қалды шешесі.

	Кешеден бері жауған қар шашадан асады. Ой-қырдың бәрі аққа малынған. Желсіз күнгі мамық қар борамайды, ұшпайды.

	Жолшыбай әр ауылдан сұрастырып Ақтоты Қарақияға апаратын төте жолға түсті. Ақтерекке соқса ара қону керек екен. Өзінің де ықыласы жоқ еді, шешесіне айтуға сылтау болды бұл.

	Тау-таудың арасында шылбырдай шұбатылған жіңішке жолмен түс ауғанша жүретін екiндiге таянғанда, жалпақ бір жонға көтерілді. Қарсы алдында өзге таулардан бөлектеніп үлкен бір қара төбе жатыр. Басында қар тоқтамайтын жалаңаш болғандықтан Қарақия атанған деуші еді, сірә, осы шығар деп Ақтоты қамшыны баса түсті.

	Түстен кейінгі шыңылтыр аяз маңдайды қарып барады. Үздіксіз бұлаң жүріспен өрге тартып келе жатқан қара ат та қалжырайын деген бе, қамшы басқанмен бұдан тез жүретін емес.

	Көлденең бір жотадан аса бергенде, алдынан түтіні шалқыған ауыл көрінді. Ортасында төбесін шатырлаған үй тұр, сірә, мектеп болар. Өзге үйлердің төбесі жайпақ, шағын ғана селен екен. Ұп-ұзын, тіп-тік бір ғана көшесі бар. Кей тамдардың маңайында киіз үйлер қараяды, сірә, бұл ауыл да Ақшидeгiлер секілді әлі түгел отырықшы болмағанға ұқсайды.

	Батар күнмен таласа келген жолаушыға үйлерінің төңірегінде қыбыр-жыбырмен жүрген шаруа адамдары жамырай қарады. Атының кекіліне, жалына тұрған қырауға қарап алыстан келе жатқанын жазбай танитын тәрізді. Ақтоты шеткері бір қораға ат басын бұрып жөн сұрады.

	Іздеп келе жатқан үйі осы көшенің тау жақ басында екен.

	– Бағана таң атпастан бүркітін алып Қарақияны айналып бара жатыр еді, оралды ма екен... – деді үй иесі Ақтотыны бастан-аяқ шолып шығып.

	Төбесіне шөп үйген шағын таммен жапсарлас шарбақ қораның аузында екі бүйірі солықтап ер-тоқымды бурыл ат тұр. Аңнан оралған беті шығар деп Ақтоты іштей қуанып қалды.

	Ойда жоқта есік алдына кеп ат басын тіреп тұрған жолаушыны қораның арғы түкпірінде қойға шөп салып жүрген Әміртай алғашқыда көрмеп еді. Ит үре берген соң, бұрылып қарады да, қолынан айырын түсіріп алды. Ақтоты екенін танып балаша тұра жүгірмесі бар ма...

	Әміртай ауру шешесімен тұрады екен. Осы үйдің ұлы да, қызы да өзі көрінеді. Оң жақ іргеде жер төсекте теріс қарап жатқан кемпір, үйіне беймезгіл келген қонақты жақтырған сыңай көрсеткен жоқ. Сәлеміне жөнді жауап бермей, орнынан ыңқыл-сыңқылмен зорға көтерілді де қазанаяқ жақты салдырлата бастады.

	– Апа, бұл – ана жылы біздің үйге келген Аманбай деген кісінің қызы, – деп түсіндіріп жатыр Әміртай көрпе сала жүре.

	– Қай Аманбай?

	– Ана жылы Сауытбекпен бірге келген әнші кісі ше?

	– Е, өңкей жынның ұйығы десеші!

	– Сол кісі қазір абақтыда жатыр... – Сірә, шешесінің сөздеріне еті өліп кетсе керек, Әміртай әлгі айтқанына көңіл де аударған жоқ. Ақтотыға бұл ерсі көрінді. – Қызы әкесінің ісін қуып шығыпты, – деп аяқтады сөзін Әміртай,

	– Осы күнгінің еркегі құрып, енді қатыны зәкөн іздейтін болған ба?

	– Қыз баланың әкеге жаны ашымай ма екен?! – деп Әміртай күліп, сөздің аяғын жуып-шайған болды.

	Саркемпір самаурын көтеріп, ауыз үйге шығып кетті.

	– Бұ кісінің сөзіне көңіл бөлмеңіз, – деді Әміртай қонағының киімін іле жүре. – Сөзі ірі болғанмен, ар жағында зілі жоқ. Әкем марқұм бұ кісі сөйлей бастағаннан атына мініп аңға кететін.

	Ақтоты келгенде үй іші қара көлеңкетұғын. Әміртай сіріңке тұтатып ондық шам жаққанда, қыздың назары алдымен босаға жақта тұғырда отырған бүркітке ауды. Көзі жалт-жұлт етіп өңменінен өтеді.

	– Ана жолы айтқан құсыңыз осы ма? – деп сұрады Ақтоты. Қыран құсты бірінші рет жақыннан көргендіктен бе, толқып кетті.

	– Осы! – Әңгіме желісі басқаға ауғандықтан ба, әлде құсын мақтаныш еткені ме, Әміртайдың үні жарқын естілді. – Үш ай баптадым... Әкемнің айтуы бойынша баптауға тырыстым... Қар түскелі түлкіге салайын десем, жас неме, жазатайым ұрынып қала ма деп, тартыншақтап жүрмін... Алдыңгүні қоян ілді. Жүнін қандамай басынан бүріп отырған жерінен ажыраттым, соған қарағанда тырнағы таза ма деймін.

	Осы кезде шешесі келді де, әңгіме желісі үзіліп қалды. Кемпір мол денесімен салулы төсегінің үстіне гүрс етіп отыра кетті де:

	– Шайды өздерің қайнатып ішіңдер, – деп шапанын басына бүркеп жата бастады, – шекем сынып барады.

	Ақтоты ұшып тұрып еді:

	– Сіз бір күндік меймансыз ғой, отыра беріңіз, – деп Әміртай орнынан қозғалды. – Самаурын қоюға көрші үйдің әйелін шақырайын да, өзім соятын малды жайғайын...

	– Жо-жоқ, ешкімді шақырып әуре болмаңыз, құр бекер отырам ба, мен де көмектесейін.

	Теріс қарап жатқан кемпір басын жұлып алып:

	– Ақыр көтеретін самаурыны ғой, қайнатсын. Бұл да бір үйдің қатыны болатын шығар! – деді. Бұған Әміртай да, Ақтоты да мырс етіп күліп сыртқа шығып кетті.

	Сойма дегеніне қарамастан Əміртай бір тоқтысын шалып тастады. Оның еті қазанға түсіп піскенше түннің бір уағы болған еді. Арада талай әңгіме айтылды. Шешесі бұлардың сөзіне араласқан жоқ. Сол теріс қараған күйінде қозғалмастан жата берді. Анда-санда уһілегені естіледі.

	Әміртай өз үйінде тым қарапайым екен. Сақтағанның тойында әңгімеге араласпай, тәкаппар отыруына қарап мінезі де солай шығар деп ойлап қалып еді. Әлде өз бағасын өзі көтергені ме екен? Мүмкін ер адамның түзде жүргенде еңсесі биіктеп, үйге келгенде мүсәпір болатын әдеті шығар? Оның үстіне әйелі жоқ... Бұл неге үйленбей жүр осы уақытқа дейін? Өзіне лайықты қыз таппағаны ма? Әлде шешесі рұқсат бермей ме екен? Бұл кемпір мынадай мінезбен келін шыдатпас-ау! Бәлкім, Әміртай соны біліп үйленуін әдейі кейінге қаратып жүр ме?

	Әңгіме үстінде Ақтотының көзі, құлағы Әміртайда болғанмен, ойы он саққа жүгіріп отырды.

	– Сәтімен келіп қалған екенсіз, бір күн, жарым күн жатып демалыңыз, – деді Әміртай әңгіменің соңында, – Қаланың жолы ұзақ, мен де қам жасайын. Тіпті ертең бір күнімізді қиып түз тағысының ізін шолып қайтсақ та болады. Жол жүрер алдында сізге жағалық бірдеңе кездеспес дейсіз бе...

	Бүркіт алып аңға шыққанды естігені болмаса, көзбен көрмеген Ақтоты бұған елеңдеп қалды.

	– Сізбен аңға шыққанымды бұл ауыл өсек қылмай ма?

	– Өсектен өлген адамды көргем жоқ... Екеуіміздің де әзір басымыз бос – елдің бізде не шаруасы бар?!

	Әміртай жатарда төсенішін көтеріп, көрші үйге кетті. Бүркітін тұғырынан алып тұрып:

	– Ерте оятсам ренжімейсіз бе? – деп сұрады.

	– Өзімнің де ұйқым сергек, мүмкін бірге оянармыз...

	Ақтоты бағанадан бері «ер адаммен бір бөлмеде қалай жатам» деп қысылып отыр еді, Әміртайдың мұнысына риза болып қалды...

	Әміртай, сірә, ұйықтамаған да болар. Аттарды жемдеп, суғарып, ерттеп қойыпты. Көрші үйдегі әйелге шай қайнатқызған... Бұлар асығыс-үсігіс оразаларын ашты да, жолға даярланды. Ақтоты қоржынынан еркек киімдерін шығарып киіп алды.

	Қар түнде тағы бір жауыпты. Жер-дүние аққа оранған. Қарсы алдыдағы Қарақия қар жамылыпты.

	Ақтоты анықтап қарады: қара былғарыдан істелген томағалы бүркіт ер қапталына орнатылған ағаш тұғырда отыр. Тұла денесі қара да, иығында аздаған ағы бар екен.

	– Бүркіттің аты бар ма? – деп сұрады қыз.

	– Ақиық, – деді Әміртай алысқа көз жіберіп келе жатып, – әкемнің қойған аты...

	Әміртай ат үстінде тас түйін болып ойлы отыр. Бұрын аңшыларға ілесіп көрмеген Ақтоты: «Мүмкін аңшы жолға шыққанда бөтен әңгіме айтуға болмайтын шығар» деп, Әміртайды мазалағысы келмеді.

	Бұлар жұқа сүрлеумен ұзақ жүрді. Қарақияны айналып өткенде ар жағынан Күнгей Алатаудың іркес-тіркес сілемдері көрінді. Алдарынан әлі із шыққан жоқ. Жан-жануардың бәрі қар астында қалғандай қыбыр етпейді. Күн сәскеге тармасып, шекені қыздыра бастады.

	Беткейінде аздаған шұбары бар, етегі ойлау, ортасы қуыстанып біткен көлбеу тауға таялғанда алдарынан шұбатылған бір із шықты. Әміртай атының басын тартып, қарға үңіле қарап тұрды да:

	– Мынау қасқыр, – деді. Көзі шоқтай жайнап кетті. – Жас бүркіт ала ала ма, жоқ па, білмеймін. Әкемнің қара бүркіті қасқырдың арланынан жазым болып еді... Мейлі, тәуекел, бағын бір сынасын. Ақтоты, сіз осы ізден ажырамай, сайдың табанына түсе беріңіз. Мен қия беткейде тұрайын... Әйтеуір ізден ажырай көрмеңіз... Із қалыңға кіріп жоғалса, мына дабылды қағып-қағып жіберіңіз. Атты адамнан қорықпайтын аң болмайды, қарсы алдыңыздан шыға келсе де шошымаңыз. Ашыққа бір шықса, Ақиықты босатамын.

	Ақтоты өзіне жұмыс табылғанына іштей қуанып, ердің басына дабылды байлады да, із қуалап жүріп кетті. Жалғыз өзі ұзап шыққан сайын ішіне қорқыныш кіре бастады. Әлгінде Әміртайдың атты кісіден қорықпайтын аң болмайды дегені есінен шығып кетті. Бірақ енді қайтудың ешбір жөні жоқ. Не де болса тәуекел деп ілгері тарта берді. Артымда Әміртай бар ғой деген нық сенім бойындағы үрейді қуалағандай еді.

	Айтқандай-ақ, із сайға құлап қалың бір жықпылға кірді де, жым-жылас жоғалды. Ақтоты артына бұрылып қарап еді, Әміртай көрінбеді. Не де болса айтқанын істейін деп, жұқа жарғақтан керіп тігілген дабылды қолына алып қағып-қағып жіберіп еді, тау іші түгел жаңғырықты. Ақтоты құлақ түріп тыңдап тұр, бөгде еш дыбыс жоқ. Айлакер қасқыр шынымен бұғып қалғаны ма?

	Кенет қалыңның ар жағынан бір нәрсе қараң етті. Не екенін білмей сасып қалған Ақтоты айғай салып кейін шапты. Қырқа басына шыға келгенде, тау беткейінде бурыл аты қар түстеніп, өзі бір ғана ноқатқа айналып тұрған Әміртайды көріп, даусы жетсе де, жетпесе де айғайлай берді. Енді кешіксе түз тағысынан айрылып қалатындай есі қалмады.

	Осы кезде шаңқ етіп аспан көгіне қарай оқтай атылған бүркітті көрді. Не істерін білмей Әміртай тұрған жаққа қарап еді, ол бері қарай шауып келеді екен.

	Бүркіттің денесі торғайдай боп кішірейіп көкке шаншылды да, кенет тас түйін боп төмен сорғалады. Аударылып-төңкеріліп құйылғанда қанатының суылы алыстағы Ақтотыға анық естілді.

	Қыран құс қас қаққанша жерге шаншылып жоқ болды да кетті.

	Әміртай қарды құйындатып шауып келеді. Жықпылды сайға соқпай айналмаға тартып барады. Қырқа үстінде айғайлап тұрған Ақтотыға бұрылып қараған да жоқ.

	Қыз да атына қамшы басты.

	Әміртай сайды өрлеп бел асқан соң бурылдың басын тартты. Айнала тым-тырыс, Ақиық та, аң да жоқ.

	Кенет аяқ астынан шаңқ еткен дауыс естілді. Әміртай селк етіп атын тебінгенде, қыран даусы талып шықты. Анадай жерде тобылғылы бір өзек көлденең жатқан-ды. Әміртай байқамай тұр екен, із солай қарай түскен. Шапқылап жетіп келсе, Ақиық қарайған бірдеңені бүктеп басып отыр. Сол аяғы қасқырдың бөксесіне қадалыпты да, оң аяғының болаттай тырнағы қасқа маңдайды бүріп, көзді ағыза қайыра тартқанда қасқырдың мойны омыртқадай үзіліп кетсе керек.

	Әміртай аттан түсіп шегір көзінен от шашқан бүркітінің арқасынан сипап, ашуын басқанша біраз отырды. Сол кезде ентіге шауып Ақтоты да жеткен еді. Әміртай аңды өзі алғандай жымың қағып мәз болып отыр.

	Ол еппен қимылдап бүркітінің сіресіп қалған тырнақтарын ажырата бастады. Қасқырдың басына қанжардай қадалған саусақтарды бір-бірлеп ажыратып тұғырға қайта отырғызды.

	Қасқырдың денесі кішілеу екен. Әміртай іреп сойып жатып:

	– Былтырғы күшік екен, – деді, – арланы ма деп қорқып едім. «Бала бүркітке ірі қасқыр алдырмайды» дейтін әкем...

	Әміртай қасқырдың ішін жарып жіберіп қара өкпесін алды да, қалтасындағы қанттан бүркіп бүркітіне асатты.

	– Енді бұл қасқыр көрсе қайтпайтын болады... Құтты қонақ екенсіз. Қыранымның қасқырға тұңғыш түсуі бұл! Тырнақалдысын сізге байладым, алыңыз, Ақтоты.

	Қалада қасқыр терісі қымбат дегенді естіген Ақтоты бұл ұсынысқа өтірік қылымсып қарсы келген жоқ. «Алматыға барсам, жәкемнің жолына жаратармын» деп ойлады.

	Түс ауғанша Ақиық тағы да екі-үш қоян алды.

	Бір күнгі олжаға мәре-сәре боп қайтқан Әміртай жол-жөнекей сөздің де тиегін ағытып келеді.

	Әкем марқұм өмірінде қаншама түз тағысын алса да, басы иығына бір ішік жамылмай өткен екен... «Олжа байла» деп алдынан кім шықса, соған ұстата берген.

	Әуелде өзі берген теріні бұлдап келе ме деп Ақтоты іштей тіксініп қалып еді, әңгіме желісі өрбіген сайын Әміртай ондай мінез байқатқан жоқ.

	– Мен де сөйтем, – деді ол аздан кейін иығын қомдап, – мені құс асырамай-ақ қойсын, жора-жолдас, ағайынның көңілін ауласам болғаны. Олжаның үлкені сол!

	«Қалай өзі, мақтаншақ па, әлде еркөңілді ме?» деп Ақтоты бір сәт Әміртайдың албыраған жүзіне көз қиығын тастады. Ойында ештеңе жоқ, сөйлеп келеді:

	– Бұл күнде бүркітпен аң аулайтын адам қалмады. Біз – соңғысы шығармыз... – Кенет Әміртайдың өңі солғын тартты.

	– Сіз де балаңызға үйретпейсіз бе? – деді Ақтоты әңгімесін жалғай түссін деп.

	– Е-е... Әуелі бала болсын да! Ол ер жеткенше қашан.

	– Мұныңыз жай сары уайым болар... Айтпақшы, әкеңіз жайында әңгіме айтам деп едіңіз ғой...

	Әміртай қапелімде жауап таппай:

	– Ия, ия, уәдем бар еді... Жөні енді келген шығар, – деп ер тоқымға жайғасып отырып әңгімесін бастады. – Жол қысқарсын, айта берейін...

	Әкем марқұм аң аулауға бала жасынан құмар екен. Саятшы, құсбегілердің қасынан қалмайтын болыпты. Өсе келе өзі де бүркіттің баласын ұстап, асыраған... Қалай ұстап, асырайтынын білесіз бе?.. Білмесеңіз айтайын... Бүркіт жұмыртқасын адам аяғы баспайтын алыс қияға салады. Ұясы көзге түспес үшін сай-сала, бұта-жартасты сағалай ұшып келіп-кетіп жүреді. Нағыз құсбегі, әрине, аңдып жүріп ұя жатқан жерді біліп алады. Бірақ балапанды тым жастай алса жетім өсіп, қыран шықпауы мүмкін. Кішкене топшысы қатайып темірқанат бола бастаған кезінде асырау керек... Балапан алудың өзі де бір машақат – оны соңыра айтам... Кішкене күнінен адамды көріп қолында өскен, жем жеген балапан тез-ақ үйір болады, жем көрсетсең артыңнан қалмайды. Тіпті жем көрсетпей шақырсаң да келетін болады... Әкемнің балапан күнінен асыраған сондай бір бүркіті бар еді. Мен ол бүркітті қартайған шағында көрдім. Жарықтық, арлан қасқырға түсем деп тырнағын шайнатып алыпты. Түк пайдасы болмаса да, әкем кәрі жолдасын аяп қолдан шығармады... Сол оқиға күні бүгінге дейін көз алдымда. Мезгіл жаз-тұғын. Балақ бауы қыл арқанға жалғанған кәрі бүркіт үй сыртындағы сазда қызыл көзін көк аспанға, алыстағы қарлы шың, мұз тауға қадап отыр екен. Әкем киіз үйден шығып, мама ағаштағы атына қарай аяңдап бара жатқанда, оқыстан саңқ еткен бүркіт даусына жалт қарады. Жайшылықта тиыш отыратын кәрі бүркітінің оқыс шақыруына таңырқап басын шайқады да, әкем жөніне кете беріп еді, бүркіт бұрынғыдан да бетер қатты шаңқылдады. Бұл жолы қанатын қағып, иығын қомдап ұшқысы келген сыңай білдірді. Мен біресе әкеме, біресе беймаза бүркітке қарап есік алдында тұрғам. «Ет берші, балам!» – деп, әкем әлденеден қабағы түсіп атына қарай жүре берді. Бүркіт шаңқылдауын қоймады. Мен жүгіріп барып үйден жаңа сойған қойдың сан етін алып шықтым да бүркіттің алдына тастай салдым. Бірақ қыран етке қараған жоқ. Өршелене шаңқылдап тиышсыздана берді. Әкем атын жетелеп бүркітінің жанына келді де: «Түз тағысын аңсаған шығар, жарықтық», – деп, бүркітінің жон арқасынан мәпелей сипап, бойын буған желігін басқысы келіп еді, кәрі қыран сонда да тыншығар болмады. Мен де шыдамай: «Көке, ұшырып жіберейікші, аспанды сағынған болар», – дедім. Әкем бүркітінің бір кезде қасқыр шайнап тастаған тырнағының шор боп біткен орнын сипап тұрды да, «өлесің ғой, сорлы, – деді, – Өзің кәрі, тырнағыңнан да тамтық жоқ...» Мен: «Жіберейікші, көке! Тым құрыса бой жазып қайтсын!» – деп болмап едім, «ал мейлің, жіберсең, жіберші!» – деп әкем жайшылықта қатты кісі, көңілі босап теріс айналды. Мен бүркіттің балақ бауын ағытып қоя бердім... Екпінімен жел естіріп тіке көтерілген қыран көк жүзінде көпке дейін айналып жүріп алды да, қия жартасқа таман қалықтап барып кенет қанатын жиып төмен қарай оқша атылды. «Көке! Көке! Анаң қара!» дегенімше бүркітіміз жоқ болды. «Айттым ғой сөйтеді деп... Ой, әттегене! Азулы аңға түспесе игі еді! Қане мiн артыма!» – деп әкем мені артына мінгестіріп алды да, көк шолағына қамшы басты. Салып ұрып жартастың етегіне келсек, бүркіт беткейде пәрше-пәршесі шығып өліп жатыр! Айнала төңіректе ешбір аңнан белгі жоқ. «Әбден қартайған соң... тобан аяғымен аң іле алмайтын болған соң, өлгісі келген екен, жарықтық!» – деп әкем көзіне жас алды. Осы кезде өзінің де кәрілігі есіне түсті ме, кім білсін... Аздан кейін жерді шұқып қазып бүркітті көмдік те, басына белгі қойдық.

	Бір күні әкем мені көк шолағына жайдақ мінгестіріп Қарақияның ар жағындағы, анау төбесі ағарған Ақтаудың етегіне алып келді. Күн сәскеге тармасып қалған еді. Найза шыңның басында тұман қалқып жүр. Сұлутөр жақта тұс-тұстан жиналған бұлт тұтасып батыс жиекті торлай бастады. Әкем атын тебініп асығыс өрлеп келеді. «Ана бұлт аспанды тұтас жапса арты қара нөсерге айналары хақ, онда жем іздеп кеткен бүркіт ұясына оралып, балапанын алғызбайды», – деді. Әкем тас арасын жарып ағып жатқан бұлақ басына жеткен соң атты өрелеп бос қоя берді де, құзар шыңның ту сыртымен өрмелей бастады. Соңында мен...

	Алпысты алқымдаған әкемнің биікке өрмелеуі оңай еместігін сезіп келемін... Тер одан да, бұдан да ақса да тоқтар емес... Әлден уақытта әбден титықтады білем, жүктей бір тастың үстіне шығып демін алды. Биік шыңның басына көзін сығырайта қарап отырып насыбай атты. «Балам, бұл бүркіт балапанын менің соңғы рет алуым, – деді ол демін алған соң, – Өзім баулып, баптап беремін. Тек ыждағатты бол... Жаңылмасам, анау шың басындағы ұяда сайып қыранның тұқымы жатыр...» Тағы да ілгері жылжыдық. Найзадай шаншылған шың басына шыққан соң, етбетімізден жатып арқан бойы төменде, оқшау жартастың басына салынған ұяға қарадық. Жаңалап төселген таушетеннің мықты бұтақтары мен жапырағы мол жас шыбықтардың үстінде жарғақ мойнын қылтыңдатып сары ауыз балапан жатыр. Оқта-текте қанаттарын жайып, бауырын көтермек болып талпынады. Бірақ ана бүркіт байлаған қыл тұсау жібере ме... Аузын жиі-жиі ашуына қарағанда аш болуы керек. Қашан желінгені белгісіз, қоян терісі паршаланып шашылып жатыр. Қыл арқанның бір ұшын беліне, бір ұшын тау басына тырмысып өскен ақ таспаға байлап, әкем төмен сырғып түсе бастады. Сары ауыз балапан «бұл не?» дегендей тықыр қанатын қомдап соcтиып, көзінен от шаша қарады. Әкем қыл тұсауды үзіп, балапанды қаумалап қапқа салды да, жоғары жатқан маған: «Тарт, балам!» – деді. Сол кезде түйілген қара бұлттың астынан саңқ етіп шыға келген ана бүркітті көргенде екеуіміз де қатты састық. Әне-міне дегенше кереге қанат қара бүркіт тауды қиялап кеп қалды. Мен де басымды бүркене бердім, әкемнің «Сақтан! Сақ...» деп үзілген даусын ғана естідім. Қатты екпінмен шүйілген қара бүркіттің шалды топшысымен қағып жібергенін көріп қалдым. Әкем тәлтіректеп барып ұядан ұшып түсті. «Көке! Көке!» – деп тау жаңғырта айғайласам да, қорым тастың үстінде жатқан көкем үн қатқан жоқ. Мен қапты тастай беріп, арқанды өз бетіме байладым да, саумалап төмен түстім. Оң жамбасымен құлаған әкем басын сүйеп көтергенімде ғана ыңырсып көзін ашты. Кимылсыз дене зілдей болады екен, арқама салып көтеріп, етектегі атқа зорға жеткіздім. «Балапанды... балапанды тастама!» деуге ғана шамасы келді әкемнің... Содан көкем төсек тартып бір ай жатты. Көрсетпеген сынықшымыз жоқ, жасамаған еміміз қалмады. Шешем екеуіміз далаға көтеріп шығарып, көтеріп кіргіземіз. Өлерінен бір күн бұрын әкем маған былай деді: «Бір шайпау қатын жасымда ажалын бүркіттен келгiр деп қарғап еді, айтқаны келді. Менің күнім таяу, балам... Саған тапсырар жалғыз аманат – айтқандарымды бұлжытпай орында. Ана балапан нағыз асылдың тұқымы. Топшысының үстінен алақандай мең көрініп келеді, атын Ақиық қоярсың... Баптай білсең, қыран құс ер жігітке айбат беріп, арқа бітіреді, қатарыңнан иығың биіктеп жүреді... Бүркіт – жүректі құс, соған қарап сен де қорқа баспайсың... Ақиық саған өмір бойы серік болуға жарайды. Дос-жораңнан көңілің қалуы мүмкін, ал қыран құс айнымайды, досы үшін ажалмен айқасады... Осы есіңде болсын, балам!» Әкемнің сол айтқанын бұлжытпай орындағым-ақ келеді! – деп Әміртай әңгімесін аяқтады. Сөзін бөлмей, демін ішіне тартып тыңдаған Ақтоты:

	– Әкенің айтқанынан шыққанға не жетсін! – деді күрсініп.

	Бұлар ауылға да таяп келіп қалған еді...

	Ақтотыны жатқыза берудің жөні жоғын сезіп, Әміртай ертеңіне-ақ жүру қамына кірісті. Аттарды тынықтырып, жемдеп белін көтерген соң, бүркітті шешесіне табыстады да, екеуі жолға шықты. Жол-жөнекей Ақтерекке соғып, Сақтағаннан қандай хабар барын біле кету де ойларында бар еді.

	Сәскеде шыққан жолаушылар Ақтерекке қонаға жетті. Сақтағанның жеңгесі Сақып үйден жүгіре шығып, Ақтотыны құшақтай алды да:

	– Сүйінші! Жәкең кеше ғана біздікіне қонып кетті! – деді. – Қайным Алматыға барып алып қайтыпты.

	Ақтоты жанын қоярға жер таппай шайды ішер-iшпестен атқа қонды. Қызды кешқұрым жалғыз жіберуді жөн көрмеді және қуанышқа ортақтасайын, ағаға сәлем берейін деп Әміртай да ілесе шықты.

	Бұлар желе-жортып Ақшиге түн ортасы ауа жетті. Ақтоты аттан түсер-түспестен: «Жәке! Жәке!» деп айғайлап киіз үйдегілерді түгел оятты. Қараңғыда қалай тапқанын кім білсін әкесінің мойнына асылып еміреніп жатыр.

	Бұл екі ортада Шекер үйді жарық қылды да, ошақтағы отты қайта тұтатты. Түн ішінде қызымен ере келген түсі бөтен жігітке қарап одырая қалып еді, Ақтоты жөнін айтқан соң «е» деді де қойды.

	Сақтаған да осында қонып жатыр екен, шай үстіндегі әңгіме ұзақ таңға созылды.

	Аманбай едәуір жүдепті. Көзінің оты семе бастаған. Отырысында, көзқарасында байсалды сақтық бар.

	– Ел орын теуіп жай сала бастаған екен, – деді шаруаның ыңғайына көшіп, – қар кетісімен, амандық болса біз де тіршілік жасармыз.

	– Мен бір арба ағаш түсiртiп беремін, – деп Сақтаған лып ете қалды. Құдды осы үйдің адамы сияқты.

	– Құдай өркеніңді өсіргір, бізге істеген жақсылығың онсыз да шаш-етектен асады, қарымын қашан қайтарарымызды білмейміз, – деп Шекер қызына бір қарап қойды.

	Аманбай үндеген жоқ. Сақтағанның іс-әрекетінде бір есеп барын іші сезді. Бұл жоқта үйге әбден үйір болып алыпты. Осы жолы өзі де босанғалы отырғанда, ентіге жетіп келген жас жігітке әуелде жүрегі жылып қалып еді. Келгелі бері нәрсенің аужайын байқап, өмірдің жеті қабат қыртысын көрген шал ептеп ішін тартайын деді. Үйге дейін әкеліп салып абыройды өз қолымен алғысы келгенін сыйластыққа жатқызуға болар-ау, бірақ әлгі сөзіне кемпірінің киліге кетіп мойынға жүк арқалағандай бола қалғаны оған жағып отырған жоқ. Тілінің ұшына «әсіреқызыл тез оңар» деген мәтел орала берген соң, әңгіме желісін өзгертейік деп:

	– Әкең жақсы кісі еді... Аңшылық өнерін үйрене алдың ба? – деп сұрады Әміртайға бұрылып.

	– О, жәке! Әміртай ағаның Ақиық деген жас бүркіті бар, мен барғанда қасқыр алғызды! – деп, Ақтоты Әміртайдан бұрын жауап беріп, орнынан ұшып тұрып, қоржынынан қасқыр терісін шығарып балаша қуанды.

	– Мынау жас қасқырдың терісі ғой! – деді Аманбай қара қылшық жүнді сипап көріп.

	– Ақиықтың тырнақалдысын аға маған сыйлады! – деді Ақтоты одан сайын мәз болып.

	– Жә, болды! Түк көрмегендей сонша елпеңдеуін! – деп шешесі қызына тыю айтайын деп еді.

	– Е, қуанса несі бар екен, теріден бұрын ықыласты айтсаңшы! – деп Аманбай ара түсті. – Әкесі марқұм аңқылдақ, қолы ашық кісі еді... Ұмытпасам, бала күніне бізге еріп біраз ұйқыңды бөліп едің, құлағыңда ештеңе қалды ма?

	Шалдың ықыласы өзіне ерекше ауғанынан Әміртай қысылыңқырап жауап қата алмай отыр еді, Ақтоты тағы да сөзге араласты:

	– Ой, жәке! Бұ кісі Сақтаған ағаның оқу бітіріп келген тойында сіз айтатын әндерді салып мені бір жылатқаны бар!

	– Сізді жылатқан менің әнім дейсіз бе, жəкеңiздi катты сағынып жүргенде айтқандықтан ғой... – деп Әміртай қызарақтап қалды.

	– Солай ма... – деп Аманбай дөңгелек бет, қара торы жігітке бажайлап қарап қалды. – Кемпір! Әдейі арнап алыстан екі бірдей қонақ келіп қалған екен, таң атысымен бір малыңды сой. Көрші-қолаңдарды шақыр. Шалыңның аман қайтқанына балалар бір думан жасасын!

	«Бізде мал дейтін мал қалды ма?» дей жаздап, Шекер аузын жаба қойды.

	...Ашаршылық жылы қатын-баласы нансыз қалған соң, басқа колхозда тұратын жекжатынан бір қап бидай қарызға алып түн ішінде өгізге артып әкеле жатқанында, Аманбайды милиция ұстаған-ды. Кімнен алғанын айтпай, бәле өзіне жабылып, ұрлықшы деген атпен абақтыға қамаған-ды. Одан шыққан соң, «өкіметті жамандады» деген жаламен тағы ұсталды. Пәле-жаладан құтылып келіп отырған беті осы. Түрме тәнін арытып жүдеткенмен жанын жей алмапты... Әміртайдың ән салғанына елеңдеп, өзінің жастық дәурені қайта оралғандай қу тіршіліктің иығындағы ауыр салмағын ұмытып отыр. Елде сауық-сайран сарқылды ма десе, бар екен. Осындай өнерлі ұландар тірі тұрғанда ән де, думан да үзілмек емес деп ойлаған сайын көңілі босай берді...

	Әміртай ән айтқан кездегі қызының қас-қабағына қарап әкесі бірталай сыр аңғарды. Өзі де Әміртайдың жасында талай қыздың көзін қызықтырып, көңіліне шоқ салып еді. Амал не, көп жағдайда кедейшілік аяққа тұсау болып, не бір тәтті армандар орындалмай қалды. Сауытбек екеуі салт атпен ел аралап, той-жиынның түндігін желпігені болмаса, биіктегіге қолдары жеткен жоқ...

	Айналасы екі-үш жылда қызы қандай есейген. Бойы таралып, сұңғақтанып, көзі мөлдірей түсіпті. Қызының кескіні кемпірінен гөрі өзіне ауып келе жатқанына Аманбай іштей масаттанып отыр...

	Жиналған кемпір-шал Әміртайдың өнеріне риза болып «Сарайымызды ашып, бір жасап қалдық-ау, қарағым, өркенің өссін!» – деп баталарын беріп жатыр. Сөздің бір иіні келгенде:

	– «Бір мысқалды» салушы ма ең, балам? – деп сұрады Аманбай. Ән салып еті қызып алған Әміртай іркілместен басын изеп, домбыраның құлағын бұрай бастағанда, Аманбай:

	– Кішкене шай ішіп деміңді ал, – деп өзі сөз алды, – «Бір мысқалды» сұрауда оның бір тарихы бар... Сол әнді салған Естай деген ақынды мен екі дүркін көрдім. Бірінде Қоянды жәрмеңкесінде, екінші жолы Балқаш бойындағы Тарақтылардың ішінде кездестік. Жасы мен құралпы екен. Киімді таза киетін, сөзге сараң сына жігіт көрінді. Тек өлең айтқанда, ән салғанда арқасына жел бітіп, аруақтанып кететінін байқадым... Сол Естай бай баласына күйеу жолдас әрі ақыны болып Маралды деген жерге барғанда, Қорлан атты сұлу қызды көріп ғашықтық дертіне шалдығады. Бірақ, амал не, қыздың қалыңмалын беріп айттырып қойған жері бар екен, екі ғашық қосыла алмай зарлап қалыпты. Қыз тек қоштасарында қолындағы сақинасын беруге ғана жарапты. «Мынау сол Қорлан берген сақина еді» деп қариялар сұрап қоймаған соң алып көрсетті. Мыс сақинаны алтынға балап ұстайды екен. Қол жуғанда да, тамақ жегенде де саусағынан алып қалтасындағы ақжібек орамалға түйіп отырды. «Өлгенде тәніммен бірге кетеді» – деді.

	– Ой, шіркін, ғашық болсаң сондай-ақ бол! Ақын адамның бұлбұлы ғой...

	– Қане, сол әнді естиiкші, – деп жұрт дабырлай бастағанда, Аманбай сөзін тағы жалғады:

	– Қорланды өзім көргем жоқ, қазақтың бір қара көз қызы шығар, ал Сауытбек ғашық болған Ақбөпе деген қызды көрдім... Үріп ауызға салғандай сұлу емес еді, бірақ ақылды, есті қыз болатын...

	– «Сұлу сұлу емес, сүйген сұлу» дейді ғой... Бәрінен бұрын көңіл жарастығын айтсайшы...

	– ...Мен жасымда сауық-сайранды көп құрсам да, ән шығара алғам жоқ. Бәлкім, маған сол Қорлан мен Ақбөпедей қыз кездеспегендіктен бе деймін... Енді ойласам: мейлі қосылсын, мейлі қосылмасын, ақын мен ақын жүрегін түсінетін қыз кездеспесе, әлгіндей ән шығып, елге тарамас еді. Алмасты асылға шаққанда шығатын от тәрізді екі жақсы кездескен соң шыққан ғой сол әндер... Меніңше, Қорлан да, Ақбөпе де арманда кетті демесек, бақытты қыздар. Ақын сөзіне ілініп атақтары елге жайылды, әйтпесе қазақта көркіне ақылы сай қыздар аз туды дейсің бе? – деп түйді Аманбай сөзінің соңын.

	Ақтоты бұл әңгімені әкесінің не себеппен айтқанын анық түсінбесе де, жүрегімен толқып тыңдады.

	Ел тынышталып, Әміртай «Бір мысқалды» айта бастағаннан-ақ көз айырмай қарады да отырды. Жай уақытта көз тоқтатар көркі жоқ жігіттің ән салып отырғандағы бет құбылысы, көз нұрының молая түсетіні, қара торы өңіне қан ойнап шыға келетіні қызға бірінші рет байқалып отыр. Барған сайын сүйкімді көрініп, тісінің маржандай, ернінің жұқа қызыл екенін енді-енді аңғарғандай...



	... Күлкісі гүлжазира гүлстандай

	Болғанда өзі мұндай, жүріс қандай!

	Көтеріп алақанға отырғанда

	Білінбес ауырлығы бір мысқалдай,



	– деген тұсқа келгенде жүрегі тыпырлап алқымына тығылғандай болды...

	Ертеңінде екі жігіт бір мезгілде аттанды. Екеуінің көңілінде екі түрлі ой кеткенін Ақтоты білген жоқ.

	Көктем туа Аманбай үй салу қамына кірісті. Кірпішін құйып болып енді төбесін немен жабамын деп отырғанда, Сақтаған аудан жақтан бір арба ағаш жіберіпті. Қыстағысы жай айта салған сөзі шығар десе, ол өзi уәдеге берік жігіт болып шықты. Қысылғанда қол ұшын бергеніне, Аманбайдың іші жылып қалды.

	Күзге салым елдің егіннен қолы босағанда, ауылдағы еңбекке жарамды азаматтарды жиып бір малын сойды да, үйдің іргесін көтере бастады.

	Аманбай тамды жар қабақ басына салып жатыр еді. Кабырғасы ортадан жоғарылап қалғанда аудан жақтан қайтып келе жатқан колхоз бастығы Керімқұл бері бұрылып:

	– Оy, Аманбай, мұның не? Кеңеспей, келіспей там сала ма екен?

	– Е, мен саған кеңсе салып жатқам жоқ, өз үйім ғой...

	– Бұл жерге мектеп салынады, бiлдiң бе?! Мектеп!

	– Оны бұрын неге айтпадың?

	– Мен сенің қай жерге үй салатыныңды қайдан білейін...

	– Енді қайттік?

	– Таяу күнде осы ауылға оқу бөлімінің бастығы келеді. Жауабыңды соған бер!

	– Оның кім еді тағы?

	– Әлгі... былтыр оқу бітіріп келген Ақтеректің баласының аты кім еді...

	– Сақтаған ба?

	– Иә, сол. Танушы ма едің? Қазір аудандағы дөкейдің біреуі сол. Өткен қыста келгенінде осы жерді белгілеп кетіпті...

	Аманбайдың көңілі орнына түсті. Қазір қай ауылда болмасын мектеп салуға қатты көңіл бөлініп жатқанда «үйіңді бұзамыз» деп шатақ шығара ма деп сасып қалып еді, нұсқау Сақтағаннан шыққанын естіген соң, жүрегі жай тапты. Қыста келгенінде тіпті «не қызмет істейсің?» деп те сұрамапты-ау. Бәсе, қалаға келгенінде көңілді еді. Аманбайды үлкен бір үйдің алдына тұрғызып қойып, өзі милицияға қағазын көрсетіп ішке кіріп кеткен-ді.

	Аманбай Сақтағанның жүріс-тұрысы мен айтқан сөздеріне енді-енді мән беріп бағдарлай бастады. Талай бер жағы жылтырағандардан жүрегі шайлығып қалған кісіге танымайынша, білмейінше бірден құлай кету де қиын. Аумалы-төкпелі өмір оған сыралғы емес адамдардан сақ болуды үйретіп еді.

	Аманбайға өзі сияқты қара шаруаның адамы, ішінде бүкпесі жоқ, ақ жарылып отыратын Әміртай жағып еді. Әке жолын қуып бүркіт ұстағаны ұнаған әсіресе. Кезінде үш күн ғана қона жатып кеткен Аманбайды ұстаз санап, алғашқыда именiп ән айтпауы, артынан кісінің мейірі қанғандай өнерін төгуі жүрегіне жылы тиген-ді. Мұндай адамдарға сенуге болады. Сақтаған сияқты өзінше пысық, жеңіл, әрдайым өзгелерден озып жүргенді дұрыс көретін адамдар түбінде опа шектірмей кетуі мүмкін деп ойлайтын. Енді аңғарса, кісінің сыртынан тон пішуге болмайды екен. Сақтаған бір емес, әлденеше рет осы үйдің шыныкер досы екенін танытты емес пе?

	Шекердің кірпіш құйып жүргенде айтқаны есіне түсті.

	– Құдай амандық берсе, осы үйдің басын қарайтып алған соң, Тотыжанның да қонар ұясын ойлау керек шығар, шалым, – деп еді.

	– Ойлағанда, немене, діттеген жерің бар ма?

	– Бойжеткен соң қыз баланың үйде отыра бергені келіспейді. Осы анау Сақтаған деген бала біздің үйді не үшін жағалап жүр дейсің?

	– Білем оның ойын...

	– Білсең, ол келгенде қабағыңды ашып отыр. Жақтырмаған адам құсамай, іш тарта сөйле...

	Кемпірінің бұл ақылы Аманбайға ұнамай қалды:

	– Сен-ақ құлдық ұра бер!

	Бұл әңгіме содан кейін қайталанған жоқ-тұғын. Ауа мен судай қажет боп тұрғанда бір арба ағаш түсірілген соң, сөзді Аманбайдың өзі бастады:

	– Мына бала бір туған бауырдай болды ғой!

	– Ал мен саған не деп едім?! Кімнен көрдің мұндай жақсылықты? Айттым ғой, мен де кісі танимын деп...

	– Кемпір, мені ол әңгімеңе араластырма... Әлі де болса айтарым: баланың еркі білсін. Махаббатқа қиянат жүрмейді...

	– И, сен үндемесең болғаны, ар жағын өзім жайғастырам ғой...

	Арада бірнеше күн өтіп, тамның төбесі жабылып болғанда Сақтағанның өзі де келді.

	– Хашар көбейсін! – деді ол алдыңғы сөзді өзбекше айтып.

	– Айтқаның келсін, шырағым, жоғары шық.

	Сақтаған қыстағыдан өзгерген. Былай да көрікті жігіт шыттай киініпті: қайырма жаға ақ көйлек, баста бозғылт шәпкі, бұтта сым шалбар, аяқта жұмсақ табан етік. Шашы қайырылған, бармақ басындай мұрты бар, қасқа тісіне алтын салдырған. Мінгені – қара кер ат, ер-тұрманы күнге шағылысып жарқ-жұрқ етеді.

	Сақтаған келгеннен-ақ Шекерде ес қалмады. Сүрініп-қабынып жүріп киіз үйге жаңалап көрпе төседі, қолтығына жастық қойып, ханға қызмет етіп жүргендей құрақ ұшқаны сонша, айтар сөзінен жаңылып қалды.

	Аманбай бұл жолы, кемпірі айтқандай, «қабағын ашып отыр». Сақтаған сыртқы көрінісімен-ақ көрші-қолаңның көңілін аударды. Өзге үйге түспей ат басын тура Аманбайдыкіне бұруының өзі мәртебелерін бір көтеріп тастағандай еді.

	Сақтағанның қоржыны құр емес екен. «Қалаға қатынап едім... базарлық» деп қант-шайға қарық қылып тастады. Әкелген базарлығының ішінде Шекерге деп салы орамал, Ақтотыға гүл өрнекті көйлек алыпты.

	Мұнысы енді анық құда түскендігі еді. Аманбай Шекердің көзқарасынан соны аңғарды. Қызы да бұрынғыдай емес, ашық-жарқын сөйлесіп жүр. Ара-тұра әзіл-қалжың айтып қояды.

	Сақтағанға қарыз екенін Аманбай іштей мойындай бастады. Текті кісінің баласы еді ғой деп, ойынан Әміртай шықпай жүр еді. Сақтаған құсап көзіне көріне алмады. Қыстағыдан кейін хабар-ошар болмай кетті. Не ойлап, не күтіп жүргенін кім білсін.

	Әкесінің Әміртайды жақсы көретінін біліп, қызы да Сақтағанның қызылына бірден жығыла қойған жоқ-ты. Енді міне, саудаға жақын жердің баласы іші-бауырына енiп барады...

	Шекер күзге салым қызын қолдан ұзататын болып, той жабдығына кірісе бастады. Сол кезде Ақтоты Әміртайдан мынадай хат алды:



	Мен бүгін бір түс көрдім ала таңда,

	Бір ақ құс қонды-дағы алақанға,

	Жібек бау тағамын деп іздегенше

	Жалт беріп ұшып кетті Алатауға.

	Аң-таң боп ұшқанына қарап қалдым,

	Тағы да қона ма деп алақтадым.

	Артына бір қайрылмай кеткен кезде

	Ес ауып жығылуға аз-ақ қалдым...

	Әлі де қимаймын сол ақ таңымды.

	(Кешірші, мұң құсатып шаққанымды. )

	Әлде сен көңілге алып жүр ме екенсің

	Хабарсыз ала жаздай жатқанымды.

	Мен бір жан жүрген сөйтіп бағы жанбай,

	Тағдырға кез боламын тағы қандай?

	Бер хабар, көңілді бір көтерейік,

	Күн туса думан жырды сағынғандай.

	Былтырдан айтылмаған әнім қалды.

	Шалқытып атыратын таңым қалды.

	Дариға-ай, қолдан дәурен өткізгенше

	Дейін де: «Міне, менің бағым жанды!»



	Ақтоты бұған жылады, сықтады, бірақ амал не, енді уәдеден таюдың реті жоқ еді. Болар іс болып, бояуы сіңген-ді.

	Сақтаған аудан орталығынан үш бөлмелі үй сатып алыпты. Табаны тақтай, төбесі шатырлы. Жалғыз жүріп қайдан жинағанын кім білсін, қуыс-қуыстың бәрі дүние, оларды Сақтағанның өзі әйелше текшелеп жинап қойған, Ақтоты мұнысына іштей күлсе де «жалғыз басты болған соң қайтсін енді» деп сыр білдірген жоқ. Бәрінен де үйдің ауласы кең. Аулада да бір бос жер жоқ: алма, жүзім, өрік ағаштары жайқалып тұр. Бәрінің арасымен арық жүреді. Айнала биік дуалмен қоршалған.

	Сақтаған әйел алғанына дабыратып той жасаған жоқ. «Құсың құтты болсын!» деп келушілерді жалаң шаймен қайтарып жатты. Көп ұзамай есіктен қарайтын да адам қалмады.

	Екі-үш күн өткен соң-ақ Сақтаған әйеліне жұмысқа тұру жағдайын айтты. Тігіншілік өнері барын бұрыннан білетіндіктен ауданда жаңа ашылған шеберхананың бастығымен алдын ала сөйлесіп, келісіп қойыпты.

	– Үйде құр бекер сарғайып отыра беруге болмайды, еңбек ету керек, – деді ол сөзінің соңында, – қазіргі заман еңбектенгендікі.

	Осынша асығуының мәніне жете түсінбесе де, Ақтоты күйеуіне қарсы келген жоқ. Айтқанын істеп, жұмысқа өзі барып орналасты.

	Сақтағанның үйдегі ұқыптылығына қоса, түздегі жүріс-тұрысы да тәртіпті болып шықты: елдің еркегі құсап бекерге қыдырмайды, ешкіммен бас қосып арақ ішпейді. Көрші үйдегілерше жиналып карта ойнайтындарға қосылмайды. Жұмыстан кейін жиналысы болмаса, тура үйге тартады.

	Келісімен таза киімдерін шешіп тастап, ескі-құсқыларын үстіне іледі де, шаруаға кіріседі. Күні бойы іс тігіп, шаршап қайтқан Ақтотыны да тыныш отырғызбайды. Істейтіндері: алма, жүзім бағын баптау, суғару, қора тазалау... Жаз бойы екеуі – айнала қоршалған ескі дуалды қайтадан қалап, сылап шықты.

	Күндіз – тігіншілік, кешке – үй ішінің қыбыр-жыбыры қосылып, Ақтоты жатар орынға сансырап келіп сүріне жығылатын. Ал Сақтаған шаршау дегенді білмейді. Түн ортасына дейін ауладағы жеміс ағаштарын түптеп суғарып жүргені. Күйеуінің осыншама еңбекқорлығына сүйсінсе де, тым өңменін салып кеткенінен іштей секем алайын деді. Осының бәрі баюдың, дүние жинаудың соңына түскендік екенін Ақтоты кейін түсінді.

	Күзде алма, жүзім пісіп жеміс бере бастағанда, Сақтаған Ақтотыға мынадай қолқа салды:

	– Жаздай мына жеміс ағаштарына еңбек сіңірдік, енді қызығын көретін уақыт та болды, базарға шығарып сатайық. Мені бұл жердегілердің бәрі таниды, оның үстіне қызметім бар... Істеп жүрген жеріңнен демалыс әперейін, базарға сен шық... Әрине, бұрын араласпаған кәсібің болғандықтан әуелде тосырқайтын шығарсың, бірақ көп ұзамай үйреніп кетесің. Түсінген адамға сауда қызық кәсіп, оннан жүз, жүзден мыңдар құралады. Осыны түсінбейтін надан қазақ дүние парқын білмей, тиын есептемейді. Қорадағы малының санына мәз. Біз енді жаңа заманның адамымыз, тіршілікті басқаша құруымыз керек. Тіршіліктің тұтқасы есепке жүйрік адамдардың қолында екенін Ташкентте көзіммен көрген соң айтып отырмын. Сондықтан сен қысылма. Айналып келгенде бәрі өз қамымыз. Осыдан көр де отыр, ақшаға шаш етектен көмілеміз... Биыл сенің келуіңе орай жеміс те мол – қарашы, қадамың құтты болады екен!

	Сақтаған бастырмалатып сөйлей берді, Ақтоты аң-таң болып тыңдап отыр. Мақұл деуге де, қарсы келуге де шама жоқ.

	– Бізге көп ақша керек, – деп жалғады сөзін Сақтаған, – сататын басқа дүние, малымыз жоқ, айлыққа қарасақ, алысқа ұзай алмаймыз. Бар сенеріміз – осы жеміс ағаштары. Мұның атын – жер емшегін ему дейді. Бірер жыл өстіп қор жинаған соң, қалаға тартамыз.

	Ақтоты күйеуінің қандай мақсаттары барын бұрын білмейтін. Ертеңнен қара кешке дейін тырбанып жүргендегі ойы осы екен. Ақтотының көзіне Сақтаған алдына зор мақсат қойған, биікке қол созған азамат болып көріне бастады.

	Әсіресе, қалаға ұмтылғаны ұнап қалды... «Сауда-саттықпен айналыс» дегеніне қанша намыстанса да, «бәрі өз қамымыз емес пе?» дегеннен кейін қарсы келе алмады.

	«Көңіл кiрi айтса кетеді» дегендей, киім тігу мен үй шаруасынан басқаны білмей өтем бе деп жүргенде осылай ашық сөйлесіп алғанын көңіліне тоқ санады.

	Бір жылдан бері бұлар ешкіммен араласқан емес. Тым құрыса көршінің үйіне барып сөйлесу, сырласу дегенді білмейтін. Сақтаған өздігінен қонақ шақырмайды, оны жапырыла шақырып жатқан да ешкім жоқ. Былтыр әйел алып келгенінде қол астындағы бір-екі адам қонақ қылып еді, биыл олар да тыйылды.

	– Біздің ешкіммен араласпайтынымызға сен таңданба, – деді Сақтаған төсекте жатып. – Бұл жерде менің теңім жоқ, көбі оқымаған надандар. Маған лайық орта бұл емес, қала, қала болғанда – астана. Әзірге ауылдық жерде қызмет істеді деген атаққа іліну үшін шыдап жүрмін. Оның үстіне қор жинауым керек. Енді екі жылдан соң қалаға көшеміз. Нағыз қызық өмiр сонда. Сасыған ауылда қашанғы тұншығып жүре береміз, біз де бір жарық дүние көрейік те!

	«Сасыған ауыл» дегені Ақтотының көңіліне келсе де қаланы естігені болмаса көзі көрмегендіктен, онда қандай «жарық дүние» барын біле алмай, екі ойлы болып жатыр. Сонда да көңіліне сыймай:

	– Ауылдан шыққанымыз кеше ғана еді ғой, қалайша тез жеріп қалдың? – деді еркелегенсіп.

	– Біздің аталарымыз белгілі бір тұрақ мекені, мәдени орталығы жоқ, далада қаңбақ құсап көше берген. Бүгінгі заманда қаласы бар мәдениетті елдерше өмір сүруді үйренуіміз керек. Тіршілік қазығы қазір қалада. Мүмкін мен қалаға барған соң ғалым болып кетермін. Қалтаң қалың болса – қаладан бәрі табылады...

	Күйеуінің бұл сөздеріне Ақтоты қарсы келе алмады. Қаншама намыс қысса да алма, жүзімдерді базарға шығарып шетінен сата бастады. Таныс біреу-міреу кездесіп қала ма деп, жаны шығып, бетін орамалмен бүркеп, елеусіз бір бұрышта тұратын. Әкелген жемісі базардағының ең арзаны болғандықтан әне-міне дегенше өтіп те кетеді. Ақтоты қапшығын тез-тез жинап, үйге жеткенше асығатын.

	Сақтаған әйелінің жемісті арзан бағамен сатып жүргенін біле тұра жүз шайысқан жоқ. Үйренсін, әдет алсын деп шыдамдылық жасады. Бірақ әкелген ақшасын бір тиынына дейін санап алатын. «Кінешкеге салып жинап жүрмін» дегенін естіп, Ақтоты да қолын қаққан жоқ.

	Жалпы Сақтаған ақшаны өзі ұстайды. Әйеліне күнделікті тамаққа ғана жетерлік пұл беріп, қалғанын өзі алады. Кінешкеде қанша ақша жатқанын да айтқан емес. Келмей жатып тиынға таласқандай болмайын деп, Ақтоты үндемей жүрген-ді.

	Бір күні Сақтағанның аға-жеңгесі арнайы келіп кетті. Ақтоты жаны қалмай күткісі келгенімен күйеуінің қас-қабағына қарап, еркін көсіле алмады. Сақтаған, неге екені белгісіз, қонақтарына салқын. Ана жылы бұл оқуын бітіріп келгенде алыс-жақынды түгел шақырып, той жасаған аға-жеңгесіне елжіремегенде кімге елжірейді деп, Ақтоты іштей ойласа да, сыртына шығарған жоқ. Туыс-бауырлардың арасына сынаша қадалмайын деп, өзін-өзі ұстады. Олардың оңашада не сөйлескенін кім білсін, қонақтар əйтеуір құр қол аттанды. Ағасы мінезі ауыр кісі еді, сыр берген жоқ, ал ақ көңіл жеңгесі өтірік күлгенсіп, Ақтотымен құшақтасып қоштасты.

	Уәделескендей олардың өкшесін ала Аманбай келді. Ақтоты әлгінде ғана базардан оралып отыр еді, әкесін көрген бойда бас салып жылап жіберді. Аманбай: «Е, жарығым, сағынған екен ғой» деп қызының көз жасына көңіл аударған жоқ.

	Екеуі оңашада отырып шай ішті. Аманбай қызының едәуір жүдеп қалғанын байқады. Бұрынғыдай ашық-жарқындығы жоқ, қабағына кірбің кіре бастаған. Өзі әлденеден ұялып, жасқана беретін сияқты. «Бір үйдің еркесі жеке тұрмыс құрғанын көтере алмай жүрген ғой» деп түйді әкесі іштей.

– Қарағым, науқастан амансың ба?

	– Жоқ, жәке, еш сырқатым жоқ... Жұмысқа тұрып ем, соны көтере алмай жүргенім ғой, – деп Ақтоты жымиған болды.

	– Ол не жұмыс?

	– Жай, тігіншілік... Үйде қарап отырғанша деп...

	– Жаныңа батса қайтесің оны... Сақтағанның да табысы жетпей ме?

	Ақтоты сәл мүдірістен кейін:

	– Жетеді ғой, бірақ өзімнің де еңбек еткенім дұрыс емес пе? – деді.

	Ақтоты алма сатып жүргенін айтқан жоқ. Сақтаған келгенде бірдеңе деп бүлдіріп қоя ма деп жаны шықты. Кешке жұмыстан қайтып келе жатқан күйеуінің алдынан шығып сүйінші сұрағандай:

	– Жәкем келіп отыр! – деді. Сақтаған бұған елп еткен жоқ, «Е-е» деді де қойды. – Сен ана... базар жайында ештеме демей-ақ қой.

	– Сауда жайын көрінген адамға айтып жын ұрып па?

	Сақтағанның үнінен қайын атасының шақырусыз келгенін жақтырмағаны байқалған соң, Ақтоты іштей тынып үндемей қалды.

	Аманбайдың басқа шаруасы жоқ, балалардың жүзін көрейін және денесі құрыстайтын ауыру пайда болып соны дәрігерге көрсетейін деп келіпті. Ақша сұрай ма деп қорқып отырған Сақтаған, жүрегі орнына түсіп, сол күннен бастап-ақ аудандағы білікті дәрігерлерге қайын атасын көрсетіп шықты. Қоржынының бір басын дәрі-дәрмекке толтырып алған соң, Аманбай көп жатқан жоқ, жүруге қам жасады. Сақтаған өз қолымен қоржынның бос жерлеріне кепкен өрік пен алмаға толтырды да, қайын атасымен қош айтыса бастады. Басқадай мезірет жасаған жоқ. Әкесінің сырт киімі тозып кеткенін көре тұра Ақтоты сөз қоса алмады. Күйеуі тым құрыса тыстық матаға жетерлік пұл беретін шығар деп кетер-кеткенше дәмеленіп, ақыры ондай ештеңе байқалмаған соң шыдамай:

	– Зәуімен келгенде жәкемнің шаруасын сұрамадың ғой! – деп қалды.

	– Шаруасы болса өзі де айтпай ма? «Тек амандықтарыңды білуге келдім» деді емес пе?

	– Десе де... киімінің тозып кеткенін көзің көрді ғой...

	– Біз құсап ақшаға қарап отырған жоқ, мал ішінде жүріп бес метр барқыт тауып кие алмайды дейсің бе?

	Ақтоты бұдан артық сөзге келген жоқ. Осындай ұсақ-түйек нәрсе үшін күйеуімен тәжікелесіп тұрғанына намысы келіп, іштен тынған қалпы теріс айналып жүре берді.

	Әйел алмай тұрғанда мырзасынып жүретін жігіттің жайы белгілі болды. Ол мұны жар есебінде емес, жалшы есебінде алған тәрізді.

	Бір жолы Сақтаған ауылды жамандай берген соң: «Өзің қалада оқып жүріп оқымысты қыздардың біреуін неге алмадың?» – дегенде, «Ей, соларды қойшы, шетінен ақ саусақ, белсенді, аз күннен кейін өзіңе қожалық етеді», – дегені бар-ды.

	Ақтоты үйге кірді де, төсегіне етбеттей барып құлады. Басы айналып, көз алды тұманданып барады. Өзінің төмендеп кеткеніне ыза болып жылап алды. Аздан кейін тұман сейіліп ар жағынан ақ бас таулар, бұйра шатқалдар көрінді. Қолына бүркіт ұстаған Әміртай қия жартас басына көзін алысқа тігіп тұр екен дейді. Ақтоты шатқалдың табанына бұта-бұтаның арасымен еңбектеп Әміртайға жетпекші болады, бірақ еңсесі көтерілмейді. Дауыстап көмекке шақырғысы келеді, бірақ үні шықпайды. Өңі ме, түсі ме белгісіз, әйтеуір, көзін ашып қараса үй іші жап-жарық. Көзін қайта жұмып еді, Әміртай көлденеңдеп тұрып алды. Астында – сәйгүлік ат, қолында ақиық бүркіт, аппақ ірі тістерін көрсетіп күліп тұр... Ақтоты сол бойда тағы да тәтті ұйқыға кетті.

	Елең-алаңнан тұрып кәрзеңкелерге алма, жүзім толтырып салып қойған Сақтаған үйге бір кіріп, бір шығып жүр. Көзі жұмулы болса да көңілі ояу Ақтоты төсегінен тұрған жоқ. Сақтаған жөткірініп, есікті ашып-жауып, ыдыс-аяқты салдырлатқанын естіп жатыр. Жұмысқа баратын уағы таяған соң шыдамады білем:

	– Тотыжан-ау, тұрмайсың ба? – деді. Даусы бұрынғы дай емес, жұмсарып, дірілдеңкіреп шықты. Әйел болғалы бері «Тотыжан» дегенін естігені осы еді. Еркек басымен иіліп, кешегі кінәсін жуып-шайғандай болып тұрған соң, Ақтоты шыдамай төсектен басын көтерді. Сақтағанға тура қарамаса да сыртымен сезеді – шайды өзі қайнатып ішіп отыр. Түзде сыпайы киініп, сырбаз жүретін жігіттің үйге келгенде әйел шаруасына араласатыны есіне түсіп, Ақтоты тағы да жиреніп кетті. Ол күйеуі ауладан шығып кеткенше түпкі үйден шыққан жоқ.

	Оңашада Ақтоты ойға кетті. Шынымен-ақ өмірі осылай өткені ме? Көңіліндегі кешегі өр сезім күнделікті қу тіршіліктің күліне көмілгені ме? «Осының бәрі қор жиналғанша», – дейді. Әлде қалаға көшіп барған соң дүние-қоңыздығын, қатынбасшылығын қоя ма? Шынында, дәл қазір кінәрат тағуым ерте емес пе? Қазір, бұл əзір құдай қосқан жарым, алдына зор мақсат қойып тырбанып жүргенінде көмектеспесем, өзге көрсеткен жақсылығым қане?!

	Ақтоты шайын ішіп, ескілеу киімін киіп, кәрзеңкелерді көтеріп есіктен шыға бергенінде, қарсы жолыққан пошташы қыз қолына хат ұстатты.

	Әлденеден секем алып, жүрегі атша тулап, кәрзеңкені жерге қоя салды да, саусағы дірілдеп хатты оқыды.



	Базарға киім іздеп шығып едім,

	Ішінде жүргенімде дүйім елдің,

	Алыстан өрік сатқан сені көріп,

	Жақындап бара алмастан күйіп өлдім!

	Не болды тұнып жатқан көл пегейліге

	Әлде бұл көз шіркінге сенбейін бе?!

	Көргенше сені мұндай күйкі халде,

	Іштегі от лапылдамай «өл» дейiн де!

	Сақтаған тиын-сиын жиып-терген,

	Саудаға қалай сені қиып берген?!

	Ақ құс ең арман еткен кеудемдегі

	Мен сені көрем деп ем биіктерден.

	Ақтоты, арман еткен досым едің,

	Тағдырдың өзі таңдап қосып еді?..

	Қолыңды бір ұстатпай кеткеніңде,

	Дариға, тапқан ұяң осы ма еді?

	Көрінер қай адамға досы бөтен,

	Зарым бұл – ызың желге қосып етер.

	Маған да жарық сәуле көрінер ме?

	Әлде бар көрген қызық осы ма екен?



	Ақтоты ұялғанынан жерге кіре жаздап жылап жіберді.

	Сол күйі қақпаның есігін тарс жапты да, ешқайда шықпастан үйге кіріп жатып алды.

	Түсте келгенінде Сақтаған есік алдында шашылып жатқан жеміс дәндерін көріп шошып кетті. Бір сұмдық болған шығар деп жалма-жан үйге кірсе, Ақтоты жиюлы төсек үстінде етбетінен жатыр. «Е-е, кешегі ашудың жалғасы екен ғой» деп сәл-пәл жүрегін басты.

	– Тотыжан-ау, айтсайшы, бір жерің ауырып жүр ме? Онда дәрігер шақыртайын да.

	Әйелі үндеген жоқ. Қатты ұйқыға кеткен адамша қозғалар емес. Екі иінінен дем алып жатқанына қарады да «әйтеуір, бір басылар» деп Сақтаған көп мазалауды жөн көрмеді. Ауыз үйге барып, сыртқа самаурын көтеріп шығып, от тұтатты.

	Биік дуал сыртынан мұның не істеп жүргенін ешкім көрмейтін. Сондықтан ол таза киімдерін шешіп әдетінше аулада дамбалшаң жүр. Әуелі жерде шашылып жатқан алма-өріктерді бір-бірлеп теріп алды да, әрқайсысын асықпай сүртіп, кәрзеңкелерге рет-ретімен салып қойды. Шаң-тозаң түспесін деп бетіне ақ мәрлі жапты. Сосын самаурынның оттығын үрледі, ызылдап қайнаған соң шәйнекке шай салып, шоққа қойып, асықпай бұлап алды. Ас үйдегі шыныны ыстық сумен шайып, ақ орамалмен сүртті де, нан турады, сары май салды. Шай даяр болған соң түпкі үйдің есігін ақырын ашып қарап еді, әйелі жатқан орнынан қозғалмапты. Мазасын алмайын деп, жалғыз өзі пысынап-терлеп отырып шай ішті.

	Осының бәрін көкірегімен көріп жатқан Ақтоты талайдан ойында жүрген тәуекелге бел буды. Сақтағанның осы қалпынан өзгермейтініне әбден көзі жеткендіктен, үйден әкелген киімдерін киді де, кимегенін буып-түйіп жолға даярланды. Кетерінде қағаз, қалам алып Әміртайдың хатындағы мына бір өлеңді жазып тастап кетті:



	Көрінер қай адамға досы бөтен,

	Зарым бұл – ызың желге қосып өтер.

	Маған да жарық сәуле көрінер ме?

	Әлде бар көрген қызық осы ма екен?



	...Ақтоты Шудың базарына барды да, Пішпекке қатынайтын көнетоз бір машинаға мінді. Бірақ шоферлердің ешқайсысы өз ауылына тікелей апарып салуға көнген жоқ. Әйел адам жолға жалғыз шыққанда кәріп деген осы екен.

	Пішпектің базарында әрі-бері сандалып жүрді де, Алматыға қатынайтын машиналарды біріне мініп, Қарақияның тұсынан түсіп қалды. Осы арадан Əміртайдың ауылы көп болса он шақырым. «Жол-жөнекей көлік кездесер, кездеспесе жаяулап та жетуге болар, – деп ойлады ол. – Әміртай ойда жоқта барғанымды жақтыра ма, жоқ па... Мейлі, не де болса ел шетіне жетейін, бүгін қонсам, ертең отыз шақырым жердегі ауылыма атпен апарып тастамас дейсің бе...»

	Машина үстінде маңдайдан жел улеп байқамапты, ерте күздің өткір күні осынау жалпақ жонды қуырып тұр екен. Ақтоты орамалын маңдайына түсіріп, сырт киімдерін қолына алып буыншақ қып түйді де, иығына салды.

	Өрге қарай жүру оңайға соқпады. Әлден уақытта қалжырап бір сайдың табанына түсті де, күннің ыстығы қайтқанша дем алды. «Қайда барам? Не деп барам?» деген ой қайтадан қаумалай бастады. Жаны ашып хат жазғаны болмаса, Әміртай мұны кел деп шақырды ма? Күйеуін тастап қашып келгенін жұрт естісе күлмей ме? Әміртайдың шешесі бұған не дейді! Діні қатты адам сияқты еді, «баламнан аулақ жүр!» десе не бетін айтады?

	Бір сәтте Ақтоты алған бетінен айни бастады. Қазір осыдан жаяу жүре берсе, Ақшидегі ауылына ара қонып жетуі мүмкін. Бірақ жол-жөнекей ел кездеспей ит-құсқа жем болмасына кім кепіл? Ал егер осыдан үлкен жолға шығып, Пішпекке қайтса ше? Қалада бірер күн түнеп үйге қайтса, Сақтағанға «төркініме барып келдім» десе ешбір ренжімес еді. Қайта сәлем-сауқатсыз, барып-келгеніме қуанатын еді... Осыны ойлағанда Ақтоты қайтадан нар тәуекелге мінді. «Әміртай ер көңілді жігіт еді ғой, мүмкін түсінер, қателігімді кешер, кет әрі дей қоймас...»

	Ол бірде жүріп, бірде дем алып күн ұясына еңкейгенде жалпақ жонның бас жағындағы Әміртай ауылы тұсына келді. Күн жарықта көзге түсуді жөн көрмей, жолда кездескен бұлақ басында отырып жерге қараңғы түсуін күтті.

	Өрістен қайтқан малдың азан-қазан шуы басылып, ел орынға отырған шақта қыстағыдай көшенің қақ ортасын кешіп өтпей, ауылды ту сыртынан айналып, Әміртай қорасының тұсына келді. Жүрегі тарс-тұрс соғып, үйден біреу шығар ма екен деп біраз күтіп еді, ешкім көрінбеді. «Егер Әміртай бір жаққа жолаушылап кетсе, онда қайтті? Онда тіпті жақсы, қайта шешесіне барып бар жағдайымды айтармын, заты әйел емес пе, хал-күйіме жүрегі жібір...»

	Ақтоты киімдерін қағып-сілкіп, орамалын түзеп тартты да, есікті ашып үйге кірді. Ауызғы үй тас қараңғы екен. Түпкі бөлменің есігін сипалап жүріп әрең тапты. Мұның кіргенін әуелде ешкім байқаған жоқ. Әміртай, шешесі және көрші үйдегі жесір әйел Балбала үшеуі дастарқан басында тамақ ішіп отыр. Ақтоты кірген бойда буын-буыны босап, босағада сүйеніп тұрып қалды.

	– Бұл кім? – Әміртай басын көтеріп алды. – Ақтоты?!

	Әміртай қолын да сүртпестен ұшып түрегелді. Сасқаны сонша, күліп жіберіп:

	– Япыр-ау, сенейін бе, сенбейін бе? – деп шешесіне бір, Ақтотыға бір қарады, – Жалғыз жүрсіз бе? Сыртта тағы кісілер бар ма?

	– Жалғыз...

	– Жоғары шығыңыз... Жеңгей, көрпе салсаңызшы...

	– Амансыз ба, апа? – деді Ақтоты жүрегі алқынып. – Есенсіз бе, жеңгей?

	Шақырса келтіре алмайтын қонағының ойда жоқта кіріп келуі Әміртайды шын-ақ әбіржітті. Білдірмейін-ақ дейді сонда да үні қалтырап, сөздерінің қиюы кетіп, бір отырып бір тұрды. Баласының сасып-салбырауына Саркемпір міз бақпай қарап қалыпты.

	Бұрынғы қыста келгенінде біраз сыр сұрасып, мұңдасқан Балбала ғана Ақтотыны сөзге алдандырып, үзіле берген әңгімеге дәнекер болды.

	Онсыз да қысылып отырған Ақтотыны біраздан кейін Саркемпір тергеуге алды:

	– Сені байға тиді дегені қайда?

	– Тигем, шеше...

	– Ендеше, неғып жалғыз жүрсің?

	– Төркініме бара жатырмын, шеше...

	Кемпір Ақтотының бетіне бажайлап бір қарап алды да, одан әрі қазбалаған жоқ. Қымтанып отыр екен, сол қалпында шайын сораптап іше берді. Ана жолы да сөйткен. Өзіне керекті бірер сұрақ қояды да, жауап алған соң, үндемей отыра береді. Анау-мынау әңгімеде ісі жоқ.

	Жатар уақыт таялғанда Ақтоты Балбаланың үйіне кетуге айналған соң, Әміртай сыртқа ілесе шықты. Балбала бар сырды айтпай ұғатын есті әйел емес пе, төсек жайғайын деп, екеуін үй сыртына оңаша қалдырды да, ішке кіріп кетті.

	Екеуі түн қараңғысында бетпе-бет тұрғандықтан ба, Ақтотының жүрегі қайта тулады. Әміртай да сөздi неден бастарын білмей біраз қысылып тұрды да:

	– Менің хатымды алдыңыз ба? – деп сұрады.

	– Алдым.

	– Асығыстау жазып едім, артық кеткен жерлерін кешірерсіз...

	– Жо-жоқ! Ешбір артығы жоқ. Қайта жер-жебіріме жете түсуіңіз керек еді...

	– Біреудің ішкі өміріне қол сұққаныма қапаланып жүргенімде келгеніңіз мұндай жақсы болар ма...

	– Дос адам ғана ойындағысын солай ашып айтады... Мені осында жетелеп әкелген – сол хатыңыз.

	– Ал, енді, ұрсыңыз, тыңдауға мен әзір! – деді Әміртай күліп.

	– Сізге ұрысқандай мен кіммін сонша? Көкірегімде қатып жатқан запыранның төгілуіне көмектескеніңіз үшін рақмет айтуға келдім...

	– Солай ма, Ақтоты! Күйкі тіршіліктің күл-топырағына көмілді ме десем, кеудеңде әлі сөнбеген от бар екен ғой!

	Ақтоты енді білтелеп жасырудың жөні жоғын сезіп:

	– Мен енді ол үйге қайтып оралмаймын, – деді, – Сақтағаннан көңілім әбден қалды.

	Кеш бойы Ақтотының қас-қабағынан, сөйлеген сөзінен әр жайды аңғарып отырған Әміртай бұл хабарға таң қалған жоқ. Қайта қашан айтады деп күткені сол еді. Лап етіп сыртқа шығуға даяр тұрған кеудесіндегі өксік-отын әзер тежеп:

	– Бұл берік байлауың ба? – деп сұрады.

	– Мұндай іске ойланбай аяқ басуға бола ма?! – Ақтотының үні қатқыл шықты. – О баста адасқанымды білсемші... Енді өкінгеннен не пайда? Мені қалай кінәласаңыз да орынды. Тек жағдайыма түсінсеңіз болғаны. Әке-шешемнің қолына жеткізіп салыңыз – арғы тіршілікті көре жатармын...

	Әміртайдың жүрегі алқымына тығылды. Бір кезде қолы жетпес ақ құстай көрінген Ақтоты міне алдында тұр. Қанаты сынып қайырылған, ұясынан жеріген... Енді барар жер, басар тауын білмейді. Өмірінде жаза баспайтын жан бола ма?! Ал шешесі бұған не дейді? Осы кезге дейін екінші рет үйлене алмай жүргені сол шешесінің жағдайы емес пе?

	Алғашқы алған әйелі енесінің мінезіне шыдамай кетті. Содан Әміртайдың жүрегі шайлығып қалыпты. Әйел ал деп шешесі де айтқан емес, келін түсірем деп өзі де талпынған жоқ. Бойдақтық өмірге еті үйреніп алған тәрізді... Оның үстіне бұл маңайда лайықты қыз да кездескен жоқ.

	Қазіргі жалғыз қызығы, қуанышы – тұғырда отырған қыраны, іші толып, әрнені уайымдай бастаса, атына мініп, бүркітін алып қырға шығады. Сонда ғана дүниенің бар қайғысы көзден ұшып, көңілі тазарғандай болады...

	Әміртайдың жерге қарап ойланып қалғанын сезіп:

	– Әйтпесе, қиналмай-ақ қойыңыз, аға, – деді Ақтоты. – Ауылға жаяуласам да жетермін... Әшейін жол үсті болған соң соға кеткенім ғой.

	– О не дегеніңіз, Ақтоты! Мені қинап тұрған – жеткізіп салу емес, жібермеудің жайы... Айтсам, ренжи ме деп бата алмай тұрғаным...

	Ақтоты тағы бір тығырыққа тірелгенін сезіп, жүрегінің соғуы жиілеп, денесі дір-дір етті.

	– Кеудемдегі көптен сақтаулы сырды қалай жасырам... – Сен менің арман еткен аққұсым едің. Абайсызда басқа біреудің құрған торына түстің. Үміт ұшқыны мүлдем сөнген шығар деп жүргенде өзің келдің. Мен осыны жыр қылып жазамын. Бұрынғы заманның ақындары сүйгеніне қосыла алмаған екі жастың арманын жазса, мен махаббат сезімінің өшпейтінін жырлаймын. Шырмаған торын бұзып бостандыққа шыққан, қателігін өз қолымен түзеген, арманы болған адамды өзі іздеп тапқан қыз туралы жазсам деймін. Оным жарыққа шықпай ма – білмеймін, әйтеуір жазуым керек. Дастанымның атын «Ақ құс» деп қоямын...

	Ақтоты Әміртайдың өзінен өзі шалқып сөйлеп кеткеніне таңырқап не дерін білмей қалды. Бұрын қарапайым ғана, ел қатарлы сөйлейтін жігіттің кенет арнадан шығып тасып төгілгеніне түсіне алмай сәл тұрды да, «ақындық сезім мұны әбден билеп алған екен» деген қорытындыға келді.

	– Ал, енді Ақтоты, ойдағыны жасырып-жабудың қажеті жоқ. Екеуіміз бір-бірімізсіз тіршілік ете алмайды екенбіз – бұған менің көзім жетті. Сендегі сезім де сондай – қанша жасырам дегенмен бәрі білініп тұр. Сондықтан жүр, апамның алдынан өтейік! – деп Әміртай білегінен ұстап жетелей жөнелді.

	– Ой, аға, мұныңыз не, ұят емес пе?

	– Түк те ұяты жоқ. Ақыр болатын істі тұмшалап қайтеміз!

	Ақтоты Әміртайдың ырқына көніп үйге кірді. Шешесі басын көтеріп отыр екен. Екеуі кіріп келгеннен-ақ қалың қабағы астынан қадала қарады да, баласынан бұрын тіл қатты:

	– Білем, білем, айтпасаң да түсіндім. Бұл бейбақ осымен екі іздеп келді, шын-ақ жақсы көреді екен. Көңілдерің жарасса – бет алдарыңнан жарылқасын.

	Әміртай қуанғанынан күліп жіберді. Ақтоты жүгіріп барып Саркемпірдің мойнына асылды да, көз жасын төгіп-төгіп алды.

	Бұлардың тұрмыс құрғанына жыл толды. Әйелі жоқ үйдің жайы белгілі емес пе, көрпе-жастықтары көнеріп тоза бастаған екен, Ақтоты келгелі жаңарып, жайнап кетті. Жылқы фермасының бастығы болып тағайындалған Әміртай көбінесе түзде жүреді де, үйде Саркемпір мен келіні оңаша қалады. Қайтсем енемнің көңілін табам деп, асты-үстіне түсіп жаны қалмай жүр. Кемпір де бұрынғы келінінен зықы кетіп қалған ба, артық сөз айтпайды, үй шаруасына қазан-аяққа араласпай, өзімен өзі отырады да қояды. Не айтатын әңгімесі жоқ, не бірдеңе істе деп жұмсамайды да. «Адам баласы әр түрлі болады екен-ау» деп, Ақтоты енесінің бұл мінезі жақсын-жақпасын, өз шаруасын істеп жүре берді...

	Алғашқыда Сақтаған ылаң салар ма екен деп қауіп илеп еді, қарасын да көрсеткен жоқ. Бұлайша тым-тырыс жатып алуы бір түрлі намысын келтірді. Жұрт жоғалған малын да іздейді ғой, тым құрыса артынан бір іздеп келіп, арыздасып тарқағанда жүрекке жеңіл тиетін бе еді, кім біледі? Сақтағанның өзінен басқа ешкімді ойламайтын ұсақтығына Ақтотының көзі жетіп тынды.

	Әке-шешесі естіді ме, естімеді ме – олардан да хабар жоқ. Әміртай бір күні: «Жүр, алдарынан барып өтейік» деп еді, Ақтоты ел-жұрттан ұялып бармай қалды. Сосын, Әміртай бір жылқысын жетегіне алып, алдарына жығылыпты. Әкесі сыр бермегенмен, шешесі ойбайды салып Әміртайды үйінен қумақшы екен, шалының «тек» деуімен ғана басылыпты. Ақырында «болар іс болды, бояуы сіңдімен» тату-тәтті тарқаса керек.

	Қысты күні Аманбай қызының от жаққан жерін көрем деп келіп, иығына қасқыр ішік жамылып қайтты. Әміртай енеме деп таудың қызыл түлкісінің бірнешеуін бөктеріп жіберді...

	Сонымен бұлардың тұрмысы түзеліп, тіршіліктің қуаныш-қызығына белшесінен батып жүргенде соғыс басталды.

	Ауылдағы жігіттермен бірге Әміртай да майданға аттанатын күн туды. Қоштасарында ол сандық түбінде жатқан сырты қалың бiр сары дәптерді алып көрсетті де, оңашада Ақтотыға былай деді:

	– Мынау былтыр өзіңе айтқан дастанымның басы еді, аяқтай алмай аттанып барамын. Сақтап қой, аман оралсам аяқтармын... Одан кейінгі аманатым – жалғыз шешем мен анау тұғырдағы бүркітім. Шешем адам баласы ғой, далаға тастамассың, ал мына бүркітті қолыңнан шығарма. Әкемнің көзі еді, аузыңнан жырсаң да жемсауы азбасын. Мен өлді деген хабар жетсе ғана ұшырып жібергейсің. Ал өлмесем, өзім келгенше асырай тұр.

	Күйеуін темір жол станциясына шығарып салып қайтқанның ертеңіне Ақтоты ішінде бала барын сезді...

	Соғыстың үшінші жылында қырдағы ел қатты күйзелді. Жаз қуаң, қыс қатаң болып қорадағы азын-аулақ малдың сіңірі жұқарып көкке ауызы ілінгендері аз еді.

	Ақтотының Әміртайдан айнымайтын баласы әжесінің қолынан тамақ жеуге жарағанда, жас келіншек күйеуінің орнын басты: колхоздағы екі мың жылқының жарамдылары түгелдей майданға жіберілді де, қалғандары арық-тұрық, тай-байталдар еді. Соларды ит-құсқа, ұры-қарыға алдырмай жайып-бағудың өзі оңайға түскен жоқ. Оның үстіне үйде күйеуі тапсырып кеткен екі аманаты бар. Аш-жалаңаш елдің ішінде кәрі кемпір мен жас баланы асырау да оңай емес, оған қосымша аузын ашып бүркіт отыр. Ол бір – жалмауыз, қызылдан басқаны қанағат қылмайды. Ақтоты арам өлген қойлардың етін іздеп, қойлы ауылдарға көзін тігіп жүргені.

	Арам өлген арық қойдың етін қапқа салып, қанжығасына байлап Ақтоты үйге қарай келе жатқан. Өлексені үй жанындағы сазда отырған Ақиықтың алдына тастап, атын қадаға байлап, табалдырықтан аттауы мұң екен, екіден үшке аяқ басқан Майданбек шешесінің алдынан жүгіріп шығып, қыңқылдап тамақ сұрай бастады. Кемпірдей емес, бала неме қатықсыз қара көжені қанағат етер емес. Шешесінің етегіне оралып, қазан жақты көрсетіп, жылай береді. Ақтоты шыдамады, белін де шешпестен атына қайта мінді.

	Әміртай майданға аттанған соң, Аманбай қырдағы қызына таман жақындап көшіп келген болатын. Осы арадан сүт пісірім жердегі шатқал ішінде қойлы ауылда отыр. Ақтоты жедел жүріспен ел орынға отырмай жетті.

	Әкесі төсек тартып ауырып қалған екен. Ауыл-елдің амандығын сұрап болғаннан кейін, Ақтоты келген шаруасын айтты. Шаруасы – көже-қатыққа соятын қой еді.

	– Өз малдарың таусылды ма? – деп сұрады Аманбай күрк-күрк жөтеліп болып.

	– Бәрін жеп тауыстық, жәке...

	– Сен ана қызыл қарын бала мен кемпірден бұрын бүркітке бола тауыстың малды, біліп отырмын. Одан да неге ұшырып жібермейсің?

	– Әміртайдың көзі ғой, жəке...

	– Е-ей, қарағым-ай... Мынадай қиыншылықта аманаттан бұрын аштан өлмегенді ойлау керек емес пе?.. Жарайды, үй ішің ашықпасын, қалған екі тоқтының бірін ал... Ал ана бүркітті не біреуге бер, не ұшырып жібер. Өзім-ақ асырар едім, ауру меңдегенін көрмейсің бе...

	Қараңғыда асау тоқтыдан айрылып қалармын деп Ақтоты сол күні қонды да, ауылына таңсәріде қайтты. Алыстан көріп келеді, бір топ бала есік алдындағы жер ошақ басында үймелеп отыр. Қолдары, ауыздары қимылдайды. Ақтоты бір сұмдықты сезіп, шоқытып келсе, ауылдың үш баласы кешегі өлексенің сан етін кесіп алып, шоққа қақтап жеп отыр!

	– Таста, ойбай! – деп жан даусы шыға айғайлап, жеткен бойда қолдарындағы етті тартып-тартып алды да, алысқа лақтырып жіберді.

	Ересектеу екі бала тым-тырақай қашып кетті де, көзінің жасы мөлт-мөлт тамған Майданбек отырып қалды.

	Сол күні кешке Майданбек қатты ұшынып ауырды: денесі отша қызып, талықсыған балаға шешесі сары май салған ыстық сүт жұтқызып көріп еді, лақылдатып құсып тастады. Саркемпір өзінше ұшықтап, маңдайына сулы орамал басып, ем-дом жасағанымен, баланың беті бері қарамады.

	Екі күн өткен соң, Ақтоты жас қабірдің басынан қайтты.

	...Жуанның жіңішкеріп, жіңішкенің үзілген шағында Әміртай майданнан оралды. Ешкімге хабарлаған да жоқ, ешкім сүйінші де сұрамады, ойда жоқта, тапа-тал түсте қыр басынан көрінсе керек, Ауылдың балалары алдымен көріп: «Солдат келе жатыр!» «Аға келе жатыр!» деп айғайлап, ұзын көшені басына көтеріп бара жатқан жерінен көрші үйдегі Балбала бұрын естіпті. Бірақ кім келе жатқанын білмей, аңырып тұрғанда балалардың біреуі қайта шапқылап: «Әміртай ағам келе жатыр! Әміртай аға...» дегенін құлағы шалып, үйге сүріне-қабына кіріп, теріс қарап төсегінде жатқан Саркемпірді жұлқылай бастайды. Немересі өлгелі бері төсектен тұрмай жатқан Саркемпір Балбаланың бұл сөзін ойын көріп, жата беріпті. Мұның бәрін Ақтоты кешке, жылқылы ауылдан қайтқанда бір-ақ естіді. Әміртайды бас салып құшақтап жылап, біраздан кейін есін жиып шам жарығымен анықтап қарай бастады. Қол-аяғы бүтін, бірақ өзінде өң-түс жоқ, боп-боз, баяғы от шашқан көзінің орнында ойсыз, нұрсыз сәуле қалыпты. Ешқандай әңгіме айтпайды. Елдің қойған сұрағына жөнді жауап қатпайды. Шыныдай жансыз көзін бір ноқаттан алмай отырғаны.

	Күйеуінің аман-есен келгеніне қуаныш білдірген жұртпен бірге жайраңдап күліп жүрген Ақтоты бұған ешқандай мән берген жоқ...

	Арада бірнеше күн өтсе де Әміртай алғашқы келген қалпынан бір өзгермеді. Балбаладан қарызға қой алып сойып, ауыл-елді шақырып той жасағансып еді, Әміртай оған да селт етпеді. Жесір әйелдер, жеңгелері қосылып өлең айтып, мұң-шерлерін тарқатысып, Әміртайды айтыс өлеңгe шақырса да міз баққан жоқ, елмен бірге жадырап күлмеді де. Бедірейген қалпы, босағадан көзін алмайды.

	Бірді-екілі қария:

	– Шырағым, соғыста не көрдің? Неміс те екі аяқты адам ба екен? – деп сөзге тартып көріп еді, Әміртай мұрнының астынан бірдеңе деп міңгірледі де, ары қарай ауыз ашпады. Қариялар бір-біріне қарап бас шайқады. Шығып бара жатып біреуінің:

	– Байғұс баланың есін соғыс аудырып тастаған екен, – деп бас шайқағанын Ақтоты көзімен көріп, құлағымен естіді. Соғыс жайында талай сұмдықты естіп еді, бірақ қол-аяғы бүтін адамды осынша аудырады дегенге сене алмай жүр.

	Оңашада әр түрлі әңгіме айтып, Әміртайды күлдірмек болады. Сандықтан өзі табыстап кеткен сары дәптерді сыртқа шығарып, ішіндегі өлеңдерін оқып бергенде де селт еткен жоқ. Орайы келгенде іште қалған баласының тілі шығып келе жатқанда жазатайым қайтыс болғанын көзіне жас алып отырып айтқанда да «е-е-е...» деп, маңдайын тыжырды да қойды.

	Ақтотының ендігі үміті Ақиықта қалды. Балбаланың айтуына қарағанда, Әміртай алғаш келген күні бүркіт иесін көрген бойда шаңқылдап қуаныш білдірген екен, бір бұрылып қараған да қойған. Тағы да болса қолда өскен мақұлық емес пе, бұрынғыдай мәпелеп сипағанын сағынса керек, қанатын қайта-қайта қомдап қозғалақтап отырғанын Ақтоты өз көзімен көрді.

	Бұрынғы өткен өмірді есіне салайын деп Ақтоты бүркітті өз бетінше баптағансыды. Арық еттің сөлін шығарып беріп, басына томағасын кигізіп, бірнеше күн керме арқанға отырғызып, ұйқысын бөлiп, ашуын шақырды. Қыран да құла түзді сағынса керек, ұйқысы бөлінген сайын еліріп шаңқ-шаңқ етеді. Бірақ мұның бәрі Әміртайға әсер еткен жоқ.

	Ақтоты Әміртаймен өткен аз уақыт қызық күндерін есіне алып қатты қамығып жатыр. Соғысқа бармай тұрғанда қандай еді! Ауыл-аймаққа аты шыққан құсбегілігін былай қойғанда, топты жарған әншілігін айтсайшы. Ақтотының көз алдына Әміртайдың ән салып отырғанда нұрланып кететін бейнесі, бүркіт алып тауға шыққандағы сұсты кескіні, жай уақыттағы жайсаң мінез, жайдарылығы елестеп, ыстық жасы мойнына құйылды. Екеуінің ат жарыстырып, құба жонды дүбірлеткен күндері қайда? Соның бәрі мәңгі жоғалғаны ма? Қызық өмір көзден де, көңілден де біржола ұшқаны ма? «Әміртай-ау, қайтем енді? Не істейін саған? Қайтсем жүрегіңді жібітемін? Қайтсем көңіліңді оятамын? Қарғыс атқыр соғыстың зардабын қайтсем ұмыттырамын? Баяғы өр тұлғаң, қияда бүркіт ұстап тұрған сұлу бейнең қайда? Со кезде өзің де ақиық қыран сияқты едің ғой! Өзің айтатын көңіліңдегі ақ құсың қайда?»

	Ақтоты кеудесі жалын ата күрсініп, күйеуіне қарай аунап түсіп еді, Әміртай үн-түнсіз демін ішіне тартып жатыр екен. Денесінен жылу кетіп, құр сүлдері қалғандай...

	Күн суытып қар алғаш жауғанда Әміртайдың үйіне үш-төрт салт атты келді. Аманбайдан өзгесі – бозбала, жігіт-желең.

	...Бұл күнде ауруынан айығып, белін жазған Аманбай, қызының айтуы бойынша, күйеу баласының көңілін көтеру үшін желіккен жігіттерді әдейі ертіп шыққан болатын. Бұлар аттан түскенде, Әміртай үй сыртында жатқан ескі бөрене үстінде әлдеқандай бір ағаш жонып отырған. Оқтын-оқтын басын көтеріп, жаңа жауған көбік қарға көзі талғанша телміріп қарайды.

	– Ассалаумәликум!

	Әміртай селк етіп бұрылып қарады да, ернін ғана жыбырлатып сәлем алды. Аманбай үйге кірместен бөренеге қатар отырып, ауыл-аймақтың амандығын сұрағаннан кейін келген шаруасын айтты:

	– Мына балалар: «саятшылық құрайық, ата» деп құлағымның құрыш етін жеді. «Әміртай ағаның Ақиығы қасқырды қалай алады екен, көрейікші» деп жалынды... Мына көбік қармен біраз қыр асып, бой жазып қайтпаймыз ба, балам?

	Әміртай бір ноқаттан көзін алмай отырып, тұңғыш рет шешіліп сөйледі.

	– Бүркіт ұстап, аңға шығатын адамның өзінде де бүркіттің жүрегі, мінезі болуы керек, ата. Менде қазір оның біреуі жоқ. Сіз аңға шығып бой жазайық дейсіз, ал мен осы көбік қар жауған күні қыраныммен қоштасқалы отырмын.

	Аманбай басын төмен салып, ойланып қалды. Бозбаланың біреуі дегбірсізденіп:

	– Қалай, сонда бостан-бос қоя бермексіз бе? – деп қалды.

	Әміртай оған: «Сен не білуші ең?» дегендей бажырайып бір қарады да қойды. Әлгі жігіт тақымдап:

	– Одан да біреуге сыйламайсыз ба? – деп тағы сұрады.

	– Ақиықты байлап-матап, көзін қарайтып, өзегін талдырып, тұтқында ұстағаныма он бес жыл болыпты. Таудың ерке құсын осынша қорлағаным жетер деп отырмын. Сартап боп, сарғайып босағада құсаланғанша еркін өмір сүрсін, жарықтық! Енді жыртқыш аңмен адам үшін емес, өз тамағы үшін айқассын...

	Аманбай күйеу баласының сөзін төмен қарап отырып тыңдады. Артық-ауыс сөз қосқан жоқ.

	Әміртай орнынан тұрып үйге барды да, Ақиықты алып шықты. Ашық аспан мен аппақ қарды көргенде бүркіттің көзі оттай жанып: «Пыштақ! Пыштақ!» деп бір-екі рет шақырып қалды.

	Әміртай қалтасынан бәкісін суырып, бүркіттің аяғындағы аяқ бауын еппен тіліп алды да:

	– Хош енді, Ақиық қыраным. Он бес жыл осы үйдің босағасында бас еркіңнен айрылып, сарғайып ең. Енді бостандықта өмір сүр. Ұя бас, өзіңдей қыран құстарды өсір. Хош! – деп қолын сермеп қалды.

	Ақиық бірден ашық аспанға шырқап шығып, көк жүзін бауырдай тіліп, қарлы шың, мұз тауға қарай бет түзеп бара жатты. Жердегілер ол қара ноқат боп жоғалғанша сүзіле қарап тұрды да, көзден ғайып болған соң, бастары салбырап тұрып қалды. Бір-бірінің бетіне тіктеп қарай алған жоқ.

	Ақтоты да үйден шығып қарап тұрған. Жанарынан мөлт-мөлт жас тамды.

	...Ертеңіне таң сәулесімен тұрып есік алдына шыққан Ақтоты шаңқ-шаңқ етіп шақырған қыран үнінен селк ете қалды. Жалт бұрылып қараса, Ақиық үй төбесіне қонып отыр екен.

	1968





ЖҰБАНЫШ





	Инеліктей көк вертолет кедір-бұдыр даланы кезіп жүр. Бірінен-бірі аумаған жал-жал төбелер, сидиған сексеуіл, маңғаз тораңғы, тырбық дүзген айра-жайра артта қалып барады. Оқта-текте ойдым-ойдымнан қамыс қоралар, ағараңдаған аласа үйлер қалқып шыға келеді. Қойлы ауылдың ирелең ақ түтіні қол бұлғап «хош!» дегендей. Беткей-беткейде шашырай өрген ақтылы қой су табанындағы малта тас тәрізді домалайды.

	Вертолет құлдилай ұшты. Түлкі ме, қарсақ па – бұғына түсіп, жалтақ-жалтақ бел асып барады. Әне бір сайдан жыңғылға тығылған ор қоян ытқып-ытқып қаша жөнелді.

	Вертолет қайта биіктеді. Бір қырқаның астынан сиыр қора, оған тақау ұзынша ақ там көрінді. Там төбесінде түлкі тымағын айналдыра бұлғап, келте тонды шал тұр.

	Қораның ық жағында күйіс қайырып жатқан бір табын сиыр ауаны қаңыратқан мотор үнінен шошып, өре түрегелді. Вертолет қора жақтағы қары жұқа жайдаққа қонды.

	Шолақ тон киген шал қалбалақтап, жіңішке сатыдан құлай жаздап, домалана жерге түсті.

	Вертолеттен қолына ақ сандықша ұстаған дәрігер әйел түсіп келе жатыр. Одан кейін солдат киімді ұзын тұра жігіт шықты.

	Шал оған оқыс бір көз тастады да, қайтып бұрылмастан дәрігерді ертіп үйіне кетті. Жігіт не істерін білмей, вертолеттiң есігіне сүйеніп, жан-жағына аңқайып қарап тұр.

	Үй жақтан ешкім көрінбеді. Жігіт шаршаған кейіппен үйге қарай аяңдап келеді. Қарсы алдынан шыққан қара ала төбет оны танып, құйрығын бұлаңдатып, еркелегенсіді.

	Үйден үш адам ұмар-жұмар шығып келе жатыр. Шал мен дәрігер есі ауысқан кемпірді екі қолтығынан қатты ұстап келеді. Жігіт кемпірдің түрінен шошып кетті. Жалма-жан, тәлтіректеп келе жатқан дәрігердің қолын босатып, кемпірдің қолтығына өзі жармасты. Қабырғасы нардай тілерсегі майысып, шатқаяқтап, вертолетке зорға жетті..

	Вертолеттiң есігі сарт етіп жабылғанда, Самат шегiншектеп, қарттың жанына келді. Шал танауы қусырылып, сазарып тұр. Қызыл көзін вертолеттен алмайды. Вертолет күпсек қарды сапырып, шайқала көтеріліп барады.

	Жерде етектерін жел көтерген екеу қалды. Біреуі – тымағын қос қолдап басқан Асанәлі шал да, екіншісі – солдат киімді жігіт Самат. Вертолет бозғылт аспанға ноқаттай сіңіп жоғалғанша, шал меңіреу адамдай мелшиіп тұр. Самат оның көзіне тура қарай алмай, етігінің тұмсығымен жер түрте берді...

	Бұл оқиғаның басы өткен күзде, Самат әскерден біржола босанарда басталған еді. Алдында: «қайтқалы жатырмын» деп ауылға хабар берген. Артымнан біреу іздеп келер деп ойлаған жоқ-ты. Туған бөлесі Исабек аяқ астынан сап ете қалды.

	Үстінде су жаңа әскер киімі, қолында балетка чемоданы бар Самат солдаттармен жағалай хош айтысып казармадан шығып келе жатқанда, есік аузында оны шатыраш бел машина күтіп тұр еді. Машина ішінде отырған Исабек лып беріп түсе қалды да:

	– Әп-бәрекелді! Саматжан, алдыға отыр. Шоферға жол көрсетіп, мені қыдырт. Магазиндерді түгел аралап шығайық. Ақша бар, құдайға шүкір! – деді.

	Самат таксиске қаланың басты-басты магазиндерін атады.

	Жолшыбай Исакең әңгімені сапырып келеді. Үш вагон алманың екі-ақ күнде ту-талақайы шыққанына сұмдық мәз.

	– Новосибирскінің халқы қызық екен ғой. Алма таусылып еді, «тағы тап!» деп, өзімді түтіп жей жаздады...

	Исабек – Саматтың бөлесі. Басқа бауыры жоқ болған соң, туған ағасындай көріп кеткен. Самат армияда жүргенде үш жыл ұдайы хат жазысып тұрды. «Қайтарында хабарла!» деп, Исабек хат жазған сайын қылқылдайтын. Әскерден босанатын мерзімі тақаған соң, Самат телеграмма бере салған-ды. Исабек телеграмма қолына тиісімен, басқа жұмысты былай қойып, бастығына барады: «Міне, мынаған қараңыз! Інім әскерден қайтқалы жатыр... Маған енді рұқсат беріңіз. Әдейілеп барып алып қайтайын. Дұшпан да, дос та риза болсын! Жалғыз бөлемді жетімсіретпейін. Білген жұрт: «Бөлесі туған ағасынан артық сыйлайды екен десін... Рұқсат беріңіз!» – деп отырып алады. Бастығы: «Сонау Новосибирскіге бармай-ақ Алматыдан күтіп алсаң да жарамай ма?» – десе, «Жоқ, ойбай, Алматыға екінің бірі барып жатыр, «түу ит арқасы – қиянға іздеп барыпты» деген атағы керек болып тұр маған... Және мен құр қол бармаймын. Шашылып-төгіліп жатқан көп алманың маған үш вагонын босатыңыз, Новосибирскіге апарып пұл қылайын... Колхоз да ақшаға қарық болады!» – деп, бастықтың құлағын елең еткізеді.

	Исабек Новосибирскіге келісімен үш вагон алманың уқан-суқанын шығарып сатып, кеше Саматты іздеп тауып алған-ды. Айтуына қарағанда, өзінің де «қойны-қонышы олжадан құр емес».

	«Жеңілтек», «жылпос» деп іші жақтырмағанмен, Самат бөлесінің еті тірілігін бағалайды. Ашыққол, мырзалығына да талай көзі жеткен. Бір ақтарылса түбі түскен шелекше салдырлайтынын да көргені бар. Кейде табан астынан өзгеріп, кол-аяғын тас бүгіп қалатын қытымырлығы және бар... Не дегенмен өзі пысық. Қай-қайдағы жолы жеңіл, жылы-жұмсақ жерлерді тауып алады. Қазіргі кәсібі – мал дайындау. Ұтыры келсе, колхозға экспедитор да бола салады.

	...Олар таксимен желдей есіп жүріп, қаланың бірсыпыра магазиндерін аралап шықты. Исабектің алғаны – кіл ауылда қат дүниелер. «Бізде неге жоқ десең, осылай қарай жөңкілтіп жатады екен ғой!» – деп қояды.

	Бөлесі Саматты да қарық қылды. «Солдат киімін таста, ауылға барғанда дос-дұшпанның көзі қызықсын, мынаны ки!» – деп қытайдың жүз процент жүннен тоқылған қара костюмін әперді. Өзі де Саматтың серейген бойына шақ келе кетті, жеңі ғана қысқалау екен. «Нишеуа, мынадай көйлектің жеңі шығып жүрсе де ерсі емес!» – деп нейлон көйлек әперді. Бәтіңке, галстукты да ұмытқан жоқ. Бөлесінің ықыласы осынша ауғанына Самат іштей таң.

	Таксидің алды-арты дүние-мүлікке сықай толған соң:

	– Ал, енді, вокзалға тарт! – деді Исабек...

	Поезд түн ортасында жүреді екен. Исабек пен Самат шұрым-бұрымды жүк камерасына өткізді де, ресторан жаққа қарай тартты. Самат жол-жөнекей:

	– Уақыт көп екен, операға барсақ қайтеді? – деп еді, Исабек:

	– Опера-мопераңды қоя тұр, әуелі қарнымыз тойсын! – деп сөздің соңын тоспай жөнеле берді. Исабектің тез-тез жүретіні сонша, ұзын аяқты Самат зорға ілесті. Исекең қатарласып жүргенді білмейді, қалтаңдап алға түсіп кетеді.

	Ресторанға кірер алдында Исабек кителінің төс қалтасын басып тұрып:

	– Әй, осы ақшадан айрылып қалмай тұрғанда поштаға салайық, – деп, вокзалдың байланыс бөліміне тартты. Самат сылбыр басып соңынан барғанда, Исабек будақ-будақ ақшаны аккредитивке өткізіп жатыр екен. Бірнеше бөлек көк ала қағазды қалтасына бүктеп салғаннан кейін шып-шып шыққан маңдай терін сүртіп тұрып:

	– Сен жаңа көздері өлген қойдың көзіндей бозарған екеуді көрдің бе? – деді Саматқа, – Енді болмағанда ақшадан айрылатын едік... Құдай: «Сақтансаң – сақтаймын!» деген... Біздің сырттан келгенімізді біліп тұр...

	Самат ондай «бозарған көздерді» көрген жоқ еді. Бөлесiнiң жітілігіне тәнті боп қалды. Әшейін «аңқау», «салдырлақ» деу бекер екен.

	– Ал, енді бастыққа телеграмма жіберейік. Сен жаз, мен айтып тұрайын... Тағы не ұмыт қалды?.. Айтқандай мен бір қызық ойлап тапқан екенмін ғой... Сен әлгі колхоздың шет жағында тұратын шал-кемпірді білесің бе? Асанәлі мен Жаңыл апайды айтам... Е-е, дәл өзі! Шал бізге жезде ғой... Өзін бір ойнап қатырсақ қайтеді? Бейбақ шал баяғыда соғыстан келмей қалған жалғыз баласын әлi күтіп отыр... Келмейді десек те сенбейді. Қызық болсын: мен бір оларға хат жазайын... Сен андағы телеграмманы жөнелте бер... Шұрқ етпе, Саматжан, қызыққа әлі-ақ батамыз...

	Самат Исабектей емес, тез ойлауға шорқақ. Бөлесінің қандай «ойынды» ойлап тұрғанын түсінбей де қалды. Исабек тиынға екі жапырақ қағаз сатып алып, сүйкеп жаза бастағанына бір қарады да, иығын көтеріп, қолындағы телеграмманы почташы қызға ұсына берді...

	***

	Шуылдаған топ бала түу шеттегі жалғыз үй – Асанәлінікіне қарай бет алды.

	Асанәлі алыста ат жетелеп келе жатқан. Жаңыл шешей иінағашын көтеріп қорадан шыға бергенде, жолды шаңытып бері қарай лап қойған бір топ баланы көрді де, әлденеден жүрегі лүпілдеп, тұрып қалды.

	Тығыншықтай қара бала басқалардан бұрын жетіп:

	– Апа! Сүйінші! Сүйінші! – деп айғай салды.

	– Аузыңа май, қарағым... О не, тезірек айтшы...

	– Әуелі сүйіншіме не беретініңізді білгім келеді!

	– Қалағаныңды ал, құлыным...

	– Ат мінгізбесеңіз айтпаймын!

	– Міне ғой, балапаным, міне ғой..

	– Балаңыздан хат бар...

	Жаңылдың буын-буыны босап барады.

	– Fали ағамнан... Өз балаңыздан!

	Жаңылдың қос шелегі қолынан салдыр-гүлдір түсіп кетті. Қалтылдаған қолын хатқа соза берген. Көз алды бұлдырап, тұманданып барады...

	– Рас айтам, апа! Балаңыздан! Ғалидан!

	Бала төрт бұрышты су жаңа конвертті қолына ұстата берді...

	Жаңыл көк конвертті дірілдеген саусағымен абайлап ұстап, әрі-бері аударыстырып тұрды да:

	– Балапаным-ау, рас па? – деді.

	Ат жетелеген Асанәлі де таялып келіп қалды. Кемпірінің қолындағы конвертті оқыс жұлып алып:

	– Кімнен екен, оқыңдаршы! – деп, баланың өзіне қайтарып берді.

	Бала конвертті асықпай, маңғаздана ашып, ішінен бір жапырақ қағаз суырып алды да, ежелеп оқи бастады:

	«Амандық хат

	Қадірменді әке! Аяулы апа!

	Алыстағы балаңыз Faлидан сәлем! Әлдеқашан өлді деп, менен күдер үзген шығарсыздар... Мен тірімін, әке! 1944 жылы жарадар болып тұтқынға түскенмін. Содан бармаған жерім, баспаған тауым қалмады... Ақырында Сібірден бірақ шықтым. Сыртқы дүниеден бөлініп қалдық. Хат жазып, хабар алуға мүмкіндік берген жоқ. Он жыл сыңсыған орман ішінде ағаш кестік... Ақырында босанып, үйренген жерімде қалып қойдым. Әйелім, балаларым бар. Сол баяғы ағаш өңдейтін заводта істеп жатырмын. Тұрмысымыз жақсы... Енді біраз ес жиып, сіздерді, ағайын-туғандарды іздеуге бел байлап отырмын. Алдағы көктемде жұмыстан біржола босанамын. Сіздер – бар ма, жоқ па – әуелі соны біліп алсам деймін.

	Туған жерді, ел-жұртты сағындым. Бұл жақ қанша үйреншікті болғанмен өз жеріңдей қайда... Көшіп баруға әйелімді, балаларды зорға көндірдім... Аманшылық болса, алдағы жазда кездесеміз. Әзірше хош-сау болыңыздар. Хат қолдарыңа тиісімен жауап жазыңыздар. Адрес сыртында.

	Ғали Асанәлиев».

	Хат оқылып бітпей жатып-ақ, Жаңыл шешейдің көзінен жас моншақтай бастаған. Көнетоз көйлегінің жеңі ағыл-тегіл көз жасына малынып кетті. Кеудесін қысқан ащы зар лық етіп төгілуге аз-ақ тұр екен. Аңырап, боздап, жер бауырлап жатып алды.

	Қаққан қазықтай қозғалмай тұрған Асанәлі ғана. Құлаққа ұрған танадай мелшиіп тұр... Сәлден кейін ғана есін жиып, көзінен ыршып шыққан бір тамшы жасты саусағының ұшымен сүртті де, аузын ашып аңқайып қалған баланың қолындағы конвертті қайтарып алды, мөрiнiң бар-жоғына сенбегендей, аударыстырып біраз тұрды. Конверттің астында да, үстінде де бармақ басындай мөр барына көзі жеткен соң, буынына ие бола алмай, қос тізерлеп отыра кетті. Аттың тізгіні қолынан сусып шыға берген сәтті аңдып тұрғандай, тығыншықтай қара бала тізгінді қағып алды да, кер бестіге қарғып мініп, ауыл жаққа шаба жөнелді. Өзге балалар да қапы қалғандарын ендi бiлiп, жаяу шапқылап барады.

	Қуаныштан жүрегі жарыла жаздаған шал-кемпір жайына қалды. Ұбақ-шұбақ шаң олардан ұзап, шудадай созылып барады.

	Күн екіндіден асқанда ауылдың ақ сақал, қара сақал қариялары топ-тобымен Асанәлінің ауылына қарай бет түзеді. Олардың ізімен кестелі кимешек киген, бастарында қарқара күндігі бар ұзын етек паң кемпірлер, мама қаздай шайқала басқан жасамыс әйелдер кетіп барады. Етектеріне оралып тәмпіш мұрын, қара домалақ балалары жүр.

	Ақ жібек, көк жібекке оранған жас келіншектер тобы бір бөлек. Еркектер олардан сәл озыңқырап барады. Іштерінде ақсаңдай басып, тершіген маңдайын жиі-жиі сүртіп, сампылдап сөйлеп келе жатқан жігіт ағасы – осы колхоздың бас бухгалтері Байбосын.

	Асанәлі есік алдында тұр. Үстіне бар тәуірін киіп алыпты. Қонақтар оның қолын кезек алып, баласынан хабар келгеніне құтты болсын айтып жатыр. Әйелдер жағы есік аузында екі езуі құлағына жетіп тұрған Жаңыл шешейді құшақтап, қолдарындағы тораша-сөмкелерін ұстата сала, ішке кіріп барады.

	Кезек жастар жағына тигенде, ақсақ бухгалтер Жаңылды айқара құшақтады да:

	– Ау, апа! Енді жүз жасайсыз! – деп, тік көтеріп, шыр айналдырды.

	Баласының қатар-құрбысын көріп, көз жасына ие бола алмаған кемпірді Байбосын тағы құшақтап, бетін кеудесіне басты.

	– Уай, қойыңыз, апа! Қуанышқа да жылай ма екен?! Япырай, менің де жүрегім бірдеңені сезетін еді... Ғали сияқты жігіттер хабар-ошарсыз кетпеуге тиісті еді!

	...Қоржын тамның бір басына шал-кемпір, бір басына жастар жайғасып отырды.

	Қарттар жағы су жаңа текемет үстіне жайылған көлдей көрпелерде көсіліп отыр. Мол дастарқан жайылып, үйме табақ күріш келді.

	Жағалай қызыл тоқаштар төгілген. Қант-мәмпәси, сарымай, балқаймақ танауды жыбырлатады. Божылдаған сары самаурынның шүмегін қос келіншек кезегімен ағытып шай құйып отыр.

	Үйдің бір басындағылардың құлағы төрде отырған жігіт ағасы Байбосында. Ол қабырғада ілулі тұрған бір топ суретке қарап, сөйлеп тұр:

	– Жастайымыздан құлын-тайдай тебісіп өсiп едік... Қара нанды қақ бөліп жеп, төс қағысқан достар едік... Тірі қайтқаны жалғыз мен ғана... Енді, міне, Ғалидан хабар келді! «Аман ердің аты шығар» деген... Құдайдың мұнысына да тәуба!

	Есік жақта отырған Исабек:

	– Жезде-ау, коммунист емес пе едіңіз? «Құдайға тәубаңыз қалай?» – деп, жұртты күлдірмек болды.

	– Байекемнің бұ дүниеден де, о дүниеден де дәмесі бар! – деп тағы біреу іліп әкетті.

	Байбосын іліп-қаққан сөздерді елеген жоқ. Іштегі шерін тарқатқанша тынар емес:

	– Адам өз қатарын аңсайды екен кейде... Қазір менімен жасты қайсың барсыңдар? Бірің үлкен, бірің кіші... – Байбосын суретке тесіліп ұзақ қарады. – Тел қозыдай тең өскен қайран боздақтар, қайда жүр екенсіңдер? Өлімісіңдер, тiрiмiсіңдер?!.

	Байбосынның көзіне жас үйірілді... Күн батуға айналған. Ет жеп, шай ішіп, әңгімеге қанған қариялар қараң-құраң етіп үйлеріне қайтып барады.

	Жастар жағы әзір тарқар емес. Қоржын үйдің бір басынан өлең айтқан, дарылдаған дауыстар дамылсыз естіліп тұр...

	...Көшедегі электр шамдары көз қысып ойнағандай лып-лып сөне бастады.

	Едәуір қызып шыққан соңғы қонақтар екіден-үштен тарқап барады.

	Үйде Байбосын, оның әйелі, Асанәлі, Жаңыл – төртеуі отыр. Бухгалтер мас. Әйелімен жағаласып, бөтелке түбіндегі араққа қолын соза береді. Ақырында қалған арақты қырлы стақанға құйып алды да:

	– Осы үйдің... – деп ықылық атып тоқтап қалды, – Осы үйдің босағасын балаңыздың жора-жолдастары аттамағанына аттай жиырма бес жыл өтті, ә?.. Ау, апа! Ғалидың баяғы киімдері қайда? Әлі сол күйінде тұр ма, әлде күйе жеп құртты ма?

	Байбосын орындықтың арқалығына сүйеніп зорға көтерілді.

	– Сағындым-ау, Ғалиымды!.. Апа, қайда киімдері? Көрсетіңізші... өзін құшақтағандай... бауырыма қысып бір иіскейін...

	Бухгалтердің көзінен тарам-тарам жас өрілді. Бір тамшы жас стақандағы араққа да тамып кетті. Байбосын стақанның бетіне сүзіле қарап, көз жасы тамған арақтың дәмін алғысы келгендей, толқып тұрып ұзақ ішті. Сөйтті де закуска жеместен ақсаңдай басып, ескі шкафтың жанына келді. Шкафтың аузы кілттеулі екен.

	– Мен білемін! Ғалидың киімдері осының ішінде... Апа! Кілт қайда? Ашайықшы...

	Кемпір саусағы дірілдеп, жан қалтасынан кілт алып, шкафтың аузын ашты. Киім ілгіштерде самсап тұрған костюм-шалбар, көйлек-көншек, пальто көрінді... Ақсақ бухгалтер досының киімдерін көрген бойда қапсыра құшақтап, бетіне басып, өкiрiп жылап жіберді...

	Самат оңаша үйде жалғыз өзі кітап оқып отыр. Бөлесі мен жеңгесі «Той-томалаққа» бағана кетіп еді, әлі оралған жоқ. Бала-шағалары төрге жайылған көрпе үстінде айқасып ұйықтап жатыр. Самат оларды кеш бойына ойнатып, әлгінде ғана тыныштандырған-ды...

	«Тойға жүр!» – деп бөлесі Саматты біраз әурелеген. Бірақ Самат үзілді-кесілді бас тартты. Қамкөңіл шал-кемпірді алдап, бекерге арамтер қылғаны үшін бөлесімен біраз шайырмал сөзге келгені бар. «Дереу барып өтірігіңізді шығарайын ба? – деп тұра ұмтылғанда, Исабек жата жабысқан: «Сенің нең кетті, бір шығындалғанға шалдың түгі қисаймайды... Қайта кемпірдің көңілі көтеріліп қалсын!» – деп, өзінше «дәлел» соққан.

	Самат ауыл-елдің салтын сақтап, келгелі бері қарияларға үйме-үй аралап, сәлем беріп шықты да, ең шеттегі Асанәлінікіне барды. Шал бурыл тартқан шоқша сақалын жел көтеріп, қора жақта сиырына шөп салып жүр екен. «Ассалаумалүйкүм, ата!» деген дауысқа елең етіп, жалт бұрылды да, қолындағы айырына сүйеніп тесіле қарады.

	– Ата, аман-есенсіз бе? Мен Саматпын ғой, танымай қалдыңыз ба?

	– Даусыңды әлдебіреуге ұқсатып... Бар бол, балам! Әскерден аман-есен оралдың ба?..

	– Аманшылық, ата...

	– Үйге кір, балам... Шешеңнің қолынан дәм татып шық...

	Шал шөбін жинастыра берді.

	Самат әлдебірдеңе айтқысы келген адамша, қипақтап кетпей тұр.

	– Баладан хат келді, естіген шығарсың, – ден әңгімені шалдың өзі бастады. Бағанадан бері, сірә, құтты болсын айтады деп тосса керек. Саматтан ондай сөз шықпаған соң енді айтты. Қайтсін, қуанышы ішіне сыймай барады да... Бірақ сорлы шал қуанышының уақытша екенін қайдан білсін...

	– Бұ да бір құдайдың жіберген жақсылығы шығар... Ертең той жасағалы отырмын, қарағым, – деді шал тағы да. – Бұл әзірге бастамасы ғана. Үлкен той баланың өзі келген соң болады. Кел, қарағым, сен де бір жас тілеу едің...

	Шал одан арғысын айта алмай булығып қалды. Сірә, көңілі босап кетсе керек...

	Самат бір сәт шындықты айтып салуға шақ тұрды да, өзін-өзі әзер тежеді. «Біреудің қуанышын бұзып, қайғымен ұрғаннан жаман нәрсе бар ма?.. Алдамшы хабарға ақыр иланған екен, аз күнгі қызығынан неге айырамын?!»

	Кенет Саматтың көңілі бұзылып, көзіне жас тығылды...

	Үй жақтан Жаңыл шешей шығып келеді. Қолында қағып-сілкуге ала шыққан терме алашасы бар. Самат ақырын аяңдап жанына келді.

	– Амансыз ба, апа?

	– Шүкір... Қай баласың, қарағым?

	– Саматын ғой...

	– Әлгі әскерден келді деген баламысың?

	– Менмін, апа....

	– Түу, балапаным-ай... Үстіндегі киімді көріп, жүрегім тарс айрыла жаздағаныншы... Жүр, үйге кір... Дәм татып шық...

	Үй іші абыр-сабыр екен. Самат көп отыра алмады. Нан ауыз тиген соң, асығыс екенін айтып, есікке қарай бет алды.

	Бұ кемпірдің де екі сөзінің бірі – хат жазған баласы жайында. Үнсіз отырып тыңдай беруге Саматтың дәті шыдамады. Кемпір «Неге үндемейсің, балапаным? Әкең марқұм өзің сияқты томаға-тұйық еді... Бір мінезің менің Ғалиыма да ұқсайды...» – деп құлағының құрыш етін жеді. Саматтың бұл үйден асығып, тез шыққан себебі сол...

	Ол жалғыз аяқ жолмен келе жатып қилы-қилы ойға түсіп кетті. Көңілі құйындай қырық құбылып, құлағына ала бөтен ызыңдар келгендей болды.

	...Самат ұйықтап кеткен екен. Алагөбеңнен оянып, дереу қағаз-қарындашына жармасты. Кешегі бір ызыңдар құлағынан кетпеп еді...

	Күн арқан бойы көтерілгенше Байбосын төсектен тұрған жоқ. Таң алдында бір оянып суық сүт ішкен. Таңдайы кеуіп, іші қызып барады екен, мұздай сүт ем-дәрідей болды. Бірақ зеңіген басы жазыла қойған жоқ. Екі иығын зіл қара тас басқандай, ақсақ аяғын зорға сүйретіп келді де, төсекке қайта құлады. Содан сəске түс болғанша тырп еткен жоқ.

	Ортаңғы үйде Исабек пен Самат отыр. Исабек: «Мына жездемiздiң оянбауын-ай, ә?!» – деп орнынан қайта-қайта тұрып кетіп, тықыршып жүр. Самат ұзын аяқтарын созып жіберіп, қолына ілінген журналды ақтарып отыр. Көзі қызыл ала суретте болғанмен, көңілі басқа жақта.

	Басында осы үйге келгiсi жоқ еді. Бөлесі: «Жүр, жездеңмен таныс, әдейілеп барып сәлем бер... Байбосын жездең – мықты, осы колхозды тіреп тұрған сол, өзге түгіл бастықтың өзі де айтқанынан шыға алмайды...» – деп, қоярда-қоймастан ертіп жөнелген.

	Әскерден оралғалы Саматқа тыным жоқ. Келген бойда бөлесі «дүрілдеп» той жасады. Жұртың бәрін жинап, араққа «қирата жыққанына» күні бүгінге дейін мәз. Сөздің бәрін өзі сөйлеп, «жалғызым», «бауырым» «жампозым» дегенді жиі айтты. Саматты аузына алмай сөйлеген бір минуты жоқ. Бұрын балалау кезінде, детдомда, интернатта оқып жүргенде осы бөлесі анда-санда ғана қарасын бір көрсететін еді. Енді, міне, ер жеткен шағында асты-үстіне түсіп, бәйек болып жүр. Оның себебін Самат алдыңғы күні ептеп сезіп қалды. Осы ауылда аудандағы бір дөкейдің жалғыз қызы жұмыс істейді екен. Өткен жазда оқуға барып конкурстан өтпей қалғанда «өзің барып көмектеспедің» деп, әкесіне өкпелеп, колхозға кетіп қалыпты. Шешесі артынан бір-екі рет іздеп келген екен, еркетотай қыз қасарысып үйіне қайтпай қалыпты. Кітапханаға орналасқан күннен бастап, Исабек қызды бауырына тарта бастайды. Үйіне жиі-жиі шақырып қонақ етеді. Аға болып ақыл айтқансиды. Самат әскерден қайтамын деп хабар бергенде, оның ойына алдымен осы қыз оралып еді. Сондағы арманы – дөкейдің өзімен құдандалы болу...

	Той үстінде де Исабек бөлесін қыз жанына жақындата берген. Өң-келбеті келістілеу болғанмен, мінезі дүңктеу екенін Самат сол жолы байқады да, ішін тартып қалды.

	...Исабек әрі-бері тықыршып жүрді де, Байбосынды өзі барып оятты:

	– Ау, жезде! Шаңқай түс болды, тұрсаңшы! – Байбосын тыпыр етпеген соң, әрі-бері жұлқылап оята бастады.

	Байбосын көзін уқалап, басын зорға көтерді.

	– Ой, найсап-ай, демалыс күні де тыныштық бермейсің...

	– Колхозда неғылған демалыс, мына көрші совхоздарға еліктеп өздерің ғой шығарып жүрген...

	– Не шаруа, айтшы ал.

	– Әуелі тұр.

	– Е, қойшы, басты қатырмай... – деп, Байбосын төсекке қисая беріп еді, Исабек қайта тұрғызып алды.

	– Ауыз үйде інің отыр. Саматты айтамын... Әдейі амандасқалы келді...

	«Самат» деген соң Байбосын басын көтерді. Протез аяғын, пижамын киіп, ортаңғы үйге шықты.

	– Иә, Caмaтжан, аманбысың? Өзің соқталдай жігіт болыпсың ғой! Бәлі, бойын қара, мені екі орап алғандай!.. Әскерден біржола босадың ба?

	Самат бойының ұзындығын айтқанға ма, әлде сондай ұялшақ па, ыржия күліп, басын изей берді.

	– Кеше тойға неге келмедің, Самат?

	Самат үшін Исабек жауап берді:

	– Жүр десем, ұялып аяқ баспайды...

	Байбосын есіктен басын сұққан әйеліне:

	– Кемпушка, мына інілерің келіп отыр, бірдеңең бар ма? – деді.

	...Аздан кейін стол жасалып, буы бұрқыраған нан-қуырдақты ортаға алып, олар шайға отырды.

	– Ал, iнiшек, сәлем бере келгеніңе рақмет! Кәне, сенің денсаулығыңа бір қағып жіберелік!

	Исабек пен Байбосын рюмкаларын төңкеріп ішті. Самат ернін ғана тигізді.

	– Ой, iнiшек, мұның қалай? Ағаларымен бірге ішкеннің айыбы жоқ...

	– Мен жалпы ішпеуші едім, аға.

	– Рас па? Онда рақмет. Ішпегенің жақсы, айналайын. Өзіңді ақын дейді, рас па?

	Самат қызарақтап, төмен қарады.

	Нағыз өнер қуған адам бетті болушы еді, қалай екенін қайдам, бұл жасқаншақ, – деп Исабек сөзге қыстырылды.

	Жаман әкесіне тартып кеткен-ау деймін... Тым момын.

	Ертеңнен қара кешке дейін қағазға үңіліп отырғаны! Ішін жарып бара жатқан өнері болса, сыртқа шығармай ма?

	– Сен қоя тұршы, өзі айтсын, – деп Байбосын оның сөзін бөліп тастады. – Ал, iнiшек, білген өнерің болса аяма... Жазып шығарушы ма едің? Қане, бір-екеуін оқып жіберші.

	Самат сипалақтап біраз отырды да, таңертеңгі жазған жаңа өлеңін оқып берді.

	– Е, бәрекелді! Бәсе, ақын деген осындай болушы еді! Жаңыл апайдың көңілін қалай тапқан, ә?! Әне бір жерін қайта оқышы!.. Ой, молодец! Қисынын қалай-қалай келтіреді, ә?! Осыны бар ғой, тура Жаңыл шешейдің өзіне оқып беру керек екен. О кісі қандай мәз болар еді! Байғұс кемпір бір жасасын. Мына өлеңді естіген соң, аңқылдаған Асекең тағы бір той жасайды!.. Қане, осы өлең үшін алып қоялық.

	...Сәл қызыңқырап алған Исабек шиқ-шиқ күлді:

	– Сен не білдің, жезде? Кеше қызық болды... Кемпір-шалды әбден қатырдық. Ғалидың хат жазғаны бекер...

	Байбосын ұрттап отырған шайын қоя салды.

	– Ол хатты жазған мына мен. Соған бәрің сендіңдер, ә?

	Байбосын сұрланып сала берді.

	– Мына Самат: «Армиядан қайтқалы жатырмын» деп телеграмма берген соң, бастықтан рұқсат алып, Новосибирскіге тартпадым ба?.. Қайтарда поезд күтіп жүріп еріккенімізден ауылға хат жаздық. Саматжан сезген жоқ, бұл ойынды шығарған мына мен... Шалдың маған жезделік жағы бар ғой, бір қызыққа батайын дедім... Ел-жұрт дүрлігіп, бір елеңдеп қалсын дедім... Құй сен, құй сенбе, өтірік айтайын десең, қисындаса кетеді екен. Ғали болып зулап едім-ай келіп! Қалай-қалай қиысқанына артынан өзім де таң қалдым...

	Байбосын Исабектің қолындағы шанышқыны қағып жіберді.

	– Ой, мынау қайтеді-ей?

	– Жездеке, сізге бірдеңе болған ба?

	– Қасиетсіз ит!.. Төрiнен көрі жақын шал-кемпірді алдап.

	Дастарқан басы шат-шәлекей болды. Байбосын әйелінің ара түскеніне бой бермей, Исабекті қабырғаға шаншып, қылғындырып тұр:

	– Менен басқа бір адамға тіс жаршы – көрейін. Тура кеңірдегіңді суырып аламын!..

	– Ойбай, ағатай, қойдым... өлтірсе де ешкімге айтпайын... Өй-өй, мына нойыс қайтеді-ей... Ойбай, өлдім!..

	Байбосын Исабекті сілкіп-сілкіп босатып жіберді. Өзі қалшылдап-дірілдеп тұр:

	– Кемпір-шал мұны естісе – өледі... – Ол Саматқа бұрылды:

	– Інішек, саған тағар кінәм жоқ... Бірақ сен де аузыңнан шығарма... Кемпір-шал баладан күдерін бірте-бірте үзсін!

	Терезе алдынан ат тұяғының дүсірі естілді. Байбосын көк бестіге мініп кетіп бара жатқан баласын көріп, далаға өзі жүгіріп шықты. – Айбар! Әй, Айбар!

	Баласы қара терге түскен атты шоқытып келгенде, Байбосын өзінен-өзі тұтығып:

	– Дереу андағы атты иесіне қайтар! – деді. – «Ат мінгіз» деп ойнап айтқамын де.

	Бала әкесінің оқыс әміріне таңырқап, сөз қайтарайын десе, бұзылып кеткен өңінен қаймығып: «мақұл» деді де жөнеле берді.

	– Әй, кел бері! – деп Байбосын баласын тағы шақырды. – Басқа ештеңе айтпа. Сұраса, «білмеймін» де! Атын қорасына байла да қайт!

	...Бала желе-жортып Асанәлінің үйіне келді. Асанәлі қора ішінде шөп жинап жүр екен.

	Бала аттан түсіп, тізгінді есік ағашқа іле салды да, үндеместен кері қайтты.

	– Балам-ау, қайда барасың?

	Бала қалт тұра қалды. Бірақ жауап қатқан жоқ. Теріс қарап ұялып тұр.

	– Балам-ау, неге үндемейсің?

	– Папам... «қайтар» деген.

	– Е, неге? Сүйіншіңе мінгізген ат емес пе еді?

	– Мен білмеймін, ата!

	Бала жүгіре жөнелді. Шал аң-таң.

	***

	Асанәлі алысқа – құм ішіндегі қыстауына көшкелі жатыр. Машинаға ең соңғы жүктер тиелiп болған.

	Жаңыл шешей қазан-ошағын қораптың бір бұрышына жайғастырды да, жүкті шандып-матаған арқанның мықтылығын қолымен тартып көрді. Кемпірдің екі көзі орталық жақта. Әлдебір хабар күткендей, жалтақ-жалтақ қaрaйды. Асанәлі қораның есігін жауып, аузын мықтап бекітті де, шаруа көзбен айналасын бір шолып өтті. Там төбесіне үйілген шөптің шеті қобырай бастаған екен, сатымен өрмелеп шықты да, ағаш бастырғы қойды.

	Орталық жақтан мотоцикл мінген біреу құйындатып келеді. Асанәлі там үстінде тұрып, көзін қолымен көлегейлеп, елеңдей қарады. Жүрегі әлденені сезгендей қатты дүрсілдеп, кеудесіне сыймай барады. Тесіле қарағаннан кәрі көзі жасаурап, жөнді ештеңені айыра алмай тұр.

	Мотоцикл мінген – Самат екен. Солдат киімін үстінен тастамапты. Мотоциклін тыр-тыр еткізіп, есік алдына доғарды да, ұзын аяқтарын қолапайсыз басып, бері таман жақындады.

	Асанәлі асығы-үсiгiп там төбесінен жерге түсті. Өзінен-өзі ұялғандай, ебедейсіз ыржиып, екі аяғына кезек салмақ салып қипалақтап тұрған Саматқа жақындады да «Ал, қане, қандай хабарың бар?» дегендей телміре қарады. Самат былғары қолғабын умаждап тұрып:

	– Ата... мен сіздермен бірге... – деп сөзінің аяғын жұтып қойды. – Көмекшілікке барамын... Өзім сұрандым.

	Асанәлі күткен хабар бұл емес еді. Саматтың бетіне сарылып қараған күйі тұра берді. Самат «Мұнысы несі? Жақтырмай тұр ма, әлде шындықты сезіп қойды ма?» – деп тіксініп қалды. Қара шал дәл қазір беттен салып жіберетіндей, яки былш түкіріп теріс айналып кететіндей көрінді.

	Машина үстіндегі Жаңыл шыдамы таусылып:

	– Балам-ау, поштаға соқпадың ба? – деп сұрады. Самат басын шайқап, төмен қарады. Асанәлі қап-қара болып түтігіп, ерттеулі тұрған атына барды да, жас жігітше ырғап мініп, жүріп кетті.

	– Болдыңыз ба, апа? Енді қашан жүреміз? – Машинаның капотын сарт еткізіп жапқан шофер баланың сұрағы далаға кетті. Шоқытып бара жатқан шалды көріп, ол да үнсіз тұрып қалды.

	Асанәлі селоны қақ жарып, почтаның кішкене үйіне келді. Ат үстінен терезені қамшымен тықылдатып, почташы қызды сыртқа шақырды.

	Асанәлінің не шаруамен келгенін айтпай білген қыз сыртқа шығып:

	– Ата, сізге хат жоқ, – деді. Асанәлі сазарып төмен қарап қалды да, қалтыраған үнмен:

	– Қызым, мен қыстауға көшіп барамын... – деді, – Баладан хабар болмады... Екі-үш рет жазған хатымыз қайтып оралды. Адресінен адастық білем. Әлде өзі жаңылыс жазды ма.. Әлі де үміт етіп отырмыз, қызым... Алда-жалда хабар келсе, дереу жеткізерсің. Жақсылық хабардан жаннан басқаны аямаспын.

	Асанәлі бойдақ сиырларды Көлбастауға қарай қаптата айдап барады. Табынның бір шетінде қара мәстекке мінген Самат.

	Жапалақтап қар жауып тұр. Қыстың алғашқы қары. Жер-көк сұрғылттанып, ақтаспа, алабота, теріскен өскен аласа төбелерге жапалақ қар жамбасы ауыратындай жайлап қонып жатыр. Күнгей беткейлер күйіктің орнындай қарауытады.

	Жым-жырт дала. Не бір үн, бөгде дыбыс жоқ. Сиырлардың тұяғы ғана сырт-сырт етеді.

	Табын ақ теңіз ортасындағы жирен аралдай баяу жылжиды. Саматтың астындағы қара мәстек сиырдан да шабан. Солдаттың керзі етігімен қос бүйірден қабат тебінсең де басын бір шұлғымайды. Самат тізгінді бос жіберіп, мәстекке сидиған бұталардың басын шалдырып келді.

	Табынның арғы шетінде – Асанәлі. Үстінде – бұйра жағалы сары тон, басында көнетоз түлкі тымақ. Көкбестінің үстінде қаққан қазықтай тік отыр. Ауылдан шыққалы мойнын бір бұрған емес. «Әу» деп әңгіме айтқан жоқ. Саматқа сонысының өзі жақсы. Қысыр әңгімеге әуестігі жоқ. Жаны тыныштықты қалайды. Тыныштықта адам көп ойлайды, алды-артын шолады.

	Осы сапарға ол аяқ астынан бел буды. Әрі ойлап, бері ойлап даланы көргісі келді. Оның үстіне үлкен кісінің алдында өзін кінәлі санайды. Соны еңбегімен жуып-шаймақ.

	Самат бөлесінен біржола түңілген. Балалау кезінде білмейді екен, ес кірген соң, бөлесіне жақынырақ жүрген сайын бойына бір жиреніш кірді. Исабектің барды жоққа соғып, жоқты барға сапырылыстырып, былықтырып жүретінін ол бұрын білмейтін. Енді бәріне көзі жеткен соң, бойын аулақ салды. Исабек қанша бауырына тартса да, иліккен жоқ. Ақырында Исабек те шаршап қойды.

	Саматтың жаны құмар бір нәрсесі бар. Ол – Мотоцикл. Кең жазық далада «ИЖ»-бен ызғытып жүргенге құмар-ақ. Бірақ өзіне жеке меншік мотоцикл біткен емес. Реті келсе жолдастарыныкін айдайтын. Әскерге алынбай тұрғанда колхозда шофер болып жүріп аздап ақша жинаған-ды. Бір жылға толмай военкомат шақырды да, мотоцикл жайына қалды... бөлесі келген бойда «ИЖ» алып бермек болып еді, баланың жүріс-тұрысы, сөз тұрпаты ойлағанынан шықпаған соң, тартыншақтай берді. Самат та жалынған жоқ. Көңілі суығаны сонша, үстіндегі Исабек әперген бар киімін шешіп берді. Өзі көңілі жақын бір жолдасының үйіне көшіп кетті. Жолдасы «Москвич» алғалы жүр екен. Саматтың ыңғайына қарады да, ескі мотоциклын мінуге берді. Самат: «Жұмыс істеп, ақша жинап, ақысын берем» дегендей емеурін танытып еді, жолдасы қатты ренжіді. Бұл – басы бүтін сыйладым деген. Кеше машинаның үстінде кеткен мотоцикл сол.

	Сөзге сылбыр, жүріс-тұрысқа созалаңқы болғанмен рульге отырғанда, атқа мінгенде Саматқа желік бітеді. Машина айдағанда ол ой-шұңқырға қарамайтын. Мотоцикл мінгенде тіпті «құтырады». Енді мына қара мәстектің мимырт жүрісі, сиырлардың аяғын еріншек басуы ішін пыстырып-ақ келеді...

	Бір сәт «бұрынғы шоферлігіме неге бармадым?» деп ойлап қояды. Бірақ колхозда шофер көп екен де, малшы аз екен. Шал-кемпірге көмекшілікке ешкім шықпады... Сонан соң Самат әдейі сұранған. «Тәуекел, бір қыс шыдармын... Ақынға ең әуелі өмір көру керек».

	...Асанәлі қыстауына қонып жатыр. Қыстау – бір өңкей тапал төбелердің ар жағында.

	Жайпақ төбелі ұзынша ақ үй. Нар қамыстан буып, айнала тік көміп қоршаған жабық қора. Қыстау іргесінде етіктің ұлтанындай жалпақ көл жатыр. Төңірегі сыңсыған сар қамыс. Одан әрі қырқылып-шабылған жазық дала.

	Сыртынан тікенді сыммен қоршалған мая-мая шөп... Колхоз Асанәліге қыстаудың ең тәуірін беріпті.

	Самат сиыр жайып жүр. Алдында кілең қызыл қасқа бордақы өгіздер мен қысыр тайыншалар.

	Ол атын тұсап жіберіп, төбенің басына шықты. Қойын блокнотын алып әлдебірдеңелерді шимайлағысы келді. Бірақ ештеңе қиыспайды. Жазады да өшіреді, жазады да өшіреді. Мұндайда ол ыза болып блокноттың бір парағын дар еткізіп жыртып тастайды да, қалтасынан сіріңке алып өртеп жібереді.

	Дала әсері алғашқыдай емес, азайып бара жатқандай. Дала бір көруге ғана жақсы екен. Күнде қарасаң, көзің үйреніп кетеді. Кеше көрсең де, бүгін көрсең де, ертең көрсең де қозғалмайтын, жылжымайтын, өзгермейтін бір елес. Жаны жоқ сүлдер...

	Самат мойнын созып жан-жағына қарады. Қағып қалған толқындай ақ дала. Шұрат-шұрат көлдер. Ақтаспа, қызыл жыңғыл, баялыш ұйлыға өскен бір өңкей беткейдер... Етектен жалт етіп қоян қашады. Ну қамысты қақ жарған қабан іздері. Оқта-текте қыбыр еткен қамыс басы зәреңді ұшырады...

	Аспан бүгін сондай ашық. Күнге жайып қойған көк жібек тәрізді.

	Өрісте мал қайырып жүргенде Саматты жалықтырмайтын жалғыз ермек – кітап. Осында алып келген бір буманы түгел тауысты. Жігіттер жаңа кітап жібермей жатыр... Мотоциклын берген Жақыпқа кітап сал деп қатынаған шофер арқылы хат жазса, «Көп оқи берме, миың ашып кетеді» деп, транзистор беріп жіберіпті, Самат мұндай қуанбас. Қазір ертелі-кеш тыңдайтыны радио. Ертеңгі программаны жазып алады да, жай хабар кезінде жауып тастап, көбінесе музыка тыңдайды. Музыкадан мақрұм қалған Саматтың бірсыпыра сауаты да ашылып қалды.

	Өлеңнен ештеңе шықпаған соң, Самат іш қалтасынан транзистор алып бұрай бастады. Ызылдап, шуылдап бар ғалам үн қатты... Самат жылжи-жылжи Москваның «Маяк» радиостанциясын ұстады. Жай ғана хабар екен. Айналып келіп Алматыға түсті. Түс кезіндегі концерт аяқталып қалыпты... Самат сонда ғана қарны ашқанын сезді.

	Орнынан тұрып, атына қарай аяңдай бергенде, сиырлар әлденеден үркіп, тым-тырақай қаша жөнелді. Дәу қызыл қасқа өгіз өкiрiп, маңдайымен жер сүзіп айбат шегіп жүр. Қасқыр шапты ма деп Саматтың зәр-иманы қалмады. Атына жеткенше сүрініп жығыла жаздады. Топ қасқыр шапса, масқараның көкесі сонда болғаны. Тым құрыса қолында мылтық та жоқ. «Күнде көтеріп жүруге ерініп, тастап кеткен өзім де оңбаймын».

	Атқа мінгенде көрді – сиырлар ошарылып қалың қамыс жаққа оқырана қарап тұр. Қасқыр емес, табынды үркіткен үйірлі шошқа болуы керек. Қамыс ішін салдырлатып, батпақ кешіп барады.

	Самат көңілі орнына түсіп, күліп жіберді. Қасқыр шапса қалай қарекет жасауды білмес еді. Құр қолмен не бітіреді? Кітапта, кинода қойшылар қасқырды қамшымен де соғып алады. «Ал мен ше? Жоқ, не де болса, қасқырмен кездесуім керек еді».

	Самат сиырларды беткейге таман айдап салды да, үйге қайтты.

	Кемпір-шал ақ самаурынды енді ғана ортаға алыпты.

	– Кел, шырағым, төрлет. Атаңа жақынырақ отыр, – деп, Жаңыл шешей елпілдеп, Саматты жоғары шығарды.

	Кейуана бүгін біртүрлі көңілді.

	Самат шай ішіп отырып байқады – үйдегі жалғыз ақ төсек жоқ. Көк шәйі перде де сыпырылған. Текшеленіп жиналған көрпе-жастықтардың да бірсыпырасы жоқ, ескі-құсқылары ғана қалған. Оюланған темір сандықтың орны бос тұр.

	Саматтың ойындағысын тапқандай:

	– Шырағым, ана үйде жалғыз жатқаның жөн емес, – деп әңгімесін бастады Жаңыл шешей. – Мен мына шалдың айтқанына қарамай, сен жатқан үйді Ғалиыма дайындап қойдым... Түнде түсімде Ғалиым ақ боз атқа мініп келе жатыр екен. «О, тоба!» деп жақсыға жорыдым. Мұндай түсті көрмегеніме көп болып еді. Жақсы ырым болғай деп, екі бөлменің біреуін Faлиыма арнап жасаулап қойдым. Сен ренжіме, шырағым...

	– Неге ренжиін, апа... Оныңыз дұрыс болған, – деп Самат ішіп отырған шайын қоя салды.

	– Ғалиым күтпеген жерден келе қалса, бір үйдің дайын тұрғаны жақсы емес пе?.. Бала-шағасы, келіншегі бар дейді, үстімізде араласып отырғаны келіспес. Қанша анау-мынау дегенмен келінімнің заты орыс емес пе, оңашаны жақсы көретін шығар... Шай неге ішпей отырсың, шырағым?

	– Қандым, апа... Жаңа шөлдеген соң су ішіп едім... – деп, Самат орнынан көтеріліп, есікке қарай аяңдады.

	Іле-шала Жаңыл да шықты.

	– Көрем десең міне, шырағым, – деп қарсы бөлменің есігін өзі ашып, Саматты ішіне кіргізді... – Жалғызымнан немді аяйын. Үйдегі бар жақсымды ала келгем... Ғалиым жалғыз келмес, орталықтағы жора-жолдастары ілесе келер, сонда көз алды жарқырап тұрсын деп... Шырағым, сен неге үндемейсің? Жақтырмай тұрсаң, айт. Ана үйді босатып берейік. Шал екеуімізге қора жақтан да орын табылар...

	– Жоқ, апа, мен жай... ішім түйнеп... – Самат сыртқа ытырыла шықты. Әлгі жағдайды ұзақ естіп тұруға оның дәті шыдамады.

	Самат әрдайым байқайды: Жаңыл ертелі-кеш баласына деген бөлмеден шықпайды. Әр затты қолымен ұстап, сипап жүргені. Төрдің алдын қайта-қайта сыпыра береді. Кір жуады, жоқтан өзгені жамап-жасқайды. Қолына іліккенді сөгіп қайта тігеді.

	Өздері отырған үй ыбырсып-қоқсып жатса да, Ғалиға деген бөлме мұнтаздай таза, Ортада дөңгелек үстел үстінде үнемі дастарқан жаюлы тұрады. Одан жаңа піскен бауырсақ, қант-май, тары-жент үзілмейді. Оның дәмін, бәлкім, Жаңылдың өзі де татқан жоқ шығар...

	Жаңыл шалына мезгілімен шай қайнатып беруді де ұмытып барады. Шал бірақ оған ұрыспайды. Мал қайырып келгенде дастарқан жасалып, шай қайнап тұрмаса, үн-түнсіз келеді де, тері бөстектің үстінде малдас құрып, сазарып отыра береді. Тіпті іш киімі, көйлегі кірлесе де: «Неге жумайсың?! Неге тазартпайсың!» – деп дігерлемейді.

	Самаурынды көбінесе Самат қайнатады. Отын жарады, су тасиды... Самат дастарқан жасап, шайға шақырғанда ғана, Жаңыл ұйқыдан оянғандай, істеп отырған жұмысын тастай салып: «Үйбай-ау, жарығым-ай, сендерге шай беруді ұмытып кетіппін ғой!» – деп, қарсыдағы бөлмеге келеді. Жасаулы тұрған дастарқанға қарамай, дереу қазанға соғымның етін салып, пешті қыздыра бастайды.

	Бір жолы Көлбастауға автоклуб келді. Асанәлінің қыстауына жан-жақтан жиналған малшылар жастардың ойынын көрді. Аулына осынша елдің жиналып, ойын-сауық құрғанын өзінше жақсы ырымға жорыған Жаңыл «той басы осы болсын» деп, елдің бәрін «Ғалидің үйіне» кіргізіп, дастарқанға барын салды.

	Жастар кемпір-шалдың көңілін көтеріп, өлең айтып, би билеп, бір түн қонды да, ертеңіне қайтуға жиналды. Самат та автоклубтың келгенін пайдаланып қалды: дәптер толы өлеңін «редакцияға жөнелт» деп, бір жігіттің қойнына тығып жіберді.

	Автоклуб кеткен соң бұл ауылға қайтадан меңіреу тыныштық орнады.

	Жаңыл күн сайын өзгеріп барады. Мәңгірген адам құсап, айтқан сөзіңді естімейді. Қайталап айтпасаң, ұқпайды. Көзін бір ноқаттан алмастан мелшиіп, үндемей отырғаны.

	Самат бір күні ертемен тұрса, Асанәлі атына ер-тоқым салып жатыр екен. «Бүгін сиырды мен жаям деп келіскен едік қой, мына шал қайда бармақшы?» деп, Самат шолақ тонын жүре киіп жанына келді.

	– Ата, қайда барасыз?

	– Орталыққа.

	– Онда шаруаңыз бар ма еді?

	– Баланың хабарын сұраймын... Шешең түнімен ұйықтамай шықты.

	– Мен барайын, ата. Жол алыс... Мотоциклмен тез барам да қайтам...

	– Анықтап сұрайсың ба?

	– Cұраймын...

	Самат колхоз орталығына сəске түсте жетті. Мотоциклын тыр-тыр еткізіп, тұмсығын тура контордың есігіне тіреді де, ішке кірді.

	Ұзын коридордың арғы бұрышындағы маңдайшасына «Бухгалтерия» деген жазуы бар есіктің алды тола адам. Бүгін – аванс беріп жатқан күн екен. Самат әй-шәй жоқ, өшіретті киіп-жарып, алға ұмтылды. Әшейінде шөп басын сындырмайтын момақан жігіттің осынша оспадарлық жасағанына таңырқаған кейбіреулер танымағандай бетіне үңіле қарап: «Інішегім-ау, амандық қайда?» деп жеңін тартып жатыр Самат алдындағыларды итеріп, алқын-жұлқын ішке кіріп кетті. «Мынаның өзі мас па?» деген сөзді құлағы шалып қалды. Ештеңеге қараған жоқ, «Бас бухгалтер» деген түпкі есікті ашып, кіріп барды. Байбосынның алдында да адамдар отыр екен. Бәрі жалт бұрылып қарағанда, Самат сасыңқырап қалды.

	– Иә, Самат, хал жақсы ма? Менде шаруаң бар ма?

	– Бар еді, аға. Өте тығыз.

	– Не боп қалды?

	– Өзіңізге ғана айтамын.

	– Сіздер бір айналып келіңіздер, – деді Байбосын қасындағы жай бухгалтерлерге. – Бұл мәселені тағы да ойлану керек.

	Бухгалтерлер бір-бірлеп шығып кетті.

	– Ал?.

	– Байғұс кемпір өлетін болды, – деді Самат, Байбосынның алдындағы орындыққа сылқ етіп отыра кетіп. – Күндіз-түні ойлайтыны Ғали! Басқа тіршілікті мүлде ұмытты... Шындықты айтайын десем, жүрегі жарылатын... Не істейміз енді, аға?!

	Байбосын төмен қарап тұнжырап қалды да:

	– Біліп едім, – деді. – Дәл осылай боларын білгенмін... Мен де көптен бері ойланып жүрмін...

	Байбосын орнынан тұрып, терезенің алдына келді.

	– Енді бізде бір ғана мүмкіндік бар, – деді ол даусы кенет қатқылданып. – Кемпір-шалдың қайтсек те үміт үзбеуіміз керек. Олардың үміті үзілді дегенше, өмірі де таусылды дей бер. Асан шалды мен білемін, морт адам. Баласынан хабар келгенінің бекер екенін білсе, күрт түсіп кетуі хақ. Ал Жаңыл шешейдің хал-жағдайын өзің айтып отырсың. Сондықтан бір амалын табуымыз керек. Былай, інішек. Сен уайым жеме. Осы бетіңмен қыстауға қайт. Кемпір-шалға «Балаңнан дерек бар, телефон соғыпты» де. Өзі де, балалары да Алматыға көшіп келгелі жатыр екен» де. «Үй тауып жұмысқа орналасқан соң, жазға салым ауылға барамыз» деп хабарлапты де. Мен десең сенеді!.. Ендігіміз рас болады, бала! Мен таяуда қалаға жүремін. Таныс кісім бар. Өзі детдомда өскен, жасы мен құралпы. Әке-шешесін, туған-туысқанын, өзінің қай ел екенін де білмейді. Ал түр-түсі Ғалиға ептеп ұқсайды...

	Мен сол жігітті айналдырамын. «Саған әке-шеше таптым» деймін. Ол бір ақкөңіл, аңқылдаған жігіт. Көнеді. Көнбесе, көндіремін!.. Ал сен бөгелме. Кемпір-шалдың көңілін аулай бер. Самат не айтарын білмей, аузын ашып отырып қалды.

	***

	Байбосын мінген автобус Алматыға түн ортасы ауа жетті. Қаланың түстік батысындағы микроаудан оттары оң қапталдан жүгіріп шыға келгенде, Байбосын жұмсақ креслода қалғып отыр еді. Ұйқысын әзер ашып, құрысқан денесін жазды.

	Ескі автостанция орталықтан шалғайда. Байбосын такси талай көп жүрді. Сәлем-сауқат сықай салынған қос чемоданды қарыс жерге көтеріп апарудың өзі қиямет. Үлкен жолмен ағылып жатқан жеңіл машинаның бірімен зорға келісті де, «Қазақстан» қонақ үйіне келді.

	Қонақ үйде орын жоқ болып шықты. Есік аузында тұрған сарала киімді мұрт бірден күдер үзгiздi. Күндіз келетін автобусқа мінбей, кез келгеніне отыра салғанына Байбосын күйіп-пісіп жүр.

	Креслоға қисайып көз ілдірмекші болды. Бірақ ұйқы қашқан. Ойына әлденелер орала береді... Ол Әліммен алғаш танысқан күнін есіне алды.

	Бухгалтерлік курсқа келе жатқан кезі еді. Онда мұндай ауыл тұсынан ағылып өтіп жатқан автобус жоқ, сәскелік жердегі станциядан поезға мінген. Орын алып жайғасқан соң, байыз тауып отыра алмай ресторан жаққа тартты. Шап-шағын вагон-ресторан іші көк-ала түтін, ине шаншар жер жоқ. Әлдебіреу орын босатар ма екен деп, түрегеп тұрған.

	Арақ-шарапқа, салқын сыраға бөгіп отырған жұрт таяққа сүйенген Байбосынды байқаған жоқ. Ол сан еті үзіліп бара жатқан соң, салмағын сау аяғына сала бергенде протез шиқ ете қалды. Есік жақтағы столда бері қарап отырған бұйра шаш жігіт ұшып түрегеліп орнын босата қойды. Өзі алдына келген астан да ауыз тимепті. Байбосын іші елжіреп «Отыра бер, отыра бер» деп, иығынан басса да, еңгезердей жігіт қолапайсыз қимылдап, отырмасына жанын қоймады. Сәтіне қарай, ұялды ма, әлде өзі де тойып отыр ма – іргедегі солдат алдындағы сырасын тауыспастан, орнын босатып тұрып кетті.

	– Осы күнгі жастар жақсы ғой, – деп бұйра шаш бірден әңгімеге көшті. – Шетінен оқыған, ізетті... Мына біздерге осылардың заманын бергенде ғой... Біздің жастығымызды соғыс құртып кетті... Бауырым, өзің соғыста болып па едің?

	Байбосын майлы ішектей айналдырып келе жатқан бұйра шашты жақтырмай:

	– Болғам, – дей салды.

	– Бәсе, өзім де сезіп отырмын. Мен соғыста болғандарды көзінен танимын.

	Байбосынның ойынша: мынау не көк мылжың, не бір ысқаяқ қу. Не де болса сыр бермейін деп, әңгімесін бас шұлғып қана тыңдап отырды. Анау да бір аузы тыным таппайтын жігіт екен. Алдындағы бүйендей графиннің қызуы ма, әлде өзі сондай сөзуар ма – жөн-жосықсыз соғып отыр. Бастан кешкен оқиғасын шетінен тізіп шықты. Байбосынның шала ұққаны: детдомда өскен, соғысқа барып, бес қабырғасын берген. Жаралы күйінде қоршауда қалып, тұтқынға түсе жаздағанда, бір украин семьясы жан сауға болыпты. Соғыстан кейін сол үйдің бой жеткен қызына үйленсе керек...

	– Қазір Алматыда тұрып жатырмыз, әйелім де, өзім де мясокомбинатта істейміз. Құдайға шүкір, сорпа-суымыз мол, – деп қойды сөз арасында.

	Байбосын талай бөспелерді көріп жүріп, дәл мынадай су жұқпасты кездестірген емес. Тура түбі түскен шелекше гүпілдейді екен. «Алдап-сулап ақшамды ішкелі отырған қусың-ау, ә?! – деп ішінен күліп отыр. – Аңқау қазақты тапқан екенсің! Колхозшы болсам да қақпайыңа көне қоймаспын». Байбосын басында «сыраны біраз сілтермін-ақ» деп келсе де енді сақтық жасап, өзіне шағын ғана заказ берді. «Көп ішсем құдай атып, мына қудың қармағына ілініп қалармын».

– Оу, сіз қысылмаңыз. Жетпесе, менде ақша бар! – Бұйра шаш даяшыны қайыра шақырып, екі жүз грамм коньяк заказ берді. Байбосын одан әрмен шошып: – мен ішпеуші едім, – деген сылтау айтты.

	– Оқа емес. Төтенше бір ауру болмаса, соғысқа барған адамның ішпейтініне сенбеймін. Мынау бір нағыз әккі қу екен» деп ойлады Байбосын. Енді бұйра шаштың бет-әлпетіне көз тоқтатып қарай бас тады. Қараған сайын әлдекімге ұқсатып іші жылып барады.

	– Сіздің атыңыз кім? – деп сұрады ол оқыстан.

	– Ие, айтқандай, таныспаппыз ғой... Менің атым – Әлім! – деп жігіт жалпақ алақанын ұсынды.

	«Япырай, өзі Ғалиға ептеп ұқсайды екен» деп ойлады Байбосын ескі досын есіне алып.

	Олар танысып алғаннан кейін Әлім тіпті сөзшең болып кетті. Осы сапарында Сарыағаштың суында демалып келе жатқанын, аралайтын ел-жұрты жоқ екенін қалдырмай айтты.

	Шіркін, ағайын-туғаның болса, бір сапар аралап қайтқанға не жетсін. Адам жасында жалғыздығын білмейді екен де, жас ортасына жеткенде ағайын-туғанды аңсайды екен...

	Суыртпақтап сыр тартқан сайын Байбосын жаңа танысын жақтырайын деді. Сөздерінен бір түрлі ақ пейілділік сезіледі. Не айтса да алды-артын барламай, ойланбастан айта салады. Мұндай жігіттердің задында таза болатынын Байбосын білетін.

	Шынында, Әлім ойлағанындай болып шықты. Алматыға жеткенше әбден сырлас болып алды да, барған соң үй-ішімен араласып кетті. Әлімнің үш баласы, Шура деген әйелі бар екен. Байбосынды ескі досындай қарсы алып күтті..

	...Зымырап өтіп бара жатқан өмір... Ол жылдарда Байбосын Алматыға жиі қатынайтын. Барған сайын Әлімнің үйіне соқпай кетпейді. Аядай тар екі бөлмеге бала-шағасымен бәрі сыйысып жата кетуші еді. Алтын асықтай үш бала, тау қозғалса да қозғалмайтын Шура, дастарқаннан үзілмейтін жылы-жұмсақ ет, домалап келіп жатқан бөтелкелер – әлі күнге дейін көз алдында.

	Соңғы барғанында бұрынғыдай емес, Әлімнің денсаулығы нашарлаған екен... Опырылған қабырғаларының орнына сары су жиналып, операция жасатыпты. Байбосын оның жүдеу жүзінен шошып кетті. Екі ұрты суалып, бет сүйегі шығып кеткен. Тек шұңғыл көздері ғана әлдеқайда алыстан жылтырайды.

	Құр далақтағаны болмаса Әлімнің үй тұрмысы бұрынғыдан жадау. Екі-үш темір төсек, дөңгелек үстел, бес-алты арқасыз орындық, арзан ыдыс-аяқ – бар мүлкі сол.

	Бір жолы барғанында Байбосын кілем сатып әперді. Енді бір орайда балаларына бір-бір сыпыра киім кигізді. Әлім ашуланып: «Мені кім деп жүрсің? Бала-шағамды асырай алмайтын сонша сорлымын ба?» – деп шиқылдап ұзақ жөтелген-ді. Өзін көк жөтел әбден дендеп алған екен. Шура оңашада көзіне жас алып көп қамықты.

	Байбосын Әлімнен жасырып, Шураға ақша ұсынды.

	Шура «алмаймын» деп қанша қызарақтаса да «қарызға ал, кейін қайтарарсыңдар», деп, үстел үстіне тастап кеткенді... Әлім ауруханада жатып ұзақ емделгенде де Байбосын келген сайын әдейілеп барып хал-күйін сұрап тұрды.

	Байбосын сол кезде Алматы облысының шеткері бір колхозында қатардағы бухгалтер еді. Кейін Оңтүстік жақтағы өз аулына басбух болып ауысты. Содан былай Алматы жаққа қатынауды қойған.

	Енді міне, араға 4-5 жыл салып келіп отыр. Әлімнің ескі адресіне хат жазып еді, қайтып келді. Көршісі де қысқа жауап қайырды: «Қазіргі адресін білмейміз, әйтеуір микроаудан жақтан жаңа үй алған...»

	...Байбосын таң атуын күтіп отыр. Әлімнің адресін анықтама бюросынан сұрап алмақ.

	Ол ұйқы келмеген соң бой жазбаққа сыртқа шықты. Дала бозғылттанып, жаңбырға шыланған қар жауып тұр. Көше бойы саябыр тапқан. Тек оқта-текте өте шыққан жеңіл машиналардың шиндері сыр-сыр етеді. Дирижердің таяқшасындай жіңішке неон шамдары сүттей көгілдір жарығын селдір талдарға, қары еріген көшеге төгіп тұр. Жер-дүние ағарып, таң атып келеді.

	...Анықтама бюросы Әлімнің адресін егжей-тегжейлі айтып берді. Байбосын таксиге мініп, төртінші микроауданға тартты.

	Зілдей чемоданын аһылап-уһілеп екінші этажға зорға көтеріп шығарды да, оң жақтағы есіктің қоңырауын басты. Ешкім үн қата қоймады. Сірә, әлі төсектерінен тұрмаса керек.

	Әлден уақытта жөтелген дауыс естілді. «Ауруынан әлі айықпаған екен ғой, сорлы» деп ойлады Байбосын.

	– Кто там?

	– Мен ғой – Байбосын.

	Әлім есікті ашып жіберіп, Байбосынды көрген бойда бас салды.

	– Бауырым-ау, барсың ба, жоқсың ба? Қайда жүрдің? Сені де көретiн күн бар екен-ау!

	Әлім Байбосынды құшақтап, көріскендей ұзақ тұрды. Ауру адамның көңілі жарым деген осы да...» Байбосын оны арқасынан қағып жұбатып жатыр. Сонда байқағаны – денесі тыриған арық. Ырcиган қабырғалары ішкиімнің ішінен қолға анық сезіледі. Бет сүйегінен де қырым ет қалмапты.

	Әлім үйде жалғыз екен. Шура таңсәріден жұмысына кетіпті. Балалардың үлкені оқуда, ең кішісі балабақшада көрінеді.

	«Әлім дәудірлеп әр есікті бір ашып, үй ішін аралатып жүр. Балконы күн жаққа қараған үш бөлмелі кең пәтер өздеріне мол жетіп жатыр. Бәрінен бұрын балаларына рақат болған. Ескі үйінде бәрі бір төсекте айқасып-айқасып жатушы еді, қазір жеке бөлмеде бір-бір кереуетке ие болыпты.

	Байбосынның бір байқағаны: – төсек-орыннан басқа жаңа үйге де ештеңе жамалмаған. Қайтсін енді, өзін ауру айналдырғалы қайбір оңған тіршілік бар дейсің. Сау кезінде де тапқаны таңдайына, жұтқаны жұмырына жұғын болмайтын. Шура екеуінің тапқан-таянғаны өздеріне жетер еді-ау, келген қонақтарынан артылса. Әлімнің жора-жолдастары көп-ақ. Бірақ қайдан тауып алатынын білмейсің, бірде-біреуі тұрақты емес. Бөтелкені ортаға алып отырғанда айнымас дос та, дастарқан босап қалса, тез тайып кетеді. Әлімнің өзі ондайға әбден көндiккен. Қайтып оралмағандарға қапа болмайды, оп-оңай жаңа жолдас тауып ала қояды. Сол үшін Байбосын өзіне талай ақырындап айтты, «мақұл» дейді де, артынша ұмытып кетеді. Әлім газға шай қойды. «Шура жұмыстан түс қайта келеді, оған дейін құр ауыз отырамыз ба?» деп, дастарқан да жасап жіберді. Байбосын чемоданды ашып, ішінен әйелі беріп жіберген сәлем-сауқатын шығарды. Оңтүстіктің алуан түрлі дәмдерін көріп, Әлімнің көзі күлімдеп кетті:

	– Сен келіншегіңді бір көрсетпей-ақ қойдың-ау. Өзі пысық па деймін.

	– Көресің амандық болса... Осы жолы шақыра келдім.

	– Қойшы-ей!

	Ескi достар шай үстінде ұзақ отырып әңгімелесті. Байбосын ел жағдайынан, жұмыс жөнінен біраз гәп шертіп отырды да, суыртпақтап негізгі келген шаруасына көшті. Асанәлі мен Жаңыл шешейдің жағдайын жасырмай түгел айтты.

	– Әсіресе, кемпір «балам келеді» деп күте-күте санаменен сарғайып өлетін болды. Енді оларға қайткенде бір жұбаныш керек... Ойлап-ойлап өзіңе ақыл салғалы келдім. – деп бітірді ол әңгімесін.

	– Сонда не істеуім керек?

	– Ғалидың орнын жоқтатпау тек сенің қолыңнан келеді.

	– Кемпір-шал оған сене ме? Жоқ, ойбай, мені бұл жолға итере көрмеңдер! – деп, Әлім азар да безер болды да, сәл ойланып отырып қалды. – Одан да шынымызды айтсақ қайтеді? Мен – әке-шешесіз тұлжетіммін, о кісілер баласыз бейшаралар екен. Мысалы, қазақта өкіл бала бар емес пе? Сонда екі жарты бір бүтін боламыз. Міне, Бәке, қиюы енді келді. Екі жақтың да көңілі ақ, сөзі шын болады. Тіпті мен оларды өзім іздеп барайын. Жақтырса – мен дайын, жақтырмаса және өздері білсін. Бұған қалай қарайсың. Бәке?

	– Сен кемпір-шалды көзіңмен көрмеген соң, жобалал соғып отырсың. Көзіңмен көрсең бұлай демес едің... – Байбосын қабағын шытты, – Оларға оңай алданыш емес, түпкілікті жұбаныш керек. Шалды қайдам, кемпірге: «Балаң жоқ, енді келмейді» десең бітті, тура көрге түсуге әзір. Мынаған сенші: бұл арада тек тәуекел жеңіп шығады. Есіл-дерті «бала, бала» деп үздігіп отырған кемпір саған өлердей жабысады. Сенің түр-түсің Ғалиға ұқсайды. Оның бер жағында бақандай жиырма үш жылдан бері адам баласы өзгермеуші ме еді? Сен қазір туған әке-шешеңді тапсаң да танымай қалар еді... Ал өмір тарихың қолдарындағы хатта түгел айтылған. Бауырым, бұл арада ең керегі – үйелмелі-сүйелмелі кемпір-шалдың көңілін табу. Одан арғысын көре жатармыз. Әлі-ақ бойларың үйренеді, әбден сыралғы болып аласыңдар, сонан соң адам түгілі, құдай да ажырата алмайды!

	Әлім не дерін білмей, қибыжықтап отырып:

	– Шура келсін, ақылдасайық... – деді ол әлден уақытта.

	***

	Қыс бел ортадан ауды.

	Асанәлі мен Самат екі жақтап: «Балаң жаз шыға келеді», – деп қанша жұбатса да, Жаңылдың жағдайы ауырлай берді. Көзі көрмей сенбеуге шықты. Сөзінен жаңылып, шатысатынды шығарды. Түнде шырт ұйқыда жатқанда шошып оянып: «Ғали, а Ғали? Келе ғой, жарығым. Неге үйге кірмейсің, жатырқап тұрсың ба?» – деп дабырлап сөйлеп, далаға ұмтылады.

	Келесі күні кемпірді елірме соқты. Шал қол, аяғын басып, су бүркіп, ұзақ таңға зорға ұстап отырды.

	Таң ата Самат мотоциклына мініп, орталық жаққа тартқан еді. Орталықтан ауданға, ауданнан қалаға беріп, вертолет әкелетіні де сол жолы...

	***

	Дәу селоны қақ жарып өтіп жатқан тас жолдың жиегінде күнқағары қалқиған автобус аялдамасы тұр. Төңірегі толған адам. Кемпір-шал, қатын-қалаш, бала-шаға, бау-шармағымен түгел жинала қалыпты. Орталарында – ұзын шапанды қалың киінген Жаңыл.

	Дабыр-дұбыр сөз, күмбір-күмбір күлкі.

	Асанәлі сөзге араласпай оқшау тұр. Елдің басынан аса төңірегін шола қарайды.

	Жаңыл шешейдің екі езуі екі құлағында. Кемпір, тіпті қартайып, еңкіш тартып, мүжіліп кеткен.

	...Тас жолмен машиналар зулап өтіп жатыр. Әлден уақытта үйдей бір автобус келіп тоқтады. Күтіп тұрған ел абыр-дұбырды пышақ кескендей тыйып, демдерің ішіне тартып, автобустың есігіне қадала қарап қапты.

	Автобустың есігі жалп етіп ашылып, тылти шалбар киген бозбалалар мен сымпылдаған қыздар ақтарылып түсіп жатты.

	Бір уақытта есіктің ар жағынан Байбосынның басы көрінді. Сылтып басып, бір баланы жетелеп, бір баланы қолтығына қысып алған. Баланың біреуі он бірде, біреуі төрт-бес жас шамасында. Баланың кішісі: «Мама! Мама!» – деп арт жағына қарайлай береді.

	Олардан кейін қолында кішкене чемоданы бар орыс әйелі түсіп келеді.

	Жуан қос чемоданы есікке сыймай, ыржия күліп келе жатқан бұйра шаш жігіт көрінді. Денесі арық, ұзын... Елдің назары соған ауды.

	Тыпыр етпей тынып тұрған елден ерек Жаңыл апай аңырап қоя берді. Еңкіш кеудесін зорға көтеріп, бүгжеңдеп келіп, бұйра шаш жігітті бас салып, зарлады-ай келіп:

	– Жалғызым-ау... Жампозым-ау! Мені тастап қайда кеттің!.. Жалғанда көрген жарығым, жүр ме едің тірі?.. Ия, жасаған! Өлерімнің шағында өшкенімнің жанғаны ма бұл?!

	Жаңылдың аңыраған үніне тұрған ел түгел егілді. Жыламай, сазарып тұрған – жалғыз Асанәлі.

	– Кемпір, қой енді... Дәтке – қуат! – деп қариялар, Жаңылды арқасынан қағып жұбатып жатыр.

	– Ия, шүкіршілік ет, бәйбіше... Жалғызын көрмей соры қайнап қалғандар аз ба?..

	– Жә, қойыңдар, Тәуба деңдер! – Шал-кемпір Жаңылды зорға ажыратып алды.

	Үні қарлығып, есеңгіреп қалған Жаңылды Самат пен Әлім екі қолтығынан демеп, орындыққа отырғызды.

	Жұрт назары, қайтер екен дегендей, Асанәліге ауды. Денесі тіп-тік, өңі суық шал үн-түнсіз келіп, Әлімді еркекше қапсыра құшақтап, арқасынан қақты да қойды.

	Ендігі сөзді Байбосын алды:

	– Асеке! Апа! Мына келініңізбен де танысыңыз. Аты – Шура. – Толық денелі ақсары келіншек не айтарын білмей, сасқалақтап, басын изеп жымия берді...

	– Ал, мына немерелеріңізбен бара танысарсыздар... Қане, жүрейік. Самат, машиналар дайын ба?

	Аялдаманың ар жағында үш жүк машинасы, екі «Волга» қатар тізіліп тұр еді. Ел со жаққа ұмар-жұмар лап қойды.

	Алдыңғы жеңіл машинаға Асанәлі, Байбосын, Әлім, екі бала мінді. Кейінгі машинаға Жаңыл, Шура, Самат тағы біреулер мініп жатты.

	Соңғы машинаның кузовына қарсы алушылар лық толды. Машиналар колоннасы селодан шығып, үш шақырымдай жердегі тал-теректері көгеріп тұрған «Жаңаталап» колхозына қарай шеру тартып барады.

	***

	Колхоз активтері Байбосынның кабинетіне жиналып, алдағы той жайында ақылдасып отыр.

	– Менде сойыс жағы жетеді, мал бар, құдайға шүкір, – деді Асанәлі үні сәл тарғылданып. – Қазіргі қинап тұрғаны – ақша. Малымды өткізіп ақша қылғанша мың сомдай қарызға бере тұрыңдар, бір тойды көтеріп әкетуге өзім де жараймын.

	Кеңсе ішінде абыр-дабыр көбейді. Бірінің сөзің бірі естір емес.

	– Сабыр, жолдастар, сабыр, – деп, Байбосын елді тиыштандырды. – Ақсақал, біз бұл шаруаны бұрын ойластырып қойғанбыз. Осы ауылдағы бас көтерер азаматтары шама-шарқынша қаражат қоспақшы. Соның өзі де бір тойдан асып-артылады.

	– Солай, қария, сізді қинамаймыз.

	– Қуаныш бәрімiзге ортақ.

	– Рақмет, қарақтарым, нұр жаусын! Кәделеріңе мен де жарармын... Ал, енді, ат шаптырып той жасалық!

	– Ауыл төңірегі тар, жайлауға шығамыз! – деді Байбосын.

	Отырғандар ду қошеметтеп, дүр көтерілді.

	***

	Мұзарт-мұзарт таулардың баурайындағы көк теңбіл кең жазыққа үй тігіліп, мал сойылып, қазан асылып жатыр. Үй-үйдің алдындағы қазан-ошақтан созылып ұшқан түтін көк лента тәрізді. Қызыл-жасыл киінген қыз-бозбалар ауыл сыртында ән салып жүр. Бәйге аттарын суытқан жас балалар әр тұстан андағайлап көрінеді.

	Күн әлі тау аса қоймаған.

	Қатар-қатар тігілген үйлердің ши есіктері ашылып-жабылып, қыз-келіншектер қайнаған самаурындарды кіргізіп жүр.

	Шеткі үйдегі отырыс бұрынырақ қызып, әнші жігіт домбыраны қатты бұрап, тік шырқауға басқан.

	Байбосын мен Әлім үй сыртына шығып, оқшау кетіп барады.

	– Осымыз шамадан асып бара жатқан жоқ па? – деп сұрады Әлім, әлденеден секем алғандай. – Апайды қайдам, шал бер жағымен ғана ықылас білдіріп жүрген сияқты.

	– Шұрқ етпе, бауырым, шал бәрін түсінеді. Ел де ақымақ емес, сезіп жүр. Бірақ кемпірдің халін көрген соң, ешқайсы сыр білдірмейді. Апай тек сені көрген соң ғана көңілі көншігендей. Аз ба, көп пе – қалған өміріне жұбаныш болсаң жарайды да.

	– Тіпті ел бетіне қараудан ұялатын тәріздімін...

	– Қайтесің, шыда. Болар іс болды... Бастапқы қате менен кеткенін біліп жүрмін. Енді түзеуге кеш...

	Бір бүйірден қалт-құлт етіп Исабек шыға келді.

	– Ассалаумәликум, ағалар! Той тойға ұлассын!

	– Айтқаның келсін, – деді Әлім.

	– Уай! Мен де әулиемін-ау! «Жаманның айтқаны келмейді, сандырағы келеді» – дегендей, кемпір-шалды той-думанға қарық қылдым емес пе? Әлде менікі теріс пе? Жездеке, неге үндемейсіз?

	– Жоғалт қараңды!. – деп, Байбосын таяғын көтеріп қалды.

	– Бұ жұртқа қайтсек жағамыз?! – деп, Исабек иығы қиқаң еткізіп, жөнеле берді.

	***

	Самат көк төбенің баурайында мамырлай жайылған сиырларға сыртынан бір қарап қойып, жамбастап жатқан күйі транзистордан ескен музыка ырғағына құлағын тосады.

	Атқа мінген пошташы қыз шоқытып келіп:

	– Самат, сүйінші! – дегенде, әлденеден жүрегі алып-ұшып, апыл-ғұпыл түрегелді. Қыз жастар газетін ұсына берді. Жалма-жан ашып қараса, етектей балладасы басылыпты. «Жұбаныш» деген тақырыбы атой салып, жоғарыда тұр. Одан төменірек ұсақ әріптермен: «Асанәлі атам мен Жаңыл апайға арнаймын» деген жазу терілген.

	Саматтың жүзі бал-бұл жанып, өз суретінен өзі ұялғандай, газетті бетіне басып отырып қалды.

	Қыз оның көз жанарында қуаныш та, мұң да барын байқаған еді...





	1969





	ӘҢГІМЕЛЕР





АҚБІЛЕК





	Осыған ұқсас әңгімені ақын

	Хамит Ерғалиев Кенен қарттан

	естіген. Ақын апамыз Ләтипаның

	да тағдыры аянышты екен-ау...





	Осы бір жар қабақ, қоңқақ мұрын, тұлғасы ірі Әшім шалды көрген сайын Жасұлан қолын алып, сәлем бермей өтпейтін. Шал қабақ астынан бір қарайды да, ерні де жыбыр етпестен бұрылып жүре береді.

	Өзін қашан көрсең де тыным таппай жүргені. Соғымға деп байлаған ала тайға шөп, жоңышқа салады, қара есегіне мініп, өзен бойынан құрақ орып қайтады. Сексеннен асқан Әшім қарияның кемпірі бұдан он жыл бұрын қайтса керек, өзінен туған баласы көрші совхозда зоотехник екен, мұнда жаңа үйленген немересі Сартайдың қолында.

	Жасұлан неге екенін өзі де білмейді, осынау жау қабақ шалдан іштей сескеніп те жүр. Жоқ жерден мін тауып, ұрсып тастайтындай көреді. Бірақ, естуінше, бұл шалдың сырты сұсты болғанмен етене жақын адамдармен ашылып сөйлеседі, – дейді. Жігіт кезінде сері болған, балуанға да түскен, жиын-тойларда қыз-келіншектермен айтысқан... Жалпы, жаны сері адамдар көпшіл, әңгімешіл болуға керек еді, мына кісіге жақындаудың өзі қиын, әлде Жасұлан көңіл сарайын ашатын кілт таба алмай жүр ме?

	Совхоз партия ұйымының хатшысы Жасұлан құрылысы жаңа бітуге айналған Мәдениет үйінің бір бөлмесін музей жасамақ. Совхоз орталығы орналасқан осы жер – аудандағы ең ежелгі елді мекендердің бірі. Совет өкіметін орнату кезеңінде талай қиян-кескі оқиғаларды бастан кешірген... Үш Социалистік Еңбек Ері, бір Совет Одағының Батыры шыққан. Кейінгі жылдары төмендеп кеткені болмаса, колхоз кезінде аудан түгіл облыс көлемінде дүрілдеген ауыл. Міне, осының бәрін жүйеге келтіріп, музей ұйымдастырса кейінгі ұрпаққа үлгі емес пе? Еңбек адамдарының әңгімесін, ардагерлердің естелігін лентаға жазып алып, фотосуреттерін іздестіруді, экспонаттар жинауды комсоргке тапсырған-ды. Ол жігіт шамасы келгенше тырысып-ақ жүр, тек Әшім шал ғана «қырсығып» ештеңе айтпай қойыпты. Осы ғасырмен түйдей құрдас Әшім бұл ауылдың «тірі шежіресі» деседі. Кезінде Совет өкіметін орнатысуға белсене араласқан, алғашкы колхоз бастығы болған, бригадир кезінде пенсияға шыққан... Қысқасы, оның өмір жолында талай іздер сайрап жатса керек.

	«Өзім үйіне арнайы барып әңгімелесуім керек шығар, комсорг баланың: «Ата, ананы айт, мынаны айт» деп алақан жайғанын жақтырмай жүрген шығар» деп, Жасұлан орайлы сәтті күткен. Бір күні шалдың немересі Сартай кеңсеге ентіге басып келді.

	– Аға, атам бес күн бұрын кетіп еді, әлі жоқ... Нағашы жұртыма барып қайтам деген сияқты еді, артынан іздеп бармасам, айдалада адасып өліп қала ма... Машина бергізіңізші...

	– Нағашысы қай жерде еді?

	– Хантаудың ар жағындағы Топар деген жерде... Тіпті ол кісі мен ес білгелі нағашым бар деп айтқан емес еді... Баяғыда бір қария кісінің өлгенін білем. Ол кезде тың болатын, өзі барып қайтқан...

	– Е, барып жүрген жері болса, өзі де келіп қалар.

	– Бес күннен бері бір хабары шығуы керек еді... Өстіп отырғанда, Сартайдың келіншегі телефон соқты.

	«Атасы келіп аттан түсіп жатыр...»

	Жасұлан кеңседен Сартаймен бірге шықты. Шалды көрген бойда немересі бірден тұтанып:

	– Ата, мұныңыз не? Қайда кеткеніңізді айтпайсыз ба? Осында... – дей беріп, Әшімнің алара қараған көзінен қаймықты ма, Сартай сөзінің аяғын сиыр құйымшақтатып бітірді. – Айдалада жүргенде олай-бұлай болып кетсеңіз, елге күлкі болмаймыз ба?

	Шал немересінің қамқорлығына іштей риза болса да, сыр алдырмай:

	– Өлетін жерімді өзім де білемін, – деп қысқа қайырды.

	– Қайда бардыңыздар? – деп, сөзге Жасұлан араласты.

	– Е, нағашым жақта... Жас кезімде қыз-қырқынмен күліп-ойнаған жерлер есіме түсіп... – деп, шал парторг жігітке қулана қарап қойды. Өзі тойдан келгендей көңілді. Бұған Жасұланның да иығы көтеріліп:

	– Сізбен бір әңгімелесу керек еді, – деді. – Кешке біздің үйден шай ішсек қайтеді?

	Шал ойланғандай болып, қабағының астынан бір қарады да:

	– Ерулік беру міндеті бізден, – деді. – Сен көшіп келгелі үй көрсете алмай... Немереге қараған күн осы... Ертең демалысың ба? Келінді ертіп осы үйге кел.

	Жасұлан шалдың «кілті» табылды деп ойлады. Бірақ өз үйінде Әшім қарт жарытып ештеңе айтқан жоқ. Көбінесе парторгты сөйлетіп, сыр тартқысы келетін тәрізді. Ішінде не бар, ой-түйсігі қалай – соны сынағысы келе ме, қалай... Жасұлан да шалды өзіне жақындату үшін осы күнгі жастардың өміріне, мінез-құлқына байланысты әр түрлі әңгімелер айтып, күлдіргенсіп отырды. Арадағы «сең-мұз» осылай бұзылған соң, Жасұлан Әшімнің өзін қонаққа жеке шақырған. Келіндерінен, немересінен қысылар деп ешқайсысын араластырған жоқ. Ет желініп, шай жасалған соң келіншегі келісім бойынша екеуін оңаша қалдырған. Өзге емес, парторгтың осылайша жеке құрмет көрсеткеніне көңілі өсіп отырған шалға:

	– «Жас күнімде күліп-ойнаған жерлер есіме түсіп...» деген əнеукүнгі сөздеріңіз көкейімнен кетпей жүр, қария, – деді Жасұлан әңгіменің бір иінінде. – Сол күндеріңізден өте-мөте есте қалған бірер әңгіме естісем деп едім...

	Шал тақиясын кейін ысырып, маңдайын тыжырған күйі біраз ойланып отырды да:

	– Е-е, шырағым, ойнап-күлген өмір емес, өкінішті бір жағдай есіме түсіп, күні-түні мазалай берген соң барып қайтып едім... Ол бір айтылмай жүрген сыр. Бұл оқиғаны білетіндер қазір дүниеде жоқ... Кәрі қойдың жасындай өмірім қалды, өзіммен бірге өлмесін, саған айтайын. Қаламыңның желі бар жорнолис көрінесің, мүмкін кәдеңе жарар. Бұл күнде сыр шертетін қатарым да қалған жоқ.

	...Жиырмадағы қылшылдаған жігіт кезім, астымда – қара жорға, үстімде – қоңыр дəмпік шапан, басымда қоңыр барқытпен тысталған құндыз бөрік, аяқта – сүртпе табан құрым етік, қолда – үкілі домбыра, айналам толған – әнші, күйші, атбегі балуан. Шу бойын ұзынынан да, көлденеңінен де аралап жүрген заман еді. Қасында он солдаты бар былғары киімді нән орыс кез бола кетті. Шу, Іле өлкесінде ескі болыс, старшындарды орнынан алып, көзі ашық кедейлердің қолына билік беріп жүр екен. Менің өнерімді, жігіт-желең жинап, сауық-сайран құрып жүргенімді көрген соң: «Сен өзің кедейден шыққан ақын екенсің, мынау елге кеңес өкіметінің саясатын түсіндір, еңбекші халыққа еркіндік, теңдік тигенін айт!» – деді таза қазақ тілінде. Әрнені құлағым шалғанмен, өмірде болып жатқан өзгерістерден өзім де бейсауат едім, біраз әңгіме айтып көзімді ашты. Он күндей қасына еріп жүрдім. Жүрерінде қолыма бір жапырақ қағаз ұстатып: «Міне, сен осындағы Совет өкіметінің өкілісің. Ферғана жақта басмашылармен соғысып жатырмыз, бізге жігіт жинап бер, ат, түйе керек!» – деді. Қолыма билік тиген соң, Шу мен Іле Топар арасында жортып жүріп, елу шақты ерікті жасақ жинадым, отыз түйе, алпыс жарау атты алдына салдым. Мұның бәрін, әрине, салық есебінен алдық, ал жігіттерге (бәрі байлардың қойшы, жалшылары болатын) «өкімет киім, тегін тамақ береді, қару-жарақ тағынасыңдар, соғыс аяқталған соң, оқып, көздеріңді ашасыңдар», – деп үгіт айттым... Содан, қойшы, өкімет алдында да, ел арасында да беделім артып, иығым көтерілді. Жүрерінде әлгі орыс «Ревком боласың,» – деп кетті...

	Мен енді сыбай-сылтаң сері емес, «ревком ақын» атандым. Қасымда алты-жеті серігім бар, бір бай ауылда түстеніп отыр едім, сырттан: «Ақбілек ақын келді, Ақбілек!» – деген дабыр естілді. «Осы өңірде ақын қыз бар, ұзатылғалы жатыр» дегенді әлгінде ғана естігем. «Тойына барамыз» деп отырғанда, өзінің «құдай айдап» келуі мен үшін тосын жағдай болды. «Не де болса келсін, тілдесіп қалайық» деп, іште отыра бердім. Ауылдың бір жігіті сыртқа шығып, қызды аттан қолтықтап түсіріп, біз отырған үйге алып келді. Ақбілек жалғыз емес, қасына ерген екі қыз бар, біреуінің қолында – үкілі домбыра. Ақын қыздың айтысқалы келгенін ішім сезеді. Ән салғаным болмаса табан астында өлең қиыстыруға онша жүйрік емес едім, ел алдында абыройым төгілмесе игі еді», – деп іштей қалтырап отырмын.

	Ақбілек кейбір бәдік ақындардай бірден кимелей жөнелген жоқ. Әуелі иіліп баршамызға сәлем берді, арнайы төселген сәтен көрпе үстіне жайғасты. Жүріс-тұрысы биязы, бота көз, қыр мұрынды, қолаң шашына шолпы таққан. Жаңа жауған қардай ақ қыз екен. Қолына сақина, білезік салған. Ақ көйлегінің етегін шымшып көтеріп отыра бергеннен-ақ алма мойны екі көзімді ойып жей бастаған. Тәрбиелі, өнегелі жердің қызы екені тұла бойынан түгел төгіліп тұрғандай...

	Сәлемдесіп болған соң, үй иесінің қолқалауымен Ақбілек қолына домбыра алды. Сөзді танысудан бастап, мен жайында сырттай естігенін, «жұрт мақтаған жігітті бір көруге келгенін» айтып өтті де, бұрынғының сал-серілері ақыны бар ауылдарды аралаушы еді, қазіргінің кедейден шыққан ақыны тамағы тойған ауылды жағалайды екен, деп тиісті. Мен де бөгелместен: «Бұл елде ақын бар деп естігем жоқ, малға сатылғалы жатқан сұлуы бар дегенді құлағым шалған», – деп жауап қаттым. Ақбілек: «Құдандалы болу – құдай жолы, бойжеткен қыз ұзатылмағанда үйде отыра ма, өзің қыз айттырсаң қайда қалдың, өкіметтің ақшасына мал сатып алды деп естимін, өз тіршілігің неге жоқ! – деп ықтырмақ болды. Басында жарлы қып жаратса не шара, бірақ кедейдің де күні туып келеді, біз әлі-ақ байларды басып озамыз, – деп орыс уәкiлден үйренген сөздерімді өлеңге қостым. – Байлық деген не ол? Бай – бір жұттық, батыр бір оқтық, тек өнерімнен айырмасын. «Аса байлық не керек, ден сау болса – болады-ай!» – деп бір қойдым. Осы кезде жанымдағы бір жігіт: «Бұл қыз сүймеген адамына бара жатыр, қатын үстіне ұзатылмақ», – деп, құлағыма сыбыр ете қалды. «Нағыз ұстайтын жерім осы екен!» деп кезегім келгенде:



	Бұлт басып айдың көзін торлады ма –

	Ақбілек, көңіліңдегі болмады ма?

	Әркімнің ықтияры өзінде ғой,

	Сүймесең, сені біреу зорлады ма?



	– деп қалдым. Ақбілек бұған да сасқан жоқ, «Кім қазір сүйгеніне барып жатыр. Батыры бұрынғының қамал бұзған, бүгінгінің жігіті ит үрген ауылдан қорқады», – деп өзіме тап берді. «Алып қашсам, жүрегің дауалай ма?» – деп едім. «Қуғыншыдан жүрегің жарылмай ма?» – деп тағы ықтырды...

	Ақыры мен жеңілдім. Сол күні біраз ойын-сауық жасадық та, уәде бойынша, ай тумай тұрғанда екеуіміз сай табанында жолығып, жетекке екі ат алып, Іле жағасындағы Жалайыр жаққа тартып кеттік. Сол төңіректе менің нағашым тұратын, бір қыс паналасақ, көктем туа қала жаққа жылыстау ойда бар еді.

	Ақбілектің ұзатылатын жері жуан тұқым екен, біз отырған байдың аулын шауып кетіпті. Қыз кешіккен соң, түн ортасы ауа келсе керек, біз ол кезде Оқторғай жолымен Хантау асып кеткенбіз. Қалай қарай бет алатынымызды ешкім білмейтін...

	Сенен несін жасырайын, сол кезде ішке бүккен тағы бір сыр бар еді. Мен атқамінер атанып жүргенімде үйленгенмін. Ақбілекті көргенде көңілім ауғаны сонша, бұны оған айтпаған едім. Әйелім бала көтермеген соң, өзім де бейопа күй кешіп жүргенмін. Ақбілекке ақ жарылып шынымды айтып едім, көз жасын бірер төгіп алды да «тағдырына мойын ұсынды».

	Нағашым мені ерекше жақсы көретін – құшағын жайып карсы алды. Қоржынбас тамы бар екен, бір жағын бізге босатып берді. Ақбілекті күндіз үйден шығарғамыз жоқ.

	Құрығы ұзын құда жағы біразға дейін ат аяғы жететін жердің бәріне іздеу салатыны мәлім. Бейсеубет біреу кіріп келсе, тығыла тұрсын деп, өзіміз жатып-тұратын бөлменің астынан терең ұя қаздық. У-шу басылғанша осылай күн көрмесек болмайтын еді...

	Арада бір ай өтіп, жерге табан қар түскенде, Ақбілекпен ақылдастым. «Аулыма барып, алған әйелімнен басымды ажыратайын, киім-кешегімді ала келейін», – деп едім, бұған да көнді. Не деген мейірімді жан!

	...Ауылға жақындағаннан-ақ жүрегім әлденеден сезік ала бастады. Үй алдында бес-алты ат байлаулы тұр, сыртта самаурын қайнап, жер-ошақта сексеуіл лапылдап жанып жатыр. «Бұл не жиын?» деген дүдәмалмен атымды байлап, ақырын басып келсем, үй тoла адам! Ешкім мені «жолаушылап келдің-ау» деп қарсы алған жоқ, «ассалаумалүйкум!» деген сәлемім де қалқып қалды. Өзімді қоярға жер таппай босаға жаққа отыра кеттім. Қайын атам аппақ сақалы кеудесін жапқан келісті адам еді, келгеннен көзін менен алған жоқ. Қай уақытта да жарқылдап күліп жүрмейтін кісі, мына түрімен тым сұсты көрінді. Келе жатқанымды «сымсыз телефон» жеткізсе керек, әйелімнің үш ағасы да осында екен. Бәрі қамшыларын көлденең ұстап, қаршығадай тас түйін отыр. «Ә» десем «мә!» деп сабап жіберетіндей қабақтарының астымен қарайды. Отырғандардың ішінде әйелім жоқ, өздері оңаша сөйлеспек боп көрші үйге жөнелтіп жіберсе керек.

	Аз тыныштықтан кейін қайын атам: «Иә, балам, қыдыруың қанды ма?» – деп қисық сұрақ қойды.

	– Қыдырғам жоқ, жаңадан жар тауып қайттым, – деп әңгіменің ашығын айттым. – Қайта, төрт көзіміз түгел отырғанда басын ашып алайық.

	Бұл жағдайдан өздері де хабардар болу керек, әлгі сөзіме ешқайсы елең етіп, шаң шығарған жоқ.

	– Екі әйел алғандай малың қане, – деп, қайын атам тағы да қырсық сауал берді.

	– Қызыңызбен ажыраймын, маған енді Ақбілек, жар болады, – дедім батылданып.

	– Алғың келсе, алып, ажырағың келсе, тастап жүре беретін, ол – қай елдің, қай өкіметтің заңы?!

	– Кеңес өкіметі сүйгеніне қосылғандарға кеңшілік берген.

	– Менің қызыма патша заманында емес, кеше ғана, кеңес өкіметі тұсында үйлендiң емес пе?

	– Менен бір қателік өтті... Оның үстіне қызыңыз бала көтерген жоқ... – дедім басқаша бұлтарудың жолын таппай.

	– Сен бүйтіп шатпа, – деді қария қою қоңыр үнмен. – Қызымның қазір аяғы ауыр.

	«Құдай тас төбемнен ұрғанын» сонда сездім. Не айтарға білмей, аңырып отырып қалыппын. Мен «жолаушылап» кеткелі төрт айдың жүзі болды, «бала көтермеді» дегенім құр далбаса екен ғой!

	«Жығылғанның үстіне жұдырықтап» қайын атам:

	– Осы желіккенің де жетер! – деп қаһарын төге қарады. – Құйын қуғандай бір жынның соңынан ілескен екенсің, ақырғы рет кешірім жасаймын. Егер ескі тентектігіңе қайта бассаң, қашан айттың деме, мерт боласың!

	Әңгіме осымен доғарылды. Бұдан әрі мен де, олар да қазымыр сөзге бармадық. Қайын атама «қылша мойным – талша» дегендей рай таныттым.

	Аяғы ауырлаған сайын әйелімнің де жүзі жылып, маған мейірім төге бастаған сияқтанады... Бірақ жатсам-тұрсам Ақбілек ойымнан кетер емес. Арада ай өтті, «ұшты-күйлі қайда жоғалып кетті?» деп, екі көзі төрт болып жүргені көз алдыма елестесе, сең соққан балықтай есімнен тана жаздаймын.

	Қайынатамның, ағаларының құрсауынан өз ықтиярыммен босана алмасыма көз жеткен соң, бір түнде қашуға бел будым. Атымды жемге байлап, диландырдым да әйеліме: «Түлкі, қоян шалып қайтамын!» – деп, тазы ертіп, қан сонарда жолға шықтым. Сол бойда Хантау қайдасың деп тартып кеткенмін. Әйелім сезік алса керек, дереу ағалары на хабар беріпті. Сайдың тасындай үш жігіт атқа мініп, менің ізіммен жүріп отырған. Түлкі, қоян шалған аңды құмға қарай тартушы еді, менің ат басын тауға қарай бұрғанымды бірден байқаған. Қан сонардағы із өзіме сор болды, таң қараңғысында ауылдан шыққан мені күн бесiнге ауа бергенде, Оқторғайдың асуында қуып жетті.

	Үшеуі ортаға алып әрі-бері қажап еді, мен қиғаш жауап бердім. Біреу аттың шылбырына жармаса бергенде, қамшымен салып қалғаным! Айқаса кеттік. Үш жігіт жан қоя на бір кезде басымнан қан ағып, естен танып қалыппын. Олар басымды жейдемнің етегінен жыртып таңып, атқа өңгеріп салған да, ауылға алып келген.

	Екі-үш күнге дейін ес жия алмай жаттым. Өз аяғыммен жүріп-тұруға шамалы жарасам да, басым зеңіп, жүрегім лоқси берді. Миым шайқалса керек, ауруым ұзаққа созылып, арада тағы да айдан астам уақыт өтті. «Қашып кетпесін» деп, қайын атам менің атымды өз қорасына байлаттырған. Бұған қатты қорланып, намыстандым да әбден ес жиып, бойыма әл кірген соң, қайын атамның жылқыдағы жүйрік торы атын ұстап мінген бойда түн ішінде қашып кеттім. Қар жауа бастаған күнді әдейі тосып жүргенмін, енді ізіме ит алып түссе де таба алмайтын еді...

	Сонымен, қойшы, араға екі жарым ай салып жеттім-ау Іле Топарға. Келсем, нағашымның жүзі төмен, қабағын қарс жауып отырды да:

	– «Болған іске – болаттай...» деген, – деп, әріден бастап келе жатыр еді, сөзін бөліп:

	– Ақбілек қайда? – деп аузымды ашқанша:

	– Осыдан он күн бұрын жер қойнына бердік, – деді. – Иманы жолдас болсын.

	Нағашымның жұбатып айтқан сөздері құлағыма кірген жоқ, есеңгіреп отырып қалдым.

	Кеше ғана жалғанды жалпағынан басып жүргендей едім, енді міне, тағдырдың ауыр соққысына ұшырадым. Жарық дүние қараңғы тартып, мойныма біреу тас байлап, терең суға тастап жібергендей жан далбаса хал кештім.

	Артынан білсем, оқиға былай болыпты: Мен кеткеннен кейін көп кешікпей осы төңіректі бейсеубет біреулердің торуылдап жүргенін нағашым көреді. Салт басты, сабау қамшылы біреу «жоғалған жылқымды іздеп жүрмін» деп осы үйге де түстенсе керек...

	Ақбілек күннің жарығын көрмей, қараңғы, сыз ұрада жата бергеннен ауруға шалдығады. «Тірідей көрде жатқанша, кең далаға шығайын» деп, түнде өзен жағасындағы үйілген шөпті паналайды. Аяқ астынан қалың қар жауып, соңы ақ түтек боранға айналып, Ақбілек адасса керек. Артынан іздеп шыққан нағашым ары айналып, бері айналып таба алмайды. Айғайлай-айғайлай даусы қарлыққан... Таң ата, боран басылған соң, тағы іздейді. Ақбілек малдан онша ұзалапты, қар астында жатқан жерінен аршып алған. Үсіген адамның әуелде денесі қызады, тонын шешіп, іш киімдерін парша-парша жыртып тастапты, – деді нағашым, – Кеудесінен тырнақтың ізін көрдім».

	Несін жасырайын, тұңғыш рет еңіреп жыладым. Тағдырдың осынша қатыгездігінен кеудем қарс айрылды. «Ақбілектей аяулы адамды қалайша қор қылдым?!» – деп, өзіме өзім лағынет айттым.

	Амал не, қанша жер тырнағанмен, тіріліп келер Ақбілек жоқ, қабірін құшақтап біраз жылаған соң, нағашымнын түйесін жетелеп, тау жаққа бардым да, екі тас артып әкеліп, басына белгі орнаттым. Сол маңда қол диірмен жасайтын ұста бар екен, Ақбілек мініп келген атты тартып, тас қашаттым, айдың суретін салдырып арабша аты-жөнін жаздырдым, туған-өлген жылын көрсеттік. Қалған екі аттың бірін нағашыма беріп, біреуін асына сойдық. Қолымнан келгені сол-ақ болды...

	Міне, балам, шалыңның бастан кешкен өкінішті бір өмірі осы. Өмірде өкініш көп, бірақ Ақбілектей арудың өлімі алпыс жыл өтсе де, көкірегімде шер болып қатқан еді. Әнеукүні сен «қайда бардыңыз?» деп сұрағанда, немеремнің де көңілі тынсын деп, әзілмен жауап қатуымның мәні сол. Өзің сияқты естияр да емес, бала неме не түсінеді...

	Ақбілек жатқан жерге ара қонып зорға жеттім. Нағашымның тамы жермен-жексен болыпты. Орнына салынған ақ шатырлы үйде бір малшы бала отыр екен, қоғадай жапырылып күтті. Ақбілектің басына барсам, тас шіркін тоза ма, қойған белгім сол күйі тұр. Тек жазуы көмескі тартыпты, жеңіммен сүртіп зорға оқыдым. Астыңғы тас шөгіп, үстіңгі тасқа ары өткен, бері өткен мал сүйкеніп қисайтып тастапты, әлгі бала екеуіміз қайтадан қалпына келтіріп қойдық, «Кіміңіз еді?» – деп сұрай берген соң, «Қыздай алған әйелім еді, балам», – дедім. Ол кәдімгідей бет әлпетіме ілтипатпен қарап қалды.

	Солай, Жасұлан балам. Сыртыңнан байқаймын, естіп те жүрмін, осы ауылға келгелі үлкен-кішінің аузына іліне бастапсың. Бет алдыңнан жарылқасын. Осының бәрін өзің сұраған соң айтып отырмын, – деп, Әшім қария әжім толы маңдайының терін сүртті.

	Жай қарағанда жау қабақ, тұйық көрінетін шалдан осындай әңгіме-сыр естимін деп Жасұлан күтпеген еді.





СЫЙҚОНАҚ


	Осыдан бір ай бұрын облыстағы тікелей бастығы Зәуірбек Қарашин: «Жақында демалысқа шығамын, бұл жолы курорт-мурортты қойып, сенің аулыңа барамын, аң аулаймын, құс атамын, балық сорпасын ішемін – қысқасы, табиғат аясында сейіл құрып, бой жазғым келеді. Бәрінен бұрын жалғыз ұлыма ауыл дегеннің не екенін көрсетпекпін, орман-тоғайды аралатып, аң-құстарды көзіне көрсетіп, қолына ұстатсам деймін, қаладан шықпаған баланың мінез-құлқы да біртүрлі болады екен» – деп, сенім білдіре, ішкі сырын жайып салғанына Жантай шын-ақ қуанған. «Келіңіз, қарсы алуға жағдай жетеді!» – деп, құрақ ұшып, қол қусырып қайтқан болатын.

	Зәукең уәделі уақытында телефон шалған соң, Жантай оны баласымен бірге қаладағы үйінен алып шықты да аудан орталығына соқпай, өзен бойына, арнайы тігілген ақ үй жаққа тікелей тартқан. Бастапқы уәде солай-тұғын: облыстағы танымал адамның келген-кеткенін ешкім білмеуі керек, сырт көзге көлбеңдеп көріне бермеген жөн, әйтпесе астыртын арыз айдаушылар табыла кетуі оп-оңай.

	Жантай – аудандағы ДЭУ-дің білдей бастығы, яғни жақын маңайдағы барша жол соның қарамағында. Екі жүз шақырымға созылған жолдың жылма-жылғы жөнделуіне қыруар ақша бөлінеді, ал айдалада жатқан жолдың қаншасы күзгі-жазғы жаңбырдан аман қалды, қаншасы зақымданды – метрлеп өлшеп жатқан ешкім жоқ, тек арнайы тексеру шықпаса болғаны. «Сенің асфальт жолмен бір аттап басқаның – бір биенің құнынан артық» – деп, құрдастары қылжақ қылады. Жұрт не десе о десін, Жантайдың жыл он екі ай қағанағы – қарық, сағанағы – сарық...

	Олар жоқты-барды әңгіме етіп отырғанда, өзен жағасындағы қалың тоғай ішіне тігілген ақ отауға тұмсық тірегенін байқамай қалды. Қасында – одан кішілеу төрт қанат қараша үй. Бұл – ас дайындайтын, ыдыс-аяқ қоятын жай болар деп шамалады Зәуірбек. Жантайдың керілген жас келіншегі зерлі орамалын түзей тартып қарсы алдынан шыққанда, сый қонақтың жүзі жадырап сала берді.

	Ақ үй ішіндегі стол алуан түрлі тағамнан белі майысқандай болып тұр. Қазы-қарта, құс еті, балық дейсің бе – бәрі бар. Ішімдіктің не бір түрінен көз сүрінгендей. Ішіндегі француз коньягы «Наполеонға» көзі түскенде, Зәуірбек: «Мына жігіттің масштабы мол екен» – деп бір қойды. Табиғат аясына тігілген ақ отау, тәбетіңді ашқан түрлі тағам – бұдан артық жұмақ орнатсын ба?!» – дегендей Зәукең Жантайға бір, келісті келіншегі Алтынбалаға бір қарап қойды. Алтынбала сонша әдепті болар ма – кісіге тіктеп қарамайды, жүзін жартылай ғана көрсетіп, майысқан саусақтарымен күрең қызыл шай құйып отыр... Мынадай ұжмаққа бір хор қызының жетпей отырғаны ойына орала бергенде, тәлпіш баласы ет жеп отырған тарелкасын аударып алып, тәтті қиялын тарқатып жіберді.

	Мұндай жағдайға көптен қолы жетпей жүрген Зәуірбек ананы-мынаны әңгіме етіп отырып, ішімдікке басты-ай дерсің. Таңертең тұла бойы тас көтергендей ауырлап, таңдайы кеуіп оянды. Сентябрь түні қанша салқын болса да ішінде кешегі «жынды судың» алақұйыны ұйтқып, шекесі солқылдай берген соң, бұл үйде ұйықтап жатқан баласы екеуінен өзге ешкім жоқ екеніне көзі жетіп, стол үстінде тұрған «Наполеонның» қалғанын қағып жіберді. Кейбір жолдастары: «Қардың басын қар алады, ханның басын хан алады, кешегі ішкеніңнің тең жартысын тастап жіберсең – құр аттай ойнақтап шыға келесің!» – дегені рас болып, алғашқыда лоқсығанмен аздан кейін маңдайы жіпсіп, денесіне қан жүгіре бастады.

	Ерте тұратын әдеті, ел оянбаған кезде сыртқа шығып, бой жазайын деген ниетпен костюмін желбегей жамылып, табалдырықтан аттай бергенде қарсы алдынан Жантай шыға келді. Ұйқысы сергек пе, әлде түнімен көз ілмеген бе, үстінде – кешегі көк костюм, ақ жейде, қызыл галстук – құдды театрға немесе қонаққа баратын адамша сымдай тартылып тұр. «Шіркін, жастық-ай десеңші!» – деп, Зәукең отызға ілінбеген Жантайды көзімен сүйкеп өтті.

	– Зәуке, қалай, жайлы жатып, жақсы тұрдыңыз ба? – деп, Жантай иіліп кеп қолын алды. Әріректе үй жақты түтiндетпеуге тырысып, самаурын қойған Алтынбала жүр. Алыстан бас изеп, күлімсірей сәлем бергені қандай жарасымды.

	– Мұндай жерде, мынадай жағдайда жаман ұйқы болсын ба?! – деп, коньяк қызуы тұла бойына толық тараған Зәуірбек желпіне сөйледі.

	– Қуаныштымыз, Зәуке... Демалыста жүргеніңізде көңіліңізден шыға алсақ... Былайырақ, – деп, Жантай жиде тоғай ішіне қарай бастап келеді. – Эдик оянбаған болар?

	– Ой, ол неме қалада да түске дейін көзін ашпайтын. Мынадай ауада күн батқанша бас көтермейтін шығар! – деп, Зәуірбек ырқ-ырқ күлді.

	– Бала кезде дүниедегінің бәрі қызық қой!

	– Айтпа! Әбден есі кеткен... Жатарда әрнені сұрап көпке дейін ұйқы бермеді.

	Қайтар жолда Зәуірбек:

	– Ал енді жоспар жасайық, – деді. – Неден бастаймыз?

	– Оның бәрі ойластырылған, – деді ұстараның жүзіндей қылпып тұрған Жантай тез тіл қатып. – Түстен кейін осында қорықшының өзі келеді. Бар мән-жайды сол түсіндіреді. Оның айтуынша, қырғауыл не таң алдында, не күн батар алдында жайылымға шығады. Кешке қарай өзеннің арғы бетіндегі көлдерге қаз-үйрек қона бастайды...

	– Ол жағын өзім де білемін... Жасымнан аңшылыққа әуеспін. Қайық бар ғой?

	– Әне, жағада байлаулы тұр... Ескегімен тұрғаны да, моторлысы да бар.

	– Ә, жүдә жақсы! Өзің атқан оқты құр жібермейтін мерген шығарсың?

	– Мен, шынымды айтсам, аңшылыққа жоқпын.

	– Қой, өтірік айтпа. Айналаңда мынадай бай табиғат тұнып тұрғанда!..

	– Мылтық атуға әйтеуір бала кезден әуес емеспін. Оның үстіне жұмыстан қол тимейді, – деп, Жантай реті келіп қалған соң қызмет жағын да қиыстыра сөйледі.

	– Жұмыс... Жұмыс! – деп, Зәуірбек күрсінгендей болып, тар маңдайын тыжырды. – Бәрімізді құртатын сол жұмысбастылық қой... Мен өзім Сыр бойында туып-өскенмін, жас кезде есімде қалғаны – ол жақта аң, құс дегенің жыртылып айрылушы еді, мылтық ұстамайтын еркек сирек кездесетін... Қазір білмеймін, ел жақтан кеткеніме аттай жиырма жыл болды, естуімше, шалқып аққан дариядан шалшық су қалған деседі. Бәрін мақта, күріш сорып жатса керек... Аңшылықты айтасың, елге барып ағайын-туғанмен жүздесуден де қалдық. Бәрі сол қу тіршіліктің кесірі! Жылына бір демалыс ала қалсаң, Қырым қайда, Кавказ қайда деп тарта жөнелесің! Жас ұлғайған соң өз еліңді, туған жеріңді аңсай бастайды екенсің...

	– Әрине, Зәуке, – деп, оның көзіндегі шып етіп шыға келген жасты көріп Жантайдың жаны ашыды.

	– Келер жылы ел жаққа арнайы барам... Сопайып жеке бару ұят, бірге жүруге биыл жеңгең көнбеді... Қайтер екен деп, жеңгеңді Қара теңізге жеке жібердім.

	– Жеңгеміз тамаша адам ғой... Түрінен-ақ көрініп тұр.

	– Бұрын қасынан бір елі қалдырмайтын...

	– Сіздің жағдайыңызды түсінгеніне рақметімізді айтамыз ғой. Маған адресін беріңіз, курорттағы адамның шығыны да көп қой...

	– Жүрерде беремін... Ал қазір дастарқан басында жеңгең үшін де тост көтеруді ұмытпа.

	– Әрине, Зәуке!

	...Дастарқан басында біраз сөз айтылып, бірер рюмка «қызыл кезеңнен» асып жөнелді. (Зәукеңнің достары өңешті «қызыл кезең» деп атайды). Аздан кейін қонақ қыза бастады.

	– Кеттік өзен жағасына! – деді көзі алайыңқырап.

	– Мақұл, Зәуке.

	– Тамақ піскенше қайықпен қыдырамыз!

	– Құп болады, Зәуке.

	– Мылтық ала жүр.

	– Оны қайтеміз, Зәуке?

	– Құмыра атып, қол жаттықтырамыз!.. Сен мына «Зауердің қандай қару екенін білесің бе? – деді Зәуірбек темір қобдишада бөлшек-бөлшек болып жатқан әдемі қара мылтықты құрастырып отырып. – Бұл өзі қазір еш жерден табылмайды... Ана жылы бір генералдан мың сом ақшаға сатып алғам. Немістерден қалған трофейный мылтық екен. өте-мөте атына қызықтым. Менің атым Зәуірбек, мұның аты – «Зауер». Ұйқасып тұрған жоқ па, а?! Мұның стволы кезінде Рурдың шар болатынан жасалыпты. Қанша атсаң да қызбайды. Сенің андағы мылтығың он рет қатарынан атсаң қыза бастайды, оғын әшейін құса береді. Сосын қанша мерген болсаң да дөп тигізе алмайсың... Мына үстіңгі тесікті байқадың ба? Бұған пулеметтің оғы да сыяды. Әттең ол қолда жоқ! Менде он оғы бар. Бұл – қабан, тау теке, арқар ату үшін керек. Айтпақшы, тоғайда елік бар ма?

	– Білмедім, Зәуке. Қорықшыдан сұрармыз.

	– Елік атқан ешкімді кездестірмедің бе?

	– Қазір елік атқандарды жауапқа тартады дейді ғой...

	– Жарайды, кеттік!

	Олар өзен жағасындағы ашық бір алаңқайға жайғасты да, Жантай ақ қағазды жүз қадым жердегі бұтақ басына іліп қойды. Зәуірбек шынында да мерген екен, алған көздегеннен-ақ Жантай лақтырған бос құмыраның парша-паршасын шығарды. Бұған өзінше мәз болып;

	– Қол да, көз де орнында екен! – деді Зәуірбек ыржия күліп, – Жүр, оқты бекер қор қылғанша, анау аралға барайық, бәлкім бірдеңе кездесіп қалар…

	Жантай сөзге келген жоқ, жағада байлаулы тұрған қайықты көлденең тартты. Ескекті өзі алып, өзен ортасындағы тоғайы қалың, айналасы қалың қамыс ұзын аралға қарай су бетін сызып келеді. Оқшантайы – белінде, мылтығы – қолында, Зәуірбек артқы тақтайға отырмай, кәнігі аңшыларша тап қазір пыр-р етіп құс ұшатындай, ісіңкіреген екі көзін қарсы алдынан алмайды. Жантайдың іштей тілеп келе жатқаны – бұл арада жеке меншіктің азын-аулақ малы жайылатын, Зәукең тоғай ішінде қарайған қасқыр, не елік екен деп соны атып алмаса екен...

	Бұлар аралды ұзынынан да, көлденеңінен де аралап шықты, киімдерін жиденiң тiкені, балағын жыңғылдың бұтағы жыртса да тоқтаған жоқ. Бірлі-жарым сиыр, қойдан өзге қарайған ештеңе кездеспеді. Байқаусызда атылып кетер деп Жантай өз қосауызына оқ та салмаған, ал Зәуірбек «Зауерiнiң» үш ауызы да лықып тұр.

	Әбден дымы құрып шаршаған болу керек, үй орнындай ашық алаңға жеткенде:

	– Осы арада аздап тынығайық, – деді Зәуірбек. Сөйтті де мылтығын жиде ағашының бұтағына іліп қойып, Жантайдан қысылмастан үлкен дәретке дайындалды...

	Күн желсіз, қапырық. Кеше ғана дән төккен жиденің иісі мұрынды қытықтайды. Шырылдаған торғай үнінен өзге дыбыс жоқ. Әлден уақытта... «бұлар кім?» дегендей, қуарған қамыс арасынан елiк лағының жәудір көзбен қарап тұрғанын байқап қалды Зәуірбек. Сол қимылдаса, кебе лақ дереу зытқалы тұр. Отырысы – мынау, мылтыққа қол жетпейді – бұтақта ілулі тұр. Ол отырған жерінен ақырын көтеріліп «Зауерге» қол созуы мұң екен, елік көзден ғайып болды. Зәуірбек ашуланғаннан шүріппені басып-басып жіберді – айналада көк түтін мен жаңғырықтан басқа ештеңе қалған жоқ. Екеуі елікті іздеп біраз сандалса да, ізім-ғайым ештеңе табылмады. Тым құрыса біреу де болса не қоян, не қырғауыл кездессейші! Бәрі жер астына түсіп кеткендей, төңiрек – тым-тырыс, тылсым бір дүние...

	Қайыққа мінген соң Зәуірбек біресе артта қалған ұзын аралға, біресе кеудесіне күн өрмелеген көк аспанға жалынышты түрмен біраз қарап тұрды да кенет мылтығын кезеніп, баяу ағып жатқан өзен бетін атқылады-ай келіп! Талай адамдарға еріп жүргенде жазығы жоқ ағын суға оқ жаудырған сұмдықты Жантайдың бірінші көруі.

	...Он күндей аң, құс атқанда Зәуірбектің қанжығасы құр қайтқан жоқ. Күн сайын өзі аңсаған қырғауыл, үйрек етін қақтап жеді. Бұл жақта бекіре, сазан, ақбалық дегендерің де баршылық екен – оның да сорпасына тойды. Қайтарға деп бір қап құс етін тұздатып, қоржынын кепкен балыққа лық толтырған.

	Таңертеңгі ас үстіне ұзын бойлы, шалғы мұрт, қара торы кісі «Ассалаумалүйк-ө-өм!» – деп кіріп келді. Бұл – осы совхоздың атақты түйешісі, Жантайдың туған ағасы Дәнтай екен. Біраз жөн сұрасып әңгімелескен соң:

	– Қарағым, Зәуірбек, естіп жатырмын, ініме ықыласың түскеніне мың да бір рақмет. Інім бұл маңайға ешкімді жолатпа деген соң сыртыңнан тілеулес болып отырдық. Дыбыс та шығармадық. Енді міне қайтуға бет алған екенсің, өзіңмен жүздесіп, жөн сұрасып, жолыға кетуді жөн көрдім... Қазақтың ескі салты бойынша, зәуімен келген қонақ бір үйден қайтпайды. Біз де елміз, жұртпыз, от басы, дастарқанымыз бар, үйімізден дәм татып шық, шырағым. Ақыр демалыста жүр екенсің, бір күннің әрі-берісі жоқ.

	Басында: «Әркім бір келіп мазамды алар, арты өсекке айналар» деп сақтық жасаған Зәуірбек он күннен бері қалың тоғай, өзен-көлдерден өзге ештеңе көрмей ел жүзін сағынса керек, «Мақұл, Дәке. Ықыласыңызға рақмет!» – деп қалды. Ол ықыластың ар жағында не барын, қалтасы құр қайтпайтынын іші сезіп отыр.

	...Ауыл жағына бет алып келе жатқан жолда Дәнтай әнеугүні бошалап кеткен тұмса Сары інгенді іздеді. Жарықтық бір қырқаның беткейінде боталап тұр екен және жер бауырлап жатқан ботасы қандай әппақ! Жасы елуден асып, асау сезімі тоқтаса да Дәнтай қуанғаннан бөркін аспанға ата жаздады. Тұңғыш немересі Тойтанға бұдан артық бәсіре бола ма?!

	Дәнтайдың жалғыз ұлы Мәнтай Алматыда оқитын. Былтыр жазда демалысқа келгенінде: «Балам, өзің қанша оқысаң да қарсылығым жоқ, бізге алданыш болсын, келін түсіріп бер», – деп үш жылдан бері «құлағының құрыш етін жеген» ойын орындатқан-ды. Орталықта медсестра болып жұмыс істейтін келіні көктем шыға босанып, ұл туып, қазір қолында отыр. Бар малға, дүние-мүлікке түбі Мәнтай мен келіні ие болатынына көзі жетсе де зарығып көрген немересіне не атасам екен деп жүргенде, тәңірі көктен тілегенін жерден беруін қарашы! Көп жылдар бойы бұл ауылдың түйесі боталағанда ақ түстiсi кездеспеген-ді. Ал мынау – немеремнің нәсібіне бұйырған екен деп, ырым жасады Дәнтай. Тіл-көзден аман жүрсін деп, немересінің атын да қазіргілерше әдемілемей, оның үстіне шілдеханасы да таң атқанша созылған соң, Тойтан деп ат қойған өзі еді. Әйтпесе, «Елікбай», «Түйебек» деп қоя салу да ойында бар-тұғын.

	Ақ бота аяқтана алмай, енесін емуге шамасы жоқ, басын аяғына салып жатыр. Енді біраз кешіксе өкпесін суық қауып, Сары інген боздап қалғандай екен. Маймаң басып, қалт-құлт етіп, бүрсеңдеп тұрған ботаны Дәнтай қызғаншақ енесінің көз алартып, көбік шашқанына қарамай өз қолымен емізді. «Бұл – таза тұқымды нар мая болуға тиіс, – деп, ойлады Дәнтай іштей қуанып, – Жер жағдайына көнгіш, шөлге де шыдамдысы осы тұқым». Оның табынында жарбай, кедергі тұқымдары көп-тұғын. Түркменстаннан әкелінген үлектің өсімі аз. Айыр мен үлектің буданынан шыққан нар маяның сүті де, жүні де мол. Мына тұқым нақ соның өзі болмақ!

	Ақ бота еміп болған соң бір басып, бір құлап, қайта ұмтылып тұрып кетті. Дәнтай атын жетектеп Сары інгенді ботасымен ауылға алып келе жатқанда, көрші-қолаң түгел сыртқа шығып, қарап тұрғандай көрінді. Біреу-міреудің көзі тие ме деп, ботаның үстіне дереу шапанын шешіп жатты да, жылы қораға кіргізіп, астына майда шөп салып жатқызып қойды. Сары інгеннің ақ бота туғанын әзірше әйеліне де айтқан жоқ...

	Енді Дәнтайды бір-ақ нәрсе қинап тұр. Бұл күнде сый қонаққа қой сойсаң да риза, ал інісі «тай сой» дейді. Енесін арда емген күрең байталды сояр еді-ау, қазір уақыт ерте, күн суыта қойған жоқ... Бір жағынан Жантайдың көңілін қимайды. Бірақ Дәнтай келген қонақтың бас терісін бір көргеннен-ақ ұнатпаған. «Тай сойып табанын жалағандай кім өзі?!» – деп, кәнігі түйеші қолын бір сілтеді де, ақ сарбас семіз қойын ыңғайлады...

	Сый қонақ түнімен ішті, жеді. Таңертең жүрер алдында рәсім бойынша:

	– Ал енді, Зәуірбек шырақ, алыстан келген сый қонағынан бұйымтай сұрайтын ата-бабамыздың ескі салты, шаруа болса айта отыр, – деді Дәнтай қонағының бетіне тіктеп қарамай.

	«Бас жазып» отырған Зәуірбектің көзі ақилaнып кетті.

	– «Бұйымтай»... «Шаруа!»... Бұл күнде кісі солай сұрайтын ба еді?

	– Былай енді... Ата салты болған соң айтқаным да... – деп, Дәнтай сасыңқырап қалды. – Жантайжанның қонағы – менің де қонағым! Мына балаңыз біздің үйден бір ат міңді деп есептеңіз.

	– О, ондай ықыласқа разымыз. Солай ма, балам?– деп түк түсінбесе де Эдиктің басынан сипап қойды. – Ақсақал дарит тебе коня!

	– Мне – коня?! – деп, Эдик таң-тамаша болып орнынан ұшып тұрды. – Ой, как здорово!

	Зәуірбек тұрып тост айтты:

	– Осы үйдің шаңырағы биік болсын! Ағайынды екі азаматтың өздерінің де, семьяларының да мәртебесі өсе берсін! Немереңіз Тойтанның тауы биік болсын!

	Дәнтай немересін атағанға мәз болып:

	– Ой, аз-замат! Өркенің өссін! – деп бір қойды. Зәуірбек сыйға тартылған атты қазір алып кетпейтінін, қыста соғымға жарататынын ашық айтты. «Қашан алсаң даяр тұрады» – деп, Дәнтай оның көңілін орнықты етіп қойды.

	Олар шай үстінде әңгімелесіп отырғанда Эдик сыртқа шығып кеткен, әлден уақытта танауы таңқиып кіріп келді.

	– Папа! Папа! Я там видел белого верблюжонка! – деді жерден жеті қоян тапқандай.

	– Ақ бота дейді? Қайда?

	– Там, там! – деп, қораны не деп атауды білмей, Эдик саусағын шошайта берді.

	– Иә, Зәуке, біздің бір інген боталаған, түсі ақ! – деді Дәнтай ішкі қуанышын сыртқа шығарып.

	– Ақ бота? Тамаша ғой! – деп, Зәуірбек орнынан көтеріліп кетті. – Қане, Жантай, бала көргенді біз де көрелік!

	– Бота әбден аяқтанғанша адам баласына көрсетпеуші еді, – деді Дәнтай сабырмен.

	– Ой, ол баяғы тозығы жеткен ескі ырым ғой! Біздің ауылдың қариялары да сөйтіп отыратын. Қазір не? Заман басқа, салт басқа дегендей... Сіз осы коммунист емессіз бе?

	– Солайы – солай-ау, шырағым. Дегенмен...

	– Қойыңыз ондайды! Іріп-шіріген ырымға сеніп... Мен негізінде түйе өсірген ауылдың қазағымын... Ақ бота көрмегелі қай заман?! Жантай! Баста.

	Жантай ағасына бір қарап, қабағы тыржиып отырғанын сезсе де, «сый қонақтың айтқанын жерге тастамай», иығын қиқаң еткізді де алдыға түсті.

	Үй артына тіркестіре салынған бітеу қораның есігі жабық екен. Анадай жерде сауын уақытын күтіп байлауда тұрған Сары інген бұларды көргеннен боздап жіберді. Ботасына біреу тисе бұйдасын да, тұсауын да быт-шыт қылып тарпа бас салатындай, үлкен көздерін алайтып, қаһар шашып тұр.

	Бұлар есікті ашып кіргенде қора іші ала көлеңке еді. Түкпір жақта астына майда шөп төселген, үстіне жұқа көрпе жабылған ақ бас бота мойнын созып момақан жатыр. Өзгеден бұрын қасына жетіп барған Зәуірбектің мүңкіген иісінен жиіркенді де тұрып кетпекке талпынып, екі-үш рет құлады. Зәуірбек оны қолтығынан демеп тұрғызған. Денесі дір-дір етіп, жіңішке ұзын аяқтарына зорға ілініп, тостағандай жәудір көздерімен үрке қарап тұрған ботақанға мейірленбеске шара жоқ еді...

	– Қайран қазақ, жақсы көрген баласын «ботам», «ботақаным», «боташым» деп, әдемі қызын «ботакөзім» деп бекер айналмаған-ау! – деп, Зәуірбек өзінше еміреніп тұр.

	Эдик ботаның ар жағына бір, бер жағына бір шығып қолын созады да, от қарығандай тартып ала қояды. Көзі шаладай жанып, қызығып та, қорқып та жүр. Әлгінде айтылған «ат мiндiң» деген сөз көкейінен кетпей тұрса керек:

	– Зачем нам лошадь? Попроси верблюжонка! Папа! – деп, қиғылықты салсын келіп.

	Бәле басталмай тұрғанда алдын алғысы келіп:

	– Бұл, балақай, немеремнің бәсіресі, – деді Дәнтай.

	– Что он говорит?! – деп Эдик аузын бұртитты.

	– Этот верблюжонок – подарок деда своему внуку! – деп түсіндірді Зәуірбек.

	– А почему мне не сделают такой подарок?!

	– Сен оны неғыласың, балам? Бұл әлі бота, то есть маленький еще. Подрастет тогда и увидим.

	– Нет, я хочу верблюжонка! – деп, Эдик жер тарпып тұрып алды. Әкесінің етек-жеңін тартқылап, екі қолымен тізесін тоқпақтап, бақырсын дерсің. Бұған ботаның мазасы кетіп, бұрышқа тығылып, қалш-қалш етіп тұр, жәудір көзімен үрейлене қарайды.

	Долы баладан тезірек құтылу үшін:

	– Эдик! Верблюжонок твой! Я тебя дарю! – деп қалды Жаңтай.

	Бұл жолы аға-жеңгесімен де ақылдасқан жоқ. «Мұның не?» – дегендей Дәнтай оқты көзімен ата қарап еді, інісі ыммен: «Неғыласыз, өстіп алдай тұрайық» – дегендей белгі берді.

	– Это – правда, папа?

	– Раз дядя сказал, конечно правда! – деп, Зәуірбек Жантайға сүйсіне қарады.

	...Бұлар аттанып кеткеннің ертеңіне-ақ ақ бота ауырған. Бауырын жерден көтере алмай, қозғалақтап, ыңырсып жатты да кенет көз жұмды. Есік ашық қалып өкпесін жел қапты ма, астынан сыз өтті ме – Дәнтай біле алмай дал болды. Бәлки, көз тиген шығар?! «Бұл – қайткенмен жақсы ырым емес» – деп жорыған Дәнтай: «Енді немерем аман болса екен» – деп, ауыл сыртынан ор қазды да, өлі ботаны ешкімге көрсетпестен, түнде апарып тереңге көміп тастады. Азаннан сарнаған үні сай-сүйекті сырқырата берген соң, Сары інгенді алты қырдан асырып тастаған. Бірақ ол ауылға қайта айналып келе берді. Шөгіп жатып та, түрегеп тұрып та зарлағанда алақандай көзінен ащы жасы мөлт-мөлт тамады. Мұны көріп Дәнтайдың да көңілі босады. Іштей інісіне ренжиді: «Құрмет тұтқан қонағын өз бетінше сыйлай бермей ме? Ақ ботаға кесірі неге тиді?... Өзімнің де құдай сүйер қылығым жоқ, інісінің үйінен аттанып кететін қонағын неменесіне шақыра қойдым?

	...Жантай соғымды суық түскенде апарып берем деп жүргенде Зәуірбектің орнынан алынғаны жөнінде хабар жетіп, жағдай күрт өзгерген. Ол жаңа бастығын «Жигулиіне» мінгізіп, таудағы ресторан жаққа тартып бара жатқанда жолда, автобус аялдамасында жымырайған бөркін баса киген Зәуірбекті көзі шалды, бірақ қайырылып қараған да жоқ, бұрылып тоқтап сәлем де бермеді.





ТУҒАН ЖЕР


	Дала шаңытып тұр. Хантау жақтан қыдыра ескен керімсал жел ескі баялышы мен миқы ебелегі жертебендеп жатып алған бурыл даланың топырағын әр жерден бұрқ еткізеді.

	Қара жол сағым көтерген сар далаға сіңіп барады. Күн қақтап, жел кемірген боз тақтай «Аққұм» совхозының қырық шақырым бұрыс екенін айтып тұр. Жатаған сұр «Волга» боз тақтайдың тұсына келіп тоқтады. Ұзын бойлы, ақ шляпалы шал машинадан түсіп, асықпай қол-аяғын жазды. Күн қақтаған осынау сұрқай алқапты көріп алғысы келгендей қара көзілдірігін алып, ақ шынылы әйнек киді.

	Жол жиегінде айнала төңіректі шолып тұр. Ерсілі-қарсылы ағылған машиналар құлақ түбінен зу-зу етіп өте шықса да селт етер емес.

	Рульге басын сүйеп отырған Ерлан терезе әйнегін ашып әкесіне бірдеңе дегiсi келiп еді, ысқырып өте шыққан машина сөзін қағып әкетті. Сау етіп ішке кірген шаңнан жиіркеніп Ерлан терезені қайта жауып алды.

	Шал жолдан ұзап барады. Оқта-текте арық денесін бүгіп төмен еңкейеді. Әлденеге үңіліп ұзақ тұрады. Әлдеқандай қураған шөпті жұлып алып, танауына тақап иіскейді. Қу шөпте қандай қасиет барын біле алмай Ерлан отыр. Кезерген ернін жалап қояды. Ел жаққа ертерек жетіп шөл басқанда болатын еді. Бірақ әкесін асықтырғаннан пайда жоқ.

	Осы өлке – әкесінің туған жері. Ерлан ес білгелі әкесі еш уақытта туған жерін әспеттеп айтқан емес. Жастайынан жетім қалғанын, кісі есігінде жүргенін, жігіттік шағында ауылда Совет өкіметін орнатуға белсене араласқанын ғана шет пұшпақтап айтатын. Ерланның өте-мөте есінде қалғаны – әкесінің банды қуғаны. Атыс-шабысы көп киноларға көзі қанық бала ақ қылышын жалаңдатып, қара айғырмен құйындатып бара жатқан әкесін талай рет түсінде де көрген.

	Ауыл жаңадан колхоздаса бастаған жылдардағы әкесінің көрген қиыншылықтары Ерланға онша жете бермейтін. «Председатель» деген кино оған қатты әсер етті. Алғашқыда жеке өзі, соңыра әкесі екеуі барып көрді. Председатель Трубниковтың жиналыс үстінде жылаған эпизоды әкесінің де көзіне жас үйіргенін Ерлан байқап қалған-ды.

	Қартайғанның алды ма, әйтеуір әкесі соңғы бірер жылдың беделінде өз ауылын аузына жиі алатынды шығарды. Әсіресе, биыл пенсияға шыққалы маза жоқ. Төрт бөлмелі кең үйге сыймай семьяның да тынышын алып болды.

	Әкесінің қаншалықты қадірлі екенін Ерлан пенсияға шыққанында көрді. Институтта үлкен жиналыс болып, жақсы-жақсы сөздер айтылды. Облыс басшыларының бірі шығып сөйлеп, ұзақ жылдар бойы жауапты қызмет істеген Есболды құшақтап сүйгенін көргенде, Ерланның да көңілі өсіп қалған. Талай-талай марқасқа кісілер кезек-кезек шығып сөйлеп, мақтауды бірінен-бірі асырғаны есінде. Үйде содан қалған сурет те бар: ортада оқалы шапан, зерлі тақия киген ақ мұртты Есбол отыр.

	Той тарқасымен-ақ бұлардың үйі құлаққа ұрған танадай тына қалды. Дамылсыз жұмыс істеп дағдыланған Есбол екі қолын қоярға жер таппады. Қала сыртындағы саяжай да көңіліне жұбаныш орната алған жоқ, ол обкомға барып жұмыс сұраған екен, «әзірше тынығыңыз, күзге қарай бір орайы келер», – депті. Бір күні әкесі гараждан бір инженер жігітті ертіп келіп су жаңа «Волганы» тексерткізді. Машинаның асты-үстін айналдырып түк таппаған инженер: «Москваға барсаңыз да былқ етпейді», – деп күлді. «Үлкен кісілердің шамадан тыс сақ болатыны несі екен», – деп Ерлан іштей ойлап орнықты жауап таппаған.

	Бұлар Өскеменнен елең-алаңда шыққан-ды. Машина жаңа төселген таспадай қара жолда сағатына сексеннен артық алған жоқ. Ерланға салса, жүзден асырар еді, әкесі алып-ұшпа жүріске жібермеді. «Тағы да сақтық!» – деп Ерлан өзінше жымиып қойған.

	Үш-төрт сағат жүргеннен кейін Есбол машинаны не тал көлеңкесіне, не өзен-су бойына тоқтатады. Күн сәскеден бесіндіге ауғанша әкелі-балалы жолаушылар суға түседі, ала шыққан ас-ауқатын ішеді, жатып дем алады. Күн ыстығы басылған соң тағы да үш-төрт сағат жол жүріп, ымырт үйірілгенде әлдебір елді мекенге жетіп қонады.

	Есболдың ең алдымен іздейтіні қонақ үй. Қыр қазақтарынша танысының үйіне барып құлай кетпейді. Жаманды-жақсылы қонақ үй табылса әуелі орналасып, жуынып-шайынып, телефонға сонан соң отырады. Ерланның таң қалғаны қай селоға келіп машина тұмсығын тіресе де, әкесінің танысы табыла кететіні. Қай-қайсысы болмасын қонақ үйге өзі іздеп келіп, жалпылдап амандасып, кейбірі тіпті құшақтасып, сүйісіп, Ерланды да өз қолында өсіргендей басынан сипап, маңдайынан сүйіп, мәре-сәре болады да қалады.

	Есболдың көз көрген жора-жолдастарының ішінде жол бөгеп бір күн қонғызбағаны жоқ. Талайды көрген ақ бас, көк бас шалдар күндіз-түні әңгіме айтса да шаршамайды. Әрі-беріден соң Ерлан тыңдаудан жалықты.

	Дегенмен, өз облысынан ұзаған сайын мұндай сыпыра сый азаяйын деді. Семейде ғана бір-екі үйде қонақта болып, Ертіс үстінде қайықпен жүзіп дем алғаны болмаса, қызықтың көбі артта қалғандай. Енді жүріс те өнейін деді. Өскемен – Семей арасына кеткен жеті-сегіз күннің өкінші жоқ болса да, Ерлан әкесінің туған өлкесіне асығып келеді. Ол Қазақстан жерін картадан ғана білетін. Өзі Өскеменнен ұзап шыққан емес. Бір жолы әкесі жазғы каникулында Ұлан ауданына ертіп барғаны есінде. Қоладан құйғандай жап-жалтыр сұр тастарды көргенде, Ерлан таң қалған. Құдды төбе басына жабыстырып қалап қойған қорғасын плиталар тәрізді. Тұмсық айналсаң алдыңнан көл қалқып шыға келеді... Орысша жазған алғашқы өлеңін Ерлан сонда бастап еді. Ол жол бойғы әсерді жадында сақтауға тырысып келеді. Ұшы-қиырсыз кең дала алғашқыда қиялын жетелей жөнелгенмен, артынша-ақ жалықтыра бастады. Қазақтың кең даласы қанша қусаң да көкжиекті кернеп кете береді екен. Картада шыжым жіптей қысқа болғанымен, ұшқыр машинаға жеткізер емес.

	Аякөз асып Алатау бөктеріне ілінгеннен кейін ел де көбейе бастады. Қарт Алатаудың ақ бас шыңдары Ерланның көзіне Алтайды елестетті. Жетісу жері сулы, нулы Алтай баурайын еске түсіреді. Әркімнің туған жері өзіне ыстық! Отыз жылдан кейін сонау Мойынқұмның қиыр шетіндегі ескі жұртын іздеген әкесінің көңіл күйін енді ұққандай.

	***

	Олар Алматы, Фрунзе арқылы айналып, Шу алқабына шұғыл бұрылған-ды. Ұзақ жолға еті үйренді ме, Есбол машинаның ызғыған жүрісін бөгеген жоқ. Сумаңдаған қызыл тіл тоқсаннан асып жүзге жақындаса да айылын жимады. Ойға шомып қарсы алдынан көз алмай отыр. Шудан асып Хантауына қарай бет түзегенде ғана шал шұғыл бұрылып, жан-жағына қарады...

	Есбол жел өтiнде тұр. Көздің отын тұтататын, көңілді күйге бөлейтін туған жер осы-ау. Анау керiмсал даланың қақ ортасында көк тақиядай төңкеріліп жатқан Хантауына дәл осылай жақын келмегеніне аттай отыз жыл өтіпті. Бір бүйірін Мойынқұм, бір қиырын Бетпақ, шалғай етегін Қырғыз Алатауы алып жатқан, белуарын кәрі Шу орап ағып жатқан осынау алқапты шашырай қоныс еткен қалың ел қазір мұны тани ма? Анау көз ұшында көгерген талдар, ағараңдаған шатырлы үйлер бұл барғанда «кімсің?» деп жатырқаса қайтеді.

	Әке-шешесі, іні-қарындастарынан ерте айырылған Есболдың бұл елде жақын-жұрағаты жоқ. Әкесі марқұм орта ғана дәулеті бар кісі еді. Бір үйір жылқысын, жүз шақты қойын айдап қыста Мойынқұм, жазда Хантау бөктерін жайлайтын. Кейін әке-шешеден тұл жетім қалғанда, Есбол мал-жанын түгел бөліп алған ағайындарының қолына қарап қалды. Солардың қозысын алып, қойын бақты.

	Ақ пен қызылдың заманында ол зіңгіттей жігіт. Астына ат беріп, беліне кылыш байлаған қызылдар кедей жақ деген соң отрядқа қосылып кеткен-ді. Дутов әскерлерін сонау шекараға дейін қуып барғандардың ішінде Есбол да бар. Екі рет жараланды да,. Жастық шіркін бой бере ме қатарынан қалған жоқ, тез жазылып сапқа қайта қосылып жүрді.

	Ауылға қайтып келсе, ағайындары дүр көтеріліп көшiп кеткен. Біреулері құм ішін кеулеп кіріп кетіпті, бір тобы Қырғыз Алатауын асып жығылғанға ұқсайды. Қалай десе де алай-түлей заманның бет алысын біле қойған бай ағайындары iз жасырып, бой тасалауды ерте ойласа керек.

	Жұртта қалғандар да бар екен. Қара шаруа халық бұрынғысынша тау жайлап, құм қыстап көшiп жүр. Есбол келе билікке араласты. Ревком деген дардай дәрежесі бар. Ауылды советтендіру кезінде талай-талай тартыстың бел ортасында жүргені әлі күнге дейін көз алдында...

	Есбол кейін қайтты. Ерлан құнжия түсіп рульге жабысып отыр. Әкесі жақындай бергенде өзі еңкейіп есік ашты. Кенже ұлының сезімтал болып өсіп келе жатқанына Есболдың іші әрдайым жылиды.

	Машина асфальттан күрт бұрылып құмтас төгілген айдау жолға түсті. Майда қиыршық тас машинаның бауырын сабалап келеді. Осы ара баяғыда борпылдақ арба жол-тұғын. Жирен қасқа айғырмен құйғытып талай шауып өткен... Аттан түсірмей шапқылатып қойған о да заман екен-ау. Жай аяң түгіл, желiп жүруге уақыт болмайтын. Қара айғыр мінген Қаратай, кер атты Тойымбек Есболға ілесіп осы өлкенің ұзынын да, көлденеңін де талай кесіп өткен-ді.

	Есіл, Қаратай... Еңіреген ер еді-ау! Жауымен жекпе-жекке шығам деп қапы кетті... Тойымбек тірі деп сырттай естіген. Қалай қартайды екен? Қаратай: «Әліпті таяқ деп білмейсің, оқып хат танысаңшы!» – деп талай ұрысса да тіл алмап еді. Әшейін еті тірілігімен, белсенділігімен қатардан қалған жоқ. Колхоз ұйымдасқанда аз уақыт бастық та болды. Бірақ тіл алмаған колхозшыға қамшы үйіремін деп табаны тайып кете жаздады... Есбол Алматыға оқуға кеткенде, Тойымбек егіс бригадирі еді. Сол кеткеннен Есбол мол кетті. Артында қарайлайтын адамы жоқ, салт жігіт оқу бітірген соң, Алтай өңірінен бір-ақ шықты. Содан үйлі-баранды болды, балалар өсті. Соғыс басталғанда, одан бергі шаруашылықты көтеру жылдарында Есболдың туған жер, өскен өлкесін ойлауға мұршасы болған жоқ.

	Қызметтен қолы босаған соң, әрі кәрілікке бой алдырайын деді ме, табан астынан туған жерін аңсай бастады. Әшейінде қаладан қия бастырмайтын кенже ұлын ала шығуында гәп бар. Оқудағы ұл-қызындай емес, Ерлан – сергек, сезімтал болып өсіп келеді. Туған жер, өскен орта жайындағы әңгімелерді зейін қойып тыңдайтыны қуантады...

	Қиыршықтас төгілген есте жол көнелеу асфальтқа жалғасып үлкен селоға бойлап кірді. Үй-үйдің ауласында, ағаш көлеңкесінде отырған шал-кемпірлер, көше қуалап, арық жағалай ойнаған бала-шаға баяу жылжыған «Волгаға» назар аудара қойған жоқ, – машина мінгендер бұл ауылға, сірә, таңсық емес тәрізді. Баяғыда велосипед мінген адамды көргенде, «шайтан келе жатыр!» деп кәрі түгіл жастар қашып тығылатын.

	Ол кездегі саз балшық тамдар құрып бітуге айналыпты: бірлі-жарымы еңселі биік үйлердің жанында жауыр аттай жарбиып тұр. Көше бойлап өскен қалың жапырақты тал-теректерден кейбір биік үйлердің өзі көрінбейді. Со жылдары елдi тал отырғызуға, жеміс-жидек егуге үгіттегенде: «Шөп жейтін мал емеспіз!» деп көпшілігі кері баққан. Өзі бас болып колхоз кеңсесінің маңына отырғызған көгерішті мал жеп құртып еді... Енді қараса, ауыл көгерішке көміліп тұр. Кейбір алды ашық үйлердің ар жағынан сабақтары салбыраған алма, жүзім ағаштары көрінеді. Әр үйдің төбесінде телевизор, радио антенналары нар қамыстай ырғалы тұр.

	Асфальт колхоз кеңсесінің алдына келіп тірелді. Жаңа типпен салынған кеңсе үйлерінің маңайы жым-жырт. Кіріп-шығып, сапырылысып жүрген адам көрінбейді. «Бұл күнде тәртіп те өзгерген» деп ойлады Есбол. «Біздің уағымызда кеңсе маңы айғай-шу болып жатушы еді».

	Олар машинаны көлеңкеге қойып, есікке қарай бет алғанда, алдарынан сампылдай сөйлескен үш жігіт шықты. Су жаңа «Волганы», одан түсіп жатқан адамдарды көрген соң үшеуі де бері бұрылды. Қоғадай иілуінен, екі қолын бірдей ұсынуынан Есбол өзі ұмыта бастаған ауыл салтының жол-жорасын аңғарып қалды.

	Жігіттер көшеде тұрмай ішке кіріп сөйлесуді жөн көрді. Екінші қабаттағы табанына қызыл кілем төселген кең кабинетке көтерілгенше Есбол ентігіп қалды. Жұмсақ креслоға жайғасып, демігуін басқан соң ғана жөн-жосығын, келу себебін қысқаша түсіндіріп айтты.

	Бұйра шашты, бүйрек бет, семізше жігіт осы совхоздың директоры екен. «Атым – Қалдан» деді. Кірген бойда жоғары шығуға батылы бармай, есік жақтағы орындыққа отыра кеткен агрономның аты Аманбек екен. Осы бір көк көз, жұқа сарыны әлдекімге ұқсатып Есбол есіне түсіре алмай-ақ қойды.

	– Жөн-жөн... – деп, Қалдан көңілін аудара берді. Отыз үш жылдан бері ат ізін салғаным осы дейсіз, ә? Туған жерді шын-ақ қадір тұтады екенсіз!

	Қалдан өзінен өзі карқ-карқ күлді. Шалдың қабақ шытып тіксіне қарауынан күлкісін тез жия қойып:

	– Кешіріңіз, қария... – деп сөз аяғын жуып-шайды. – Үлкенмен де, кішімен де әзілдесуді осы ауылдан үйрендік.

	– Қай жақтың баласы едің?

	– Меркелікпін...

	«Бұл ауылдан шыққан кім бар?» деп сұрауға шақ тұрды да, «Мына баланың оны не деп жоритынын кім білсін!» деп шал ішін тартып қалды.

	– Анау отырған Аманбек осы ауылдың азаматы, – деді директор тағы да. Жоғары шығуға батылы жетпей, есік жақта бір уыс болып отырған жасық жігітті «азамат» деуінде әлдебір зілді кекесін бар тәрізді. «Жап-жас басымен кекетіп-мұқатқанды қайдан үйренген? – деп шал қабағын тыржитты. – Алатауды ен жайлаған елдің құм ішіндегілерді кекетіп, кемiтетiн ескі шірік әдеті әлі қалмаған екен». Сонда да сыр бермей есік жақта отырған Аманбекке бұрылды:

	– Қарағым, бері жақында...

	Аманбек директорға бір қарап Есболға таяу келіп отырды. Жүзінен әлгі кекесінге деген намыс оты байқалмайды. Сары кірпіктері жиі жыпылықтап бір түрлі мүләйім қарайды. Әлде жұмысынан мін шығып, бастық желкесіне мініп алды ма екен?

	– Қарағым, кімнің баласысың?

	– Малдыбайдың баласымын.

	– Атшы Малдыбай ма? Әкең тірі ме?

	– Соғыста өлген.

	Есбол енді есіне түсірді. Әкесі де осы сияқты көк көз, момын сары еді. Орталықта ат бағатын. Есбол мінген қан қызыл жиренді де, Қаражанның қара айғырын да, Тойымбектің кер құла атын да сол жемдеп баптайтын. Бір жолы кер құла атты ауданнан келген уәкiлге лауға мінгізем деп, Тойымбектен таяқ жегені бар.

	«Әкенің өзі өлсе де көзін көрген өлмесін» деген сөз есіне түсіп, шалдың көңілі босады. Момын да болса бір атадан тұяқ қалғанына шүкіршілік деп отыр...

	– Тойымбек шалды білетінің бар ма?

	«Ол кім еді?» дегендей директор қасындағы агрономга қарады.

	– Анау шетте отыратын шал шығар?

	– Е, әлгі милиционер молда ма? – деп директор тағы мырс етті. «Молдасы несі?» деп, Есбол тіксініп қалды. Директор тегінде қиямпос жігіт болуы керек. Шал оның сөз төркінін танымай отыр. Ілгеріде Тойымбектің милиционер болғаны рас. Ал «молда» деген ат қалай жабысты? Шағып сөйлейтін жігіттен Тойымбек туралы тағы да тәптіштеп сұрап жатуды жөн көрмеді:

	– Біреуің мені сол Тойымбектің үйіне ертіп барыңдар, – деді. – Үзеңгі жолдас еді..

	– Оу, ақсақал, «елім деп, жерім деп» сонау Алтайдан арып-аршып келгеніңізде «үзеңгі жолдасыңызды» ғана танып, бiздi елемегеніңіз келісе ме? – деп Қалдан бұйданы енді өз қолына алды. – Ақыр демалыста екенсіз, асықпаңыз. Қалған шаруаны тағы да ақылдаса жатармыз. Біз ферма жақтағы шаруаны жайғап, соңыра ораламыз. Кешке бас қосалық.

	Шаршап отырған шал басқа сөзге келмеді.

	...Кең бөлмеге салынған болыскей екі ақ төсекте әкелі-балалы екеуі қатар жатыр. Ерлан әлдеқашан ұйқыға кеткен. Баяу ғана дем алғаны естіледі. Қорылдамайды, пысылдамайды. Дені сау, жүрегі таза.

	Қазіргі балаларда ауру аз. Бәрі бойшаң, ақыл-ойы ерте оянған. Және білмейтіндері жоқ. Есбол кейде өз балаларымен таласудан жасқанады. Әке болғандықтан ғана именетін шығар, балалары бетіне онша келе бермейді. Ал өзара таласқандарын естігенде, Есбол ғылымның түр-түрінен, философиядан өзінің мардымды ештеңе білмейтініне налыды. Бәрін осылардай қайта бастағысы келеді, амал не – кеш. Кезінде ат үсті, жүрдім-бардым оқығанына өкінеді. Бірақ о заманда асықпауға болды ма? Шаруашылықты қалыпқа келтіріп, тұрмыс түзеу керек болды. Оның үстіне бәрін тып-типыл тақырдан бастауға тура келді. Білімнің жоқтығы, тәжірибенің аздығы талай былыққа да ұрындырды. Бірақ халықтың ауызбірлігі, қоғамның әділдігіне деген шексіз сенім небір батпақтардан сүйреп шығарды. Үстері былғаныш болды, аяқтан сыз өтті, кеудені оқ тесті – сонда да жаны таза, көңілі ақ қалпынан жазған жоқ. Халықтан айналайын, бәрін көтерді! Сондай қиыншылықпен мынадай жас ұрпақ, өсіп жетілді, енді бұлар ешкімге бой бермейді. Ойы кең, білімі мол, дені сау. Кейде артық кетеді, оқыс мінезге салатындары да бар, бірақ қатесін тез түзейді, онысы артық қасиет. Қызыл сөзге үйір болмай, іске жұмылғаны жақсы, әйтеуір... Балалары Москвада, Алматыда оқығанын малданып бос селтеңдемей, әрнeдeн ой түйіп сергек жүретіні әрине, зор қуаныш.

	Шал аунап түсіп терезеге қарады. Ай ала бұлттар арасымен шар айнаша домалап барады. Сырттан малдың маңырағаны да, иттің үргені де естілмейді. Дүние біресе үлбіреген ақ матаға оранып, біресе, жалаң мүсінін көрсетіп ойнаған ай сұлуға тамсана қарап ұйып қалғандай жым-жырт. Қаншама жол соқты болып келсе де Есболдың көзінен ұйқы қашқалы біраз уақыт. Өткен-кеткен енді-енді есіне түсіп, алып қашты ойлар жетегіне ерді...

	Рас-ау, күндіз осы үйге келе жатқанда, Аманбектің шешесін көріп көзіне жас алғанда, дастарқан басында әңгіме-дүкен құрғанда әлдебір сәуле жылт етіп жоғалып, жылт етіп жоғалып кеудесін алаң қылып еді. Тек үй иесінің ықылас-пейілі, дастарқандас болып отырған ел адамдарының ақсақал деп сыйлап, құрақ ұшқаны ой өзенін бір арнаға құйғызбады. Әйтпесе туған жер деп аталатын осынау кең алқапта қаншама қызық күндер өтпеді дейсің. Бәрі де көкейде күні бүгінгідей сайрап тұр.





НАЗ ЕРКЕ


	Бұдан жарты жыл бұрын ғана өр киіктей секіріп жүрген Мәлік осы дертке шалдығам деп ойлады ма?

	Октябрь мейрамының алдында ауылдан Кәріпжан келе қалды. Мектепте бірге оқығанның жөні бөлек, бала кездегі бірлі-жарым кикілжің әлдеқашан ұмытылған. Үнемі елді аңсап жүретін Мәлік Кәріпжанды құшақ жая қарсы алды. Кәріпжанның «ауыл дәмі» деп ала келген піскен ет, канистр толы қымызы бар екен, түлкі құрсақ студенттерді бір қарық қылған. Консерваторияның домбыра класында оқитын Мәлік пен оның даңғой достары қымызға арақты қосып ішіп, бір гуілдеген. Кәріпжан жақында ғана жылқы фермасының меңгерушісі болып тағайындалыпты, астында жеке меншік «Жигули», қой бағатын әкесінің арқасында не ішем, не кием демей шалқып жүрген кейпі бар екен. Ертеңіне азаннан келді де, Мәлікті есік алдына оңашаға шақырды.

	– Слушай, Мәлік, қатқански шаруа бар, – деді ол қалың қабағының астындағы кішкене қос қарашығы от ала қашқандай ойнақтап. – Мен бір оңаша үйде жатырмын. Кешегіден бөлек тағы бір бағлан сойып әкелгенмін. Үйдің иесі бізге құдағи болып келеді – базардан керек нәрсенің бәрін алып, дастарқан жасап жатыр. Сен тез киін. Барыңды аяма... Мынадай қатқански екі сұлуды қонақ етеміз, – деп ол бас бармағын қайқайтты.

	– Қайдағы сұлулар? Алматының қыздары ма? – деді Мәлік еріншектеу есінеп. Әлі ұйқысын аша алмай тұр.

	– Менің танитыным Назым деген қыз, филфакта оқиды. Қатқански! – деп Кәріпжан тағы да бас бармағын шошайтты. – Жазда астық жинауға келгенде таныстым. Ал қасындағысы... жарайды оны бара көрерсің. Екеуі бір бөлмеде жатады. Ол да – қатқански!

	Мәліктің ұйқысы енді ашылайын деді. Бүгін демалыс, Кәріпжан жұмақтан өзгенің бәрін орнатып тұр. Бойдақ студентке бұдан артық не керек?

	– Жуынып, киінгенше күтерсің, – деді ол артық сөзге келмей.

	– Күтпегенде ше? Сені әдейі іздеп келіп тұрсам... – Жуынып, қырынып жатқанда Мәлікке бір ой келді.

	Кәріпжан бұған неге сонша жабысты? Бұрын екеуінің кереметтей достық қарым-қатынастары жоқ сияқты еді.. Мектепте екеуі екі бөлек, өз «компаниясымен» жүретін. Бойшаң, иықты, жау қабақ Кәріпжанға Мәлік жақындамауға тырысатын. Себебі, біреумен керілдесе кетсе, сөзге келмей, салып жіберетін әдеті бар-тұғын.

	Қазіргі түріне қарағанда иі жұмсарған тәрізді. Сөздері салиқалы. Істеген ісі, әрекеті алғыр жігіт болғанын аңғартқандай. Мәлік өзінің де мектептегідей бұйығы емес, мінезі келе-келе Алматыда ашылғанын есіне түсіріп, «ақыл тоқтатты деген осы ғой, – деп ойлады. – Жігітті балалық шағымен бағаламау керек».

	Кәріпжанның арғы ойы бөлмеден шыққанда анықталды.

	– Домбыраңды алмадың ба? – деді Кәріпжан құдды бұрыннан келісім бардай. – Сенің көркіңе қарап отырамыз ба? Домбыра тартып, өлең айтасың.

	Жерлесінің бұйыра сөйлегенін өзімсінгені деп жорыған Мәлік:

	– Ол үйде домбыра жоқ па еді? – деп немкетті сұрай салды.

	– Қайдан болсын! Саудагер, жесір әйел.

	Түйеден түскендей ғып сөйлейтін баяғы Кәріпжан. Мәлікке таныс емес әйелдің жесірлігінде, саудагерлігінде шаруасы?.. Жүрегіне дық алса да, ендi шегінер жер жоқ. Келісім берген өзі, жуынып, қырынып, бар тәуірін киініп есік алдына шығып тұр. Енді уәде бұзуға бола ма?

	Мәлік үндеместен бөлмеге кірді де былғары қабы бар концерттік домбырасын ала шықты.

	Кәріпжанның қырғауылдай қызыл «люкс-жигулиі» әне-міне дегенше жатақхана алдына жетіп келді. «Мен казiр...» деді де Кәріпжан радионы даңғырлатып қойып, машинаның есігін жұмсақ қана жауып, жоғарыға кетті. Қатты жаңғырды жақтырмайтын Мәлік радионы басып, әлгінде өзінің машина есігін байқамай қатты жапқанын, Kәpiпжанның қабағы астынан жақтырмай жалт қарағанын есіне алды. Осындай қымбат көлікке қолы жеткендердің кедір-бүдір жерден машина шоқалақтап өткенде немесе есігін біреу қатты жапқанда денесіне біз сұғып алғандай, селк ететінін бұрын да талай байқаған. «Бүйтіп дүние жинағаны құрысын» деп қояды Мәлік өзіне әлі мұндай «байлықтың» ауылы алыс екенін ұмытып.

	Аздан кейін екі қызды қолтықтаған Кәріпжан көрінді. Екі езуі екі құлағында, екі жағына кезек төніп, әлде бірдеңелер айтып, күлдіруге тырысып келе жатқан сыңайы бар. «Мектепте мұндай жылпостығы жоқ сияқты еді, қайдан үйренген?» деп Мәлік отыр. Кәріпжанның оң жағындағы сұр плащ киген сұңғақ, қыр мұрынды, ақ құба қыздың танадай көзі анадайдан жалт-жұлт етеді. «Назым осы болды». Сол жағындағы – денесі тығыншықтай жұмыр, томпақ бет, қара торы қыздың да көзі қысық емес, дөңгелек. Әсіресе, көк плащының етегінен тік құйылған балтыры көз тартады. Екеуі де жалаң бас, желкесінен қиылған толқынды шаштары желмен ойнап келеді. Биік өкше күздік туфлилерімен асфальт тротуарды тық-тық басып машинаға таянғанда Мәлік те ізет білдіріп, тез сыртқа шықты.

	– Танысыңыздар, бұл – менің кеше айтқан ауылдас досым – Мәлік Оңғарбаев, – деп ежіктеді Кәріпжан құдды бір дипломатиялық қабылдауда тұрғандай, – Құрманғазы атындағы мемлекеттік консерваторияның төртінші курс студенті.

	Мәлік сәл күлімдеп, қолын сыпайы ұсынды. «Назым» деп өзін атаған сұңғақ қыздың саусағы салқын екен. Томпақ бет қара торы қыздың алақаны соншама ыстық болар ма, Мәліктің жіңішке саусағына қан жүгіргендей болды. «Рахима» – деді ол аппақ тығыз тістерін түгел ашып.

	– Ал, отырыңыздар... Қалған әңгімені барған соң айтамыз – деп Кәріпжан кабинаға кірмес бұрын алдыңғы орынға Назымды, Мәліктің қатарына Рахиманы отырғызды.

	– Қалай, «Құмбелді» сағынған жоқсың ба? – деп Кәріпжан бұрыннан әмпей-жәмпейі бардай Назымға бұрылып қарап қойды. Бірден «сен» деп отыр.

	– О, сағындым... Сағындым «Құмбелді», – деп Назым тағы Мәлікті көзімен бір сипап өтті. – Әрине, Кәкең болмағанда іш пысып «өлетін» едік... Кәкең бізді тау арасындағы Көкқайнар деген жерге әлденеше рет апарып, көңілімізді көтерді емес пе? Сондағы... өлген әйеліне күмбез салдырып жатқан кісінің аты кім еді?

	– Ержан, – деді Кәріпжан.

	– Иә, иә, Ержан. Қандай жақсы адам! Алғашқы алған жарын қалай сыйлайды!

	«Ақын жанды» екен деп ойлады Мәлік.

	– Сіз биыл «Құмбел» жаққа барған жоқсыз ба? – деді Назым үндемей отырған Мәлікке қарашығы үлкен аялы көзімен қарап.

	– Бардым, – деп Мәлік қысқа жауап қайырды. – Онда сізді қалай көрмедік? Сөзге Кәріпжан араласты:

	– Біздің бұл жігітіміз қатқански талантының арқасында қолдан-қолға тимей жүр. «Құмбелдің» парторгы Жасұлан Шубаев мұны екі ай клубта қамап ұстап, оркестр ұйымдастыртты.

	– Оркестр? Тамаша екен. Қандай оркестр?

	– Домбыра оркестрі, – деді Мәлік ақырын ғана.

	– О, домбыраның үні қандай жақсы!.. Қазақ күйлері, әсіресе, лентаға жазылғанда керемет сазды естіледі. Рас емес пе? – деді Назым алма мойнын тағы да Мәлікке бұрып.

	– Рас, – деп Мәлік басын изеді. Қалада оқитын қыздың эстрада, джаз музыкасын емес, қарапайым домбыра күйін ұнататыны оған бір түрлі жылы көрінді. – Шамасы, өзіңіз де күй тартасыз-ау?

	– Жо-жоқ... Маған ол өнерді ешкім үйреткен жоқ, – дегенде Назымның үнінен еркелік немесе әлдекімге сақтаған өкпе-назы байқалғандай болды. – Атам күйші кісі еді... Бала кезімде тізесіне сүйеніп, екі қолымды жағыма таянып отырып ұзақ тыңдауды ұнатушы едім... Папам мені музыка мектебінің фортепиано класына берді. Үш жыл оқыған соң тастап кеттім. Сірә, маған музыканттық қонбаған болу керек.

	Мәлікке Назымның ашық-жарқын әңгімесі, домбыра күйін жақсы көретіні ұнап қалды. «Кәріпжан аспандағы аққуды ілген екен» деп іштей қызғанып та отыр. Қасындағы Рахимада үн-тіл жоқ, әлдебір танысы қалып бара жатқандай жалтақтап терезе жаққа қарай береді.

	– Парторгтың аты кім еді?

	– Жасұлан.

	– Иә, иә, енді есіме түсті, Жасұлан. Қандай жақсы адам! – дегенде Назымның көзі тағы жалт етті. – Біздің жатқан жерімізге әлденеше рет келіп, хал жағдайымызды біліп, тіпті өз адамымыздай араласып кетті.

	– Иә, ол кісі келгеніне бір жыл болмай жатып совхозда талай өзгеріс жасады, – деп желпінді бұған Кәріпжан – Әсіресе, ауыл мәдениетін қатты қолға алғалы жатыр... Келесі жылы ескі клуб орнына Мәдениет үйі салынатын болды.

	– Өңі жас, өзі қаншада? – деп сұрады Назым.

	– Мен білсем, отыз үште.

	– Ойлап едім, жиырма сегіз, отыздың арасы шығар деп.

	– Гимнастикамен шұғылданады! – деді Кәріпжан білгішсініп. – Таңертең елден бұрын тұрып, әтештің айғайымен айнала жүгіріп жүргені.

	Назым күлу орнына:

	– «Әтештің айғайы?» – деп жақтырмай қалды.

	– Әзіл үшін айтқаным ғой!

	Мәлік Назымның кімді жақсы, кімді жек көрсе де жасырмай ашық айтатын мінезін аңғарып отыр. Неге екенін өзі де білмей, Жасұлан ағайынан да оны іштей қызғанып қалды...

	Кәріпжанның «саудагер, жесір құдағиы» микроауданда, екі бөлмелі үйде тұрады екен. Мектепте оқитың бой жеткен қызын, күн демалыс болған соң, «құрбысының үйіне жіберіпті». Кухня жақтан асылған еттің иісі келіп тұр.

	Үй иесі буфет ұстайды екен, «құс сүтінен» басқаның бәрін столға үйіп қойыпты. Етке қамыр салып табақ тартқан соң «көрші үйде той болып жатыр еді» деп рұқсат сұрап, кетіп қалды. Кәріпжан оның тезірек кеткенін құп көргендей, «азырақ бірге отырмайсыз ба, бізбен бірге дәм ауыз тимейсіз бе?» – деп болар-болмас мезірет қылғансыды. Олардың арасында қандай сыр барын білмейтін Мәлік сөзге араласқан жоқ.

	Кәріпжан мұндай «ухожер» болар ма, тарелкаларға етті, алма, жүзімді өзі салып, рюмкаларға қоньяктың қымбат түрінен құйып, столды шыр айналып жүр. Тосты да өзі бастап, «жаз гүліндей жайнаған қыздар үшін» алдырып қойды. Қыздар біріне-бірі жымия қарап, ромкаға еріндерін ғана тигізіп отыр. Кәріпжанның зорлағанына көнген жоқ.

	Ет желініп біраз сусындаған соң, тоқ басарға ән-күй болды. Алдымен ұсыныс айтқан Назым. Бағана келгеннен-ақ домбыраға көз қырын сала берген, тек әдеп сақтап, асығыстық жасамайын деп отыр екен. Сәл толасты пайдаланып, Мәлікке қолқа сала бастады. Мұндайда аса көп бұлданбайтын Мәлік «Қыз Ақжелең», «Әсем қоңыр» сынды күйлерді тартып еді, Назым көзі бал-бұл жанып:

	– Тәттімбеттің, Тоқаның күйлерін білесіз бе? – деп сұрады.

	– Қайсысын?

	– Білсеңіз, «Көкейкестіні» шертіңізші... Сіз тек жылдам тартады екенсіз... Бұл күйді атам асықпай, терең толғанып тартатын.

	Мәлік мына қыздың күй өнеріне соншама қанық екеніне риза болып:

	– Мен орындаған күйлердің ырғағы сондай жылдам, – деп ақталды.

	Консерваторияның төртінші курс студенті білмейтін күй бар ма, ол «асықпай, баппен» «Көкейкестіні» шертіп отыр. Назым оның салалы, ұзын саусақтарына емес, бет-жүзіне тесіле қарап қалыпты. Шын беріліп, «терең тебіреніп» тартып отыр ма, жоқ па – соны аңғарғысы келгендей. Назары пернеде болғанымен, Назымның жаудырап қарап отырғанын сезген Мәлік денесінен ток өткендей дірілдеп, ол сезім жүрек арқылы саусағына беріліп ойнады. Көптен бері өзі де осылайша құлшынып күй шерткен емес. Оның атжақты, құсмұрын, аққұба келбетіне, жұқа ернінің діріліне қанша қарағанмен бар ой-сезімі күй ырғағына елтіп отырған Назым Мәліктің орындап біткенін аңғармай есінен танған адамша, тұнжырап отырып қалды да, кенет ұйқыдан оянғандай: «О, қандай тамаша!» деп қол шапалақтады. Соны аңдып отырғандай, Кәріпжан да жалпақ алақанын сарт-сұрт ұрып:

	– Міне, талант деген! – деп өзінше күпініп, бөтелкеге қолын созды. – Осындай қатқански күй тартқан Мәлік үшін!

	– Осындай күй шығарған Тәттімбет бабамыз үшін! – деп, Назым бір бүйірден сөз қосты. Мәлік оның көзіне жас үйірілгенін әлгінде байқап қалған. Назым рюмкесін бұл жолы толық алды.

	Атам домбыраның құлағын бос бұрап шертетін, – деді Назым сәлден кейін. – Үнi бiр түрлі күңгірлеп, шыңырау түбінен шыққандай әсер ететін. Сіздің бұрауыңыз кварта ғой?

	– Кварта, – деді Мәлік Назымға одан әрі тәнті болып – Қазіргі күйшілердің бәрі осы бұраумен ойнайды.

	– Дина апайдың, Әбікен Хасеновтың пластинкасын тыңдадыңыз ба?

	– Тыңдамағанда!

	– Екеуі де бос бұрап тартпай ма?

	– Оған мына домбыра келмейді... Ол кісілердікі – ескі үлгімен, қолдан шаптырған қарағай домбыра.

	– Үні бөлек, соншама табиғи естіледі... Әбікен Хасеновті бала кезімде көргенім бар. Біздің Қарағандыдағы үйімізге арнайы келіп, атама көп күй тартқызды... Heгe екенін білмеймін, өзі қолына домбыра алған жоқ. Атаммен көп әңгімелесті... Не айтқандарын түсінбегеніме әлі күнге дейін өкінемін... Дегенмен сіз де жақсы тартады екенсіз, – деді Назым Мәлікке комплимент айту керектігі енді есіне түскендей. – Қазір де жақсы домбырашылар бар ғой.

	Дина мен Әбікенді мақтағаны емес, соңғы сөзі Мәлікке сұқтай қадалды. Өзін көптің біріне санағаны шын-ақ көңіліне келген. Ол домбыраны қабырғаға сүйей салды. Ыза қылғанда оны ешкім «қайта шерт» деп сұраған жоқ. Арзанқол домбырашылардың бірі болғанына намыстанып, ол алдындағы рюмкелерді бірінен соң бірін қағып салды. Оған енді Кәріпжанның қайта-қайта тост айтып, ыржалақтап күлгені де, Назымның көзін төңкере қарап наздануы да әсер еткен жоқ. Күйшінің кінəмшіл жүрегі ерке сылқымның Мәлік үшін емес, әуелі Тәттімбет үшін алғанына да, көтермелеу орнына әлдебір «жақсы домбырашылар барын» әңгіме қылғанына көңілі ойсырап қалған. Ол күллі курстағы маңдай алды домбырашы саналатын. Композиторлықтан да дәмесі бар-тұғын. Күй мәнін ұғатын мына қыздың оны көптің бірі санауы қалай?

	Ол осылайша толқып, өзінің қызып қалғанын сезбеген. Айнала отырғандардың сөздері құлағына кіріп-шыққан жоқ. Бір мезгілде Назымның:

	– Осындай қапаста отыра бергенше сыртқа... тауға шықсақ қайтеді? – деген сөзіне күңгірт санамен көңіл аударды.

	– Дұрыс! – деп Мәлік орнынан ұшып тұрды да буынына ие бола алмай қайта отырды.

	– Кәкең рульге отыра алмас, – деп Рахима тұңғыш рет тіл қатты.

	– Отырмағанда-а-а! – деді Кәріпжан лепіріп. – Қайта, мен ішіп алғанда жақсы айдаймын!

	– Ой, бұл – дала емес, қала ғой! – деп Назым отқа май құйды.

	– Әсіресе қалада батылдық керек... Ал кеттік! – деп Кәріпжан жалпақ алақанын шарт еткізді. – Ол жақтан кафе, ресторан іздеп жүреміз бе, ішіп-жейтінімізді ала шығамыз.

	Аздан кейін олар тауға қарай ызғытып бара жатты. Кәріпжан шынында да рульге нық отырады екен. Бағана іштей тұрғанда әңгімеге араласып, жан-жағына алақтай берген еді, қазір рульге тас кенеше жабысып, қарсы алдынан көз алар емес.

	Қалада оқығанмен тауға жиі шығуға Мәліктің уақыты бола бермейтін. Далада жүрген Кәріпжан бұл маңайдың ұңғыл-шұңғылын бес саусағындай білетін болып шықты. Машинаны ел көзіне көрінбейтін бір тасаға бұрды да, көлеңкеге қойып, дереу дастарқан жайды. Мезгіл күз болғанмен күн жарық, әлі салқын түсе қоймаған, алма бағының іші сары ала шуаққа малынып тұр.

	Таудың таза ауасы бойын сергітіп, басын торлаған тұман сейілгендей болды. Кәріпжан дәудірлеп, екі-үш рет құйған соң, Мәліктің көз алды қайта бұлдырай бастады. Ұйықтап кеткен бе, әлде мастық жеңді ме – бір кезде көзін ашса, тал түбінде шалқасынан жатыр, Рахима бетіне қарап отыр.

	– Ұйықтай бересіз бе, қайтпаймыз ба? – деді Рахима аппақ тығыз тістерін көрсетіп. Еңкейгенде Рахиманың беті жалпайып көрінеді екен.

	– Басқалар қайда? – деді Мәлік аузына басқа сөз түспей.

	– Қыдырып жүр.

	Мәлік машина жаққа қарады – орнында тұр. Басын көтеріп түрегеліп еді, шекесі зырқ-зырқ етіп, айнала төңірек төңкеріліп бара жатқандай болды.

	– Көп жаттым ба? – деді ол өзінен-өзі жиіркеніп.

	– Бір сағаттан асты.

	– Түу, неге оятпадыңыз?

	– Оған көндіңіз бе? Ұйықтап жатып ұрсысатыныңыз бар екен.

	Мәлiк қабағын тыржитып Рахимаға қарады. Үндемейтін қыздың тілі шыға бастапты. Әлде мұның тілі тек оңашада шыға ма? Қалай дегенмен Мәлік ұялды. Оның ұйықтап жатып былдырлап сөйлейтіні бар-тұғын. Бұл жөнінде бөлмедегілердің талай мазағына ұшыраған.

	– Арыққа барып жуынып келіңіз, – деді Рахима мүлде өзімсініп.

	«Жоқ, бұл – Назым тәріздi романтикалық көңілдің кісісі емес, нағыз шаруақор, іскер әйел болар түбінде»...

	Молік сүйретіле басып, әудем жердегі арық жағасына келді. Еңкейіп қолын суға сала бергенде жапырағы қалың, жайыла өскен алма ағашының ар жағынан әлдебіреудің даусы естілді.

	– Мен айттым ғой: «жігітім бар» деп... – Бұл – Назымның үні.

	– Алыста, Москвада жүрген «жігітіңнен» не пайда? Ол сені ала ма, алмай ма – кім біледі. Мен бүгін-ертең үйлене аламын..

	Бұл – Кәріпжанның гүрілдеген даусы.

	– «Ала ма, алмай ма?» деген не сөз? Біздің сертіміз бар, мен оны бұза алмаймын. Қашан оқуын бітіріп келгенше күтемін.

	– Аспирантты артық көремін де! Сонда мені оқымаған, ауыл қазағы деп менсінбегенің ғой!

	– Кәке, сіз мені түсінбей тұрсыз... Былайша, дос, жолдас болсақ жарамай ма?

– Жарамайды! Сенің анау қутақыр аспирантыңнан түк шықпайды. Ол келешекте ғалым бола ма, болмай ма – оны да кім біледі. Болғанда да доктор, академиқ дәрежесіне жетсе жақсы, қу тұяқ. Кандидатыңның табысынан мына менің табысым әлдеқайда артық...

	– Әңгіме табыста ма, Кәке...

	– Қазіргі заман табыскердікі!

	– Сіз өз пікіріңізде қалыңыз, мен өз пікірімде қалайын... Осы қалыппен тату-тәтті жүргеніміз жақсы емес пе Кәке!

	– Ондай татулықтың құны бес тиын!

	Біраз үнсіздік орнады. Мәлік жуынуды қойып, құлақ түріп отыр. Жүрегі дүрс-дүрс соғып барады.

	– Бүйтетін болсаңыз, мен кетемін! – деген Назымның үні тұншығып шықты.

	– Кетсең, кет! Немене, сонша бұлданып! Сендейдің талайын дөңгелеткенбіз!

	– Түу, ұятсыз екенсіз!

	Бұтаның арасынан Назым шыға келгенде, Мәлік қайда тығыларын білмеді. Бетіне тура қарай алмай суға еңкейе берген. Назым оны көрмегендей болып өте шықты... Рахимаға не дегені белгісіз, екеуі қол ұстасып ұзап бара жатты.

	Кәрiпжан жоқ. Мәлік ұшып тұрып, алма ағашынын ар жағына жүгіре басып барып еді. Кәріпжан дәнеңе болмағандай қаннен-қаперсіз шалжайып отыр!

	– Ей, аналар кетіп барады ғой!

	– Кете берсін! Ондай қаншықтардың құны бес тиын! – деді Кәріпжан гүж етіп. Шашы қобырап кеткен, көзі аларған – мастығы тарқамағаны көрініп тұр.

	– Бірге қайтпаймыз ба?

	– Шамаң жетсе, қайтар! – деді Кәріпжан ықылық атып. Мәлік қыздардың артынан жүгірді. Етекке түсіп ұзап кеткен екен, ентігіп зорға жетті.

	– Әуре болмай-ақ қойыңыз, – деді Назым бұрылып. – Сізде кінә жоқ. «Қатқански» жолдасыңыздан ертерек құтылғанымызға қуаныштымыз.

	Шынында, Назымның жүзінде ашудың белгісі жоқ, бұрынғыдай ашық қабақпен қарап тұр.

	– Енді... былайша...

	– Жатақхананы көрдіңіз, сексен бесінші бөлме, келіп тұрыңыз, – деп, Назым жұмсақ басып жылжи берді. – Тек «қатқански» жолдасыңызды ертпеңіз.

	Осы сөздің өзінде де еркелік, наз бар еді... Қыздар үлкен жолға шығып, өтіп бара жатқан машиналардың бірін тоқтатты да, қолын бір бұлғап кете барды.

	Мәлік сонда ғана есін жиып, қыздардың кеткенін бір себептен дұрыс көрді. Бұдан кейін Кәріпжанның дойыр мінезіне тап болуы да мүмкін... Қайтып келсе, Кәріпжан «дастарқан» жиегінде талтайып отыр.

	– Кел! – деді гүж етіп. – Өзіміз ішейік. Ондай шыбыштардың құны бес тиын!

	– «Қатқански» деп ертіп шыққан өзің емес пе?

	– Қаланың қыздары қу, ә? Әбден ішіп, жеп, қыдыруы қанған соң, тайып тұруын қарашы!.. Кел, одан да толтырып бір тартайық та ұйықтап дем алайық.

	«Қарай гөр, өзін, өлмейтін жерін біледі» – деп ойлады Мәлік.

	Олар жаңбыр сатырлап жауғанға дейін ұйықтапты. Айнала – қараңғы. Мәлік күрк-күрк жөтеліп оянған.

	Алдыңғы жатқанында ма, әлде соңғысында ма – әйтеуір сол жақ өкпесін суық шалып, ауруханаға түскен-ді. Кәріпжан оны білген жоқ. Өгіздей денсаулығы бар ол: «Кейін басқа бір қатқански қыздар алып келем» деп кеткен, содан әлі хабарсыз. Мәлік қыстай тубдиспансерде емделді – төбесін бір көрсеткен жоқ.

	Жаны қиналғанда оған демеу, медеу болған – Назым ғана. Мəліктің қайда оқитынын білетін ол, көптен көрінбей кеткен соң, жатақханасына іздеп барған. Жолдастарынан жағдайды біліп, таудағы санаторийге іздеп келгенде, Мәліктің төбесі көкке бір елі жеткен жоқ. Сол күні бір кеш домбыра шертіп, шер тарқатқан еді... Назым да күй тыңдаудан жалықпайды. Ақ білегін жағына таянып көзі мөлдіреп, тұңғиық бір сезімге бөлеңгендей елти құлақ түреді... Оның осы отырысына назары ауған сайын Мәліктің ішінен от жүгіріп өткендей болады. Әттең, әттең... Москвада жігіті бар. Әйтпесе, Назымның жолында бәрін құрбан етер еді. Арадағы қатынас – таза достық, наз көңіл ғана.

	Назым қыс бойы, апта сайын қатынап тұрды. «Қой» дегенге болмай, әр қатынаған сайын алма, жеміс, бал әкеледі... Ем-дәрінің әсері ме, Назымның наз күлкісінің күші ме – Мәлік ауруынан тез айығып келеді.

	...Май айының майда самалы ескен күннің бірі еді. Мәлік алма ағашқа сүйеніп, Алатаудың ақ бас шыңына қарап тұрған. Жібек жел бетін аймалап, әлдебір тылсым дыбыс тереңнен ызыңдағандай болды. Ол палатаға жүгіре басып барып, дереу домбырасын қолға алған... Содан кеудесінде күй оянды.

	Күйдің аты «Наз ерке» тұғын. Оны тұңғыш орындаған коллектив – Жасұлан мен Мәлік ұйымдастырған «Құмбел» совхозының оркестрі еді.





БОЗ ЖОРҒА


	Әкем Тоғысбайға арнаймын

	«Қалыңдығыңды белсенділер әкеткелі жатыр» деген ұзын құлақ хабарды есіткелі Тоқтар сан ойдың соқпағына ұрынып жүрген. Бүгін не де болса ағасы Алтынбайдан анық жауап алмақ. Еңсесі биік боз ордаға кіріп келгенде, Алтынбай шиедей қызыл кілемге жайылған көрпе үстінде құс жастыққа жантайып жатыр екен. Әшейінде сырты суық, тоңторыс ағасы бұл жолы ашық қабақпен амандасты.

	Шүңірек көз, шоқша сақал, қызғылт сары көк судыр шапанын иығына жамылып, малдас құрып отырды.

	– Білем неге келгеніңді, – деді ол сөзді өзі бастап. Қалыңдығыңды көктемде түсіріп берем дегенім рас. Одан бері үш ай өтті, мына жаңа өкіметтің райынан шоши бастадым. Қызға қалыңмал төлегендерге қатты келіп жатқанын өзің де білесің. Асықсаң, өз бетіңше сыбай-сылтаң барып қайтқаның дұрыс болар.

	Тоқтардың іші мұздай бастады. Қулық-сұмдығына найза бойламайтын ағасы тағы қандай жықпыл-сайға айдап отыр? Жасынан жетім қалып, осы үйдің есігінде өскен Тоқтар ат жалын тартып мінгенше Алтынбайдың майлық-сулығына бірдей жүрді. Отынын алды, суын тасыды, жылқысын бақты. Бертін келе атқосшылыққа жарағанда бұдан артық қызық тіршілік жоқтай көрінген. Бірақ есейген соң оны бозбалашылық жеңе бастаған. Ойын-сауық, той-жиыны бар жерлерді іздеуі жиіледі. Өзі де ән салып, айтысқа түсе бастағаны Алтынбайға ұнамайтын...

	– Құда жақ маған қалыңсыз қыз бере ме? – деп қалды Тоқтар оқыстан дауысы дірілдеп.

	– Құр қол емессің. Былтыр күзде он сиыр, жиырма қой айдатқанмын.

	– Жылқыдан да берем дегеніңіз қайда?

	– Оның жөні болмай тұр.

	Қырдағы қыздың әкесі қалыңмалға сиыр мен қой беріп, қылқұйрықтыдан ештеңе атамағанына наразы деген хабарды Тоқтар былтыр-ақ естіген. Сол ма, әлде құдасына көрсеткен қыры ма, болашақ қайын атасы Амантай «күйеу бала осыған мініп келсін» деп, көктемде боз жорға атын арнайы беріп жіберіпті. Бірақ бұл атқа Тоқтар әлі мінген жоқ, келгелі осы Алтынбайдың тақымында. Әлгі сөзден кейін Тоқтар ашығына кетті:

	– Онда мен боз жорғамен барамын.

	Алтынбай шатынай қарады.

	– Немене?! Астымдағы атты аударып алайын деп пе ең?!

	– Жорға – өз еншім, – деді Тоқтар даусын әзер жұмсартып. – Қыз ауылына бірінші көрінуім, өздері берген жорғамен барғаным жөн емес пе?

	– Қыз ауылы мінген атына емес, затыңа қарайтын болар, – деді Алтынбай салқын кекесінмен. – Жылқыдан қалағаныңды таңдап мін.

	– Аға, мен боздан басқаға мінбеймін.

	Алтынбай Тоқтардың шешесіне тартқан қиқар екенін білсе де, қаршыға көз, өжет жігіт болып өскенін аңғармай жүр екен. «Желкесінің шұқырлығы – қырсық мінезі», – деп ойлады ол Тоқтарға көз тоқтатып. Баяғы болыс кезі болса ит терісін басына қаптатып сабатар еді, қазір тек-текпен өзін әзер ұстап отыр.

	– Қой, шырағым, өйтіп менің ашуыма тие берме. Ата аруағын сыйлап отырмын, әйтпесе «ат қала» демек тұрсын, өгізге ер салып мінгізсем де ешкім қолымнан қақпайды.

	– Онда мен жаяу кетемін! – дел Тоқтар даяр асқа қарамай үйден шығып кетті.

	«Тоңмойындығы болғанмен, тасыр мінезі жоқ еді, найсаптың беті ашылған екен. Өзін бір қамшының астына алып жынын басып тастамаса болмас», – деп Алтынбай біраз ойланып отырған соң орнынан тұрды. Кереге басындағы сегіз өрме, жезмойын қамшысын алып сыртқа шығам дегенше құлағына тасыр-тұсыр дыбыс естілді, іле-шала: «Кетті, ойбай! Кетті!» – деген айғай-шу шықты. «Айлы түнде ауылға ұры тиді ме? – деп ши есікті серпе ашып сыртқа шықса, кермеде жем жеп тұрған жорғаны әлдебіреу міне салып құйғытып барады екен. Ауыл иттері абалай жүгіргенмен, шаң ішінде қалды.

	«Бұл – Тоқтар!» деген суық ой басына сап ете қалды да, «шынымен қашқаны ма» деп өз көзіне өзі сенбей, сәл ойланып тұрды. Бар пәрменімен жорғалағанда шапқан атқа жеткізбейтін ақбоз ай астында жұлдыздай ағып барады... Әлден соң кезеңнен асып көзден таса болды. Сонда ғана есін жиған Алтынбай «не болды, не болды?» деп айналасына топтана қалған ауыл жігіттеріне:

	– Неғып тұрсыңдар?! Қуыңдар! – деді өне бойы қалш-қалш етіп.

	Жақын маңайда байлаулы тұрған ат та жоқ еді. Бірді-екілі шаруа аты өзен жағасындағы сазда жайылып жүрген.

	– Жылқышыларға шап! Ізі басылмай тұрғанда қос аттап қусын!

	Екі жігіт жүгендерін ала-мала тұсаулы аттарына қарай жүгірді. Олар аттарын жетелеп әкеліп ерттегенше, осы ауылдан шай қайнатым жерден жылқышыларға хабар жеткенше, бірталай уақыт өткен еді.

	Бағана ағасының үйіне қарай келе жатқанда, кермеде ер-тұрманымен байлаулы тұрған боз жорға Тоқтардың көзіне оттай басылған. Ай жарығында, ошақтағы от алауында боз ат көзі жарқырап, тіпті сұлу көрінеді екен. Жорғаны алыс жолға болмаса, жақын жерге әурелемейтін Алтынбай бір жақтан жолаушылап келген-ау деп ойлады. Қазанда қайнап жатқан етті, құс жастықта қисайып жатқан үй иесін көріп, онша асығыс еместігін сезген. Шалдың шын ниетін білген соң ол оқыс бір тәуекелге бел буды. «Ұсталсам өлтіріп тастамас, әрі кеткенде тағы бір таяқ жермін», – деп үйден шыққан. Ат суаратын адамша, боздың жанына еркін басып келді де, басындағы дорбасын алды, тез қимылдап, ауыздығын салып, бос тұрған тартпаны мықтады. Тоқтардың қолынан бұрын да жем жеп үйренген жануар осқырынып, пысқырынған жоқ, қарасы үлкен көзін төңкере бір қарады да, қаз мойнын иығына сүйеді. Жорғаның маңдайынан, жалынан сипап тұрып, жігіт маңайын тағы бір шолды. Сыртта бейсеубет жүрген ешкім жоқ, ошақ басында күйбеңдеген бірді-екілі әйелдерден басқа еркек атаулы көрінбейді. Ол «Әп бісіміллә!» деп атқа қарғып мінді. Бауырынан жарап тұрған жануар, бірден ұшырта жөнелді. Жорға жарыста қыл құйрықтыны шаңына ілестірмейтін, анау-мынау бәйге атын алдына салмайтын боз жорға әне-міне дегенше ауылдан ұзап шықты. Ұзаған сайын Тоқтардың көз алды бұлдырап, айнала бөрікше дөңгеледі. Бет алысы – Toпар өзеніне құятын Жанпейістің қалың қамысы екенін шамалап келеді. Ну қамысқа бір ілінсе – ар жағы нар тәуекел.

	Қырдан аса бере арт жағына бұрылып қарап еді, қуғын байқалмады. Ауылда сайлы ат жоғын, саз жақта жайылып жүрген жаман тopылардың шаңына ілесе алмайтынын әлгі әзірде шамалаған. Жүрегінің әдепкі толқуы басылып, атты бекер қинамайын деп, тізгін тартты. Әлгінде алдынан боран соқтырған тарлан боз, майда жорғаға салғанда жаныңды жай таптырады екен. «Шіркін, осындай арғымақ атқа мініп жүргеннің де арманы бар ма екен?» деп ойлады ол. Енді қауіп те, үрей де артта қалғандай.

	Алтынбай осы жорғаға күміс шытыралы ер-тоқымын, айыл-жүгенін жарқыратып мініп шыққанда, Тоқтардың ішін от жалап өтетін. «Осынау шатақ шалдың шалқайып жорға мініп жүргені, бақ-дәулеттің арқасы-ау!» деп ойша қызғанатын. Бірақ жүзіктің көзінен өткендей сүмбі жорғаны көргенде, Алтынбай келе жатқанның кетпенін, бара жатқанның балтасын алып қалатын әдетімен, Тоқтарға арналған жорғаны өзі иемденді. Тағы мұны бағып-күткенге болмаса, жақын жерге де мінгізбейді.

	Өткен қыста, Балқаш теңізінің мұзы қатқанда, Арқа жақтан келген бір топ сал-серілерге ілесіп, Тоқтардың ел аралағаны бар. Бірі әнші, бірі шешен, бірі балуан, бірі ақын өңкей ығай мен сығайлардың мінген аттары, киген киімдері ел адамдарына мүлде ұқсамайды. Мұндай сән-салтанатты бұрын көрмеген жігіттің ішіне шоқ түсіп, «мен неге осылардай болмадым, серілік құру қолдан келмей ме» деген әуейі қызғаныш мазалай берген. Ән салса даусы бар, айтыса кетсе суырып айтатын өлеңі бар жігітке кіді бір ой келген: Ендiгi қалған жас өмірді осындай ойын-сауықпен, сән-салтанатпен өткізу керек. Өзі ұйтқы болса, айналасына үйіріле кететін топ табылады. Ол үшін жақсы ат, асыл киім керек. Бірақ оны қайдан табады? Он саққа жүгірген ойына орала кеткені – осы боз жорға. Шалға мұндай ат неге керек, қаласа басқа жорға тауып мінсін, ал серілік құру үшін Тоқтарға бұдан артықтың да, кемнің де керегі жоқ»...

	Естуінше, Жотадағы ел Топардағыларға қарағанда сауықшыл. Топардың тұнық суы, ну қамысы, жиде-тоғайы шаруаға жайлы болғанмен ат бауырын жазып жүгіретін сар даласы, сағым ойнаған сай саласы жоқ. Жері қалың қопа – борпылдақ шаң. Өзен бойынан ұзап шықсаң құм бұйрат басталады. Ойдым-ойдым көл-шүңеттерді айнала отырған ел тек шаруа қамында. Көл, сулардың көптігі сонша, жер ыңғайын білмесең, түтіні көрініп тұрған ауылға жол таба алмайсың.

	Қысқасы, оның аңсары Жота жаққа ауа берген. Қайын жұртына боз жорғамен бір жетсе, ар жағын көрер еді. Былтырдан бері алдап, қалыңдығы жаққа жібермеген немере ағасына ол одан сайын өкпелеп келеді. Құм белдерден, шүңет-сайлардан өткен соң алдан қопа қамыстың иісі сезіледі. Бұл тұс Топардай терең емес, ат жалдап өтуге болады. Қопа қамысқа жақындаған сайын, іңір маса жаудай талай бастады. Тоқтар бештетінің түймелерін салып, қойын қалтасындағы жалпақ орамалын бұшпақ бөркінің астынан бастыра киіп алды.

	Өзінің де таңдайы кеуіп, аттың да мойны терлегенін сезген соң ол өзен жағасында біраз отырып тыныққысы келді. Аттың белін босатып, қаңтарған соң суға еңкейгені сол еді, арт жақтан дүбір естілді. Еңкейіп тың тыңдап еді, келе жатқандардың қарасы мол тәрізді. Бәсе, неғып қуғын шықпады деп еді-ау!

	Жалма-жан атты жетелеп өзенге түсті. Жанпейістің бұл тұсы таяз болғандықтан ол етігінің қонышынан су құйылғанына қарамай қалың қамысқа кірді де, дереу көйлегін шешіп, аттың аузын буды. Ала бұлттарға бір кіріп, бір шыққан ай сәулесі су бетін айнадай жарқыратып тұр.

	Жар қабаққа бес-алты атты адам шыға келгенде олардың анық қуғыншы екеніне көзі жетті. Іштеріндегі қара айғыр мінгені – бас жылқышы Жаманқұл. Өңкиген денесімен бөлектеніп тұр. Қолға түссе мұны аямайды. Аздан соң дауыстар анық естілді.

	– Әй, мынаны жер жұтты ма?

	– Жақын маңдағы ауылдардың бірінде тығылып отырған болар!

	– Бәрін сүзіп шығу керек! – өзі бой тасалағанмен, атын қайда сыйғызады?

	– Әуелі арғы беттен із шалайық.

	Жанпейістің жалпақ суынан екі аттылы адам жалдап өтті де, арғы жағалаудан ай жарығында із шалды.

	Әлден уақытта айғайлаған дауыстар естілді.

	– Бұл жақта ат ізі жоқ.

	– Сиырлар өтіпті!

	Екі аттылы өзеннен қайрыла өтiп, Жаманқұлдың қасына келді. Жаманқұл аттан түсіп, иісшіл итше жерге еңкейе қарады да:

	– Із тап осы араға тіреліп тұр, – деді. – Жел ұшырып әкетпесе, басқа жаққа бұрылуы мүмкін емес. Ол, мен білсем, осы қамыстардың ішінде тығылып тұр. Қане, тұс-тұстан суға түсіңдер!

	Алты аттылы өзенге әр жерден түсіп, жан-жағынан қаптап келеді. Тоқтар «енді құрыдым» деп тұр. «Қап, әлгінде не де болса судан өтіп тарта беруім керек еді. Жеткен жерімде ұстайтын еді, жетпесе, құтылып кетуім мүмкін еді-ау!» деп ол тілін шайнады. Ортадағы Жаманқұл қара айғырмен ат бауырынан келетін суды сапыра кешіп келеді. Енді жасырынудың орайы жоқтығына көзі жеткен соң, Тоқтар атқа қарғып мінді:

	– Әй, керек қылғандарың мен бе? Heгe ізіме түстіңдер?

	– Ә, кəззəп! Ұры! Мұнда екенсің ғой! Бәсе, кетпеген шығар деп ем-ау!

	– Мені неге ұры дейсің, Жаманқұл! Мінсем бұл – өз атым!

	– Жорға мінген неңді алған! Одан да анау шалбарыңның жыртығын жамап алсаңшы! – деп Жаманқұл кеңк-кеңк күлді.

	– Тарт тіліңді!

	– Мә саған, тіл тартқан! – деп Жаманқұл қамшымен осып жіберді. Қолы мұнша ауыр болар ма, Тоқтар жон арқасын тіліп өткен қамшыдан қайқаң етіп, ерден ауып қала жаздады.

	– Өй, әкеңнің аузы!..

	– Мә саған, әкеңнің аузы!

	Екінші сілтеген қамшыдан Тоқтардың есі ауып бүк түсті. Жанжалды естіп жақындаған жылқышылардың бірі атының басын жетелеп, жағаға алып шықпағанда суға тұншығып өлетін еді.

	– Әй-әй, Жаманқұл, ожарсың-ау! Обал болды ғой. – деген дауысқа көзін ашса, біреу бетін жуып, басын шүберекпен байлап отыр екен. Енді оның есі жинала бастады «Қап, мына иттің қорлығын-ай!» – деп, Тоқтар тістеніп қояды. «Бірақ алысарға дәрмен жоқ, іші қазандай қайнайды».

	Жаманқұл, тегінде, ұрлығы бар жігіт болатын. Теңіздің мұзы қатқанда, жыл сайын арғы беттегі ауылдардан бір семіз бие ұрлап сояды. Қайдан алғанын білмеген соң, ешкім ауыз ашқан емес. Биыл қыста серілік құрып келген топтың ішінде ұрланған бір бие мен көк қасқа жүйріктің иесі табылды. Алтынбайдың аз жылқысын түгелдей түстеп танитын Тоқтар екі бөтен малды иесіне қайтартқан. Жаманқұл мал иесіне айып төлеп, дау-дамайдан басын зорға ажыратқан еді. Соның есесін бұл жолы аямай-ақ алып тұр.

	– Иттің баласы, бұл – осы қыста мені жауыма құлша ұстап берді емес пе?! – деп кіжініп қояды.

	– Ой, сен де бір кекшіл неме екенсің! Сорлы жетім өліп қалса, не бетіңді айтар едің!

	– Өлмесе өмірем қапсын! Алтекең қолға түссе аяма деп қатты тапсырған!

	– Сонда да... шындап келгенде жорға осы баланыкі емес пе?

	– Әй, көп оттамай жайыңа жүр! Іш есебім өзімде. Ал, қане, Алтекең алаңдап отырған болар! Кеттік!

	Жаманқұл жорғаны жетекке алып, Тоқтарды басқа бір қуғыншының артына мінгестірді. Ат артында жайдақ отырған Тоқтардың жайы мүлде кете бастады. Зіл қара тас басы ат желген сайын зырқ-зырқ етіп, ыңырсып, ауытқи берген соң алдындағы кісі:

	– Әй, Жаманқұл! Мына баланың жайы болмай келеді. Топардың әне бір иінінде Жыңғылбайдың үйі отыр, соған қалдырып кетейік! – деді.

	– Е, мейлі! Өзің апарып сал. Алтекеңе жорғаны жеткізсек болғаны! – деп, Жаманқұл айғырын тебініп шаба жөнелді. Есі ауып құлап бара жатқан Тоқтарды қарт жылқышы алдына алып сүйемелдеп, жағада кооператив дүкенін ұстап отырған Жыңғылбайдың үйіне жеткізіп салған еді...

	Тоқтар түнімен денесі қызып, сандырақтап шықты. Yй иесінің өбектеп асты-үстіне түскені, ыстық сүт бергені еміс-еміс есінде. Ішкенін ішкенінше, жегенін жегенінше құсып тастағанын біледі. Таң алдында денесі балбырап ұйықтап кеткен екен, түс көріпті. Түсінде ақ боз атқа қанат бітіп аспанда қалқып жүр. Кейде бұлттардың арасына сіңіп көрінбей кетеді. Тоқтар жерде жүгіргісі келеді. Артынан қумақ болады, бірақ құмға батқан аяғын суыра алмайды. Құм бірте-бірте ішіне тартып, жұтып барады, жұтып барады. Тоқтар жан дəрмен айғайлайды, қолын ербеңдетіп асанға көтереді. Сол кезде қол ұшы біреудің жұмсақ алақанына тиеді. Қалыңдығы Гүлшара! Өмірдің үміт сәулесі жанғандай ұмтыла бергенде, Тоқтар түсінен шошып оянды. Үсті-басы терге малшынған, үй іші жап-жарық, күн едәуір көтеріліп қалса керек. Жан-жағына қарап еді, үйде ешкім жоқ, жер төсекте етбетінен жалғыз жатыр екен.

	Жыңғылбай Гүлшараның әкесі Амантайға аталас кісі еді, совет өкіметі орнағаннан бері осы Топар бойындағы елге сауда-саттық жүргізетін жалғыз кооператив дүкенін ұстап отыр. «Тілектес адамның үйінде жатыр екенмін» деген ой Тоқтардың қобалжыған жүрегіне медеу болды. Енді Алтынбайдың ауылына қайту жоқ. Жотадағы елге неде болса осы арадан аттану керек. Жыңғылбай мініске бір ат тауып берер-ау!

	Ол жатқан орнынан қозғала берем дегенде тұла бойы сырқырап, қайтадан етбетінен түсті. Басы орамалмен таңылған, қамшының ұшы шекесін жарса керек, қол тигізбейді. Жон арқасын май жағып таңып тастапты. Бір сәт қалың бет, бiтiк көз, сояу тісті Жаманқұлдың түрі көз алдына елестеп, өлтіріп тастамағанына шүкіршілік етті. «Қап, бәлем, осының бәрін алдыңа бір келтірермін-ау!» деп тісін қайрады.

	Есік ашылып, бұйра бөркін күн ыстықта да тастамайтын, сырма шапанды, сопақ бет, шоқша сақал Жыңғылбай кірді.

	– Бала, қалайсың? – деп қасына отырды да, тамырын ұстады. – Қызуың бар екен, жата бер.

	Әлдебір күш көтеріп әкеткендей, Тоқтар сай-сүйегі сырқыраса да төсектен басын жұлып алды.

	– Аға, мен жата алмаймын. Жол жүруім керек.

	– Жаяу қайда барасың? Барар жерің күншілік жол.

	– Мейлі, сіз маған бір ат тауып беріңіз, кейін өзім қайтарамын.

	– Бала, тым ыстықсың. Асығыс iстiң арты өкінішті болады... – деп, Жыңғылбай төмен қарап отырды да басын көтерді. – Бірақ жорғаны мініп қашқаныңды құптаймын.

	Сені біреуге сабатып, арғымақ атты тартып алғаны үшін Алтынбай өкіметтен сазайын тартады. Ол жағын маған жібер!

	Алтынбайда бұл кісінің де қыжылы бар еді. Жуандығын істеп, мата-кездемелерін, азық-түлігін алуын алса да уақтымен ақы төлемей, соза тартып жүре беретін.

	– Сен бала, былай істе. Жорғаға ол енді жолатпайды. Бұл жолы, әйтеуір, жаның қалыпты, соған тәубе қыл. Бір аптадан кейін мен де Жотаға жүремін. Ар жағында Шуға барып зат алып қайтпақпын. Оған дейін жат, тынық. Сосын біздің керуенге ілесесің.

	Сырттан иттің шабалана үргені, ат тұяғының дүсірі естілді. Әне-міне дегенше есікті шалқайта ашып, Алтынбай мен Жаманқұл кіріп келді.

	– Иә, бала, қайын жұртыңды паналап жатырсың ба? – деп Алтынбай салқын кекесінмен әзілдей кірді. – «Жаман күйеу қайынсақ» деген, Жыңғылбай өз ағаңнан артық болған ғой!

	– Менде енді ағайын да, туыс та жоқ!

	– Қой, шырағым, елден безіп ешқайда сіңе алмайсың. «Жат елде сұлтан болғанша, өз еліңде ұлтан бол».

	Бір мінезі мүйіздей, бір мінезі киіздей Алтынбай енді даусын жұмсарта сөйледі.

	– Мына Жаманқұл саған қол жұмсады деген соң, дәтім шыдап отыра алмадым. Сені әкеп салған жылқышы «өлігі қалмаса жарар» деп еді, әйтеуір, тірі екенсің. «Бас жарылса бөрік ішінде, қол сынса жең ішінде», бір ожарлық еткен шығар, Жаманқұл үшін басымды иіп өзім келіп отырмын. Айыпкерің, міне, алдыңда, не бұйырсаң – жазасын тартуға әзір.

	– Бұл төбеттен кейін есе қайырамын. Кінәлі екеніңізді анық мойындасаңыз, жорғаны қайырыңыз.

	– Уай, сен де бір қадалған жерден қан алмай тынбайтын неме екенсің. Бір ат үшін ағайынмен бет жыртысар жайым жоқ.

	Тоқтар құлағына сенер-сенбесін білмеді. Түнде ғана қайыңның безіндей қатып отырған ағасының кенет иіле қалуы бір түрлі күдік туғызғандай.

	– Ендеше, қайта беріңіз. Мен осы арадан қалыңдығыма аттанамын.

	– Жігіт адам қалыңдығына жалғыз аттана ма екен. «Қашып келген күйеу» деп ел күлмей ме? Ашуыңды бас, ауылға жүр, қасыңа екі-үш кісі қосып беремін. Кәдімгідей аруақты ауылдың баласы құсап, сән-салтанатпен барғаның жөн, шырағым!

	Бағанадан бері әңгімеге араласпай құлақ түріп отырған Жыңғылбай:

	– Алтынбай! Бұл баланы алты ай алдағаның жетеді. Жорғасын бер де, ауылыңа қайт! – деді.

	Алтынбайдың танауы қусырылып кетті. Артта отырған Жаманқұл дойыр қамшысын ыңғайлай берді.

	– Сен елірме! – деді оған Жыңғылбай. – Осы ауылда милиция жүр, дәл қазір айдатып жіберемін!

	Бұл сөз Жаманқұлға жай оғындай тиді.

	– Жә, болды, – деп, Алтынбай төмен қарады. – Інім, саған тағар кінәм жоқ, менен қате кетсе, кешір... Ұлы кәмпестен жаны қалған байлар банды болып жатыр. Мен олардай тау-тасты кезіп қашқын бола алмаймын. Өкіметтің құрығы ұзын, бәрібір ұстайды... Қайтейін, тағдырдың жазуы осы шығар деп, орнымнан жылжымай отырмын. Ақ ордамды, асыл жиһаздарымды да тыққам жоқ. Өкімет қажетіне жаратса оны да алар... Бүгін кетем бе, ертең кетем бе, тірлігімнің ақырында ақ боз ат мініп жүрсем деп едім. Оны да қимадың. Жарайды, алдыңнан жарылқасын! Басың жас, бар қызығың алдында, – деп, Алтынбай сөзіне жауап күтпестен орнынан баяу көтерілді де, есікке қарай беттеді. Бұрын сондай айбарлы, сұсты көрінетін адамның иығы қушиып, еңсесін жер тартып бара жатқандай көрінді. Бір сәт Тоқтардың көзіне жас үйіріліп: «Аға, ақбозды ала кетіңіз» дегісі келді де. Тілі күрмеліп қалды. Жаманқұл қамшысын білемдеп ұстап, ежірейе қараған күйі есікті тарс жапты да шығып кетті. Тоқтар әзер дегенде орнынан тұрып, терезеден қарап еді. Алтынбай жирен атына мініп жатыр екен. Қадада байлаулы тұрған боз жорғаға бір бұрылып қарамастан кете барды.

	***

	Осы жаққа Сембек уәкіл келе жатыр деген хабарды құлағы шалысымен-ақ Амантайдың құты қаша бастаған. Өткен жолы ауыл-аймақты иіріп сөйлеген бір сөзінде Сембек: «Көне дүниені күйретіп, жаңа дүние орнатамыз!» деп еді. «Бұл немене өзі? Көне дүниең қандай? Жаңа дүниең қайсы?» – деп бір шал сұрағанда: «Ескі қыстау қирайды, киіз үй құлайды, орнына жаңа поселка саламыз, соқамен жер жыртып, егін айдайсындар!» – деп жауап берген.

	Соңғы жылдары алым-салықтың да түр-түрі шығып жатыр. Әуелде мал жинап, артынан ақша салығын түсіріп еді, енді астық өткізесіңдер деген пәле шықты. Өмірі егін егіп дән, масақ жинамаған қыр еліне бәрінен осы ауыр тиіп тұр. Маңайдағы байшыкештер Шудың базарына мал сатып, оның пұлына астық сатып алып өкіметке қайыра өткізіп жатыр. Дән өткізбеген екі-үш бай жазаланғаннан бері жүзден аса қойы, елуден аса жылқысы бар орта дәулеттілердің өзінде де зәре жоқ. Амантайды, әсіресе, алаң қылып отырғаны – қызының үлкені Гүлшара жайы. Іледегі жалайырлардың құда түскені қай заман, бұрынғыдай қырық жетісін бермесе де азын-аулақ мал ара-тұра қатынап қалған-ды. Содан бері ат ізі түскен жоқ. Көктемде келем деген Тоқтардың хабары естілмейді. Той болады деп құлақтанған ел арасында сыбыр-күбір сөз көбейіп барады. «Құда жақ айныпты, арғы беттегі арғынның жуан жерінен қыз алатын болыпты», «Құда жағы қалың бергісі келмейтін көрінеді, өкіметтен қорқып отырса керек» деген алып қашты сөздерді өз құлағымен естімесе де, бәйбішесі арқылы жетіп жатыр.

	Өзі мініп жүрген боз жорғаны күйеу баласына беріп жібергенінде де мән бар: былтыр көктемде келген уәкіл Сембек жаздай лауға мініп, арқасын жауыр қылған-ды. Жорғаның даңқын естігелі өзге уәкiлдер де жолы түссе сұрап мазасын алды. Бөгде біреудің астында зорықтырғанша, күйеу баланың көңілі өссін деп құм асырып жіберген. Өзі жүрісі жайлы құла қасқаны мінетін. Ағызған жорғасы болмаса да, жай аяңы бар. Баланың үлкені болған соң құланы құдыққа апарып суаратын, жемге қоятын, тұсап жіберетін – Гүлшара. Жасынан малсақ қыз жылқы айдағанда жанында серік болып жүреді. Жеті жасынан атқа мінгізіп, жығылмас үшін екі аяғына тепкіншек байлайтын. Жаңа өкімет шыққалы, құрық басына қызыл шүберек байлап, жылқы алдынан шығады. Оны көргендер: «Қызың қызылдарды шақырып жүр, жалауын қара!» – деп келеке қылады.

	– Амантай әуелде «қызыл» деген сөздің мәніне түсінбей жүрген. Арқа жақта, Жәркент, Қапал арасында ақ пен қызыл соғысып жатыр дегенді еміс-еміс естігені болмаса, Шу, Іле тауларының сілемін жайлаған ел ішкі-сыртқы дүмпуден аман еді. «Жаңа өкімет қарсы келмесең тимейді екен» деген лақапқа әуелде сеніңкіремей жүр еді, шынында төрт-бес жыл тыныштық орнап, ауыл-елге құт-береке кіре бастаған-ды. Былтырдан бері дүмпу қайта көтеріліп: «Байлардың мал-жаны қатталады екен, аса ірілері жер ауады» деген сөз шықты. Орта ғана дәулеті бар Амантайға бұл – қар жауар алдындағы ызғар лептей сезіледі. Не де болса «көппен бірге көрген – ұлы той» деп отыра берейін десе, ұзатылғалы отырған қызына Сембектің қырындауы шошытып тұр...

	Бұл жолы тағы да жиын өткізіп, дәулеті барларды шошыта сөйлеп болған соң, Сембек Амантайдың үйінен қонақасы жеген. Үйге кіріп-шығып жүрген, қаперінде дәнеңе жоқ ерке қыздан көзін алмай:

	– Іледегі елге ұзатылатын қызың осы ма? – деп сұрағаны бар.

	– Иә, – деп күмілжіңкіреп жауап берді Амантай.

	– Қыз беретін жерді тапқан екенсіз! – деп уәкіл леки күлді. – Қалың қамыс, шеңгел тоғайдың ішінде маса, сонаға таланып қор болмай ма қызың?! Әлде – қалыңмалына бөгiп отырсыз ба?

	Амантай қапелімде не дерін білмей:

	– Құдандалы болу – құдай жолы, – дей салған.

	– Қария, сіз ескі заманның заңымен жүрсіз! – деп уәкіл тағы тұқыртты. – Совет өкіметі қалыңмалды жойғалы қашан! Қызды малға сатқаныңыз үшін сотталасыз!

	От көсеп, өрт шығарғалы отырған уәкiлден:

	– Қой, шырағым, сатты деген не сұмдық? Қазақтың өз жол-жорасы бар емес пе? – деп құтылғысы келген.

	– Сіз ондай бұлтақты қойыңыз! Мен қыздан өзім жауап аламын. Егер ықтиярсыз кетіп бара жатса, менен аяушылық күтпейсіз! – деді Сембек көзін лақ текенің көзіндей алартып.

	Дастарқан жиылып болған кез еді, уәкіл орнынан ұшып тұрды да:

	– Ал, енді... Ешқайсың үйден шықпайсыңдар! – деп бұйырып, ордаңдай басып есікке қарай беттеді.

	– Шырағым-ау, үйге шақырып-ақ сөйлеспеймісің? – деп, Амантай қозғала беріп еді.

	– Жоқ, болмайды! – деп Сембек кесіп тастады. – Қазақтың қай қызы әке-шешесіне қарсы келген? Оңаша сөйлесуім керек.

	Малды ауыл етектегі сай ішінде де, Амантай қонақ күтетін үйді өрдегі бұлақ басына тіккен. Сембек үйден ұзай ере, бастау жақтан ат суарып келе жатқан Гүлшараны көріп:

	– Қарындас, бері бұрыла кетіңіз! – деп дауыстады. Қонақ үйден жалғыз шығып тұрған уәкiлдiң неге шақыртанына түсінбей, қипақтап тұрған қызға:

	– Сізге айтамын! – деп нығарлады. – Атты байлап, бері жүріңіз!

	Үй сыртында дөңбек тас бар-тұғын, уәкiл солай қарай беттеді.

	Ұзын бойлы, сопақ бет, қырша мұрынды, сары құба кісіні Гүлшара бағанадан байқастап жүр. Жүріс-тұрысының ірілігі болмаса, түрі адам шошырлықтай емес, әсіресе, әйел балаға ілтипатпен қарайды екен. Қатты сөйлейтіні қызмет ыңғайы болу керек, әйтпесе, ар жағы терең, сұңғыла жігіт тәрізді.

	Гүлшара атты кермеге байлады да, ақырын басып уәкілдің соңынан ерді. Сембек дөңбек тасқа отырған жоқ, жақындап келе жатқан дөңгелек бет, бота көзді аққұба бойжеткенге сұқтана бір қарады да, жалаңаш қырат-төбелерден асып бара жатқан күнге бетін бұрып тұрып:

	– Қарындас, айып етпеңіз... Қыз баламен ата-анасының көзінше сөйлесудің ерсі екенін білемін, – деп баяу бастады. – Бірақ анықтау керек болып тұрған бір жағдай бар. Сұрасам, ренжімейсіз бе?

	– Сұраңыз.

	Гүлшараның тұрымтай балапанындай мөп-мөлдір қарақат көздеріне көзі түсіп кетті де, даусы сәл дірілдеп.

	– Сіздің ұзатылатыныңыз рас па? – деп сұрады Сембек.

	– Рас. Оны қайтейін деп едіңіз?

	Басына үкілі бөрік, кеудесіне қынама бел қамзол киіп, көйлегін шалбарланып алған, биік өкше етікті қыздың ойнақы сұрағы Сембекті бір сәт серпілтіп тастады.

	– Күйеуіңізді ұнатасыз ба?

	– Ұнамаса барам ба?!.. – деп Гүлшара жауап берді де, мұңайған кейіппен: – Ұнасын, ұнамасын қыз бала бұйрықтан асып қайда барады! – деп қалды.

	– Бекер олай дейсіз... Ескі әдет-ғұрыпты бұзуымыз керек! Қазірдің өзінде ықтиярсыз күйеуге кетіп жатқандар бар... Бел құда, бесік құда деген шірік салт жойылатын кез жетті! – Бұл жолы уәкілдің даусы қатайып шықты.

	– Сіз бұл жаққа мені тергеуге келмеген боларсыз?

	– Кімді тергесем де қақым бар! – деді уәкіл кенет шаңқ етіп, жұмсаруы да, қатаюы да оңай жігіттің ашуланғанда көзі аларып, жақ сүйектерінің қырлары білініп шыға келеді екен, – Байлардың тамырына балта шабудың бір жолы – қалыңмалды жою. Қазақтың көп кеселінің бірі осы. Адам басын малға айырбастау – нағыз тағылық!

	– Ағай, менің жеке басымда ісіңіз болмасын! – Сембек жалт қарады. «Мынау бір өжет қыз екен!»

	– Тұра тұрыңыз, қарындас, – деді Сембек кетіп бара атқан Гүлшараны тоқтатып, – Совет өкіметі қыз балаларды оқуға тарту керек деп ерекше тапсырып жатыр. Бұған қалай қарайсыз?

	– Оқу жайын әкемнен сұраңыз! – деп, Гүлшара артына бір қарамай жүре берген.

	Олардың әңгімесін толық естімесе де түрулі іргеден бақылап отырған үй ішіндегілер уәкіл мен қыздың сөздері үйлеспегенін сезіп қуанып қалған. Анда-санда бір айналып соғатын уәкілдің сөзіне ерке қызының ере қоймайтынына әсіресе әкесі сенімді еді.

	Сол уәкіл, міне, тағы елге шығыпты дейді. Амантай онымен енді беттесуге шыдамы жетпей, үйді бәйбішеге қалдырды да, қызын ертіп Сұлушоқыдағы шөп шауып жатқандардың қосына қарай жүріп кетті.

	Сонша қиыншылықпен күншілік жерге алып ұшып келгенде, Тоқтар қайын-жұртының оты орнында күл жатқанын көрді. Іле, Топардай мойны алыс жер емес, бұл қалаға жақын болғандықтан кәмпеске ерте жүрсе керек. Ауыл-елден сұрастырғанда, Сембек деген уәкіл келіп, Амантайды үй-орманымен көшіріп әкеткенін айтты. «Сірә, Орал жаққа жер аударатын шығар».

	Тоқтар боз жорғаның белін көтеріп тыныққан соң, аудан орталығына бет алды. Не де болса басшылармен тілге келіп, Гүлшараның жағдайын білмек. Бай кәмпескеге жатқанмен баласының жазығы не?

	Ол Сұлушоқыдан таң ақ теңбілдене бастағанда аттаңды. Кеудесі еңкіш таудан әрі асқанда бетегесі, селеуі қалың құба жон басталды. Жазыққа шыққан соң-ақ жер таныған жорға арынын күшейте түсті. Көсіле сілтегені сонша, төрт аяғы төрт жаққа жайылып келе жатқандай. Жер дүние дөңгеленіп, ат бауырына тығылғандай. Алдан суық қара жел ысқыра соғады. Жануардың жалы аққудың қанатындай сусылдайды...

	Ақ бәтестей жыртылып айырылған бұлттарға таңның қызыл шапағы жайыла бастағанда, Тоқтар тізгін тартты. Қайда асығады? Кім бар алдында күтіп тұрған? Жорғаның жанын бекер қинап керегі не?

	Шығыс жақ өртеніп, тау көлеңкелері сай-салаға шағыла бастады. Атқан таңға қуана ма, әлде қаудан шөп арасына салған ұясына зобалаң туды ма – боз торғайлар быр-быр ұшып, әуеде шаншыла қадалып шыр-шыр етеді. Суық жел майда самалға айналып, селеу басын баяу ырғайды.

	Тау ішіндегі таңғы ауа көкірек сарайын қанша желпісе де Тоқтардың кеудесін қысқан ащы запыран тарқар емес. Бұл не өмір? Жаңа ғана жеттім бе деп, еңсе көтерейін десе тағдыр басына тағы бір қиқу үйіріп тұр. Бөгет бұзған тасқын судай, жұлқынып-ақ жетіп еді, алдынан тағы мынадай ор кездесті. Алыстан аңсап келгенде қалыңдығын бір көруге зар болам деп ойлады ма? Осы жаққа жетсем, сауық-сайран құрармын-ау деген ой-арман көзден бұлбұл ұшқандай. Ентелеп барғанда аудан басшылары бұған жылы шырай көрсетсе жақсы. Көрсетпесе ше?

	Кеуде қысқан өксік пен қол жетпейтін арманын әнмен айтса ғана көңілі жұбанатындай... Ол даусын кенеп алды да кең далада еркін шырқады.



	Боз жорға, аяңдай бас алдыңда ел жоқ,

	Ішетін шөлдегенде айдын көл жоқ.

	Алыстан ат терлетіп келгенімде,

	Алдында ат байлайтын бұраң бел жоқ.



	Таңғы ауа бұл әнді құба жонның ар жағындағы биік жотаға, ескі тау сілемдеріне асырып әкетті.

	Жорға құлағын қайшылап елеңдеп келеді. Мойнын бұрғанда, жалт-жұлт еткен көзімен Тоқтарға да қарайтын секілді. Шіркін, бұл жануарда тіл болса ғой! Екеуі оңаша сырласып, шер тарқатысар еді...

	Иек артпадан үш-төрт атты шыға келді. Бұл кезде күн арқан бойы көтеріліп қалған. Қарсы келе жатқан жолаушылардың жүрісі суыт. Ортадағы жирен қасқалы сары құба жігіттің түсі суық көрінді.

	– Жол болсын!

	– Əлей болсын.

	Сары құба жігіт шегір көзін боз жорғаға сұқтана қадап тұрып:

	– Қайдан келесің? – деп сұрады.

	– Сұлушоқыдан.

	– Бет алысың қай жақ?

	– Аудан...

	– Ә, iнiшек, онда жөн сұрасалық. Кім боласың?.. Осы сен Амантай қарияның күйеу баласы Тоқтар емессің бе?

	Тоқтар көңіліне бірден күдік алды:

	– Болса ше?

	– Іле-Топардансың ғой?

	– Тауып тұрсыз.

	– Ендеше жолымыз болады екен... Қане, аттан түс!

	– Оу, бұл ненің ақысы?

	– Ақы-мақыны кейін айтамын. Біз банды қуып барамыз... Боз жорға Амантай байдікі ғой?.. Ендеше, бұл да кәмпес болған өкіметтің малы.

	– Оу, ағайын, мұны қалай түсінеміз?

	– «Қалайын» қайтесің?! Жаяу тастамаймыз. Астымдағы ат болдырып келеді. Сен осыған мін. Ауданға асықпай жетерсің.

	– Сіз... Сембек емессіз бе?

	– Дәл өзiмiн.

	– Ендеше, сізде сөзім бар. Оңаша айтуым керек. – Сембек атын тебініп ілгері жүрді. Дауыс жетпейтін жерге дейін барған соң Тоқтар тізгін тартып:

	– Амантай қария қазір қайда? – деп сұрады.

	– Қайда болушы еді, қамауда. Таяуда сот болады.

	– Гүлшара да сонда ма?

	– Гүлшарада шаруаң болмасын, – деді Сембек көзін алартып. – Қалыңмалмен қатын алу тыйылған!

	Сембек оң жағында тұр еді. Тоқтар шалт қимылдап, қамшымен бастан салып жіберді де, жорғаны қатты тебініп ағыза жөнелді. Арттағылардың айғай-шуы естілген соң, қайырыла қарап еді, үш атты қабаттаса қуып келеді екен. Сембек ер тоқымнан ауып қалса керек, біреуі аттан түсіп басын сүйеп отыр.

	Жорға қуғыншылардан алыстай берді. «Әп, бәлем, енді жетіп көр!» деп Тоқтар тақымын қыса түсті, «Шапқан атқа жеткізбейтін қайран бозым-ай!» деп шаттана беруі мұң екен, арт жақтан мылтық даусы тарс етті де, Тоқтар мұрттай ұшты. Екі аунап, орнынан тұрғанда өзінің дені сау екенін сезіп, атқа қарады. Боз жорға ұзынынан түскен бойда, дір-дір етіп тұяқ серпіп жатыр. Оқ қарынынан тисе керек, ішегі ақтарылуға аз-ақ қалыпты, қызыл күрең қан боз қылшыққа қазан орнындай жайылған. Тоқтар әлі жан тапсырмаған жануардың сөніп бара жатқан жанарынан аққан жасты көріп, еңіреп жылап жіберді.

	Боз жорғаның басын сүйеп, адамы өлеңдей ағыл-тегіл жылап отырған жігітке артынан қуып жеткендер аяныш сезіммен қарады.





АҚЫННЫҢ ЖАСТЫҚ ШАҒЫ


	Зейнолланың жатқысы келе береді. Және шалқасынан жатқанды тәуір көреді. Көтерілсе жотасы сыздайды. Былтыр түйеден құлағаны есіне түсті. Бірақ дерт содан жабысады деген ой басына кіріп те шыққан жоқ. «Арқамнан суық ұстап қалған шығар, жазылармын» деп үй-ішіне де білдірмеді. Бірақ жотадан жабысқан пәле өздігінен кете қоймады. Мектепке бара жатқанда бір жағына қарай қисайып жүретін болды.

	Ол 1935 жылы күзге салым төсек тартып жатып қалды. Үй іші қатты әбігерленді. Әкесі Әнәпия «Қаратөбе» колхозы председателінің орынбасары болатын. Қараңғышылық кете қоймаған кез ғой, жақын жердегі дәрігерге апармай, сонау күншілік жердегі Қазалыда аты шулы бір тәуіп бар дегенді естіп, әкесі соған аттанған.

	Тәуіптің дәрі-дәрмегі шипа болған жоқ. Зейнолланың ауруы алқымдай түсті. Бір ай өткен соң орнынан қозғала алмай қалды. Шешесі Набат күні-түні қасында болса да әбден жүдеп, екі ұрты суалып кеткен. Әкесі тәуіптен қайыр кеткеніне көзі жетті білем, «жазыласың, балам, сабыр ет» деген жұбату сөзінен де тыйылған.

	Ол кешке қарай талықсып кетті. Сандырақтап, аузына келгенін айтып біраз жатты да, көзін жұмып ұйықтағандай болған. Меңіреу тыныштыққа үйренген құлағы әлдебір дабырға елең етті. Ұйқылы-ояу жатып, әкесі мен шешесінің әлденеге керісіп отырғанын құлағы шалды.

	– Дөгдiрге апар дегенім қайда? Сормаңдай бала сенің сол теке сақал тәуібіңнің зарын тартып жатыр, әне! Енді келіп бақсыға көрсетпегің қай сандырағың? – деп, Набат қатты кейіді.

	Әкесі сөзге сараң кісі еді.

	– Ұлжанға аруақ қонған деседі. Өзі бізге келін ғой, пейілі түссе, жазып шығар, – деп тұрып кетті.

	Зейнолланы Ұлжан ауылына ертеңіне түс ауа жеткізді. Шеттеу тігілген қараша үй іші тастай қараңғы. Әлдебіреулер күбірлеп сөйлейді. Оның бойын қорқыныш билей бастады.

	Біреу сіреңке тұтатты. Балауыз шамның өлімсіреген сәулесі үй ішінде кімдер барын көрсетті. Төр алдында әлем-жәлем киінген Ұлжан отыр. Зейнолла оның алайған көзінен қатты шошыды. Бақсы бір кезде айқайлап, зікір салып, бүкіл денесімен қалшылдап билей жөнелді.



	Аруағымның амалы

	Алпыс қарыс табаны,

	Бір құлағын жамылған,

	Бір құлағын төсенген

	Дәу пері келсе қасыма

	Шайтанның әлі шамалы, –



	деп онан әрмен зіркілдеді, Зейнолладан зәре-құты қалған жоқ. Шынында қазір «бір құлағын жамылып, бір құлаған төсеніп, табаны алпыс қарыс» дәу пері кіріп келеді екен деп ойлады. Қорыққанынан бір орнында тас болып қатып қалған. Бір кезде бақсы, екі жігіт екі басынан ұстап тұрған қылышқа ұқсас бірдеңенің үстіне шығып билей жөнелді. Одан ырғып түсіп, кереге, уық, арқылы өрмелеп, шаңырақ басына шықты. Көз ілеспес шапшаңдықпен жерге қайта секіріп түсті де, Зейнолланы лақтай көтеріп алып, үйді айнала жүгірді. Жас келіншектің әлеуетті қолы сығымдап, сай сүйегін сырқыратты. Бақырып жылағанына қарамай ол үйді айналып жүгіре берді. Зейнолла – ес-түссіз...

	Осы бір қорқынышты түннен соң-ақ ол мұрттай ұшқан. Тұла бойы сіресіп, қимылдауды ауырсынатын халге жеткен.

	Сөйтіп, оның бал-бұл жанған балалығы күзгі гүлдей солған. Бәлки, Қызылорда немесе Алматы сияқты қалада тұрса бұл дертке шалдықпас та еді. Надандық пен көрсоқырлықтың күлімсі иісі кете қоймаған он шақты үйлі ауылда оның жас өмірін осындай қасіретке душар еткен.

	Ендігі ермек не? Тіршілік, өмірде не мақсат бар? Әлде от болып жанған үміті мәңгі өшкені ме?..

	Меңіреу тыныштық, кеудені қысқан қапа оны тез сергітті. Бала да болса әр нәрсеге ой тоқтатып қарайды. Июге, не бүгуге келмейтін аяғына қарап, көзіне жас тығылады. «Япыр-ай, кешегі асыр салып ойнаған, жалт-жұлт етіп еліктірген қызықты, думанды күндердің мәңгі сөнгені ме?» – дегенде көкірегі қарс айырылатын.

	Зейнолланың жабырқау жүзіне, мұң мен шерге толы көзіне қарап апасы Набат та қатты күйзелді... Кәріліктен емес, қасіреттен оның көз нұры тайғандай еді. Аққұба жүзінде жіңішке әжімдер сызат берген. Оған қарап Зейнолла да егіледі. Бірақ анасының көзінше қыңқ демейтін. Ернін жымырып, тістеніп, үнсіз сазарып жата беретін.

	Әкесі іштен тынып, тұйық жүр. Өткен іске өкініш бардай баласының жүзіне тура да қарамайды. Қызметіне ерте барады, кеш қайтады. Жатар алдында ауру баласының жанына келіп, ұзақ тұнжырап отырады да:

	– Ештеме етпейді, шыда, – дейтін әрбір сөзін қинала айтып. – Жақында бір айлық демалыс аламын, сонда сені Қызылордаға, одан ештеңе шықпаса Алматыға апарып көрсетемін.

	Әкесінің Тасыров Ералы дейтін досы бар еді. Ол Арал аудандық партия комитетінің нұсқаушысы-тын. Бір күні үйге сол келді. Жас баланың жапырақтай сарғайып жатқанын көріп, қатты ренжіген.

	– Әнәпия-ай, баланы бұлайша іш құса етіп жатқыза берсеңдер құртасыңдар ғой? Емдетпейсің бе?

	– Амандық болса осы жазда...

	– Оған дейін өстіп жата бере ме? Одан да кітап неге оқытпайсыңдар? Жоқ болса, мен жіберейін...

	Қайғы мен қапаның тұманы ішінде кітап ешкімнің де ойына келмепті. Ал екі-ақ кластық сауаты бар Зейнолла кітап деген алуан қызық дүние барын білмейтін де. Сол дүниенің есігін алғаш ашып берген Ералыға ол мәңгі риза...

	Кітап... Кітап! Кімдердің сусынын қандырмаған бұлақ десеңші бұл?! Оның ғажайып қуаты балғын жас Зейнолланың да алпыс екі тамырын иді. Ол енді өзгеше дүниеге, ғаламат қызық әлемге еніп кетті. Қазіргі тіршілігім, тынысым сол ғана деп білді. Кітаптардағы қаһармандармен бірге ол да қуанып, ренжіді. Олар күлсе – күлді, жыласа жылады...

	Күндер, айлар жаймен жылжып өте берді. 1941 жыл. Эфирмен таралған жаман хабар бейбіт елді жайдай соқты. Ұлы Отанның қасиетті топырағын жау табанына таптатпау үшін азаматтар майданға аттанып жатты...

	Соғыс кезінде қаншама ауыр күндер бастан кешірілді десеңші?! Әйелдер ай сайын емес, күн сайын майдан жақтан хабар күтіп отыратын. Бірақ жылау-сықтау от басы, ошақ қасынан әрі ұзамайтын. Көз жасын сүртіп тастап, қолына орақ алып, білек сыбанып, егіс даласына барған, немесе балық аулауға ашық теңізге шыққан ер сипатты әйелдерді Зейнолла талай көрді. Бейбіт күндері ауыл арасы өсек-аяңның шаңында жүретін кейбір сылқым келіншектер де қолына кетпен, күрек алды. Жетпістегі шалдан жетідегі балаға дейін ұлылы-кішілі іс тындырып, ортақ жауды құртуға көмектесетін. Ал ол болса... өзгеге жақсылығы тимек түгіл өзі біреуге масыл... Қимылдауға дәрмен жоқ... Міне, қорлық!

	Енді не істеуім керек? Ұлдың ұлы, қыздың қызы қан кешіп, от бүркіп жүргенде менің бұл жатысым қай тіршілік? Қайтсем елге, майданға көмегім тиеді? Тасыған теңізге тамшыдай болып қосылатын дәрмен бар ма?» – оны осындай ойлар қинады.

	Міне, ол қалам ұстап отыр. Қалам сияға матырылғалы қашан, бірақ ақ қағаз бетіне бір әріп түскен жоқ. Ағытылып көрмеген ақын көңілі іштей буырқанып, кеудеде тулайды. Бірақ сыртқа атылып шығар түрткі жоқ. Қалам ұшы төмен еңкейеді де, жүрексінгендей дір-дір етіп, қайта көтеріледі...

	Түс ауған кез. Зейнолла ішкі ойлармен арпалысып, үй көлеңкесінде әлі отыр. Әрі қиналып, бері қиналып, ол ақыры қаламын жерге қоя салды да, көпшікке қисайып жата кетті. Оның есіне әне күні редакциядан келген хаттың сөздері түскен.

	«Құрметті Шүкіров жолдас! Қазақтың батыр қыздары Мәншүк мен Әлияға арнап жазған өлеңдеріңді мұқият оқып шықтық. Тым жалпылама жазылыпты. Ұшқыр ой, ыстық сезім байқалмайды... Тегінде өз көзіңізбен көрген құбылыстар жайында жазғаныңыз жөн болар»...

	Зейнолланың заман ағымына үн қоссам, майдан ерлерін жырласам деген ыстық ықыласы сәтсіздікке ұшырады... «Өз көзіңмен көргенді жаз» дейді. Айналада не бар? Ақын сезіміне қай құбылыс от береді? Зейнолла осы жағын айыра алмай дал болды.

	Үй жанынан бір-екеу дабырласып өтіп барады. Әне, бері бұрылды. Олардың бірі – Қарабала дейтін сылқым, бойдақ жігіт те, екіншісі – колхоз председателінің орынбасары Ақсары дейтін келіншек. Екеуі де жалғыз жатқан Зейнолланы көріп, хал-жағдайын біле кетуге бұрылды.

	– Сәлем бердік, Зеке! – деп Қарабала дәудірлей келді. Бұл не жатыс? Бірдеме жазып отырғаннан саусың ба? – Ол Ақсарыға қарап көзін қысып қойды. – Айтпақшы, ел сені өлең жазатын болды деседі. Айналайын, Зейнолла, осы Ақсары мені сөзбен тәлкек етіп құртатын болды. Бір-екі ауыз өлең шығарып берші, азуына құм құя салайын...

	Зейнолла іштей жақтырмаса да, «менің ондай өнерім жоқ» деп езу тартты. Қарабала Зейнолланың көпшігі астынан еті шығып жатқан Сәбит Мұқановтың «Сұлушашына» көзі түсті де, дереу алып оқи бастады. Шамасы сұлу келіншек алдында өзін көрсеткісі келсе керек, даусын қисса оқығандай сан құбылтып жіберді.

	Ақсары сықылықтай күліп, ананың қолынан кітапты жұлып алды да:

	– Зарлап кеттің ғой! Өзіңе өлең емес, аят оқытып қоятын екен, – деп ойын-шынын араластыра кітапты Зейнолланың алдына тастай салды. – Өзі жөндеп оқысыншы!

	Қарабала соған қызарақтап, ашуланып, кітапқа соза берген Зейнолланың қолын қағып жіберді.. Артынан өз ісінің оғаштығы есіне түсіп, қып-қызыл боп кетті де, орнынан тұрып жөнеле берді. «Мынауыңның өзі ожар екен ғой» деп Ақсары Зейноллаға жұбату айтты да, аз отырып тұрып кетті.

	Онсыз да толқып отырған ақын көңілі – бұрқ-сарқ... Ол дереу қолына қалам алды. Қарабаланың жағымсыз қылықтары әжуаланатын шумақтар ойына оралған. Мұрнын көкке көтеріп, менменсіген жігіттің өз әке-шешесіне қарайласпайтыны, олардан бөлек тұратыны сықақталады. Ермекшіл, сауыққой жастар жатқызсын ба, ертеңіне-ақ бұл өлең жатталып кеткен. Ауыл жастары жиынында өлең әнге қосылған. Намысқой, дызылдақ жігіт онан әрмен қызарақтап жер болған. Ертеңіне өзі келіп:

	– Айналайын, Зейнолла, ана өлеңіңді құртшы! Құлдығың болайын, – деп жалынды.

	Сықақ қатты батса керек, Қарабала бірнеше күннен соң ас-суы бөлек әке-шешесін қолына алдырған. Бұрынғыдай емес, енді тәуір қарайтын болыпты.

	***

	Қызылорда облыстық газетінің редакциясына қарай үйелмелі-сүйелмелі екі адам беттеп келді. Бірін-бірі балаша көтеріп алған. Олай-бұлай өткен жүргіншілер оларға сұқтана қарап, таңдай қағысады. Қай-қайсысының болмасын көзінен бір қарағанда-ақ аяныш сезімі жылт ете қалатын тәрізді. Кім білсін, «бейшара, кәріп екен-ау» деп жаны жылайтындар да бар шығар...

	Міне, олар есік қақты. Іштен «кіріңіз» деген қоңыр дауыс естіледі. Бөлмеде кең иықты, қара торы кісі отыр, ол кіріп келе жатқан екеуді көре салып орнынан ұшып тұрды да, диванға жайғасуға көмектесті.

	– Иә, не айтасыздар?

	– Бізге Әбдікәрім Оңалбаев деген кісі керек еді...

	– Иә, ол – мен...

	Зейнолланы көтеріп келген жігіт – Қызылорда педагогикалық институтының студенті Жалғас Құрманов не айтарын білмей іркіліп қалды. Зейнолла жанқалтасынан екі бүктелген дәптерін шығарып, Әбдікәрімге ұсына берген, Әбдікәрім дәптердің бірінші бетін ашты да:

	– Арыз, шағым әкелген десем, өлең екен ғой! – деді күлімсіреп. – Аты-жөнің кім, шырақ?

	– Зейнолла Шүкіров...

	– Зейнолла деген бала сен бе едің? Апыр-ау... – деп ол әлденеге дүдәмалы бардай еңкейіп қарады. – Апыр-ау, екі аяғы тартылып қалған дейтін еді ғой... Ал мынау, оң көзіңе не болған?

	Зейнолла ауыр күрсінді.

	– Пәле қайдан деріңіз бар ма, аға.. Қырсық бір айналдырса шыр айналдырады дейді ғой.

	– Иә, айтшы...

	Зейнолла бұрын өзі сыртынан ғана білетін журналист, ақын ағаның өзіне соншама ықыласы түсіп отырғанын іштей сезді. «Сірә, қайырымды адам болар, жазған хаттары жылы лебізді еді» деген сырт жорамалы дәл шыққан соң, көңілі орнығайын деді. Мұнда келгенше оны «не айтар екен редакциядағылар? Үміт тұтқасын ұстатар ма қолыма? Әлде поэзияның жасыл бағына адасып келіп жаңылыс басып жүр екенсің, балақай, деп маңдайға соға ма?» – деген ойлар қатты мазалайтын. Енді ол бір сәтте іш толқынын басып, ашық көңіл білдіріп отырған адамға мейірлене бір қарап қалды да болған оқиғаны қысқаша баяндады.

	– Күндіз-түні бірдей оқу, жазу үстінде қиналу, дене еңбегінің жоқтығы бара-бара денсаулығыма зардабын тигізді, – деді күрсініп. – 1950 жылы көзім ауырып, түк көрмей қалдым. Әкем мені Қызылордаға апарды. Әуелде туберкулез ауруы деп тауып, дәрігерлер үш ай бойы мені сонда ұстады. Ақыры көзімнің ісігі асқынып кеткен соң, көз ауруын емдейтін диспансерге жатқызды. Алты ай бойы төсек тартып қалдым. Жарық дүние көре алмай зар иледім. Өмірден күдер үзген кездерім болды. «Әй, бүйткен тіршілік құрсын!» деймін ішім сақардай қайнап... Ұзақ емдеудің нәтижесінде көзімнің ісігі қайтқандай болды. Бірақ амал не... оң көзім жарық дүниені мәңгі көрмеске жұмылды. «Жығылғанға жұдырық» деген осы да!

	Әбдікәрім маңдайын жиырып, көзін бір нүктеге қадап аз отырды да:

	– И-а... Қиын екен, топас дәрігерлер де болады-ау. Жә, оны кейін көрерміз... Қазір өлең оқиық.

	Дәптерлерді ашып, өлеңдерді оқуға кірісті. Бөлме іші құлаққа ұрған танадай тынып тұрғандықтан шығар, Зейнолланың жүрегі кеудесіне сыймай дүрсілдеп, маңдайы терлеп кетті. Әбдікәрім өлеңдердің әрбір жолына шұқшия қарап, ұзақ отырды. Қолындағы жуан қызыл қарындашпен әр жерлерге түрлі белгілер салып қояды... Бір кезде ол басын көтерді.

	– Ақын болатын түрің бар-ау, iнiшек... – Бұл сезім салмақпен ойлы айтты. Бірақ әлі де ізденіп, оқып, қалам ұштай түсу керек екен...

	Олар ұзақ әңгімелескен. Әбдікәрім әрбір өлеңді жіктеп, саралап талдады. Зейноллаға бимәлім талай жайлардың беті ашылған. Тиянағы: ой бар да, соның көркем тілмен жеткізілуі әлсіздеу. «Өлең жазу техникасының алуан сырларын игере түсу керек» екен.

	– Былай, iнiшек, – деді ол сөзінің аяғында. – Осындағы бір топ өлеңіңді біз алып қалайық... Аз-кем өңдеулермен жариялауға тырысамыз... Ал, бұдан былай республикалық баспасөз орындарымен байланыс жасауды да ұмытпа. Ондағылар менен гөрі тереңірек пікір айтар. Сонан соң, редакциялардың жағдайы белгілі ғой, аты шыға қоймаған авторларға салқындау қарауы мүмкін. Мынадай жағдайыңды айтып хат жаз...

	Зейнолланың бойы мұздап сала берді. Әбдікәрім жылы мейірімімен ет жүрегін елжіретіп отыр. Ол, әрине, есіркейді, бірақ соның өзі ақын намысына инедей шаншылған.

	– Ағай, мен жалынып, жалпайып, хат жаза алмаймын ешкімге, – деді Зейнолла әр сөзін қинала айтып. – Өлең жақсы болса жерде қалмайтын шығар...

	***

	Күн сәскеге таяп қалды... Сестралар Зейнолланы көтеріп әкеп, аула ішіндегі жасыл жапырақты, саялы талдың көлеңкесіне отырғызды. Ол көк торғын аспандағы алуан құстардың әніне, әудем жердегі арнасы кең арық суының салдырына құлақ түріп ұзақ отырған. Әлдене көкейіне оралып, қолына қалам алғысы келеді... «Шіркін, теңіз! Мөп-мөлдір тұнығыңмен, дауыл шайқағандағы шуылыңмен ақын жүрегін тебірентуші ең-ау!»

	Иә, соңғы төрт-бес жыл ішінде қаншама жырлар туды десеңші! Зейнолла алғашқы өлеңдері Қызылорда облыстық «Ленин жолы» газетінде жарық көре бастағаннан былай іште тұнған, шыға алмай бұлықсыған шабытына қияға сермер қанат біткенін сезген. Бәрінен бұрын оның жүрегін айналада болып жатқан таңғажайып құбылыстар тебіренткен. Ол енді ұлылықты, әсемдікті, замандастарымыздың күнделікті істерінен іздей бастады.

	Көп ұзамай «Менің достарым» атты поэма жазуға кірісті. Оның сюжетін өмірдің өзі ұсынғандай. Арал теңізі жағасындағы Бөген дейтін шағын балықшы поселкесінде екі қабат орта мектеп үйінің салынуы Зейнолланың қаламына түрткі болды. Ол оқиғаны қойылтып, ауыл-село мәдениеті жөнінде келелі мәселе көтеруге тырысты.

	Жазылып біткен поэманы Қызылордада тұратын атақты ақын Асқар Тоқмағамбетов қатты ұнатыпты. Асекең поэманың көркемдік жағынан ұштала түсуіне, бір топ өлеңдерімен қоса баспадан жеке кітап болып шығуына көп жәрдемін тигізген-ді.

	Асқар... Зейнолла сонау бір ізгі жанды адамның, үлкен ақынның жарқын бейнесін жадынан шығармақ емес. Қасқа маңдайын сипап қойып, өзгені де күлдіріп, өзі де көңілді отыратын Асекең қандай ақ жарқын адам. Сонау шетте жатқан Зейнолладан ақыл-көмегін қашан да аяған емес. Оның үстіне қамқор болып жүретінін қайтесің... Тіпті осы курортқа жіберткен де сол кісі ғой. Кім білсін, 1954 жылы күзде, Алматыға, жазушылар съезіне шақыртылуына да сол кісінің себебі тиген шығар...

	Зейнолла әлдене іздегендей айналасына көз жүгіртті. Осы бір нұрлы дүние: көк аспан, күміс күн, жасыл жапырақ, көгерген тал бәрі де Зейноллаға жабырқау жанын күлкіге, шаттыққа бөлейінші дегендей, ажарлана, сылана қарайды. Жоқ, оның жаны жабырқау емес. Оған айналадағының бәрі дос, бәрі мейірлі. Бәрімен бірге күліп, бірге жүргісі келеді. Әттең...

	Жаңа бір дәрігер: «Ұзақ емделесің, күтімің жақсы болса, аяқтарыңа жан бітіп, қаз тұрып кетуің ықтимал», – деді-ау. Не себептен солай деді екен? Бірдеңеге көзі жеткен соң айтты ма? Әлде көңілі көтеріңкі жүрсін, келешектен күдер үзбесін дегені ме? Қалай да бұл жақсы лебіз, дос жанын терең ұққан адамның сөзі... Шіркін, денсаулық!

	Үй іші түскі шайға жаңа отырған-ды. Сырттан біреу:

	– Зейнолла, хат келді! Хат келді! – деп шаттана кірді.

	Ұзақ күнде кітап пен ауызекі әңгімеден басқа ермегі жоқ адамға жай сәлем хат келсе де зор мархабат, Зейнолла дәл осы сәтті асыға күткендей жүрегі лүпілдеп, қолын конвертке созды. Хат сыртында: «Қызылорда қаласы, Жазушылар одағының бөлімшесі Асқар Тоқмағамбетовтен» делініпті. Шешесі Набат, әкесі Әнәпия, әпкесі, кішкене іні-қарындастары ішіп отырған шайларын қойып, Зейнолланың аузына қараған. Зейнолла екі-үш жапырақ қағазға үңіліп, қимылсыз отыр.

	– Жаным-ау, не депті? Естіртсеңші бізге де! – деді ана жүрегі тағатсызданып.

	– Иә, иә, айтсаңшы!

	Зейнолла хаттың аяғын оқып болмастан басын көтеріп, жымия күліп:

	– Көптен бері неге хабарласпай кетті десем, Асекең менің қамымды ойлап жүріпті ғой. Сылдыр сөз жаза бермейін деген шығар. Биыл тағы да курортқа жіберетін болдық дейді. «Лениншіл жас» әдебиет бөлімін басқаратын Бек Тоғысбаевпен бірге облыстық партия комитетіне кіріпті. Маған пенсия тағайындау және коляска әперу жөнінде сөз болған көрінеді.

	– Құр сөз болмағай, әйтеуір! – деді Набат іш қуанышын іркуге тырысып.

	– Асекең: «Бұл орындалады, әйтпесе жоғарыға дейін барамын» депті ғой... Босқа сөйлемейтін кісі ғой.

	– Үйімізге электр жарығы, радио керек еді... Оны ескермеген-ау, сірә, – деп, Әнәпия суып қалған шайын төге салды.

	– Ай, әке-ай, бәрін бір-ақ күнде орнатып берсе дейсіз-ау.

	Қағаздың екінші бетінде тағы мынадай қызық хабар бар екен.

	– Жуырда Солтүстік Қазақстан облыстық партия комитетінің секретары Ілияс Омаровтан хат алдым. Сен жайында сұрапты. Міне, мынау соның хаты.

	«Өткен жылы күзде «Қазақ әдебиетінен» қиып алған Қызылорданың Зейнолла деген баласының кішкентай өлеңі жататын еді. Соны өзіңе жіберсем деп жүр едім, бүгін сәті түскен сияқты. Ол баланың кім екенін, қайда оқығанын білмеймін, бірақ аяқ алысы кең сияқты. Жақсыдан дәмете беретін көңіл теңіз суретін шын ақындықпен бергеніне риза болып, үміттеніп қалды. Сол үміт алданбағай әйтеуір. Хабарласа қалсаң, сол бала жайында айтарсың. Мүмкін, ескеріп жүрген інішегіңнің бірі болар.

	Сәлеммен Ілияс. 26 март, 1958 жыл».

	Зейнолла ізгілікке, жылылыққа толы осынау үш-төрт ауыз сөзді ішінен әлденеше қайтара оқып шықты. Көзі қағазда болғанмен, көңіл күйі құйғып, әлдеқайда шырқап барады. «Япыр-ау, сонша жерден сұрастырып хат жазатын мен кім едім? Өлеңдерім елеуге, ден қоюға татығаны ма?

	***

	Тербетілген Арал теңізін сүзе кеп тірелген биік-құмдауыт төбенің басында кеудесін самал желге тосып, қайратты ара шашты, жанары өткір, қара торы жігіт отыр. Теңіз толқынынан көз айырмайды. Жұқалаң ерні жиі дірілдеп, әлдене деп күбірлейді. Қиялы бейне бір батар күннің арайына бауырын жарық еткізіп, төмен құйылған ақ шағала қанат сермейді. Жігіт жүрегі тынымсыз тулап, кеудесін шабыт кернейді. Албырт ой, ұшқыр қиял неге тыншымайды? Әлде мынау ақ шағала құсап теңіз төрiнде, аспан көгінде қалықтағысы келе ме?

	Жігіт өткір жанарын төңкеріп, батыс жаққа жалт қарады. Шоқтай алаулаған күн қызара бөртіп, теңізге иек артып тұр. Мына ғажап дүниені, теңіз шуланып қимағандай қиыла қарайды. «О, табиғат! Кімнің жүрегін тебірентпедің сен? Небір тұңғиық сырларың бар-ау? Кімнің кеудесін күйге бөлемедің? Сырласайыншы, жырға толы кеудемді ашайыншы...»



	Шалқар теңіз шуылдайсың, неге алмайсың сен тыным,

	Асқар салып, көкке атылып, ойнайды ерке толқының,

	Көбік шашып, гүрілдейді, соғып жартас төсіне

	Бұрқ-сарқ етіп, құлап түсіп, қайта ұрады өршіге...

	Толқыныңнан қайтпас, қайрат, жойқын күшті көрем мен,

	Әлде жақсы жыр шумағын таптым ба екен сенен мен...

	Тынық түнде тұңғиыққа қонақтаттың сен айды,

	Күміс күн де көкжиектен қимай саған қарайды...

	Қандай көркем маужыраған жазғы самал, кешкі уақ

	Мүлгиді ойшыл жасыл жағаң, не тыңдайды жас құрақ?

	Шабақ қуып көк еркесі, көл еркесі шағала,

	Сақ-сақ күліп, мәз болады, шарқ ұрады жағада.

	Сыршыл жырдың бір шумағын таптым ба екен сонан мен

	Ғажап сезім жан толқытып тебіренгендей болам мен.



	Осыны айтады да буырқанған сезімі бұрқ-сарқ етіп, толқындай дөңбекшiдi. Күлімсіреген күні, маужыраған түні, телмірген айы, жылмыңдаған жұлдызы, қызық-думан тірлігі бар мына дүниеге оның жаны ғашық. Бәрін аймалайды, бәрінен ләззат алуды көксейді ол. Ұлы өмірдің дариясын кешкісі келеді. Достарымен қол ұстасып бірге жүріп, бірге күлгенге не жетсін. Амал не...

	Ол ішкі ойларымен арпалысып біраз отырды. Құлағына теңіз шуылы, бауыры жарқылдаған ақ шағаланың үні естілгендей болды. Көз алдына күн арайы, көктем желі шайқаған көк орай, үлбіреген қыр гүлі елестейді. Кеудесіне әдемілік, әсемдік атаулы күй құйғандай. Адам көңілін қуанышқа, рақатқа кенелтетін жыр жазып, бар даусымен шырқағысы келеді. Мынау кең дүние, нұрлы әлем бері қарап күлсе екен деп тілейді ақын жаны. Иә! Тапса жақсы ақын жаны сырласын, ақын жаны жыламасын, жырласын!..





ТАЛАС ЖІГІТІ


	Батыстан ызғырық жел тұрып, қиыршық қар борағалы бүгін үшінші күн. Алдында ғана жаңбыр сіркіреп өтіп еді. Жер біресе тоң болып қатып, әбден сілені қатырды. Жер қарада қызылшаны ерте жинау керек еді. Салмақ қоссын деп кейінге қаратқан өздері. Ауа райының ашушаң әйелдей тез құбылатынын кім есепке алған.

	Енді, міне, комбайндар батпақтап тұр. Машина жүрмеген соң жұмыс та өнер емес. Совхоздың бар активі жұмылып еңбекке жарамды азаматтарды түгел жапқалы жұмыс сол ілгері жылжыса да, қолмен қазған қызылша қаншаға барсын.

	Парторг Сәду Шәкіров ерте кетеді, кеш келеді. Үйдегілер қай уақытта ауқат ішкенін де білмейді. Әйтеуір түнеп жүр.

	Кеше мектептегі ересек балаларды да жауып жіберіп еді. Бүгін жаурадық деп жұмысқа шыққан жоқ. Амал не, бұған да көну керек. Біреу-міреу не бетін, не қолын үсітіп алса жауапқа қалады.

	Енді кеңседегілерді, асхана қызметкерлерін көмекке шақыруға тура келді. Совхоз басшыларының өздері де қолдарына пышақ алып ертелі-кеш қызылша қазып, жапырақ аршып өнеге көрсетіп жүр. Қазір кеңселер жағалай жабық. Қайткенде қызылшаны қар астында қалдырмай, үсітпей жинап алмайынша жан тынар емес.

	Осындай қарбалас күндері Сәду Алматыдан екі хат алды. Біреуінде өзі сырттай оқып бітірген ҚазПИ қырық жылдық тойына шақырыпты. Хош. Оған құттықтау телеграмма жіберуге болады. Екінші хат – жазушыныкі. «Таяуда Сіздің ауылға барамын, кең отырып сөйлеселік. Күллі өміріңізді айтасыз, қалай батыр болғаныңызды баян қыласыз», – дейді.

	Қиыны осы хат болып тұр. Сәду өзі туралы айтқанды жаратпайтын. Соғыстан кейінгі бір-екі жылда түрлі жиындарда, кездесулерде майдандағы солдаттардың ерлігін айтып беруден ерінбеуші еді. Кейін «соғыста өйтiп едік, бүйтіп едік» деп «жырлай» беруден жалығатын болды. Оның үстіне жұрт, «өзің қандай ерлік көрсеттің?» деп қазымырлап қоймайды. Соғыста болмағандар бұ заманның батырларын Қобыланды, Алпамысқа балағысы келеді. Әлдебір «асыл туған азамат» көзсіз батырлығын көрсеткісі келіп, жауды жайпап салса – жұрттың тыңдағысы келетіні сол. Қазіргі соғыста батыр болам деп өзеурегеннен ештеңе шықпайтынын қайдан білсін. Мылтық шыққаннан бері қарай «батыр – бір оқтық, бай – бір жұттық» деп бекер айтылмаса керек.

	Жазушы не білгісі келеді? «Қатардағы жауынгердің бірі едім» десем илана ма? «Ендеше, омыраудағы Алтын Жұлдызға қалай ие болдың?» – дейді ғой...

	Сәду ерлік туралы бұрын да талай толғанған. Оның ұғымынша, командирдің айтқанын екі етпесең, бұйрықты бұлжытпай орындасаң – ерсің. Майдан даласында адалдықтан артық асыл қасиет жоқ.

	Адалдық адам бойына қалай сіңеді? Туа біте ме, әлде жол-жөнекей жамала ма? Қанға сіңген қасиетті, әрине, елемеуге болмайды. Адам өзінің өмір-тіршілігінде талай соқпаққа ұрынады. Көрген-білгенің, түйгенің, түйсінгенің қан тамырларын қуалап жүрекке құйылады. Содан адамның мінез-құлқы қалыптасады.

	Сәду диванға жатып қилы-қилы ойға шомды. Өткен өмірі кино лентасындай тізбектеліп көз алдынан өтіп жатыр. Шаршап-шалдығып келгені де ұмытылды. Ұйқы қашты.

	Ол биыл қырық алтыда екен. (Соғысқа тіпті уыз жас кезінде аттаныпты-ау!) Әкесінің айтуына қарағанда, күземде туғансың дейді. Айы-күні мәлімсіз. Талас бойында туыпты. Әкесі Шәкір жай шаруа екен. Егін егіп, тұз тасып күнелткен. Талас тасыған жылы жаға-жағаға, ойпаңға су көл боп жайылады. Көктемде су тартылғанда ел көл табанға тары, бидай, жоңышқа егеді. Мал жаяды. Талас бойын жайлаған елдің өмір-тіршілігі сол.

	Су аз жылы мықты жігіттер сонау Шу аяғы Ұланбелден түйемен тұз тасиды екен. Қарақырдың ақ тұзы, Қамқалының қара тұзы қап-қабымен тиелiп Түркістан, Ташкент, Қырғызстан базарына түседі екен. Әсіресе, Итекенің қаратікен тұзы базардың нарқын көтеріп тұрған. Дәмі күшті, әрі жалт-жұлт етеді.

	Сексеуілді өртеп көмір қылып, қалаларға сатқан күндер де болған. Тұз, көмір астыққа, кездеме-матаға, базар бұйымына айырбасталып сонау құм шетіндегі ауылдың қажетіне жараған.

	Шәкір ешкімге жалданбаған. Әлгіндей тіршілігінің арқасында табан ақы, маңдай терімен күн көрген. Сәду әкесінің қазіргі тың қалпын, шаруаға жарамдылығын жасында осындай еңбекшіл болғандығынан деп біледі.

	1930 жылы алғаш қолхоз ұйымдасқанда артельге алдымен кіргеннің бірі Шәкір. Бес ата Бақтымбеттің үшеуі бір колхоз, Сырлыбай, Дүкенбай деген екі ата «Сардала» колхозын құрған. Колхоз деген аты болмаса жөпшеңді шаруашылығы жоқ-тұғын. Соқа-сайман, күш-көлік тапшы. Айнала – қу дала, құба мекен. Қала мен темір жол шалғайда. Жұрт сонда да шамасы келген тіршілігін істеп жататын.

	Алғаш мектепке барған жылын Сәду анық білмейді. Сонда сегізде ме, тоғызда ма? Әйтеуір, қалың бидайық өсетін жылы Көкдала деген сазды жерде киіз үй тігулі тұрғаны есінде. «Мектеп осы» деп әкесі қолынан жетелеп ертіп әкелген. Бұрынғының молдасына шәкірт өткізгендей: «Ал, енді қарағым, сүйегі менікі, еті сенікі болсын, осы баламды адам қыл», – деп тастап кеткен-ді.

	Жұматай мұғалім балаларды жерге отырғызып, өзі биік орындық үстінен төбеден қарап отыратын. Қолында ұзын уығы бар, тырп етсең түртіп қалады. Кіл көгенкөз балалар алақтап, жан-жағына қарап тыныш отырмайды. Ұзын уықтың арқасында керегеге ілулі тұрған қара тақтайдағы «А», «Б» деген әріптерге балалардың көзі қанық болды.

	Ересек балалардың мойнында ақ матадан, кенептен немесе әдемі алаша-басқұрдан әшекейлеп тіккен кітап-қабы болады. Олар өз беттерінше келіп мұғалімнен сабақ алып кететін. Ал мұндағы сарыауыз балапандарда кітапқап түгіл кітаптың өзі, қағаз-қарындаш жетіспей жататын.

	Қысқа қарай ел киіз үймен артынып-тартынып құмға көшкенде, мектеп те жылжып қонады. Сәдудің үйі көбінесе алысқа ұзап кетеді. Сонда әркімнің үйінде сүмеңдеп жүріп оқығаны күні бүгінгідей көз алдында. Кіріптар балаға тамақ артылса тиеді, артылмаса жоқ. Киім жетіспейді, жыртық-жамау лыпамен қыстан қалай аман шыққанына осы күнге дейін таң.

	Жасында көрген қиыншылық өмір бойы сабақ. Жетіскен тіршіліктің, молшылық-тоқшылықтың қадірін сонда білесің. Сәду қазіргі балаларға қарап кейде қызығады, кейде бас шайқайды. Еш жері жыртылып-тесілмесе де бүгінгінің балалары биыл кигенін ендігі жылы иығына ілмейді. Тамақты да таңдап ішеді. Күнде әр түрiн алдына тосу керек, өйтпесе тастап жүріп кетеді...

	Ашаршылық жылдары мектеп жабылып қалды. Әркім өз қайғысымен кетті... Сәдудің үйі Мойынқұмда көшіп жүретін. Құдыққа қарап қалған заман... Жеке меншікте мал жоқ. Қақпан салып, қоян аулап өлмес күндерін көріп жатты...

	Отыз үшінші жылдың май айында ауданнан келген өкілдер құм ішінде ауып жүрген ауылдардың басын құрап Талас бойына қайта көшіріп әкелді. Көшпелі елдің тұрақты тамы да жоқ. Күллі аймаққа төрт-ақ там тұратын. Байлардың балшықтан кірпіш құйып, биік қып тұрғызған тамдары. «Дәу», «биік» дегеннің өзі екі бөлмелі қоржынбас үй еді. Досыбай тамының бел ағашын түйемен сүйретіп әкелгенде күллі ауыл таңырқаған.

	Отыз төртінші жылдан бастап жұрт орнығып, жаппай там салу бастаған. Егін егіліп, мал фермалары ұйымдасып, ел кәдімгідей жырғап қалған. Бұрынғы киіз үй орнына кірпіштен мектеп салынды.

	Сонда да бүгінгідей тұрмыстың жұрнағы жоқ еді. Ылғи қара домалақ балалар интернатта топырлап жүреді. Ет-сорпа, нан бірде бар, бірде жоқ. Қатықсыз қара көжеге қарап қалған күндер де аз емес. Ішетіндері көбінесе бидай көже. Бұған да зар боп жүрген балалар уайым-қайғыдан аулақ-тұғын.

	Сәду төрт класты ауылда бітіріп, оқуын іргедегі Үшаралға барып жалғастырды. Қазіргі «Талас» қаракөл совхозының орны ол кезде қомақты-тұғын. Даңғарадай мектебі, жатақханасы бар. «Кеңестен» келген балалар тұңғыш рет электр жарығын сонда көрді. Комсомол жиналысы, президиум сайлау, баяндама жасау дегенді де Сәдудің бұл тұңғыш естуі. Орысша сөйлеген адамды да тыңдауы сол. Почта тасуға келген құйрығы қайқы «У – 2» самолетін көргенде, бар бала жапа-тармағай жүгірген-ді. Алыс қырларда, құм ішінде тағы өскен балаларға мұның бәрі таңсық, әрі қызық еді.

	Әсіресе, комсомол болған жылдары есінен кетпейді. Ауданнан бірінші секретарь келіп жиналыс ашып, жасы толған, тәртібі тузу, оқуы жақсы деген балаларды іріктеп, анкета толтыртқан-ды. Кей балаға бай-құлақ тұқымы деп билет тимей қалғаны да бар. Комсомолға өту үлкен бір дәреже еді. Біреу-міреу тұқымын жасырмақ болса балалар айғайлап, жер тепкілеп отырып алатын.

	Осы күні есіне алса Сәду күледі: анкетте «жынысы» деген тармақ тұратын. Соны оқып балалар бір-бірінен: «Жыныс деген не, ей?» – деп айғайлап сұрайды. «Жыныстың не екенін ешкім жөнді білмейді. Пысықсыған біреу: «Е, руын сұрағаны да! «Ойық» деп жаз!» – дейді. «Ойық деген ру аты емес пе? Руын сұраса «руың кім?» демей ме? – деп, тағы біреуі таласады. Секретарьдан жөн сұрап біліп алған соң пысықсыған бала бұртиып: «жыныс... жыныс одан да «Еркексің бе, әйелсің бе?» деп сұрамай ма екен!» деп жеңілгісі келмейді...

	Осы күнгі «Талас» совхозының директоры Әбдір Сағынтаев кластас дос еді. Жасында момын, біртоға болатын. Әркім бір тиіп, түртпектей беретін. Сонда да селт етпеуші еді... Қазір сол Әбдір республикадағы ең ірі қаракөл совхоздарының бірін басқарып отыр. Ауыл шаруашылығының маңдай алды командирлерінің бірі. Социалистік Еңбек Ері. СССР Жоғарғы Советінің депутаты. Жасында момын бала өсе келе пысиды деген рас екен. Қаршадайынан өткір, шапшаң деген талай бала өсе келе жүнжіп кетті. Өмір деген сол әне.

	«Сәдудiң Жамбылда бір жақын нағашысы тұратын. Қалаға қайтсем жетем деп жүрген балаға қисыны келе кетті. Осы күнгі Крупская атындағы колхозда тұратын әпкесіне жазғы демалысында жаяу-жалпы келіп жатқан-ды. Машинамен Жамбылдан бір топ орыс келіп даланың бұлдырығын атып жүр екен. Сәду солардың қарбыз, нанын бірге жесіп, қалаға ілесіп кетті.

	Нағашысының да тұрмыс-халі мәз емес. Қала ішінде жыртық киіммен жүре беру жараспайды. Есі кіріп, етегін жатқан Сәду құрбы-құрдастарынан, қыздардан ұяла-қызара аз уақыт ауылға қайтып келді.

	Сәдудің ауылы бұл кезде мақта егіп дүрлігіп жатыр екен. Отызға жуық комсомол мүшесі жиналған. Жеті класс білімі бар, әрі «қаланы көрген» Сәду комсомол жастар звеносын құрып, еңбек дүбіріне араласып кетті. Мақтаны егу, суару, отау, жинау – бәрі қолмен істеледі. Жер жыртатын жалғыз трактор бар. Жиналған мақтаны жетпіс бес шақырым жердегі аудан орталығы Ақкөлге өздері тасиды.

	Жас шағында адам жаны қиналғанын білмейді. Таңның атысы, күннің батысы тыным таппаушы еді. Сонда еңбекке алып жатқан жөнді ақы да жоқ. Үстіне ілетін бір-бір киім болса, тойып ішетін тамақ болса – соған мәз. Ал осы күнгі кейбіреулер тиын-тебенсіз бір адым аяқ басар ма екен. Жұмысқа шақырсаңыз, әуелі ақысын біліп алады...

	Әрине, әр заманның өзіне тән ерекшелігі бар. Барлығы неге бұрынғыдай емес деу – кертартпалық болар еді. Қазір де жұмысқа шын ниетімен беріліп істейтін жастар көп-ақ. Адам баласының бәрі бірдей емес қой, «бір биеден ала да туады, құла да туады» дейді қазақ.

	Дегенмен, со кездердегі комсомол жастарда екпін күштірек болушы еді. Әлде бәрі таңсық, жаңа көрінгендіктен бе? Бар дүниенің тетігі қолдарында тұрғандай сезінуші елді-ay!

	Сәдудiң аулында о кезде коммунист жоқ болатын. Бірден бір беделді ұйым – комсомол ұйымы. Телғараев Елтай деген есепші жігіт секретарь да, Сәду орынбасар еді. Жиналыс деген жиі болып тұрады. Комсомолға мүше болу емтихан өткізуден де қиын. Сұрамайтындары жоқ. Ата тегінен бері қарай қозғайды. Ақырында ант алады.

	Комсомол мүшелері колхоз шаруашылығын тікелей бақылауға алып отырады. Жиналыстарда ферма бастықтарының, бригадирлердің, завхоздың есебі тыңдалатын. Жұмысты ақсатқандар қаулымен босап шыға келетін. Колхоз бастығы да комсомолсыз қия баспаушы еді.

	Әсіресе, апта сайын шығып тұратын қабырға газетінің рөлі күшті-тұғын. Еңбекте абыройға ие болғандар мадақталумен бірге, жалқаулар, жемқорлар, тұрмыста азушылар аямай сыналатын. Жұрт қабырға газетіне ілінуді «құдайдың қара пәлесі» жабысқандай көретін.

	...Сәду сол бір күнді өмірі ұмытпайды. Жаз ортасында жұрт қолорақпен жаппай бидай орып жатқан-ды. Түскі ауқатқа отыра бергенде алыстан будақтаған шаң көрінді. Ауыл совет секретары «Не болды? Айтсайшы!» дегенге қараған жоқ, торы атын ақ көбік қып қайта шауып кетті. Түсі бұзылған, қабағы қату... Бір сұмдықтың болғанын жұрт сезе қойды. «Осындай қауырт науқан кезінде де жиналысқа шақыра ма екен? Қазір жарты күн түнге жарты сағат зәру емес пе?!»

	Орақшылар белдеріне орағын қыстырып, ләм-мим деместен шақырған жерге барды. Жиналысты басқарушы адам жайдағы жайылма сөзді тастап:

	– 22 июнь күні таңертең гитлершілер бізге соғыс ашты! – деді. Жұрт шу ете қалды. Кейбір көңілі бостары жылап та жіберді.

	– Тынышталыңыздар қане: деп, бастық мүдіріп қалды да сөзін қайта жалғастырды. – Қазіргі міндет егінді тезірек жинап алу! Мақтаға көңілді көбірек бөлу! Осы екі науқанға еселенген жігермен кірісуіміз керек, жолдастар!

	Күндіз-түні тынымсыз жұмыс басталды. Жұрт ай жарығын да пайдаланатын болды. Соның арқасында астық та орылып бітті, күзде мақта жинау да аяқталды. Көзі ашық жігіттер майдан жаққа құлағын түріп қояды. Шетінен аттанып жатқандар бар. Майданның жағдайы қиын тәрізді. Батыстағы жерлер немістердің табан астында қалып жатыр. Алдыңғы шеп Москваға таяп қалған тәрізді. Майданға кеткендердің көбiнен хабар жоқ, кейбіреуінен «қара қағаз» да келе бастады. Жылап-сықтаған ел...

	Қыс түсісімен жылы киім жинау басталды. Тері-терсекті де қалдырған жоқ. Комсомолдар қыздарды қолғап тоқуға отырғызды.

	Военкомат шақыруын жиілетті. Ауылдың өзінде әскери дайындық күшейе түсті. Арнайы бөлінген нұсқаушы мылтық ұстауға жарайтындардың бәрін сапқа тұрғызып, «оңға», «солға», «артқа» деп үйрете бастады. Ауылдағы еркектер түске дейін колхоз жұмысын істеп, түстен кейін, кеш алдында сапқа тұрып жүруді, еңбектеуді, граната лақтыруды, мылтық ұстауды үйренетін болды.

	Қақаған қыс ортасында Сәдуді военкомат курсқа шақырды. Ауылдағыларға әскери жаттығуларды үйрететін нұсқаушы дайындамақшы екен. Көп ұзамай Сәду әскерге алынды.

	Военкоматта комиссияға түсерде шешiнбей қойғаны әлі есінде. «Неге шешiнбейсің?» «Неге шешіндіресің? Денім сау, әскерге жараймын – болды!.» Сәду сәл қызулау еді, Военқом «қырсығын қарашы» деп, желкеден нұқып жібергені бар.

	Олар Ақкөлден түнде аттанды. Күн қақаған суық, Сәдудің көн етіктен аяғы үсіп кете жаздады. Шәкір етік тігетін шебер еді, бұлар жүргенше үлгере алмады. «Сендер Жамбылдан аттанғанша артыңнан апарып үлгерем!» – деп қала берді. Бірақ бұларды Жамбылда да көп бөгемеген еді. Әкесі келген күні Сәду қаланың тас көшесін тарсылдатып вокзалға қарай кетіп бара жатқан-ды. Әке шіркін қос өкпесін қолына алып келгенде, күндіз-түні көз майын тауысып отырып тіккен етігін баласының қолына ұстата алмай қала берді.

	Сәдулер мінген эшалон батысқа емес, шығысқа бет түзеп жөнелді. Күндіз-түні сатыр-сұтыр жүріс оларды қиырдағы Монғолия шекарасынан бір-ақ шығарды. Онда атты шекарашылар отряды бар екен. Хасанкөл соғысына қатысқан әккі командирлер бұларды нағыз әскер тәртібіне үйретті. Сол эшалонмен барғандар түгел дерлік Сәду сияқты орысша білмейтін, екі сөздің басын құрап сөйлей алмайтындар еді. «Я», «Ты», «Хлеб» дегеннен басқаны білмейтін қазақтар аз уақытта кәдімгідей тіл сындырды.

	Октябрьде Чита қаласында 102-атқыштар дивизиясы құрылып, бұлар соған кірді. Әлдебір себептермен Свердлов қаласында тағы екі ай тұрды. Қырық үшінші жылдың көктемінде ғана Орел қаласына бет түзеген.

	Сәду соғыстан кейінгі жылдары талай фильмдерді көрді. Майданға аттанған солдаттар елегiзу дегенді білмейді, тойға бара жатқандай гармонь тартып, өлең айтады. Мүмкін, басқа бөлімшелер сондай болған шығар, Сәдулердің дивизиясы өйткен жоқ. Майданға жақындаған сайын жігіттердің қабағы қатуланып, қай-қайдағы ойға түсіп, қалың ойға батқан-ды. Қан майданнан тірі шыға ма, жоқ па, кейінде қал– ған ата-анаңды, туған-туысқаныңды, құрбы-құрдастарыңды енді қайтып көресің бе, жоқ па, бұ дүниенің ақыры не болар екен деген ойлар Сәдудің басына талай кіріп-шыққан-ды. Ол кезде жиырмадан жаңа асқан көк өрім жігіт шағы ғой. Көре алмай кеткен өмірдің қапы-қапы қызықтары кімді болсын алаңдатпай қоймайды. Соғыста сарыуайымнан гөрі тәуекел басым. Оқтан қарадай қорқатын уайымшыл жігіттердің талайы-ақ алдымен опат болғанын өз көзімен көрген-ді.

	Илецк вокзалында тұрғанда бұлардың эшалонын неміс самолеттері тас-талқан етіп бомбалаған-ды. Аспан аударылып жерге түскендей гүрсілді, құлақ жарған жойқын жарылыстарды өмірі көрмеген жігіттер жан-жаққа бытырай қашқан. Күллі дивизия қалаға кіріп кетіп, соңынан әзер жиналғаны бар.

	Содан бұлар алдыңғы шепке жаяу маршпен кетті. Күллі қару-жарақты, батареяны, пулеметтерді жаяу сүйретуге тура келген. Жол-жөнекей кездескен селолардың тек күйген орны қалыпты. Әр жерде сорайып мұржалар тұр. Өртенген, қираған үйлер, істен шығып бұзылған танктер, сынған, майырылған қару-жарақ, өлген ат, мылжаланған жер, опырылған ағаштар – осының бәрі кеше ғана сұрапыл соғыс болып өткенін аңғартқандай. Әсіресе, өліп жатқан адам денелері тұла бойыңды түршіктіреді. Аздан кейін бұған да көз үйренеді екен. Осылай жаяу салпақтап жеті-сегіз күн жүрген соң, майдан шебіне таянғандарын сезді. Киімдерінің сыртынан жер түстес халат киіп, біресе тоқтап, біресе еңбектеп ілгері жылжи берді. Орел жері жыра-жыра, іркес-тіркес сай екен. Карсы алдарынан шаңқылдаған мылтық даусы естіле басталды.

	Дивизия басқа жаққа ауысқан бөлімнің орнын басты.

	Бұлар түн қараңғысында келген-ді. Таң ата немістері көрді. Окоптары оқ атым жерде, тіпті жақын. Араларын бiр ғана терең сай бөліп тұр. Сай табаны – жылымық су.

	Дайын окоп, дайын траншея. Тек снаряд ойып кеткен жерлерді ғана қалпына келтірді. Жаңадан ор қазып, блиндаждар жасап, тыңнан келген дивизия қорғаныс шебін құрған. Алда үлкен шабуыл барын солдаттардың іші сезеді.

	Немістер тым-тырыс. Шабуылға шығуға қорқатын тәрізді. Белі үзілген жыландай окоптарында иретіліп жатса керек.

	Сәду алғашқыда қарсы жақ не істеп жатыр екен деп брустверден басын шығарып сығалап қарайтын. Мылтық тарс етсе тұла бойы дір етіп бұға қалады. Бара-бара мылтық даусына да еті үйренді.

	Екі жақ та тыныш жатыр, дегенмен күндіз-түні аңдысуда. Мергендер кезек-кезегімен көз ілмей отырады. Біреу қараң етсе қағып түсуге даяр. Қол пулемет, станоктік пулемет орнаған жерді сезіп қойса, дереу оқ жаудырады. Оқ астында қалғандардың өліп кеткендері де бар.

	Түнде солдаттар ұйқыға кеткенде командирлер әр бөлімшеден қарауыл қояды. Тұман түссе, ай қараңғы болса бір бөлімшеден үш-төрт адам окоп-окопты бойлап аралап жүреді. (Өйтпесе түн қараңғысын жамылып жау барлаушылары «тіл» әкетуі мүмкін).

	Сүгірәлиев Жұбандық деген жігіт бар-тұғын. Сәду екеуі бір ауданнан. Мінезі сәл есерлеу, батырлығы да бар жігіт еді. Сол Сүгірәлиев бір күні қарауыл бола қалыпты. Қараңғы түнде окоп ішімен ары-бері жүрсе Жигалов деген кіші сержант пулемет түбінде қалғып отыр екен. (Пулеметші әрдайым көз ілмей сақ отыруға тиіс.) Сүгірәлиев кіші сержантты қорқытайын деп (оның да көзіне ұйқы тығылып ерігіп жүрген кезі) амбразурадан секіріп шығады да, станоктік пулеметтің, отбасарын тартып қалады. Жигалов шошып оянып, ұйқысын ашар-ашпастан батырлатып ата бастайды. Жеті қараңғыда оқ лапылдап қарша бораған. Қалың ұйқыда жатқан күллі солдат, командирлер шошып оянып мылтықтарына жармасады. Төтеннен бір пәле келмесе пулеметтен оқ атылмайтынын бәрі біледі. Неміс барлаушылары келіп қалған екен деп сыпыра дүрлігеді...

	Сүгірәлиев сонысымен қоймай пулеметтен оқ боратып жатқан Жигаловтың үстіне қонжия кетеді. Анау бір қорқақ неме екен, «а-а!» деп айғайлауға ғана шамасы келеді. Сүгірәлиев мәз болып қарқылдап күледі. Жигалов ызаға бұлығып, ашуланады. Сол екі арада солдаттар, командирлер жинала қалған.

	Сүгірәлиевтен сұраса: «Мынау ұйықтап жатыр екен, қорқытып ұйқысын ашқым келді» дейді. Өзіне қатер төнгенін сезген Жигалов енді жала жабуға шығады: «Мынау немістерге қарай ұрланып қашып бара жатыр екен, сонан соң аттым!» дейді. Сүгірәлиев дереу қамауға алынды. Ісі әскери дала сотына берілетін болды. Мұндай соттан аман шығуы екіталай. Сүгірәлиевті сор түртті. Өзінің жеңілтектігінен, есерлігінен тапты! Онымен қоймай бірге жүрген жолдастарына, жерлестеріне де ылаңы тиді. Сәдуді және басқа солдаттарды ертеңіне-ақ кезек-кезек жауапқа шақыра бастаған.

	Дегенмен, сот кешті. Өлім жазасына бұйырған жоқ. Тек жазықтылар батальонына жіберумен тынды. Сәдулердің құлағы тыныш тапты.

	Сүгірәлиев ер жігіт еді. Жазықтылар батальонында жүргенде ерекше көзге түсіпті. Өз бөліміне «Ерлігі үшін» медалін тағып қайтып келді. Майданға бірге аттанған жігіттердің ішінде тұңғыш рет награда алған – сол. Кейін де «Ұлы Отан соғысы», Қызыл Жұлдыз ордендерін, көп медальдар алып көзге түсіп жүрді. Әлгіндей тентектігін тастады.

	Қорғаныста жатқанмен де төтенше оқиғалар болып тұратын. Сәдудің бір ажалдан қалғаны күні бүгінге дейін есінен кетпейді. Рота командирі бір жолы команда пунктіне таяу жерден бақылау пунктін салу жөнінде бұйрық берген. Екі орыс жігіті мен Сәду үй орнындай жер қазып, төбесін бөренелермен айқастыра жауып жатқанда немістер зеңбірекпен атқылады-ай келіп. Сәду жалма-жан бөрененің арасынан қазған орға күмп берді. Ана екеуі есі шығып команда пункті жаққа тұра қашады. Кіре берісте үстеріне үлкен бір снаряд түседі. Екеуін жерді шұқып қазып көмгендері бар. Оншақты винтовкамен салют берілді. Амал не, есіл жігіттер жазатайым кетті...

	Бес ай қорғаныста отырған солдаттар жалыға бастаған. «Енді қашан шабуылға шығамыз?» деп тықыршып жүргенде, бір күні түнде командирлер келіп солдаттармен әңгіме өткізді. «Киімдеріңді ықтияттаңдар, шинельдеріңді буып мойынға салыңдар, противогаздарыңды тексеріңдер» деген сөздері солдаттарды бір елең еткізді. «Шабуылға шығамыз ба, жолдас лейтенант?» деген сұраққа «бұйрық болғанша тырп етпеңдер!» дегеннен басқа ештеңе айтпайды. Үш күнге жететін ауқат үлестірілді. Үйіп-төгіп оқ берді. Осы бәрі зор оқиғаның алдындағы дайындық еді.

	Солдаттар түнімен ұйықтаған жоқ. Көздерін сүзіп алға қарайды. Немістер жайбарақат жатыр. Анда-санда шаңқ еткізіп бір атқаны болмаса қыбыр-жыбыр жоқ.

	Таң бозарып атар-атпастан командирлердің төбесі көрінді.

	Сағат он. Бір мезгілде арт жақтан ауыр артиллерия азынап қоя берді. Аспан асты күңіреніп, жер-дүние астан-кестен болды. Тікен сымдарды үзіп, өткел жасауға адам аттанды... Жолдағы миналарды жою үшін, бір топ солдат жер бауырлап тағы кетті.

	Бір кезде автоматын бауырына қысып бұғып отырған Сәдуді рота командирі шақырды. «Барлаушы топтан хабар жоқ. Сен арттарынан барып, жағдайын біліп кел!» – деп бұйырды. Сәду: «құп!» деп окоптан шығып еңбектей жөнелді. Мұндайда дененің ықшам болғаны да жақсы. Арық қана дембелше денесі бауырымен еңбектегенде жерге жабысып қалатын.

	Жүз метрдей жылжығанда, жер бауырлап бұғып жатқан жігіттерге тап болды. Топ басшысы Бабинцев: «Ылдидан түсе бергенде немістер бізді көріп қалып пулеметтен оқ жаудырды. Ілгері жылжу мүмкін емес. Артиллеристерге айт, ең әуелі сол пулеметті жою керек!» – деді. Сәду жорғалап кейін жылжыды. Аздан соң комрота артбатальонға телефон соқты. Сақылдап тұрған пулеметтің үні өшті.

	Бір уақытта «Алға!» деген команда естілді. Жігіттер окоптарынан секіріп-секіріп шығып тізбегімен ілгері ұмтылған. Артиллерияның тау қопарғандай үнінен немістердің есі танып қалса керек, жөнді қарсылық көрсете алмады. Алғы шебіне «Ура!» деп келіп қалғанда тірілері окоптарын тастай қашты... Сол екпінмен Сәдулердің бөлімшесі үш шақырым алға жылжыған.

	Шабуылдап келе жатқанда қатар жүрген жолдасыңнан қалай айрылғаныңды білмей қаласың. Сәдумен ауылдас Момынқұл деген жігіт бар еді. Екеуі жұбын жазбай бірге жүретін. Момынқұл атына сай момын, жуас жігіт болатұғын. Арақты аузына алмайды, тіпті қант та жемейді. Сыбағасын ылғи Сәдуге беретін. Алғаш шабуылға шыққан күні-ақ оққа ұшты. Жарылғыш оқ ішін тесіп кеткен екен. Сәду: «ойбай, не болды?» деп жарасын таңуға еңкейіп еді. Момынқұл өліп барады екен. Құтыдан аузына тамызған суға да қарай алмады. «Енді маған бәрібір», – дегенге тілі келді. Зорға есін жиып: «Нұсқабайға... Нұсқабайға сәлем айт!» – деді де үзіліп кетті. Нұсқабай – ағасы еді, ауылда озат шопан-тұғын.

	Сәду Момынқұлдың жатқан жерін шамалап бір бұта белгіледі де, ілгері жүгіріп кетті. Ойы: өзі тірі қалса, қайта айналып келіп көму.

	Сол түні олар қашқан немістердің окобында отырып ес жинады. Сәдудiң көзі енді іліне бергенде, комрота шақырып жатыр деген хабар келді. «Батальонмен байланыс үзілді, телефон сымы қиылса керек. Үзілген жерін тап та, дереу жалға!» деген бұйрық алып, Сәду тылға қарай еңбектеп кетті. Сымды бойлап батальон штабына дейін барса үзілген дәнеңе жоқ. Аппарат қана бұзылыпты. Телефоншылар: «Қайта бер, аппарат қазір жөнделеді» деп кері қайтарды.

	Сәду жол-жөнекей шабуылдап өткен жерлерін шолып келеді. Момынқұл жатқан бұтаның түбін адаспай тапты. Сипалап жүріп Момынқұлдың денесіне қолы жетті. Қараңғы түнде жолдасы қап-қара болып түтігіп кеткендей көрінді. Жастайынан бірге өскен, кеше ғана жұп жазбай жанында жүрген, қара нанды қақ бөліскен есіл боздақтың қайғылы түрін көрген соң Сәдудің буын-буыны босап кетті. Көзінен жас ыршып шықты. Өлім дегеннің сұрқия екенін ол сол жолы жан-тәнімен сезіп, қатты егілген еді.

	...Сәду траншеяға қайтып келді. Жігіттер сергек отыр. Жаңадан бір бұйрық келмекші екен. Күндіз танкіден сескеніп кері қайтқанда комбат ұрысқан болатын: «Қой сияқты лағып өз беттеріңмен кеттіңдер!» деген. Сөйтсе бұлар ет қызуымен тым ілгері емініп кеткен екен. Танктерге тап болған себебі де сол. Басқа қанаттағылар күшті қарсылыққа ұшырап ілгері жылжи алмапты.

	Түн ішінде бұларды кейін шегіндіріп, орман шетіне әкелді. Сол жерден ыстық ауқат ішкізді, жаңадан оқ қораптарын берді. Политруктер жиналыс ашып әңгіме өткізді. Сәду сол түні партия қатарына қабылданған еді...

	Оларды ұйықтатпастан түн бойы жүргізіп отырып, сол қанаттағы батальонның шебіне кіргізді. Немістер бұл батальонға жойқын қарсылық көрсетіпті. Ортадағы батальон соларға көмекке келген.

	Таңертеңгі тыныштықты «Катюшалар» бұзды. Солдаттар құлақтарын тығындап окоптарында бұғып отырған. «Катюша» жер-дүниені жаңғырықтырып болған соң, жас әскердің алдына шынжыр табандарымен жерді жұлмалап танктер түсті. Танктердің ізін баса жаяу әскер көтерілді. Жер-көк сілкініп, аспанды от-жалын қаптап кеткендей болды...

	Сол жолы Сәду иығынан, білегінен жараланған еді. Қан гимнастерканың сыртына шығып, сол қолы салдырады да қалды. Ол өз аяғымен санбатқа барды. Санбат оны тылға жіберді.

	...Госпитальдан шыққан соң, Сәду өз полкын іздеді.

	Қанша дегенмен бірге жүріп, бірге тұрған, қан майданды қатар кешкен жолдастардың жөні бөлек қой.

	Қырық үшінші жылдың сентябрiнде бұлардың бөлімі Днепр жағалауына келген. Немістер өзеннің арғы бетінде күшті қорғаныс шебін жасап алыпты. Ашық далаларда, орман-тоғайларда быт-шыт болып талқандалған соң дарияны сағалап, біраз уақыт жан сауғаламақшы. Оларға уақыт күту керек. Совет Армиясының жойқын шабуылын біраз уақыт тежей тұрса, фюрер арт жақтан қосымша күш жеткізбек. Сосын қарсы шабуылға шығу да ойларында бар.

	Совет командованиесі қалайда фашистердің есін жиғызбай, Днепрден өтіп, жау қорғанысын жоюды мақсат етіп қойған. Бірақ шалқар дариядан қалай өту керек? Көпірді немістер қиратқан. Ашық су бетінде оқ күндіз-түні борап тұр. Совет әскерлерінің шабуылға шығатынын білсе, жаудың күллі артиллериясы азынайды.

	Шабуыл астыртын әзірленді.

	Кешке қарай рота командирі окоп-окопты аралап, бұрын соғыста болған, суда жүзе алатын коммунист, комсомолецтерден он үш адам іріктеді. Таластың суында ерсілі-қарсылы жүзіп үйренген Сәду де қатарға ілікті. Бірақ не мақсатпен іріктегенін командир айтқан жоқ. Сәдудi түн қараңғысында біреу түртіп оятты. Қараса түндегі іріктелген он үш жігіт жиналған екен. Рота командирінің өзі де жүр. Түсі қашып, сұрланып алған.

	Бұларды су жағасына алып келіп, сұқ саусақтай фонарьдың үстін бүркеп тұрып, командир картаны жайды. Міндеттерін түсіндірді. «Немістер қазір қалың ұйқыда. Арғы жағаға салмен өтулерің керек. Күзетте тұрған немістер атса да сендер оқ шығармандар. Үн шықпасын. Жағаға түскен бойда ұрыс салып окопқа ие болуларың керек. Шамаларың келсе дотты құртыңдар. Жағаға түскендеріңді телефонмен бізге хабарлаңдар. Немістер сендермен алаң болып жатқанда біз де өтіп барамыз», – деп, алдын ала жасалған жоспарды түсіндірді. Әрқайсысына жеке-жеке міндет жүктеді. Бұлар жалғыз емес екен, әр ротадан осындай топ құрылыпты.

	Жігіттер дайын тұрған салға пулеметтерін, гранаталарын артты да, автоматтарын кезей ұстап, жағадан ұзай берді. Қарсы жаға көрінбейді, айнала тастүнек қараңғы. Таң алды дегенмен аспанда сызат белгі жоқ.

	Ескекші жігіттер суды шалпылдатпауға тырысып келеді. Ағын суда ауыр салды қозғау да оңай емес. Біраз ығып барып шығатындары анық. Қанша ығатындары алдын ала есептелген. Салдың құйрығында телефон сымы шұбатылып келеді.

	Жігіттер тастүйін болып алған. Қарсы жағалауға сүзіле қарап келеді. Тұтас бір қара жартас үстіңнен төніп тұрған тәрізді.

	Бағанадан бері оқтын-оқтын оқ атылып тұрған. «Неміс солдаттары су бетін сақтық үшін «сипап» жатқан тәрізді. Сондай қаңғырған оқтың біразы бұларды да шарпып өтті. Төрт бірдей жігіт сал үстінде жараланып қалды. Бірақ ешқайсысы қыңқ деп үн шығарған жоқ.

	Бұлар жағаға жете бергенде-ақ оқ борады-ай келіп. Бір жігіт телефонға жармасып арғы бетке хабар берді. Салдан сау түскен 9 жігіт жүре атысып, алдыңғы окопқа кірді. Үш жігіт оңға, үш жігіт солға бөлініп, үшеуі ортада қалып атыс салды. Сәдулер жол-жөнекей кездескен бірлі-жарым жау солдатын жойып, дәу дотқа таяды. Естері шыққан он шақты неміс солдаты пулеметке енді жармасқан екен. Бір бума граната орталарына келіп гүрс еткенде бәрінің үні өшті.

	Бір бүйірден «уралаған» дауыс естілді. Арттағы топ жойқын қимылдаған тәрізді. «Ура!» деген үн Сәдулерге де дем берді. Окоптан шығып келесі траншеяға қарай атойлап бет қойды. Бұлар да боратып атып келеді, немістер де жаны ышқынып атып жатыр. Кейбіреуі окоптарын тастап қашып барады.

	Жеті жүз метрдей жер жүгіргенде Сәдудің иығына оқ тиді. Ол қансырап құлаған. Бұдан әрі жүгіре алмайтынын сезді. Бір қырқаның түбіне келіп құлаған екен. Шамасы келгенінше жарасын таңған болды. Саулаған қан әзер тоқтады.

	Зат салатын қапшығында нан, темекі, қант салатын қызыл қалта болушы еді. Дереу ішіндегілерін ақтарып тастап, тісімен, тырнағымен тігістерін сөкті де жерде жатқан ағаштың сынығына байлап қырқаның дәл басына қадап қойды. Таңғы жел кішкене қызыл жалауды желбіретіп тұрған. Арттағылар моторлы қайықпен, салмен жаппай өткен болуы керек, қаптады да кетті. «Уралаған», айғайлаған солдаттар таңғы ауаны жаңғырықтырып, кішкене жалаудың түбінен өтіп жатты...

	Үлкен командирлер желмен желбіреген кішкене жалауды дүрбі арқылы көрген екен...

	Жау қасиетті Днепр жағалауынан осылай қуылған еді.

	Сәду Совет Одағының Батыры атағын алғанын көктемде естіген. Екінші июнь күні Кремльде Алтын Жұлдыз бен Ленин орденін Шверниктің өзі тапсырды.

	Бұдан кейін ол демалыс алып ауылына қайтқан. Алтын Жұлдыз таққан жігітті Жамбыл станциясында күллі қала жұртшылығы қарсы алды. Талас бойына қырық үй тігіліп, үлкен той жасалды. Аудан басшылары өздері ертіп жүріп ел аралатты. Ел іші қанша жүдеу-жадау болғанмен жақындап қалған жеңіс күнін асыға күтіп отыр екен. Жүздері жарқын, жағалай ер-азаматтың амандығын сұрайды...

	Сәду келмей тұрғанда-ақ туған ауылы – «Сардала» колхозына батырдың есімін беріпті. Айналайын ел, өз ішінен шыққан азаматының қадірін біледі-ақ қой!

	Сәду майданға қайта аттанып, Ленинградтағы артиллерия училищесінде оқып жүргенінде соғыс бітті. Келер жылы көпшілікпен бірге еліне оралған.

	Соғыс дабылы басылды. Ауылда ер-азаматтар аз екен. Сәду «батыр едім» деп шайқақтап жүре бермей, дереу шаруашылық жұмысына араласып кетті. Ел тіршілігі оған алақанындай таныс-тұғын. Бозбала шағында комсомол болған, звено басқарған ауылы оның көзіне әрдайым жылы ұшырайтын.

	Сәду ауыл совет председателі болып сайланды. Бір жылға толмай аудан қызметке шақырды. Одан кейін партия мектебі, сырттан оқып бітіргені – ҚазПИ. Сәду енді біржола партия-совет қызметіне беріле кірісіп кетті. Талас аудандық атқару комитеті председателінің мал шаруашылығы жөніндегі орынбасары бола жүре талай жерді аралады. Ол бармаған ферма, ол сөйлеспеген шопан жоқ. Бәрінің тілін табу керек, бәріне жағдай жасау керек. Қысы-жазы шапқылау. Тынымсыз қимыл, тоқтаусыз жүріс бағзы біреуді қажытар еді, кешегі қанды соғыста бұдан әлдеқайда қаһарлы қиыншылықты басынан кешірген Сәду шаршауды білмеді. Бойдағы жастық қызуын аяған жоқ. Соған орай Талас ауданының мал шаруашылығы жөніндегі абыройы да республика көлемінде шырқап тұрды.

	Бертінірек обком қызметке шақырған. Содан Шу ауданына жолдама алып келді. Артта қалған колхозға өзі тіленіп бастық болғаны да бар. Соңғы жылдары осы «Дружба» совхозында партия ұйымын басқарып жүр.

	Жұбайы Үмітжанның омырауында да «Ер Ана» деген медаль бар. Құрбылары кейде «Қос батырдың қосағы» деп қалжыңдайды. Әрі педагогтік жұмысын тастамаған, әрі он баланы қажымай-талмай тәрбиелеп келе жатқан Үмітжанға Сәду мәңгі риза.

	Қай істе де болмасын шыдамдылық, төзімділік қажет. Оқыс қимылды керек ететін соғыста да сабыр сақтай білу керек. Бейбіт шаруашылық кезінде апырып-жапырып тындырам деу қате екен. Бәрін салмақтап, екшеп-өлшеп алғаннан кейін ғана шұғыл шешім қабылдау керек. Қыбын, қисынын тапсаң ғана қимылың зая кетпейді. Осы жағынан қарағанда майдан даласы мен еңбек даласының айырмасы шамалы. Екеуі де іске адал болуды, жан-тәнімен беріле қимылдауды керек етеді. Соғыста сені әр минут сайын өлім күтіп тұрады – айырмасы сол ғана.

	Жалпы, Сәду елден ерек ерлік жасадым деп әсте ойлаған емес. Нағыз ер деп Бауыржан Момышұлын, Зояны, Мәншүкті, Әлияны, Төлегенді айтыңыз. Кейінгілері өз өлімімен талайдың өмірін аман алып қалды. Сәду солдаттық міндетіне адал еді, тапсырманы бұлжытпай орындаған.

	Соғыс, әрине, сұмпайы нәрсе. Адам баласын жазылмас жараға, өшпес қайғы-қасіретке душар етеді. Бірақ фашистер Отан шебіне басып кіргенде қолға қару алмасқа болды ма?! Бүкіл үй-орманың, ауыл-аймағың, туған топырағың, күллі ел қара жамылып қалса қайтер едің?!. Иә, әділет үшін құрбан болған азаматтарға бас ию керек!

	...Сәду жатар алдында хатты тағы оқыды. «Сіз соғыстан қайтқалы ширек ғасырға жуық уақыт өтіпті. Бәлкім, бірсыпыра оқиғалар жадыңыздан шығып та кеткен болар. Мен барғанша бірте-бірте еске түсіре берерсіз»...

	Сәду еріксіз жымиды:

	«Бұл – әрине, соғыста болмаған адамның сөзі. Қан майданға бір кіріп шыққан кісі көрген-білгенін тіріде ұмытар ма? Кісі кітаптан оқығанын ұмытуы мүмкін, ал бастан кешкенін еш уақытта естен шығармайды!..

	Жә, ендігі жігіттердің соғысты көрмегені де жақсы!» – деп, Сәду ертеңгі шаруашылықты ойлап, шамды сөндірді де, ұйқыға кетті.

	1969





