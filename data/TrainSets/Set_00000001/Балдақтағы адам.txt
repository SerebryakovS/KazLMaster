	Рахметолла Райымқұлов

	Балдақтағы адам



	Повесть





Жалғанған жiп


	Такси – машина Н. қаласына иек артқанда таң да атып едi. Су жаңа «Волга» Солтүстiктен Оңтүстiкке қарай алыс сапар шеккен. Сөйтiп, бүгiнгi май айының қысқа түнiн солай сарыла жүрiспен өткiзген. Ендi, мiне, қарсы алдында үлкен қала тұр. Бұлтақсыз тура жолмен, бiр сыдырғы, сынаптай жылжып отырса да алыс сапар жүйрiк машина бедерiне таңба түсiрмей қоймапты. Оның алды-арты, тiптi, кузовының үстiне дейiн майлы талқан секiлдi қара қошқыл шаң. Сонда да жүрiсiнен танбай келедi. Кейде әнтек шайқалып қалады. Сол кезде гүр-гүр еткен мотор даусы шығады да, абзал жүйрiк сәл дiрiлдеп барып, қайтадан күш алып сырғи жөнеледi.

	Машина iшiнде шофердан бөлек үш адам бар. Жас жағынан бәрiнен үлкенi алдыңғы кабинада отырған орта бойлы, толықтау келген, аққұба кiсi. Бұл күнде елудiң дәл ортасындағы мойсапыт адам ұзақ жол бойы көп сөйлемеген. Тек, кей-кейде ғана артқы орындықта отырған екi бейтаныс жiгiтке бұрылып, әлденелер жайын қысқа-қысқа сұрап, жауап алған соң қайтадан көп уақыт және үнсiз терең бiр ойларға шома түсумен болды. Әлi де отты, жылылығы да, ызғары да мол көз жанары ұшқын шашады. Кейде сол жанар алысқа шаншылады. Қырымнан қылт еткен қараға қадалады. Ұзақ қарайды. Тiгiле, үңiле, зер сала қарайды. Бiрақ, өңiнде таңдану да, жатсыну да жоқ.

	Сырт бейнесi мен ойлы жүзiнен бұл адамның әйтеуiр қарапайым көптiң бiрi емес екенiн бейтаныс жолаушылар да аңғарып келедi. Әлде содан ба, олар да кимелеп жөн сұраса қоймады. Түсi жылы болғанымен өздерiнен үлкен кiсiнi қақпалап сөзге үйiруге бата алмады да, үндеспедi.

	Қала бiрден бiрге жақындап келедi. Алыстан мұнартқан биiк тау ертеңгi таза сап ауада маужырап тұр. Қазiргi қалпы сонау шырқ аспанда қанатын қақпай қалықтап жүрген алып бiр құс iспеттi.

	Мойсапыт жолаушы қазiр осы бiр көрiнiстен көз алмай қойды. Үнсiз қарап, iштей түйiн түйiп отыр. Кейде асқар тау жiтi көзiне әр қилы боп та кетедi. Әне, оның биiк шоқылары арайлана бастады. Күн сәулесi түстi. Алып құс түрленiп, қара қоңыр түстен қызыл қоңырға ауысып келедi. Сонда да ол әлi қалғып, қалқып тұрған сияқты. Күн сәулесi жетiп қана қойған жоқ, лезде шыңына шықты да, одан да жоғары кеттi. Найза бойы көтерiлдi. Дәл сол кезде бiздiң жолаушы отырған жүрдек машина қала iшiне кеп кiрдi.

	Таңертеңгi қала әлi тып-тыныш, ың-шыңсыз екен. Терезе, есiктерi жылт етiп қалып жатқан әр қилы үйлерде, ұйқысынан ендiендi оянған гүл шешектi алаңдар мен кейде тарлау, кейде кең, бiрақ тұп-тура көшелерде көзге түсер ерен қимыл жоқ десе де болғандай.

	Ұзақ жол шаршатқан жолаушылар үнсiз отыр. Мойсапыт жолаушының көңiлiн де қазiр еш нәрсе елеңдете қойған жоқ. Аздан соң ол ендi отырған қалпында сол жағындағы руль иесi шоферға үздiк-үздiк сұрақтар бере бастады. Өзi бiле тұрса да әдейi әңгiме болсын деп те келедi. Бiр кезде ол сәл жымия:

	– Бұл қаланың қонақ үйi бар шығар, бала? – деп қалды.

	Шофер мырс етiп езу тартты. – Қала қонақ үйсiз болар деп келесiз бе?

	– Бәсе, солай-ау өзi, ә? Нұсқап жiбересiң бе, әлде апарып саласың ба?

	– Не тiлесеңiз, соны iстейiн, ағасы.

	– Алыс па әлi?

	– Жоқ... Бiрақ, сiз үшiн бәрi бiр емес пе? Машина ғой апаратын.

	Мұнда танысыңыз...

	Шофер айтпақ ойын бiтiре алмады. Арқа жақта отырған екi жолаушының тiлегi бойынша тоқтады да, олардан жол ақысын алды. «Рақметiн» айтып, жөндерiне кетiп бара жатқан екi жiгiт ұзай бердi. «Апыр-ау, мыналардан қайда тоқтайтын едiңдер?» деп сұрамаппын да ғой. Қаланың аты қала! Бұл – мен үйренген совхоз немесе кiшiгiрiм аудан емес екенiн неге ескермедiм, ә? Ол жерлерде келiп-кетiп жатқан адамдарды бiлiп отырудың қиындығы жоқ. Бiр күнде жүз рет көрiп сөйлесуге болады. Ал, мына қалада...

	Iшiнен өкiнiп отырған жолаушының абайын шофердың даусы бөлдi.

	– Осы жерден қонақ үйi де алыс емес. Анау тұрған. – Ол қолымен үлкен қызыл үй жақты көрсеттi. – Ақыр түсетiн танысыңыз болмаса, сонда баратын шығарсыз?

	Ойланып қалған жолаушы аз-кем үнсiз отырды.

	– Жарайды, сонда қалдыра ғой менi.

	Сәлден кейiн таксиден түсiп, балдағына сүйенiп тұрған жолаушы қалтасынан суырып алған ыңғай жиырма бес сомдық ақшадан бiреуiн ұсынды да: – Рақмет, сау бол? – деп бұрыла бердi.

	– Мұныңызға ұсағым жоқ. Мүмкiн өзiңiзде бар шығар? Жолаушы шоферға айналып қарады.

	– Ала бер, iнiшек. Артығына сүйгенiңе базарлық апар. Бiрақ, айтып қояйын, бұл бiр ақсақ ағадан сәлем деудi ұмытпағайсың?

	Шофер жас жiгiт едi. Әлi ұстара тие қоймаған балаң мұрты қиғаш қара қасына ұқсап аққұба жүзiн нұрландырып тұрғандай. Қазiр бұрын-соңды көрмеген, балдаққа сүйенген мына кiсiнiң берген артық ақшасы емес, сүйгенiңе базарлық ала бар деп әкелiк мейiрмен қатқан үнi тұла бойын толқытып жiбердi. Құлағына дейiн қызарып кеттi де, сүйген сұлуы көз алдынан бiр бұлаң еттi. Сол күш оған рақмет айтуды да ұмыттырып жiбердi. Машинаға қалай газ берiп қалғанын бiлмедi. Жүрiп барып тоқтады. Артына қарай шегiнiп келiп балдақты адамға сыпайы тiл қатты.

	– Отағасы-ау, мынау ұят болды ғой өзi. Сонда, әлгi базарлықты айтам да, ақсақ ағадан дегенге қалай тiлiм оралады. Аты-жөнiңiздi атар ма екенсiз?

	– Сейiт Тоқатаев деген боламын. Басқасын сұрамай-ақ қой! – дедi жолаушы. Сұлу келген жiңiшке қара мұртын сипап, жадырай күлiмсiредi.

	– Ә, жарайды, жақсы аға. Мiне, ендi жөнi келдi. Егер осы қонақ үйде тұрақтасаңыз болашақ келiнiңiз екеумiз бүгiн-ақ тауып аламыз. – Ол жүре бердi де және тоқтады. – Сiздiң, – дедi iзет тұта сөйлеп. – Бұл қалада iздеп табамын-ау деген үйiңiз бар ма? Егер болса айтыңыз, мен жәрдемдесейiн.

	Жолаушының ондай адамы бар едi. Ол – Батырхан тергеушi. Өзi де соның «тез жет» деген телеграммасымен келе жатқан. Хат арқылы болмаса, жайшылықта, еркiндiкте жүрiп бет көрiспеген адам. Сона бiр, бұдан тiптi он жетi жыл бұрын, көргенi есiнде. Бiрақ, онда жағдай мүлде басқа едi. Ендi бүгiн...

	Сейiттiң жанары алдынан ұзақ оқиғаның кiшкене елесi жалт бердi. 1943жылдың күз айлары. Ұлы Отан соғысы әлi жүрiп жатқан. Денсаулығы күрт нашарлауына байланысты офицер Сейiт майданнан қайтып оралған. Бiрер айдан соң колхозға председатель боп сайланды. Бiрақ, өтiрiк жаламен қамалды. Аудандық түрмеде отырды. Оның iсiн жүргiзушi Батырхан Садақов деген тергеушi едi. Жұпыны келген сол бiр қағылез жiгiт Сейiттi талай саққа жүгiртiп сұраған едi. Алғашқы кезде қаталдау көрiнгенiмен соңынан жiбi босай бергенiн Сейiт те түсiнген. Бiрақ, iстiң ақыры басқаша қыр алды. Тергеу қорытындысы бiр түнде шешiлдi де, бiттi. Сол түнде Сейiт қаскөй қолынан жараланды. Соңынан есiтуiне қарағанда бұған көрiне зұлымдық жасауды ұйымдастырған прокурор Кенжеғұл ұшты-күйдi жоқ болып кеткен. Өзi сол жараның салдарынан бiр аяғынан ажырады. Далада ұзақ жатып қалып, қаны бұзылған екен. Дәрiгерлер ол пәледен аяқты қара санға дейiнгi жерден кесiп тастады да, өлiмнен құтқарды. Содан берi балдақпен жүредi. Мiне, бүгiн мына қалаға сол тергеушi Батырханның үстiүстiне берген телеграммасымен келiп отыр. Неге шақырды екен? Қалай болар екен?

	Өзiнiң тергеушiге нендей себептермен қажет болғанын iштей шамаласа да әлi нақты шешiмi жоқ Сейiт сенiмсiздеу едi. Сондықтан Батырханның үй адресiн бiле тұра оған жетiп баруды дұрыс деп таппаған. Қонақ үйге түсiп, жайғасып алған соң iздемек.

	Жоғарыдағы себептердi ойша топшылаған Сейiт шофер баланың бұрылып кеп қиыла сұрағанын iштей ұнатып қалды. Аузынан пәлендей адамым бар едi, көмектесе ғой деп шықты бiттi, табанын жерге тигiзбей ала жөнеуге әзiр тұрғанын жақсы түсiндi. Дегенмен сырын айтпады.

	– Құрмет-мәзiрiңе құлдық, төрем. Көңiлiмде соғар жерiм, барар үйiм жоқ емес. Алайда, ұзақ жолдан сар тап боп келгенде осы үйден артық дем алар жай бола қояр ма екен? Әй, қайдам! Бiреулердiң орынсыз мазасын кетiрiп қайтем? Жә, жетер осы да. Ал ендi өзiң мен кеткенше үйленiп, той жасар болсаң шақыруды ұмытпа. Бармай қалмаспын. «Бiр көрген бiлiс, екi көрген таныс» демей ме қазақ.

	Мәз бола күлген шофер қайта-қайта бас иiп, мiндеткер екенiн танытты. Ақырын жүрiп бара жатып:

	– Қош болыңыз. Лебiзiңiз жақсы адам екенсiз. Егер той жасай қалсам, төрiм сiздiкi, аға! – деп пейiл бiлдiрдi.

	– Әне, тiптi жақсы. «Қырықтың бiрi қыдыр» деген ғой. Жөнi кеп тұрған шаруа болса созбақтай бермеген тәуiр, – деп қала берген Сейiт жерде тұрған кiшкене қол сандығын алып есiкке қарай беттедi. «Алдымен жайғасып алайын, Батырханды сонан соң-ақ iздермiн!» деп ойлады.

	* * *

	Дәл бiр сағат отыз минуттан кейiн Сейiт қонақ үйден шықты. Бұл кезде қала ұйқысынан түгел оянып қалған едi. Қимыл-қозғалыс көбейiп, қаланың кәдiмгi беймаза өмiрi басталып та кетiптi. Көшелер мен тротуарларда ерсiлi-қарсылы жүрiп жатқан адамдар, әр қилы машиналар. Айнала ың-жың. Қазандай қайнаған үлкен өмiр жүрегi дүрс-дүрс соғып тұрғандай. Әрбiр қимыл иесi өз тiршiлiк-тiлегiн арқалап ұзап барады.

	Бағана ғана қала үстiне төне түсiп қалықтап тұрған асқар тау қазiр әлдеқайда алыстап кеткендей. Аспанмен тiлдескен шоқыларында, ойдым-ойдым сай-жыраларында ақ қар жатыр. Ал, көк буалдыр басқан баурайында жалтыр тастардан гөрi, шоқшоқ ағаштар көбiрек көз тартады. О да кейде бұлдырап, сағымға айналғандай көмескiлене бередi де, замат бой түзеп айқындала түседi.

	Сейiт қонақ үйi алдында едәуiр уақыт тұрып қалды. Бiресе тау жаққа, бiресе оқтай тура көше бойларына қарады. Бұрын талай көрген қала ұсқыны бүгiн оған ерекше көрiнедi. Зәулiм ағаштар, сондай биiк үйлер бiрi мен бiрi жарыса өскендей екен. Көшенiң екi жақ қанаты да гүлдi бақшадай жайнап тұр. Iшiнен: «Табиғаты артық, топырағы торқалы жер деген, сiрә, осы болар. Аз еңбекпен көп қуанышқа бататын мұндай құйқалы өңiрде өмiр сүру де рақат-ау!» деп ойлаған ол ақырын аяңдап жүрiп кеттi.

	Батырханның адресiн Сейiт жатқа бiлетiн. Оның үстiне жаңа қонақ үйiнде қаланың жалпы жоспарымен танысып шыққан. Тергеушi тұратын көше осы жерден алыс та емес. Ешкiмнен сұрамай-ақ өз шамасымен тартып келедi. Сүйенген балдағын тықылдатып ұзаған сайын оны жаңа бiр ой мазалай бастады. Кiм бiлсiн, мүмкiн рас шығар. Батырханның соңғы кезде жазған хаттарына қарағанда тiптi ғажап! Ол өткен оқиғаның барлығын бiр қалыптан шыққандай етiп айтады. Ойлап қараса ешбiр шүбәсiз сияқты. «Мүмкiн менi ұмытқан да боларсыз. Ал, мен, – дейтiн ол жазған хатында, – бәрiн көрiп, бiлiп отырмын. Тiптi, сiздiң әрбiр сөзiңiз, ол ғана емес-ау, сол күндерде әйелiңiздiң де тергеуде қайырған жауабына дейiн құлағымда дәл бүгiнгi болған әңгiмедей дыңылдап тұр. Әттең, не қылайын, көзiм жетiп, қолым ұстап тұрған iстi кезiнде аяқтай алмадым. Кенжеғұл менен амалын асырып кеттi. Ойда жоқ жерде майданға аттандым да, сонан соңғы жұмыстар менi сiздiң және сiздiң семьяңыздың тағдыры жайлы ойлауды шорт үздi. Алас-қапас iстерi мол майдан жағдайын өзiңiз де бiлесiз ғой. Басқа түгiлi, өз бала-шағаңа бiр жапырақ қағаз бетiне амандығыңды айтып жазып жiберуге кейде мұрша бермейтiн ондай сұрапыл ауыр жолдың азабын басыңыздан кешiрген жансыз. Менiң мойныма да сондай ажал мен азап сапарында Отан тапсырмасын өтеудiң ауыр қамыты киiлдi де, бұрылуға мұршам болмай кеттi. Сөйтiп, қашан жауды өз үңгiрiнде жойып, жеңiс туын көтерiп, бұрынғы кәсiбiмiзге қайтқанша бөтен iспен шұғылданудың ретi келмедi. Бiрақ, мазама май құйған сол бiр күндер, яғни, аяқталмай қалған сiздердiң тағдырларыңыз жайлы ой менi тек жатқызбады. Әлдеқашан үзiлген жiптiң ұшын табуға жетеледi. Мен айлар мен жылдар бойы iз қудым. Талай жылдардың сартап болған қағаздарын аудардым. Сiз туған елге соңғы жылдары ғана емес, одан бұрынғы, тiптi, соғыс бiткеннен кейiнгi екi үш жыл iшiнде бiрнеше рет барып қайттым. Сол кезде кiм боп iстеп жүргенiңiздi де бiлемiн. Семьяңыздағы өзгерiстер, денсаулығыңыз туралы менен бiреу шырт ұйқыда жатқанымда тұрғызып алып сұрай қалса, ешбiр тоқтаусыз айтып бере аламын. Сыртыңыздан өзiңiздi де талай рет көрiп, таң-тамаша бола қарап тұрғаным бар.

	Есiңiзде бар ма, жоқ па, бiлмеймiн. Сiз ол кезде аудандық партия комитетiнiң екiншi секретары едiңiз. Әрине, секретарь болған жылдарыңызды ұмытпаған шығарсыз. Бiрақ, қай жерде, нендей шаруа жөнiнде сөйлеп, немесе қандай күрделi мәселенi шешкенiңiз ойыңызда қала бермеуi мүмкiн ғой. Олай болуы заңды да. Ал, сiздiң өмiрбаяныңызды тәптiштеп зерттеп, әрбiр қадамыңызды есепшотқа түсiрiп жүрген жан үшiн көкейiнде ұзақ сақталатын жәйттер олар. Бiр мысалын есiңiзге түсiрiп те қояйын.

	1949жыл едi. Облыстық партия комитетiнiң пленумы жүрiп жатқан. Мәселе – көктем егiске әзiрлiк жайында. Мұндай мәселе жыл мезгiлiнiң қай кезiнде қаралатыны сiзге белгiлi ғой. Әйтеуiр, сол күнi тыста жаңбыр аралас қар жауып тұрған-ды. Жердiң миы шығып жатқан. Дала түгiлi, облыс орталығы аталатын қаланың кейбiр асфальтсiз көшелерiмен аяқ алып жүру мұң едi. Өзiм ол кезде мемлекеттiк қауiпсiздiк комитетiнiң облыстық бөлiмiнде iстейтiн едiм. Сол мекеменiң әрi партия ұйымы секретары болғандықтан ондай пленумға үнемi қатысып отыратынмын. Жетiп барғанымша үстi-басым малмаңдай болғаны бар. Сырт киiмiмдi гардеробқа тапсырып, залға қарай беттедiм. Вестюбильде ежiл-күжiл сөйлесiп тұрған бiр топ адамға көзiм түстi. Iшiнен сiздi көргенiмде, жер ден желкек тапқандай, селт ете кiдiрiп қалдым. Көңiлiмде жүрген талай-талай сырлар атой сап айғайлап, қоя бергендей, кеудемдi тепкiлеп жұлқынып сала бердi. Қат-қабат естелiктердi алдыма бiрiнен соң бiрiн сүйреп әкелiп жатыр, әкелiп жатыр. Менiң кеудем сол бiр сәтте әлсiреп сөнiп бара жатқан шырағданға май құйып жiбергенде лап ете маздап сала берген керосин шамындай едi.

	Барып амандасып, сыр шертiсудi лайық көре алмадым. Шынында, қажетi де жоқ едi. Бiрақ, сол күнi менiң назарымнан бiр сәт те тыс қалмадыңыз. Жарыссөзге шығып не айтқаныңыз есiңiзде бар ма? Әрине, басын бастап бермесем, мынадай деп едiм дей алмайсыз. Сондағы пiкiрiңiз дәл мынау болатын:

	– Айтарым қысқа. Бiрақ, көкейтестi мәселе, – дедiңiз, салған жерден. – Егер әрбiр шешен ауданында не iстегенiн айтып ұзақ-ұзақ сөйлей берсе, нақты жұмыс орнына өмiрiмiздiң көбiн трибунада өткiзуге болады. Бiрақ, содан келер пайда бар ма? Жоқ! Менiмше мұндай жауапты жиналыста өзiн өзi мақтап, аудан еңбекшiлерiнiң мүмкiндiгiне қарамай, көздi жұмып жiберiп, көпiртiп мiндеттеме ала берудi iскерлiк, бiлгендiк деп санауға болмайды. Мұндайды мен елдiң қамы емес, соры деп түсiнемiн. Егiс көлемiн әйтеуiр өсiре бергеннен тапқан пайданы мен әлi көргенiм жоқ. Қайта керiсiнше, қыруар еңбек еш болып, жыл аяғында екi қолын мұрнына тығып отырып қалған колхозды, шаруашылық басшыларын жыл сайын кездестiрiп жүрмiз. Себебi бiреу-ақ. Бұл мүмкiншiлiгiнен артыққа қол созған, кезiнде өзiнен жоғары басшылар алдында жағымпаздық жасап, көзiне бiр кертiп қалайын деген саяз жандардың қырсығы. Сапа үшiн емес, осындай жерде санын көбейтiп көпiре сөйлеген сылдырлардың iсi.

	Осы айтқандарымның талай фактысы бiздiң ауданда да бар.

	Техниканың, күш-көлiктiң, тiптi, суармалы егiстерге кезiнде жетпей жататын судың жайымен санаспаймыз. Мүмкiндiгiмiздi толық есептемеймiз. Сөйтемiз де, көздi жұмып жiберiп, шамадан тыс жоспар қабылдаймыз. Бiр гектарға жұмсайтын күшiмiздi шашыратып үш-төрт гектарға сарп етемiз. Бұл көбiне қарапайым халықтың ықтиярынсыз басшысымақтардың арасында шешiледi де, одан кейiнгi iстер шабуылмен басталып, шабуылмен бiтедi. Менiмше мұндай құрғақ айқайдың, пайдасыз сабылудың үнi өшер уақыт жеттi. Көрпеге қарай аяқ көсiлiп, бiр жұмыс iстеп, бiрегей нәтижеге ие болатын байсалдылықты құптау керек.

	Бүгiн мен мұндай ойымды пленумда ғана айтып тұрғаным жоқ. Көптен берi-ақ талай жерде керiлдесiп келемiн. Ауданымыздағы үзеңгiлес жолдастармен ғана емес, облыс басшыларымен, кейбiр белсендi мамандармен де жүз шайысып қалып жүрмiн. Бiрақ, көбiне терiс баққан боп шығамын. Қане, осы пiкiрiмде не қателiк бар, айтыңдаршы?..

	Дәл осылай дегенiңiз рас қой, ә? Трибунадан түскенiңiзде түсiңiз бiр түрлi өзгерiп кетiп едi. Залда қол соғып жатқандар да болды. Тек кейбiр басшылардың қабағы қарс жабыла қалды. Жақтырмай отырғаны белгiлi. Сiз ешкiмнiң бетiне жалтақтамай, балдағыңызды тық-тық еткiзiп кеп орныңызға отырдыңыз.

	Есiңiзге ендi түскен шығар, қадiрлi дос!» – деп аяқтап едi Батырхан хатын.

	«Бәрi дұрыс, – деп ойлап келедi Сейiт. – Алайда, сондай жеке даралықтан не таптым? Шығыса алмадық қой. Босап кетуге тура келдi. Өзiм емес, әрине, босатты!»





Дәл осы сағатта


	Қаланың оңтүстiк батысы жағында айналасы әр қилы гүлге оранған бау-бақшалы бiр үй адамдары бүгiн күндегiдей ерте оянып едi. Небәрi үш жаннан тұратын бұл үйдiң ең үлкенi елудi еңсерiп, алпысқа жақындап қалған адам. Оның сонау бiр жастық шағында қыр мұрынды ақшыл жүзi бұл күнде қоңыр тартып, беттерiнiң ұшы қызыл-күреңденiптi. Тiптi, кейбiр баттиған тамырынан шертiп қалсаң қан бұрқ ете түсетiндей күлтiлдеп тұр. Баяғы тiп-тiк сұңғақ денесi толысып, тұла бойында егде тартқан адамдарға тән байсалдылық та бар сияқты. Бiрақ, дәл қазiр жан-жағына қарасы жiтi, әлденеге асыққандай, бiлегiндегi алтын сағатына қайта-қайта қарап, бiресе үйге кiрiп, бiресе сыртқа шығып жүр. Жеңiл, жаздық костюмiнiң iшiнен киген жағасы ашық ақ көйлегi тершiген етжендi денесiне жабысып, сәл қысыңқырап та тұрғандай.

	– Анар, а, Анаржан! – дедi ол дәлiзде тұрып тершiген бетiн қол орамалымен сүртiп жатып.

	Көз қарасында әлдеқандай бейжайлық бар осы бiр егде кiсi екi-үш рет әлгi әйел атын қайталаған соң артына бұрылып үйден дыбыс күттi. Бурыл тартқан қою шашы тiк бiткен кең маңдайын қақ жара екi жақ самайына түсiп тұр. Iштен iле үн естiлмегенге ме, оның аласы мол үлкен көздерi ашу шақырғандай тұнжырай қалды да, үй жаққа қарап және дауыстады.

	– Анар, Анаржан деймiн!

	– Әу! – деген жiңiшке, тiптi, қоңыраудай сылдыраған нәзiк дауыс соңынан далаға жүгiре шыққан әйелдiң өзi көрiндi. Түсi тым жылы жан. Жасы көп болса жиырманың екi-үшеуiнде ғана екенi айтпай-ақ аңғарылғандай. Талдырмаш келген сұңғақ бойына аш белiне түскен қолаң шашы жараса қалған. Аққұба дөңгелек жүзi күлiмдеп, дауыс иесiне жақындап келгенде егде тартқан адамның шытынаған қабағы жадырап сала бердi. Ол жас әйелдiң биiк кеудесiн өз төсiне баса құшақтап тұрды да, ақырын үн қатты:

	– Анаржан, айтам деп ұмытып бара жатыр екем, магазин нен маған бiр кездiк сатып ала келшi. Кеше мылтық алғанымда ұмытыппын. Егер аңға шыға қалғандай болсақ, керек боп қалар, – дедi.

	– Жарайды шалым, сен ендi қартайғанда және мынадай жанжануардың бәрiне еркiн өмiр дарып тұрған жаз кезiнде де аң атып, көңiл көтермек екенсiң ғой. Мейлi, өзiң бiл. Бiрақ, кездiгiңдi әкелейiн, – деп тағы да күлiмсiредi әйел. Оның маржандай ақ тiстерi жарқырап көрiндi.

	Егде тартқан адам да сәл езу тартып, әйелдi бауырына баса түстi.

	– Шалым дегендi қойсайшы, Анаржан! Сендей келiншегi бар адам шал бола ма екен! – деп, Анарға қарады.

	Анар оның бетiнен сипады.

	– Намыстанасың ба? Айды алақанмен жасыруға болмайды дейтiн бе едi? Егер кемсiту деп ұқсаң ендiгәрi айтпай-ақ қояйын. Ал өзiң бұдан былай менi кемпiрiм дей бер. Оған тек қуанам.

	– Шының ба, Анаржан?

	Анар күйеуiнiң бетiнен сүйiп алды.

	– Мiне жауабым, – дедi ол жымиып. Екi бетiнiң ұштарында осындай кезде пайда бола қалатын шұңқыры тереңдей түсiп, күлiмдеген мөлдiр көзi жайнап кеттi. – Менiңше бәрi жарасымды. Екеумiздiң ортамыздағы жалғыз перзентiмiздiң жасы жиырмаға толды. Ендi мiне, оның туған күнiн сонау Қырымда, Қара теңiз жағалауларында өткiзу қарсаңында отырмыз. Не деген бақытты едiк бiздер!

	Егде тартқан адам арсалаңдап мәз-мейрам боп қалды. Қаладағы ғылым ордаларының бiрiнде зор беделге ие, оның үстiне өзiн тiптi заң ғылымының жарық жұлдызымын деп жүретiн бұл қарт соңғы кезде төсек те жаңартып үлгiрiп едi. Осыдан екi-үш жыл бұрын себепсiзден себепсiз ажырасқан, жалпы саны бесiншi әйелiнен кейiн осы Анарға үйленген. Жас әйелдiң «ортамыздағы жалғыз перзентiмiз» деп тұрғаны қарттың ең бiрiншi жұбайынан қалған қызы едi. Қазiр жасы дәл жиырмаға келген Нәргүл – бұл күнде институтта оқиды. Өгей шешесiнен төрт-бес-ақ жас кiшi. Бiрақ, екеуi бiрiн-бiрi қатты сыйлайды. Өгей шеше, өгей қыз деген ой, терiс мiнездер жоқ. Егер бола қалса салаларының терең түкпiрiнде жатады да, бетпе-бет келгенде ешбiр риясыз қарым-қатынаста боп, еркiн сөйлеседi, тең құрбыдай ойнап күледi. Бiрiн-бiрi аз уақыт көрмесе зерiгiп, сағынып қалып отырады. Сана-сезiмдерiнiң биiктiгiнен туған мұндай татулық талайды-ақ тамсандырып, шарпып шыға келуге дайын тұрған өсек өртiн су сепкендей табанда демiктiрiп келедi. Жас әйелiнiң жоғарыда өзiне және жалғыз қызы жайында әзiл-шыны аралас айтқан жылы лебiзiне риза болған қарт дабдырлап, мақтана сөйлеп кеттi.

	– Ақылдым менiң. Қалай ұйғарсаң, сол болады. Бiрақ, бәрiне көнгенiммен, өзiңдi маған бұдан былай «кемпiрiм» дей бергенiңе қосыла алмаймын. Нәргүл естiсе ашуланып жүретiнiн де есiңе ал, – дедi.

	– Нәргүл? Бәсе, солай да екен-ау! Иә, ол өкпелейдi. Тең құрбысындай көретiн шешесiн «кемпiр» деуге қимайды, әрине.

	– Солай, Анаржан! Ал ендi мен кеңсеге барып қайтайын. Ертең жоқ, бүрсігүнi алыс жолға шығатын болғасын асығу керек. Егер бiреу-мiреу зәрлi жұмыспен iздеп келе қалса мекемесiнде дерсiңдер, Нәргүлге де ескертiп қой.

	– Мақұл. Мен де қазiр магазиндерге кетсем, үйде қалатын Нәргүл болады да.

	Егде адам сағатына қарады да, асыға басып жүре бердi.

	– Айтқандай, – дедi ол ауладан сыртқа шығатын есiкке жақындай берiп. – Әлгi бағбан шал келсе кетпесiн. Менiң оған тапсыратын шаруаларым көп. Мынадай мүлiктi, – ол қолымен айналасы биiк тақтаймен қоршалған, неше түрлi гүлдер және жемiс ағаштарына толы, солардың дәл ортасында тұрған еңселi әдемi үйдi көрсеттi.

	– Бiлесiң бе, жарқыным, әуелi соған сенiп қалдырып кетейiн деп тұрғамын жоқ па? Сену бар да, сонда да қанша өзiм деген адамың болғанымен iшi-сыртын ақтара қарап байқау бар. Алтын көрсе перiште жолдан таяды емес пе? Мүмкiн әлi де ойлану, жан-жақты зерттеп байқау керек шығар?

	– Құп болады. Нәргүлге бұл туралы да тапсырып кетемiн, – деп жауап қайырған Анар iшкi үйге қарай бұрылды да, егде адам қақпадан шықты.

	* * *

	Бұл күнi Нәргүл де ұйқыдан ерте оянып едi. Түнде төсегiне жатқасын көпке дейiн ұйқтамады. Әрбiр маусымға лайық киер киiмiнiң ол соңғы кезде жалпы санын да ұмытқан-ды. Сонда да көңiлi толмай, iшiнен құлазып тынышсызданды. Ақырында таңертең ерте тұрып, сол киiмдерiнiң бәрiн көз алдынан қайта бiр өткiзiп, бұл маусымға жарамайды-ау дегендердiң орнын тез толтыруды әкесiне тапсырмақ боп шешiм қабылдады да, көңiлi көншiп, ұйықтап кеттi.

	Соңғы аптада оқудан қолы босап, қалаған уақытына дейiн алаңсыз жататын қызды бүгiн сол түндегi ой ерiксiз түрткiледi ме, әйтеуiр, өзi айтқанындай ерте оянды. Сөйттi де, ұйқылы-ояу қалпы бара шифоньерге жармасты. Оның iшiнен iлулi тұрған әр қилы көйлек-көншектерiн сырт-сырт ала бастады. Бiрiне тыжырына, бiрiне долдана қарады. Кейбiреуiн қолына ұстағанда сәл жымия түстi. Сондай жүрегiн жылытқан көйлектiң бiрiн алды да, шар айна жанына келдi.

	– Мынау... – деп, кеудесiне тоса тал бойына өлшей бастады. – Жаман емес сияқты. Жоқ, тiптi жақсы.

	Бiрақ...

	Нәргүлдiң қабағы шытына қалды. Оның айнаға көзi түстi. Түу, ашулану өзiне жараспайды-ақ екен ғой. Сүп-сүйкiмдi кескiнi не боп кеттi? Әлде қатты ұйықтап iсiнiп қалғандықтан ба екен?

	Көңiлi кенет бет ажарына ауған Нәргүл қолындағы көйлегiн тастай берiп, шар айна алдында ұршықтай үйiрiлдi. Өз келбетiне мүсiнше сүлiктей қадалып, сын көзiмен қарай бастады. Түйiлiп те, күйiнiп те қарады. Бiрте-бiрте ашуы тарқап, өз сымбатына көңiлi толып жайдарылана, жайнай түстi. Сондай жылы сезiмiн бұзбай, құлындайғы мүшесiн айнадан әкетпей қарсы тұрып та, көлденеңдей жүрiп те, бұрылып та, шегiнiп те көрдi. Көз айырмады. Қолаң шашын қос қолдай ұстап олай да, былай да жатқызып байқады. Қиғаш бiткен қасы мен мөлдiр қара көзiн бiресе олай, бiресе былай төңкере, түрлендiре, ойнақшыта қарап, талдап терген кiрпiгiн неше түрлi саққа жүгiртiп, қылмыңдатты. Сүзiлiп те, кiрпiк асты қылымен қарап та көрдi, соған жаттықты, машықтанды. Дөңгелек келген ақ жүзiн салалы сұлу саусақтарымен сылап-сипап әрлендiре түстi. Бүлдiргендей ал қызыл ернiне де риза болғандай сыпайы ғана езу тартып күлген боп, қаладай ақ тiстерiн қайта-қайта көңiл тоймас сыннан өткiздi.

	Осылай жүрiп Нәргүл әкесi мен өгей шешесi дәлiзде тұрып не сөйлескенiн естiмедi. Әкесiне бүгiн тап деп айтпақ болғандары да бiр сәт есiнен шығып, көңiлден кеттi. Ерте болсын, кеш болсын, осы бiр шар айна алдына келе қалса бiттi, Нәргүлдiң көп уақыты қалай өтiп кететiнiн өзi де бiлмей қалатыны бар едi, қазiр де дәл солай қайталанды.

	– Дегенмен, – деп тұрды ол айна iшiндегi өзi мен өзi сөйлесiп.

	– Туған күнiмдi өткiзер кеште не киетiнiмдi ойлану керек. Бұған дейiн ешкiм көрiп бiлмеген бiр көйлек түрiн қалай тапсам екен, ә?

	Нәргүл асыға бастады. Шифоньер есiгiне қайта оралды. Оның iшiндегiлердi апыл-ғұпыл ақтарды. Осы кезде өзiне таныс Анар даусы естiлдi.

	– Нәреш, тұрдың ба? – дедi ол еркелете тiл қатып.

	– Сiрә, солай ма деймiн. Төсегiме қарашы, бармын ба, жоқпын ба?

	– Тұрған екенсiң. Ерте оянғаның тәуiр болды. Бүгiн-ертеңгi жұмыс бастан асып жатыр емес пе? Қазiр мен магазиндерге барып қайтамын. Әкеңнiң тапсырып кеткендерi көп-ақ. Үйде...

	Анардың сөзiн Нәргүл аяқтатпады.

	– Немене, папам кетiп қалды ма?

	– Әрине. Ой, Нәркеш, мына киiмдерiң сонша не жазып қалып едi? Астан-кестен етiпсiң ғой.

	– Қап, бiлмегенiм-ай. Папам ұзап кеттi ме?

	– Жүгiрмесең жете алмайсың. Бiрақ, – деп жымиды ол. – Осылай iш кимiңмен қуасың ба?

	Анар ешқандай зiлсiз сөйлеп едi. Нәргүл шырт ете түстi.

	– Бұл үйде менiң қамымды ойлайтын ешкiм жоқ. Әркiм өз пайдасын көздейдi. Туған күнiңдi өткiземiз деген тек сылтау. Сол арқылы жер көрiп, сайрандап қайту әншейiн. Жолдас-жора, теңқұрбыларым осы қалада емес пе? Олар қатыспаған кеш қандай болмақ? Өзiммен өзiм, әрi кетсе үшеумiз ғанамыз сонау Қара теңiз жағасында отырып өткiзбекпiз ғой. Олай болса, маған лайықты көйлек-көншектiң қажетi бар ма? Расында ол не үшiн керек? Көрiп қызығатын кiм дайын тұр онда?..

	Нәргүл солқ-солқ жылап отыра кеттi. Ойында еш нәрсе жоқ. Анар төбесiнен бiреу суық су құйып жiбергендей состиып, аң-таң боп қалды.

	– Апыр-ау, сен не тiлеп ең? Әкеңе айтқан болмасаң, мен дәнеме бiлмеймiн. Әрi-берiден соң онда тұрған не бар, табылмайтын товар емес шығар. Көз жасыңды қор қылмашы, соған бола! – деген Анар елжiрей, езiле Нәргүлдi барып құшақтады.

	Ерке қыз бiразға дейiн бой бермей, екi қолымен бетiн басып ап, оқтын-оқтын өксiп қойып отырды. Анар әңгiме тек шүберек туралы болса жарасы жеңiл екенiн ескертiп, зорға дегенде көңiлдендiрдi.

	– Сенен аяғанды ит жесiн. Не кием десең де дүние жетедi ғой. Көңiл қалдырар қияпат бiлдiрмешi. Қане, жүр, шәйiңдi iш. Содан кейiн мен жүгiрiп, магазиндерге барып келе қояйын.

	Арада бiр сағат өттi. Анар кеткесiн Нәргүл қораға шықты. Аспан ашық, күн жайнап тұр екен. Аула iшiнде жұпар аңқиды. Әсiресе сирень иiсi мұрын жарғандай. Нәргүл айналасы қырмызы гүлдердiң сан қилысы құлпырып тұрған беседкаға кеп отырды. Қолында шаршы көк жiбек товар мен ине жiп. Ыңғайы кесте тiгу сияқты.

	Бiрақ, Нәргүл ойындағы жұмысына кiрiсiп кете алмады. Оның көңiлiн нәзiк бiр үн бөлдi. Әлдеқайдан кеп сирень жапырақтары арасына отырып алған бұлбұл тамылжыта сайрап кеп кеткенде қыз жүрегiн қатты қытықтады. Нәргүл оған аңыра қарап, қызықтай сөйледi.

	– Сайра, сайра бұлбұл құс! Даусың қандай жақсы едi? – деп күлiмсiредi. – Шiркiн-ай, бармақтай болсаң да, балдан тәттi үнiң бар-ау. Соңғы кезде естiгiм келедi де тұрады. Өмiр деген қызық қой. Тiптi, кеше бiр өткен күндерде ғана даусыңды жарата қоймаушы едiм. Нәзiктiк, елжiреу сияқтымын, бәрi ойға оғаш, тiптi, жаттай сезiлетiн. Ал қазiр, мүлде олай емес. Сайраса екен, жырласа екен деймiн де тұрамын. Бал құсым, тәттi құсым, сайра, сайрай бер! Тiлгiле, тiлгiле жүректi. Iздешi бiр ем-домын сыздаған сол неменiң!.. Нәргүл қатты бiр күрсiнiп қалғанын өзi де сезбедi. Әлденеге қысылғандай жан-жағына имене жалтақтады. Бұл арада тiрi жан жоғын бiле тұра нелiктен сезiктенгенiне есеп те бермедi. Әлi де әсем даусын құбылта құйқылжытып отырған бұлбұлға қайта назар аударып, онымен және сөйлесiп кеттi.

	– Шақыр, шақыра ғой маған да бiр бұлбұлды? Бар тiлегiм – өзiңдей сұлу үндi, сүйкiмдi болсын жiгiтiң! – Қыз жүрегi дiр еттi.

	– Жiгiт! – деп сыбырлады. Одан кейiнгi үнi қаттырақ шықты. – Апыр-ау, мен солай дедiм бе? Жо-жоқ, жiгiт емес... Аһ, ие, иә! Дәл солай!

	Өз жүрегi әмiрiнен өзi ұялған сылқым қыз ду еткен бетiн басып, төмен қарады. Кеудесiнде тай тулап жатқандай, әлдене дүрс-дүрс соғып, лүп-лүп қозғалды.

	Нәргүл орнынан ұшып тұрды. Нәркес көзi жасаурап, кiрпiктерi түйiлiп кеттi.

	– Құрып қалғыр қу таңдай-ай, кiсiнiң көңiлiн ойран асыр қылдың ғой. Қайдан ғана пайда бола қойып ең мұнда! – деп ол әншi құсқа қарай жүгiрдi. – Жоғалшы, кетшi өзiң!

	Қыз ине-жiп ұстаған қолын сермеп қалды. Жаңағы бiр оқыс дауыстардан соң-ақ бұлбұл тына қалып едi. Шошаң еткен қолдан мүлде шошыды да, лып етiп ұшып кеттi. Нәргүл оның соңынан елжiрей қарады. Әншi құс емес, қимас бiр асыл арманы ұшып кеткендей iшiнде өкiнiш қазаны қайнады. Жүрегi тағы да езiлiп, жасаураған көзiнен моншақ жас мөлт-мөлт сорғалай тұра күбiрледi.

	– Түу, бекер-ақ еттiм-ау! Бұл бейшарада сонша не ақым бар едi?

	Ендi келмес пе екен? Қап!..

	Осы кезде әлдекiмнiң қақырынған даусы естiлдi. Нәргүл жалт қарады. Қораның көше жақтағы есiгiнен кiрiп келе жатқан бiреуге көзi түстi.

	– Ұят-ай! – деп iшiнен өкiне сыбырлады. Қызарып нарттай боп кеткен бетiн алақанымен басып, сәл бұрылып терiс айналды.

	– Қарындас, амансыз ба? Бұл кiмнiң үйi екен, айтпайсыз ба? Нәргүл аз-кем үндемей тұрды да:

	– Кiмдiкi болсын, иесiнiң-дағы, – деп бiр жағы мезгiлсiз келген жолаушыны жақтырмай, екiншi жағынан оны мазақтай мырс ете күлiп жауап бердi.

	– Сонда да, мүмкiн, айтарсыз, Кенжеғұл Кушигин деген ғалымды бiлетiн бе едiңiз?

	– Бiлем.

	– Маған сол кiсiнiң үйi керек едi?

	– Осы ендеше, – дедi Нәргүл ақырын ғана. Содан, кейiн көз қиығымен жiгiтке бiр қарады да, жүрегi зу еттi. Қолында кiшкентай қол чемоданы, бiлегiне бос тастаған плащы бар жас жiгiт қандай келiстi едi.

	– А, жақсы болды, адаспаған екем, – деп жас жiгiт езу тарта жымиды. – Сiз кiмi боласыз ол кiсiнiң?

	– Қызымын. – Ақырын үн қатқан Нәргүл жiгiттiң үстi-басын шола көз қиығын тағы да жүгiрттi. Назары оның аяғындағы су жаңа құрым етiк пен үстiндегi әскери сұр кительге, көк шұға галифе шалбарға түстi. Фуражкасы да жарасып-ақ тұр екен: «Сiрә, әскерден босап келе жатқан бiреу болды» деген ой басына сап еттi,

	– Солай деңiз, қызы боламын деңiз?

	– Иә, қызы боламын, – дедi Нәргүл сызылып.

	– «Жолы болар жiгiттiң алдынан жеңгесi қарсы шығар», дейтiн бе едi, қалай?

	– Қайдам, оншасын бiле бермеймiн.

	– Ә, о да дұрыс екен. Бiрақ әкеңiз үйде шығар, ә?

	– Жоқ. Жаңа әзiрде кеңсесiне кеттi.

	– Кеңсесiне? О кiсi демалыста емес пе?

	– Демалыста. Сонда да бiр зәрлi жұмысым бар деп кеттi.

	– Солай ма? – деп жiгiт ойланып қалды. – Маған үйiне барып жолықпасаң, мұнда ендi бiрер айсыз келмейдi деп едi. Қап, керiсiнше шықты, жолым болмады ғой.

	– Өкiнiп тұрсыз ба, келгенiңiзге?

	– Жоқ, – деп жас жiгiт дереу әзiлге көштi де, қыздан қарымын қайыру үшiн, сөздi бұра сөйледi. – Келгенiме емес.

	– Ендi неменеге?

	Жас жiгiт қызға ойнақылана қарап жақындады.

	– Сiз жаңа бұлбұлыңызды қашырып алдыңыз ғой. Бұл аз өкiнiш пе?

	Нәргүлдiң бетi және де ду еттi. Ұялғанынан төмен қарап, әлдене iздегендей, кiп-кiшкентай аяғына киген әдемi жайпақ табан туфлиiнiң тұмсығымен жердi сызғылай бердi. «Өлiм-ай!» дедi ол iшiнен. «Үй өзiмдiкi дей берме, үй артында кiсi бар» деген осы екен ғой.

	– Шын-ақ тәттi құс қой бұлбұл деген. Сонша неге шошытып алдыңыз, ә? Ендi қайтып келмес пе екен? Қыз мырс етiп күлiп жiбердi.

	– Өзiңiз тыңшы емессiз бе?

	– Түрiм сондайға ұқсап тұр ма? Ойыма бұл күнге дейiн алып көрмеген кәсiбiм едi.

	– Сыңайы, не тергеушi, не тыңшы боларсыз, – деп, Нәргүл «тыңшыны» екiншi рет әдейi айтты.

	– Таппадыңыз, қарындас. Екеуi де емеспiн. Түрiме қараңызшы, алдыңызда кәдiмгi қарапайым солдат тұрған жоқ па? Ол бейшараға сiз сыйлағандай лауазымды кiм берiптi. Отан алдындағы борыштан ендi ғана құтылып қайтқан бетiм. – Жiгiт күлiмсiреп және әзiлге көштi. – Өзiңiздей перiштенiң бұдан былай сондай бiр қызметтерiн атқарып жүруге жарасам болғаны да. Тек адамдар арасына жұмсағайсыз. Ал, әншi құс тiлiн бiлмеймiн. Олармен тiлдесем деп уәде бере алмаймын.

	– Қиын болды, – деп сәл езу тартқан Нәргүл қолымен және ыңғайсыздана бетiн қорғалады. «Өзi бiр сұңғыла шешен екен» деп ойлады. Қияпатын анықтап көру үшiн солдатқа мойнын бұрып, ақырын сығалай көз тастады. «Әскерден қайтқаны рас болды. Көрiк жағынан хан қызына да лайық жiгiт. Ал, бiрақ, әкемдi не үшiн iздеп жүр екен?» деп iштей күбiрледi. Сөйте тұра: «Хан қызына лайық» деген ұғым әйелдiк намысына тидi ме, әйтеуiр, iшi удай ашып, бойын әлдеқандай қызғаныш сезiмi биледi. Сонда да сырын ашпай сөйледi.

	– Тас соқты деп тау құламайтыны сияқты, бiздi ренжiдi деп қанатты құс та жолынан азбаса керек. Тiлге тиек боп та жарымас, сiрә! – деп тұжырып тастады Нәргүл.

	Iшiнен: «Iм-м! Мына қыз бәле екен. Сөз бiлетiн жан болды!» деп түйген жас жiгiт ендi ақтала тiл қатты.

	– Артық кетсем кешiрiңiз, құрбым. Қолыңызға осы жарық дүние бiтпей кетпейтiн бақыт құсы қонуына тiлектеспiн. Ризасыз ба?

	– Тiлегiңiзге құлдық.

	– Ендеше қазiрше, қош болыңыз.

	– Неге асықтыңыз? Қане, үйге кiрiңiз, iздеген кiсiңiз де келiп қалар. Дем ала тұрыңыз?

	– Рақмет, құрбым. Мүмкiн әкеңiзбен кеңсесiнде жолығып қалармын.

	Жiгiт жылдам басып кете барды. Нәргүл оның әрбiр қадамын бақылаған жандай қарап қалды.

	Бiрақ, қыз жүрегi содан кейiн тыныш тапқан жоқ. Бүгiнге дейiн өзiне сонша бiлiне қоймаған бiр ыстық сезiм бойын билеп кеттi. Бiрте-бiрте шырмап, матап бара жатқандай. «Шiркiн-ай, – дедi ол өзiнен өзi күбiрлеп. – Жаңа аты-жөнiн неге сұрап қалмадым екен? «Мыңның жүзiн танығанша, бiрдiң атын бiл» деген ғой. Таңертеңнен берi жүрегiм әлдененi iздегендей едi. Тұла бойым құрысып, ауыр тартып, кейде, тiптi, әлiм бiткендей қалжырап мең-зең боп та тұрған ем. Бекерден-бекер өзiме бiр ашу жабысып, тиiсуге жан таппай қысылғанымды қайтейiн. Сiрә, соның бәрi осы бiр арысқа жолығуға меңзеген жүрек әмiрi екен ғой!»

	Нәргүл әлi бiткен аурудай тұрған жерiнде бiр сәт состиып қалды. Ендi бiр кезде ақырын жүрiп барып беседка iшiндегi орындыққа отыра кеттi. – Сондай бiр ойға қақпадан шыға бере жiгiт те батып кеткен едi. ««Бiр көрген бiлiс, екi көрген таныс» дей ме қазақ? Иә, солай дейдi. Бiрақ, өзi әрқандай жiгiтке жар болуға жарарлық жан. Ең кереметi – ойға жүйрiк екен. Атын неге сұрамадым? Есет Сейiтович Тоқатаевпын деп өзiмдi де неге таныстырып кетпедiм? Әй, маубаспын-ау, айласыз. Қазiр әкесiне жолықсам, бұл үйге қайтып келуге себеп табылар ма, жоқ па? Әрине, табылмайды. Жөнi жоқ. Сондықтан Кенжеғұлға кеңсесiнде емес, дәл осы үйiнде кездесуiм керек. Ендi мен оған лаборант-ақ бола тұрайын. Кейiнгiсiн көре жатармын».

	Есет өз ойын осылай iрiктi де, Кенжеғұлдың кеңсесiне тiреген маңдайын кенет мүлде басқа жаққа бұрып әкеттi.





Бұлбұл үнi


	Нәргүл жападан-жалғыз құлазып отыр. Ол әрi-берiден соң әкесiнiң гүл бақшалы әулi-жайының iшiнде, тiптi тапа-тал түстiң өзiнде-ақ елегiзе бастады. Бар әлем, жан-жануар күн көзiне ғашық боп тұрған бiр кезде шайдай ашық аспанға кенет ойнақтап ала бұлт шыға кеп, айналаны мұң жалыны шарпығандай, қыз көңiлiне де ойламаған жерден қасiрет ұшқыны түстi. Сол ұшқын бiрте-бiрте лапылдаған жалынға айналды. Iшiн өртеп барады. Нәзiк жүрегiн әлдеқандай мысық өткiр тырнағымен бүрiп ап, бiр шетiнен кемiрiп жатқандай. Қыз көзi бұлдырап, жасаурап кеттi де, екi қолымен бiрдей бетiн басты. Өрт шалғандай ыстық екен. Ендi ол беседка ортасына қойылған үлкен столдың шетiне маңдайын тiреп қисайды.

	– Бұ несi? Маған не болды? – дедi өзiне-өзi сұрақ қойып. – Ғашық емеспiн бе?

	Соңғы сөйлем Нәргүлдiң зәресiн алды. Ол басын столдан жұла көтердi.

	– Мүмкiн емес. Түу, мүмкiн емес! Бұрын-соңды көрмеген, бiлмеген адамға кiсi ғашық бола ма екен? Жо-жоқ, атама? Турасы мен аурумын. Иә, аурумын... Уһ!

	Осы соңғы тоқтам Нәргүлдi нәрлендiрдi. Жасаураған жанары алды құрғап, жүрегiне жармасқан мәл мысық тырнағының күшi де бiрдей әлсiреп сала бердi. Қыз орнынан тұрды да, жүгiрiп барып бiр шоқ сирень гүлiн сындырып алып иiскедi. Кеудесiне басып елжiрей емiрендi. Есiне манағы әншi құс – бұлбұл түстi.

	– Қайда, қайда жiбердiң сен сол бiр дауылманды? Даусы жер жарып, тұла бойыңды ұйытады. Қасына барсаң лып етiп ұшып кетедi. Алыстан тыңдап, тұлғасына көз салсаң, бармақтай да жоқ-ау өзi, бармақтай!

	Қыз ыңылдап ән салды.



	Домбырам екi iшектi, тал тиектi,

	Ауылына бiз танымас жiгiт кептi...



	Бiрақ Нәргүлдiң әнi аяқталған жоқ. Қақпаны сылдырата ашып кiре берген Анарды көзi шалды. Екi қолында екi тор көз қалта. Екеуiнiң де iшi толған әр қилы тағам, тағы басқа заттар. Өзi қызара-бөрткен. Басына киген жеңiл ақ панамасы желкесiнен түре қайрылған қою қара шашын, айдай аппақ маңдайын күн нұрынан қағып қапа қоймапты – жараса қапты. Тұнық судай мөлдiреген көзi күлiмдеп, Нәргүлге қалжыңдай сөйлеп келедi.

	– Зерiктiң бе, Нәреш? Бiрақ әнiң де, оның сөзi де жақсы екен. «... бiз танымас жiгiт кептi» дейсiң бе? – дейдi жайраңдап.

	Нәргүл ақ жарқын Анарға не дерiн бiлмей сұқтана қарады. «Өзi тым сымбатты ғой. Қылдырықтай белiн қарашы? Нағыз құмырысқа бел, кептер төс. Мойын мен бөксе, әдемi бiткен аяқтары да әдейi кесiп пiшкендей!» деп ойлады iшiнен. Бiрақ лып еткен бұл ойдан қыз тез-ақ арылды. Анарға о да жақындай кеп жауап қайырды.

	– Рас, бiр жiгiт кеп кеттi. Ах, шiркiн, көрсең бар ғой, ә, нағыз сұңқардың өзi.

	– Қойшы, шын айтасың ба? – деп, Анар қолындағыларын беседка алдына қойып, өзi демалуға отырды. Содан кейiн орамалымен тершiген бет-аузын, желкесiн сүртiндi.

	– Шын. Тым болмаса аты-жөнiн сұрай алмай қалғаныма өкiнiп, мiне, өзiмдi өзiм қарғап та бiттiм. Анар сылқ-сылқ күлдi.

	– Көрмей жатып күйiп, бiлмей жатып пiсiп қалғаннан саусың ба, Нәреш?

	– Күлме? – Бұл жерде күлетiн еш нәрсе жоқ.

	– Неге күлмейiн. Бұдан артық күлетiн нәрсе бола ма?

	Нәргүлдiң қабағы түйiлiп кеттi. Анарға бұртия қарады. Оны сезген Анар шәйiп-жуа сөйледi.

	– Өзiң ренжiп тұрсың ғой. Ол кiм едi, жөндеп түсiндiршi?

	– Айттым ғой. Иә, жiгiт емес, сұңқар. Сұңқар емес, Алтайдың ақ иық бүркiтi дерсiң!

	Ерке қыз болған жағдайды басынан айта бастады. Еш нәрсе қалдырған жоқ. Бұған дейiн Анар мана бұл үйге бiреулер келедi, менiң оралуымды күтсiн деп кеткен Кенжеғұл адамдарының бiрi шығар. Зерiккен қыз оны әшейiн мазақ етiп жатқан ғой, деген ойға келiп едi. Қазiр оның сөзiн естiген сайын Анардың түсi өзгерiп, ұшқалақтық жасағанына екше бастады.

	– Солай де! Ғапу ет, жаным? Бiлмеген у iшедi емес пе. Бiрақ, есiңде болсын, кiсi өз сезiмiмен өзi былай ойнауға хақы жоқ.

	– Қалай, ол не дегенiң?

	– Әуелi кiм екенiн бiлмей жатып сезiмiңе шоқ түсiргенiңдi айтамын. Мүмкiн бiр жүрген азғын шығар. Үйiнде әйел-баласы күтiп отырған, немесе бiрнешеуiн баласымен тастап та үлгiрген сырты сұлу бiр сырдаң, жылпос қу шығар, қайдан бiлесiң. Қане, осы ойымды терiске шығара қойшы. Мен сенiң, әрине, сол ұшқалақтығыңа күлдiм.

	Нәргүлдiң өңi бозарып кеттi. Анарға телмiре қараған көзiнде қайғы табы жалт еттi. Өз қылығынан ұялған сияқты. Ойы сан саққа жүгiрiп, бiр сәт үнсiз тұрды да:

	– Ұшқалақтық? Бұ не дегенiң? – дедi ол мұңайып.

	– Нәреш-ау, сенiмен қидаласып жатқан бақ күндес адам емеспiн ғой. Солай ма?

	– Әрине, үргiн-сүргiн есептерiмiз жоқ. Мен бала бола алсам, сен ана болуға жарайтын жансың.

	– Мiне, ақиқатын айттың. Саған тек жақсылық тiлеймiн. Қаз жегенiне емес, орғанына мәз. Туған шешең болмағаныммен сол кiсiнiң орнындағы адам екенiмдi еске алмайтын кезiм жоқ. Көңiлiңдi кiр шалмай, көтерiңкi жүрсең маған да жақсы. Сонда мен де қаз сияқты жегенiме емес, орғаныма мәз боп жүремiн.

	Мән-мағынасы терең бұл жауапты Нәргүл де дұрыс ұқты. Көзi жасаурай кеп Анарды құшақтады.

	– Артық кеткен жерiм болса кешiр. – Ол ауыр тыныс ап күрсiндi.

	– Неге екенiн бiлмеймiн, бүгiн таңертеңнен терiм тарылып тұр. Өзiң де байқаған шығарсың, мұндай әдетiм жоқ едi ғой.

	– Жамандығыңды сезген емен. Ал бүгiнгiңде де оғаш кеткен еш нәрсе жоқ.

	– Рақмет, Анар. – Ол тұттыға қысылып тұрды да, сөйлеп кеттi.

	– Бiрақ, бар ғой, кеудемде алыс бiр армандай әлдеқандай түйiн жатқан сияқты.

	Анар Нәргүлдi құшақтап сықылықтай күлдi. Нәргүл де жадырай бастады.

	– Бiр нәрсе сұрайын, айтасың ба? – дедi Нәргүл.

	– О не, қолдан келер, ой жетер нәрсе болса неге айтпайын, сенен аяр нем бар?

	– Өзiң ғашық боп көрдiң бе, сiрә?

	Анар күлкiсiн кiлт тиып, Нәргүлге сұрақты кескiнмен қарады. Бейне жас жүрегiн белгiсiз бiр күш шеңгелдей ұстап тартып қалғандай, жадыраңқы жүзi сұрлана қалды.

	– Рас, айтшы, ғашық боп көрдiң бе? – деп, Нәргүл сұрағын қайталап қиыла түстi.

	Осы бiр қияпатсыз сөз бе, әлде сезiм бе, Анарды абайсызда сiлкiп тастағандай болды. Мұндайлар оның ойынан соңғы кезде мүлде шығып үлгiрген сияқты едi. Бiрақ, жаңа әзiрде магазин аралап, анау-мынау алып қайтып келе жатқанда кенет ыңғайсыз жағдайға ұшырады. Автобус аялдамасында тұрған-ды. Анарға керексiз бiр машина келдi де, тоқтай қалды. Iшiнде адамы көп те емес екен. Сонда да бiреулер түсiп, бiреулер мiнiп жатты. Автобус қозғала бердi. Анардың көзi басында әскери фуражкасы бар бiреуге түстi. Жас жiгiт бұлттан шыққан күндей жарқ еттi де, жоқ болды. Жүрегi зу етiп, тұла бойын электр тогi ұрғандай шымырлап кеткен Анар, есiнен айрыла жаздады. «Апырым-ай, мынау жiгiт?..» деп қалғанын бiлмей тыпыршыды. Екi көзiн ұзап бара жатқан машинадан, оның iшiнен өзiне жалт бұрыла қараған жiгiттен алмай қатты да қалды. Жанары алдына бiр түйiр жас оралды. Оны сүртiп, өзiне өзi келiп үлгiрмедi де, аялдамаға керектi машинасы кеп тоқтады. Анар оған ерiксiз отырды.

	Бiрақ, жас әйел жүрегi бiразға дейiн лүпiлiн қойған жок. Жарқ еткен жiгiт жүзi қарсы алдында тұрды да қойды. Ойына өткен күндерiнiң тым ауыр, аянышты кездерi түстi. Бiрте-бiрте ауырлап та бара жатты. Автобуста егер бiр таныс әйелдер кездесiп қалып өсекаяңды жел сөзге араластырмағанда, Анар сол ауыр қиял үстiнде үйiне де жетуi мүмкiн едi. Әйтеуiр, түндей суық, жегi құрттай мазасыз тарихтан оңай құтылды. Нәргүлдi көргеннен кейiн сол бiр алданыш әсердi мүлде ұмытты. Көңiлi орнына кеп, ашыла сөйлеп, сақсақ күлiп жадырап-ақ кетiп едi.

	Мiне, ендi өткендегi сыры мол жаралы жүрегiн тағы да ызғарлы қара бұлт шалды да, зырқырап ауырып қоя бердi. Анардың қолайсыз бiр жағдайға iлiккенiн Нәргүл де сезгендей болды. Бiрақ, ол мән бермедi. Қайта өңiне шырай кiре жымиып жабыса түстi.

	– Немене, сандық түбiнде сақталған асыл затыңа қол сұқтым ба? – дедi ол еркелене.

	– Жоқ, Нәреш. А, ие-ие! Жазылып кеткен жара едi бiр.

	– Тырнап алдым ба?

	– Дәл солай десем де болады. Жо-жоқ, сен емес оны тырнаған.

	Жаңа, ие, дәл жаңа ғана...

	Анар сөйлей алмай аузын басып төмен қарады. Иығы дiрiлдеп, өксiп жылады. Бiрақ, көпке барған жоқ, замат басылды да, Нәргүлге қарап отырды.

	– Айтайын. Менiң де жазылмаған, сонда да жүрегiмде сақталып қалған романым жоқ емес.

	– Әне. Өзiм де дәл солай ғой деп ойлап ем. Дегенiм келдi де тұрды. Анар сөздi мүлде арыдан бастады.

	– Бiздер бiрiмiздi бiрiмiз мектеп жасынан берi бiлетiн едiк. Менен ол екi-ақ жас үлкен едi де, мектепте де, институтта да екi жыл ыңғай алда жүрдi. Жоғары дәрежелi бiлiм алғасын оны бiр құпия iске жұмсады. Алғашқы жылы байланысымыз үзiлген жоқ. Хат қана емес, ол маған үнемi ақша да салып тұрды. Әрбiр хатында менiң институтты тез бiтiрiп шығуымды асыға тiлейтiн. Сарғая күткен уақыттар өте бердi. Менiң де диплом қорғайтын уақытым жақындады. Кенет бiр...

	Анар ар жағын айта алмай тұттықты. Кемсеңдеп сөйлей алмады. Аузын, мұрнын орамалымен басып, өзiн өзi тұншықтырып дем алмай отырды.

	– Бәсе, – деп, Нәргүл Анардың маңдайынан сүйедi. – Бұл неге жап-жас бола тұра менiң әкеме тұрмысқа шықты деп талай-талай ойлаған ем-ау. Жүрегiңдi бiр арыстан боршалап кеткен соң, шипаны басқа жақтан iздеген екенсiң ғой. Е-е, түсiнiктi.

	– Жоқ, мүлде олай емес, – деп Анар басын көтерiп алды. – Есет өлдi. Ол қызмет бабында жүрiп аварияға ұшырап қаза тапты. Мен оны сонда да күттiм. Институтты ыңғай жақсы бағамен бiтiрем ғой деп ойлаушы ем, сары уайым, сары ауру жеңдi де, титықтап меңдеп кеттiм. Үмiтiм үзiлдi. Қанатымнан қайырылдым. Бұл дүниенiң бәрі-бәрiнен жиiркендiм. Мемлекеттiк емтиханға қатыса алмадым. Ақыры ауруханаға түстiм. Мен үшiн ешбiр қызық қалмады. Сонау алыстағы ауылда қалған анам – қарт анамды да, екi ағам мен тетелес өскен анамды да ұмыттым. Бiрiне де хабар бергемiн жоқ. Әкем ту сонау соғыста қайтыс болған едi. Мен сол ғазиз әкеме тезiрек жетуге асықтым. Есет деп туған ем. Есет деп өлiп, әкемдi көргiм келдi. Оны арқа тұтып, асыл ер Есеттiң рухымен рухымды, ешкiмнiң қолы тиiп, кiр шалмаған пәк жанымды өз иесiне ертерек қосқым келдi. Бiрақ...

	Анар кеудесiн кере терең тыныс алып, аз-кем үнсiз қалды. Нәргүл мөлдiр қара көзiн жыпылықтатып, таңданарын да, табаларын да бiлмей отырды. Алайда, ол Анарға қайрай үн қатты.

	– Болдың ба? Тайыз өзен сияқты сарқыла бермей бiр-ақ айтып шықсайшы? – деп намысына шоқ тастады. Бiрақ, Анар ендiгi сөзiн бұрынғысынан да мұңды бастады.

	– Адам әр нәрсеге-ақ көнедi екен, – дедi тағы да бiр күрсiнiп қойып. – Көптеген күндер мен түндер солай жылысып өтiп жатты.

	Сырттан келген ешкiмдi қабылдамадым. Бiрге оқыған жолдастарды, тiптi күндегi сырды күнде айтысып, жарты мейiздi бөлiп жеген ақылды дос қызымды да ыңғай есiк аузынан қайтара бердiм. Медсестралардың iшiнде де тек бiр-ақ адаммен сөйлесiп, соның қолынан дәрi iшiп, азын-аулақ тамақ жедiм. Сөйлесер сөзiмiз тым қысқа болды. «Iшесiң бе? – Ішем. – Жейсiң, бе? – Жеймiн. Болдың ба? – Болдым» деген сияқты ғана сөздер. Бұдан басқаның бәрiн ұмытып қалғандаймын. Еш нәрсенi бiлгiм де, көргiм де келмейдi. Мылқау, соқыр, саңырау жандаймын. Студент жолдастардың жазып жiберген хаттарының бiрiн де оқымадым. Рас, оқымағасын жауап та қайтарылмады. Мен туралы палатадағы жұрт әр қилы саққа жүгiртiп сөйлеп жатады, сөйлеп жүредi, сөйлеп кетедi. Бiрiне де қарамаймын, тыңдамаймын. Көзiм ашық, көңiлiм ояу. Көретiнiм

	– Есет, сөйлесетiнiм – Есет. Ұйықтасам түсiмде жүредi, оянсам өзiммен бiрге отырып, бiрге тұрады.

	Осы әлетте жата бердiм. Қиял дейтiн қандай жүйрiк, шiркiн! Кейде денем қызып, жүрегiм аузыма тығылып, бойымнан әл кетiп, есеңгiреп жатам. Бiрақ, адам ойы сонда да бiр талмайды-ау. Шарықтайды, шыңырау шыңға құлаш ұрады, көтерiледi. Есет екеумiз сонау ала бұлттың ар жағында жүремiз. Аспан аясында қалқимыз. Тербетiлген теңiздерде жүзiп, гүл бақшалы бауларда сайран саламыз. Ол менi бұрынғыдай құшады, елжiреп сүйедi, мен оны наздана аймалаймын, еркелеймiн. Көз жұмулы, көңiл ояу, ойда дамыл жоқ. Сырғып бара жатасың, жылжып бара жатасың. Мұндай кезде қалай ашарсың көздi? Ашсаң болды – ажырайсың бәрiнен. Тәттi сағат, минуттарың сап болады. Қаңсыған кереуетте әлсiз ыңырсып жатқаныңды бiр-ақ сезiнiп, iшiң ашиды, өрттей жанады. Кейде аурухананың терезесiнен көше жаққа ұзақ қарап тұратын кездерiм де есiмде. Бұ да бiр жыл құсындай жетiп келер бақыттың алданышы сияқты едi. Ерсiлi-қарсылы самсаған жұрт ертелi-кеш көше бойынан айрылмайтын. Сонда маған екiнiң бiрi Есет боп көрiнетiн. Институт бiтiрердегi үстiне киiп жүрген киiмдерi әлi көз алдымда. Арықтау келген ұзын бойына жараса қалатын жеңсiз ақ жiбек көйлегi, қара шалбары, сондай қара сүйiр тұмсық бәтеңкесi не деген әдемi едi? Кең маңдайын қақ жара екi жаққа бiрдей жарыла түсiп тұратын қою күрең шашы мен қиғаш бiткен қасы, толыққанды аққұба жүзi – нұр құйып тұрғандай едi-ау! Көшеге телмiре қараған сайын бiреудiң бас бейнесi, бiреудiң жүрiсi, ендi бiреулердiң киген киiмi менiң Есетiме ұқсап кететiн де, есiмнен айрыла жаздап қарайтынмын. Қайрылар, маған келер, iздер деп айлап асыға күтемiн. Бiрақ, суға батқандай жоқ боп кеткен соң барлық үмiтiм үзiлiп, өзiмнен өзiм қорланып қалушы едiм.

	Бiр күнi төсегiмде қалыптасқан әдетiм бойынша мүлгiп жаттым. Баяғы бiр тәттi қиялды арқау, азық еткен жайдамын. Есет екеумiз дүниенi шарлап жүрмiз. Замат бiреудiң ақырын ғана жаныма кеп отырғанын сездiм. Былқ еткенiм жоқ. Ойымды бөлiп, тәттi сәтiмдi бұзған жанды не деп сыбасам екен деймiн iшiмнен. Ажырап қалған арман құсымды қолыма қайта қондырғым келедi. Жоқ. Алыс тап кеттi. Көзiмдi ашпауға бекiнем. Қайта ойлаймын. Бәрiбiр, ой бөлiнген қиын екен. Жақындай алмай қырымнан ғана қырындайды. Осы кезде әлгi адам еңкейiп кеп:

	– Құрбым Анар, ұйықтап жатырсың ба? Маған бiр қарашы? – деп сыбырлады.

	Бiле қойдым. Өзiмнiң сестрам. Көзiмдi аштым.

	– Сөге көрме, ғазизiм. Саған бiр үлкен кiсi келiп отыр, үлкен болғанда «профессормын» дейдi. Ешкiмдi қабылдамайтыныңды бiлемiз ғой. Бiрақ, әкеңдей адам есiне ап, есiгiңе келгенде мiселiн қайтарма. Сөйлес, тiптi айтарың болса iркiлме? – дедi.

	– Профессор? – деп сұрадым.

	– Иә, – дедi сестра. – Шақырайын ба?

	– Қайда, қане? – деп қалғанымды бiлмеймiн. «Шақырайын ба» деп тұрған сестраның сүйкiмдi бiлегiнен ұстай алдым.

	Iздеп келген адамның қай профессор екенiн бiле алмай дал боп сасқалақтағанымды сестра да түсiндi ғой деймiн. Маған шырайлана қарады да:

	– Қазiр көресiң. Өзi бiр келiстi – сұлу профессор екен, – деп есiкке қарай жүре бердi.

	Мен не дерiмдi бiлмей, аң-таң боп, төсегiмнiң үстiнде отырып қалдым. Арада көп те өткен жоқ, егде тартқан толық кiсi кiрiп келдi.

	– Аман ба, балақай? – дедi ол. Даусынан өзгеше бiр жылылық байқалды. Неге екенiн бiлмеймiн, жүрегiм елжiреп кеттi. Осы кеп тұрған адам институт аудиториясында өзiме талай-талай лекция оқыған ұстаз емес, тiптi сәби кезiмде, сонау соғыс жылдарында майданда дүние салған әкемдi көз алдыма әкелдi. Ол белгiсiз қалған моласынан тiрiлiп шығып, ойда жоқта өмiрдiң қатты соққысына душар болған, бақытсыз перзентiн есiркеп маңдайынан сипамақ ниетiмен келгендей сезiм туғызды. Буын-буыным босап дiрiлдей бастадым. Осы бiр егде тартқан әкенiң мойнына асылып өксiп-өксiп жылағым келдi. Тек палатадағы бөгде адамдардан именiп, көзiм жыпылықтап, жасаураған жанарым алдына үйiрiлген жасты терiс қарап тұрып алақаныммен сүрте бердiм. Сонда да көз қиығыммен профессорға қарап, iшiмнен елжiреп күбiрлеймiн. «Рақмет әке, рақмет ұстаз әке!» деймiн.

	– Балақай, халің қалай? – дедi профессор менiң керуетiмнiң алдына қойылған орындыққа жайғаса отырып. – Ой, суға батқыр сұмырай-ай, қандай бала едi, аямады-ау?

	Профессор соңғы сөздерiн адрессiз айтты. Алайда, мен түсiндiм. Ол Есеттi қаралады. Жүрегiм зу еттi де, ұстазыма жалт қарадым.

	«Өлiп қалған жанда бұ кiсiнiң не шаруасы бар? Қалай сөйлейдi өзi!» деп қарадым. Бiрақ, еш нәрсе дей алмадым да, көңiлiм бұзылып, құлазып қалдым.

	– Ғапу ет, Анаржан? Қане, айтшы, тәуiрмiсiң. Көңiл құшың жақсы ма?

	Мен «балам» деген бiр сөздi күтiп едiм. Профессордың аузынан о сөз де шыққан жоқ. Әкем емес, жат адам екен. Жүрегiм суып, қайтадан қатайып алдым да:

	– Сiз кiмге келдiңiз? – деп сұрадым.

	– Кiмгесi несi? – деп, профессор жымиды. – Қойын қалтасына қолын сұғып жiберiп, кiшкене көк кiтапшаны суырып алды. Оның жап-жаңа мұқабасының сыртына көзiм түстi. «Диплом» деген жазуды оқыдым. Тебiренгенiм жоқ. – Мынау сенiкi, балақай! Сонша жыл жақсы оқығаныңды ескерiп...

	Сонда да қуанбадым. «Маған оның ендi қанша қажетi бар?

	«Балақай» дейдi. «Балам» десе бiр нәрсе бола ма екен?» деп iшiмнен тоңып отырмын. Дипломға қайтып қарамадым.

	– Институттың барлық ғылыми қауымы, оның iшiнде мен де, сенiң үнемi жақсы оқып келгенiңдi ескерiп, ауру болғандықтан мемлекеттiк емтиханға қатыса алмасаң да, диплом берудi ұйғардық. Жай емес, үздiк оқығандардың қолы жететiн диплом. Балақай, сен ондай документтi ұстауға лайықты адамсың. Мә, ал!

	Профессор маған қолын созған күйi жылы шыраймен және жымиды. Мен оның қас-қабағына қарадым. Сақал-мұртын жылмита қырған ғалым егде тартқанымен ерттеулi аттай қылмыңдап тұр. Езуiнде күлкi, көзiнде құмарлық от бар сияқты.

	– Ұста, балақай! – дейдi ол. Неге екенiн қайдам, осы кезде диплом ұстаған қолы дiр-дiр еттi. Үнiнде де үлкен адамдарға тән байсалдылықтан гөрi өзеуреген жастық леп бар.

	Соңғы сөздердi Нәргүл жай тыңдай алмады.

	– Е, қойшы! Сен айтқандай болуы мүмкiн емес! – деп ернiн тұштита жымыңдады. – Тап сол жерде ғашық оты жана қоймаған шығар тiптi. Өзi егде болса және... – деп қызарақтады.

	– Алда-жалда сендiру үшiн емес, Нәреш! Өзiң сұрағасын ғой, бұл сырды жайып отырғаным.

	– Дипломыңды алдың ба?

	– Алдым да жастығымның астына тастай салдым. Әлгi кiсi сыпайы ғана қоштасып орнынан тұрды.

	– Анаржан? – дедi ол кетiп бара жатып. – Бұдан былай саған келiп тұрамын. Өзiңнiң не жегiң келедi? Ұялма, айт?

	Мен үндемедiм.

	– Болмаса жазып бере ғой бiр жапырақ қағазға. Тағы да тiл қатпадым.

	– Анаржан, балақай. Балалық жасама? Бiр суайт алдады деп, кiсi соншама үмiтсiздiкке түсе ме екен! Мен орнымнан қарғып тұрдым.

	– Не дейсiз? – деп айғайладым.

	Бiрақ, әлгi адам – профессор соңғы сөзiнен кейiн аяғын жылдамдата басып жүре бердi. Артына қараған да жоқ. Мен iзiнен телмiрiп қалдым. «Не деп кеттi, ә? Үп-үлкен адам да осылай тiл тигiзе ме екен?»

	Қатты ойда қалдым. Ыза боп жыладым. Отыра қап тiземе басымды қойып үнсiз, булыға жыладым. Осы кезде сестраның даусы шықты.

	– Егiле бермей-ақ қой, ғазиз құрбым? – Сестра басымды жұлқыңқырай көтерiп, жастыққа жатқызды. Бұрын мұндай әдетi жоқ едi.

	Мен сестраға тек қарадым да қойдым. Ол құлағыма сыбырлады.

	– Өзi өлер алдында үйленiп те үлгерген екен ғой. Жүрегiм тас төбеме шықты.

	– Кiмдi айтасың?

	– Сенiң жiгiтiңдi айтам!

	– Соқпа өтiрiктi.

	– Сенбейсiң бе? – дедi де сестра кете барды. Бұрынғыдай артына да қараған жоқ. Мен тағы да үнсiз қала бердiм.

	– Е-е, түсiнiктi. Әлгi Есет сенi алдап кеткен екен ғой, ә? Солай ма? – деп сұрады Нәргүл. – Нағлет атқыр-ай. Қап, бiр арыстан жүрегiңдi дал-дал еткен ғой дегенiм келдi де тұрды емес пе?

	Қыз көзiнен моншақтаған жас көрiндi. Анар былқ етпей, Нәргүл үнсiз телмiрiп отырып қалды.

	Осы кезде қақпа сықырлай ашылды. Бұлар жалт қарасты. Мас кiсi сияқты аяғын әлтек-тәлтек басып, Кенжеғұл келедi екен. Анар орнынан ұшып тұрды да:

	– Нәреш, әкең келдi. Жалғасын кейiн айтып берейiн? Ренжiме! – деп сәл езу тарта жымиды.

	– Жарайды, – дедi Нәргүл басын изеп ақырын ғана. – Бiрақ бүгiн, тiптi, сәлден кейiн айтатын боласың!

	– Мақұл, – деген Анар түсi бұзылып, мұрнынан жер тiрегендей, ұнжырғасы түскен күйеуiнiң алдынан жайраңдай шығып қарсы алды.

	– Немене, шалым, сұрың нашар ғой, ауырасың ба? – дедi ол ентiге.

	– Ауырам. Жаным-ай, жаным ауырады, уф-ф!





Алаңдағы ақиқат


	Күн қалаға төнiп тұрғап асқар тау үстiнен асып, тым жоғарылап кеткелi қашан. Сонда да Сейiт тоқтар емес. Балдағын сырт-сырт еткiзiп, әлi жүрiп келедi. Шаршап та қалғандай. Екi-үш жылдан берi көрмеген қала оның көзiне қадамын басқан сайын әр қилы жаңалығын көлденең тартады. Ана жылы ғана шүпiрлеген қиқыжиқы аласа үйлерден аяқ алып жүре алмайтындай кварталдар болушы едi. Бүгiн солардың көбiн Сейiт жоғалтып алған. Кейбiр кварталдарда үш-төрт қабат тұрғын үйлер тұр. Айналасы тап-таза. Табанына қылтанақ жұқпайтын тротуарлардың жан-жағы әсем гүлзар. Ал кейбiр жердегi быжырқай үйлер орыны жан саялы үлкен алаңға айналып кетiптi.

	Барған сайын Сейiт көңiлi күмбiрлеп ашыла түсiп, тынымсыз айналған өмiр доңғалағы оны сан саққа жүгiртiп, әр қиырға алып ұшты. Өткiр қиял кейде алға тартса, кейде сонау артта қалған белбелестерге, шытырман шиыры мол, бiрақ, бұл күнде ескi жұрттай жұтаң тартса да, естен кетпес сыры да, жыры да жетерлiк сұр өмiрдiң батпағына батырып-батырып алады. Сол кезде оның көз алдына бұдан отыз жылдай бұрынғы бiр оқиға тұра қалады. Түн едi-ау! Ай сәулесi ақырын жылжып батып бара жатты. Жамал екеуi зор қуанышты үлкен ой үстiнде едi. Сейiттiң әкесi Тоқатайды бұлар көптен-ақ күтiп отырған. Замат үй артында жер бауырлап көшiп жүрген бiр шөкiм бұлт тәрiздi елестi көздерi шалды. Жоқ, бұл оқиға сұмдық. Жау қолынан қаза тапқан әкесiнiң жансыз денесiн дұшпандары түйеге таңып жiберген әкесi едi ол.

	Жүрегi сыздап кеткен Сейiт осы бiр сұмдық ойдан тез арылғысы келдi. Сүйенген балдағын тротуар асфальтына және де сырт-сырт қадап ұзап бара жатты да, қанша жүргенiн өзi және сезбедi. Кенет қарсы алдынан пайда болған үлкен алаңға аңтарыла қарады. Жаңа құрылыс алаңы! Алып бульдозерлер жер жаңғыртып, табан астыңды дiр-дiр еткiзiп-ақ тұр. Сейiт ерiксiз тоқтап, жан-жағына назар аударды. «Бәрекелде, – дедi ол iшiнен күбiрлеп. – Тап осы араларда бұрын тiптi жаман да емес жеке үйлер тұратын. Ескi болғанымен ешқайсысын бұзуға көз қимайтын-ақ едi. Ендi, мiне, бәрiн қиратып салыпты. Тағы бiраз күнде, кiм бiлсiн, бұл жерде манадан көрiп, көңiлi тойған әлденеше қатар үйлерден де биiк, зәулiм үй көз жауын қырымнан тартатын шығар!»

	Сейiт бағанадан берi мұндай тәттi сезiмге талай бөлендi. Сондықтан да қазiр ғана жетем деп ойлаған Батырхан үйiне ол әлi бет бұрған жоқ. Күн сайын жаңарып, жаңғыра түскен қала көркi оны бұйдалап, жетелеп алған. Осы сағаттарда ол бейне бұл шаһарға бөтен бiр планетадан келiп түскен адам сияқты тым сергек, терең сардармен зер салады. Өткен-кеткен адамдармен де iсi жоқ. Өз қызығы өзiмен болып, ой теңiзiнде еркiн жүзiп жүр.

	Бiрақ, осы кезде Сейiттiң соңынан бiр адам қара үзбей, сонадай жерден ол қайда бұрылса, солай жүрiп, iзiн бақты. Жаңа бiр әзiрде ғана бұл адамның санасында еш нәрсе жоқ едi. Өзiн дүниедегi ең бiр бақытты жан деп санайтын. Ал, оған Сейiтке мұндай жерде кез келемiн деген пiкiр үш ұйықтаса ойына да кiрiп шықпаған-ды. Ендi мiне, күтпеген жерден алдынан шыға келген Сейiт оның денесiне оқыста бiр шелек суық су құйып жiбергеннен бетер шошытты. Көргеннен-ақ тұла бойы шымырлап, жүрегi суылдап кеттi.

	«Апырмай-ай, бұл пәле қайдан келе қалып едi? Жүрiсi тегiн бе екен, жоқ әлде?» деп iшiнен күбiрледi. Өзiн байқамаған Сейiттiң ту сыртынан бiраз қарап тұрды. Содан кейiн едәуiр жерге алыстап кеттi де, оның әр қимылын сыртынан аңдыды. Жаңа ғана үйiнен не үшiн шыққанын да ұмытты. Егде тартқанда алпыс айла жасап жүрiп қолына зорға қондырған жас әйелiне тез-ақ оралам, оған дейiн сен де магазиндерге барып қайт деп кеткенi де есiнен шықты.

	«Сейiт! – деп күрсiндi ол. – Иә, сен баяғы Сейiтсiң-ау! Екеумiз темiр жолдың екi рельсi сияқтымыз ғой. Ешқашан, ешбiр заманда басымыз қосыла алмайды. Сенi көргенде, тiптi, ойламаған жерден есiме түсе қалсаң да бiттi, өзiмнен өзiм ұялам, елегiзем. Делебе тап болып, меңдуана жеген қойдай сандалам. Сонда есiме өзiң ғана емес-ау, қырық жамаулы ләңке шапанын сүйреткен әкең Тоқатай да көз алдыма кеп тұра қалады. Ертелi-кеш қой соңынан жүгiрген қаудыр шал, әкемнiң құлақкестi құлы, басыбайлы малайы емес пе едi? Сол құлдан туған Сейiтсiң-ау сен!»

	Алыста, Сейiттiң көзiне шалдықпай тұрып, кенет тап болған аңдушы және күрсiндi. «Әуелден құт дарымаған әулет едiң. Құтымды қашырып-ақ бiттiң-ау, құтың қашқыр ескi әруақ!» деп маңдайынан шып-шып шыққан суық терiн қол орамалымен сүртiп, тұнжырап тұрды әлдекiм.

	Осы бiр уытты, ащы сөздерден кейiн аңдушы ойы әлдеқайда алып ұшты. Сейiтпен бiр жылдарда туып, ұялас күшiктей өскен күндерi ойына оралды. Әңгiр таяқ, тақия телпек ойнап, жартастардан құс балапанын алған кездерi есiне келдi. Не деген алаңсыз, еркiн өмiр едi, шiркiн! Әкесi қой бақса, оның жалғыз ұлы Сейiт ес бiлген күннен қозы бағатын. Кейде ол бай баласы Кенжеғұлды елiктiрiп ертiп кететiн де, қозыларын сай-жыраларының бiрiне иiрiп тастап, ұзақ күнге алаңсыз ойнайтын. Сейiттiң бiлмейтiнi жоқ едi. Бiр ойыннан зерiгiп бара жатсаң екiншiсiн ойлап таба қоятын. Одан да бетiң қайтып, көңiлсiздене бастасаң құс балапандарын алуды еске салатын да, жардан жарға секiрiп iздеп кететiн. «Тұра тұр. Мен саған қалаған құсыңды алып беремiн» деп, Кенжеғұлды қызықтырып алатын да, арада аз өтпей-ақ оның етегiн балапанға толтырып, өзiн мәз-майрам ететiн.

	Солай өскен Сейiт пен Кенжеғұл жiгi жыл өткен сайын ажырай бердi. Даң кеуде бай баласы арқа етi арша, борбай етi борша боп жүрген кедей баласын ғана емес, тiптi, өзiнiң қас-қабағына қарап, жолында жанын пида етуге дайын Сейiттiң әкесiн де адам деп есептеген емес-тi. Аталы-балалы екеуiнiң әрбiр еткен еңбегiнде, иiлген басында құн болмады. Бiрте-бiрте Сейiт мұндай теңсiздiктiң тамыры қайда жатқанын әкесi Тоқатайдан бұрын ұқты.

	– Бiз екеумiз екi дүние адамы екенбiз. Оны бiздiң мұғалiмнiң айтуынан әбден түсiндiм, – дедi Сейiт бiр күнi Кенжеғұлға.

	– Не дейсiң-ей, сен?

	– Ешбiр қате естiген жоқсың. Дәл солай! – дедi Сейiт оған тесiле қарап.

	Жастары бiрдей болғанымен оқудан үш-төрт жыл Кенжеғұлдан артта қалған Сейiт бұл кезде небәрi екiншi класта ғана оқитын. Онда да ауылға iлкi рет мұғалiм келiп, кедейлердiң баласын ерiксiз жинап алып оқыта бастаған соң, Тiспай бай өзiнен қорыққанынан Сейiттi қозы бағудан босатып, мысқылдай күлiп, «бара ғой» дегесiн ғана мектеп есiгiн көрген. Бiрақ, Сейiт алғыр, сезiмтал едi. Екi жылда хат танып, көп нәрсе аңғарып қалды. Бай баласы Кенжеғұл бұл күнде қалада әлдеқандай мектепте оқитын. Естуiне қарағанда оқуы ғана емес, киiмi, төсек-орыны, тiптi, тамағына дейiн тегiн екен. Жылда жазғы демалысқа келгенде бұрынғысынан да бетер тәкаппар едi. Бiр күнi өзi құс төсекте жантайып жатып, алдына кеп отырған Сейiтке аяғын көтерiп: «Бәтеңкемдi шеш»,– дедi. Сейiт оның бетiне қабағын түйе қарады да, аяғын қағып жiбердi.

	Кенжеғұл жылан шағып алғандай орнынан атып тұрды.

	– Ой, есерсоқ, неге қағасың?

	– Сол, – дедi Сейiт дауысын көтере сөйлеп. – Бұдан былай есiңде болсын.

	– Танауыңнан есек құрт түсе бастаған екен, ә?

	– Тағы да ескертем, екеумiз екi дүние адамымыз.

	Осыны айтты да, Сейiт үйден шығып кеттi. Содан кейiн Кенжеғұлмен бұрынғыдай жақындасуды қойды. Iштей өшiгуi күшейе бастамаса, бәсейген жоқ. Екеуiнiң арасы байларды конфескелеу кезiнде мүлде ажырады. Сейiт рабфакта оқығанда, Кенжеғұл жоғары дәрежелi оқу орнының студентi едi. Рабфакқа Жамал кеп түстi. Бiр қалада оқыған бұл үшеуiнiң оқиғасы зор даңғазаға айналды. Ақыры Жамал мен Сейiт қосылды да, Кенжеғұлды шоңқитып кеттi.

	Өткен уақыт оқиғасы аз емес. Сейiттi аңдушы Кенжеғұлда дәл қазiр есiне түспеген жайлар қалған жоқ. Бұдан не бәрi он бес жыл бұрын Сейiттi жазықсыз қамағаны, туған ағасы Құрбанның өлiмi, сол бiр оқиғаның өзiне тиер шатақ делебесiнен қорқып көз көрмес, құлақ естiмес жерге қашқаны, немiс армиясының қолына түспек болған әрекетi... Қысқасы!..

	Кенжеғұл ойлаған сайын қап-қара боп түтiгiп, жапырақтай дiрiлдей бердi.

	– Жоқ, – дедi ол өкiне күйiнiп. – Құрбанның өлiмiне де әуелi сен кiнәлiсiң, Сейiт! Егер сен майданнан аман келмесең, менiң де басым бекер шатаспаған болар едi. Келдiң де, iстi бүлдiрдiң. Құрбанның жан таласуына тек қана сенiң дүниеде тiрi жүруiң себеп болды. Бетiме перде киiп, адам қанын мен де жүктедiм. Иә, Сейiт, соның бәрi бiр ғана өзiңе деген өшпендiлiктен өршiген ыза, қайнаған ашудан туған жанталас едi!

	Қазiр Кенжеғұл бұғаудағы арыстан сияқты. Жауына қарай бұлқынады да тоқтайды. Арс етiп ала түспек болады да, басылады. Өйтпейiн десе өткендегiнiң бәрi ақиқат. Тiптi, ата-бабадан қалған қасқа жолдай жарқырап-ақ жатыр. Ендi бiттiң, ұсталдың деп айғай салғандай. Ең соңында өзiнiң баяғы прокурор боп тұрған ауданнан қалай кеткенi де жүрегiн тыз-тыз еткiзедi. Сен кешегi кеудеде қан қатқан қашқынсың ғой. Қане, олай емесiңдi дәлелдеп көршi дегендей сес көрсетедi.

	Ол қалғып кеткендей, көзiн жұмды. Сол кезде құлағына мынадай сөздер жеттi:

	– Рас, Кенжеғұл, – дедi бiр зор үн. – Тарихқа түскен таңбаң көп. Өзiм ғана бiлем деп кеткен едiң. Тарих шежiресiн табанына салып таптап, зыттым дегенсiң. Бiрақ, қанды iзiң қақырап қалған жоқ. Мiне, сол тарих бүгiн сенi тапты. Құтылып көршi, қане, менен!

	– Ох, тарих ата! – Кенжеғұл жан-жағына сасқалақтай қарады.

	– Осыны айтып тұрған сенбiсiң? Қайда тұрсың? Әуелi көзiме бiр көрiншi?

	– Иә, менмiн. Көрем десең көр. Қане, қарашы өзiң бiр маған зер салып!

	Кенжеғұл және де алақтап қарай бастады. Ешбiр белгi жоқ.

	Қайта мүлгiп кеттi.

	– Көрдiң бе? – дейдi жаңағы зор үн күңгiрлеп.

	– Жоқ, тарих ата, қайда тұрасың? Анық боп алдымнан бiр өтшi?

	Кенет жауап орнына құлағына күндей күркiреген зор күлкi жеттi. Кенжеғұл тәлтiректей барып, әрең бойын жинады.

	– Ендi қалай, зердең жеттi ме? Қалтырама – қатай, дегбiрiңдi жи да, жақсылап ойлан.

	– Еш нәрсе көрiп тұрғам жоқ, о, тарих ата!

	Тарих-шежiре бұ сапар профессордың сезiмiне үйiрiлген құйын боп елестедi. Ысқырып кеп Кенжеғұлды құм-топыраққа бiр мезет орап тұрды да, зу етiп өте шықты. Қас қаққанша алыстап барып көзден ғайып болды.

	– Ендi ше? – дедi ол баяғы байсалды даусымен алыстан.

	Кенжеғұл көзiне, мұрнына, аузына жабысқан шаң-тозаңды қолдары дiрiлдей сүртiне бастап едi. Тарих атаның даусын қайта естiгенде үн-түнсiз барып, үлкен бiр тас үстiне жалп етiп отыра кеттi.

	– Саған айтам, Кенжеғұл, ендi не дейсiң?

	– Құйын ғой мұның, ата. Одан басқа еш нәрсе көре алмадым.

	– Бiлемiн, бiлемiн. Сен сондай адамсың. Өзiңнен басқаны ешқашан санатқа қосқан жан емессiң. Есептескiң де келмейдi. Бар қызық өзiмнен артпаса екен, күллi жақсылық маған ғана болса екен дейсiң. Бұл жолда аянарың жоқ, бiлдiң бе?

	Не дерiн Кенжеғұл бiлмей отырды. Кенет есiне соғыс кезi түстi.

	Майданда болған азапты күндерiн ту ете көтердi.

	– Тарих ата! – дедi ол тiрiле тiл қатып. – Кiсiнi неге олай жерлейсiң? Соғыс даласында көрсеткен ерлiктерiм ше? О да өз басың үшiн деп айта аласың ба?

	Тарих-шежiре бұрынғыдан да қатты күлдi. Кенжеғұл өктем, өр дауыстан жапырақтай қалтырады.

	– Әне, ат iзi айналмай-ақ сол күндердi алға тарта қойдың. Есiңде ме, ол күндерi саған одан бөтен жол қалмаған едi ғой. Iзiңдi қан сасытып қашқан қарақшы болатынсың. Былай тартсаң арбаң сынып, былай тартсаң өгiзiң өлiп тұрған кез емес пе едi? Сен айлакерсiң! Жұрт алдында шерменде болғың келмедi. Қашқан бетiңмен майдан шебiне бардың. Қаза тапқан солдат киiмiн тонап алдың да киiндiң. Бiреудi бiреу бiлiп болмаған, сеңдей сапырылысқан кездерде бөлiмiнен ажырап қалған жауынгер болдың да шықтың. Сөйттiң де, тобынан қалып қойған қаздай адасып жүрген бiрнеше солдатқа жолықтың. Олардың бөлiмдерiнiң аты-жөнiн анықтап алдың.

	– Дәл солай, тарих ата. Одан соң не iстегенiмдi де бiлесiң ғой?

	– Бiлемiн. Саспа, алдымды орағытпа.

	– Жауынгерлердiң кейiн қарай емес, алға, жауға қарсы бастағаным өтiрiк пе?

	– Бастадың. Алдыңғы шептегi үлкен бiр бөлiмге алып бардың. Ол кезде сендердi бастан-аяқ тексерiп, ақиқаттап жататын уақыт жоқ едi. Жау қаптап келе жатты.

	– Бәрекелде, тарих ата. Қане, айта түсшi, мен сол күнi қалай соғыстым, ә? Жау танкiн қалай қираттым!

	– Жоқ, Кенжеғұл мақтанба. Танкiнi тас-талқан еткен сен емес.

	Жолдан қосылған бiр серiгiң едi ғой. Атын айтайын ба?

	– Жо-жоқ, атамай-ақ қойыңыз. Тек қана мен болмасам, ол табыс болар ма едi, сол жағын ұмыта көрмеңiз?

	– Сырыңды аштыра берме? Ол минуттарда сен окоптан басыңды көтере алған жоқсың, қараңғы қапастай қара ойың маған белгiлi. Егер жау шеп бұзып өте қалса, лып етiп солардың қатарына қосыла кету едi. Тарихыңды, өмiр жолыңды баяндап, Құрбан ағаңның ит өлiмiн совет чекистерiне жаба салып, қас пен көздiң арасында солардың адамы бола қалу едi. Бiрақ, жау өте алмады. Тұмсығы жер тiрей қирады. Қалған-құтқаны қашып құтылды, сонда есiңдi жидың. Қирап жатқан жау танкiсiн көрдiң. Қай кезде де өзiңнен амал артылған ба едi, әне-мiне дегенше-ақ бiреудiң ерлiгiне ие болдың да шықтың. Кеудеңе орден тақтың. Сенiмге бөлендiң. Содан кейiн-ақ жау қадамы тұрақтамады. Сен де өзгердiң. Жау елiне жеңiмпаз армия қатарында кеудеңдi кере түсiп, бойыңды билеген мақтанышпен қадам бастың. Өтiрiк пе осым, қане, жауап бершi, Кенжеғұл!

	– Бiлмеймiн, – деп, Кенжеғұл маңдайын ұстап отыра бердi. – Бiлмеймiн, әйтеуiр бiр шытырман!

	– Иә, тура айтасың, шытырман. Оны жасаған өзiң. Қазiрше мен осымен тындым. Ойлан, ойлан Кенжеғұл! Тарих дөңгелегiн ешкiм керi шегiндiре алмайды. Мен кеттiм, қош бол!

	Кенжеғұл басын көтердi. Қалтырап тоңған денесi құрысып, бүрiсiп, қалған сияқты. «Ойлан, – дедi. – Тарих дөңгелегiн ешкiм керi шегiндiре алмайды дейдi, – деп сыбырлады. – Не ойланам? Қалай десем де қашқынмын!»

	Бүгiнге дейiн сол бiр өткен жолдары есiне түссе болғаны, Кенжеғұл делқұлы жандай есеңгiреп, әлсiреп сала беретiн. Көз алдына өз қолымен өлтiрген ағасы Құрбан елестейтiн. Содан кейiн тағы да әлдекiмдер жанары алдынан кетпей тұрып алатын.

	Әне, ендi ол орнынан кiжiне тұрды. Сейiт жаққа көз салды. Алаңдағы алып iс иелерiне сүйсiне қараған жолаушы әлi тұр екен.

	– Иә, Сейiт, солай! Бiз екеумiз сона бiр кезде өзiң айтқан екi дүниенiң, тiптi екi мемлекеттiң адамымыз. Бiрiмiз тұрған жерде екiншiмiз өмiр сүруге тиiстi емеспiз! – деп, профессор күңiрене күбiрледi.

	– Қателеспедiң, зиялым. Дұрыс айттың, әбден дұрыс!

	Төбе шашы дiр етiп, жүрегi тулап қоя берген Кенжеғұл селк етiп жан-жағына алақтады. «Жауап берген кiм? – деп ойлады. – Сейiт пе? Мүмкiн емес. Ол менi әлi көрген жоқ қой. Ендеше кiм?»

	Қатты сасқан Кенжеғұл тұнжырап тұрды. Жауап берген өз ойы екенiн түсiнген сияқты. Қабағын түйiп басын төмен идi.

	Бұл кезде сәскелiкке көтерiлген күн ысып та кетiп едi. Маужыраған ағаш жапырақтары сәл ғана желпи өскен желге еркелей дiрiл қағып, билейтiн тәрiздi. Бiрақ, Кенжеғұл күн ысыған сайын қалшылдап тоңып, дiрiлдеп тұр. Оның көзi балдағына сүйене, алаңдағы арпалысты тамашалап, жағасы жайлау боп жадырай түскен Сейiтке қайта қадалды. Сейiт еш нәрсе сезер емес. Көз алдындағы сан қилы техника мен адамдардың қимылы, экскаваторлардың iшiнде жүзген қара қазандай алып тiстi шөмiштен жер қыртысын үңги қопарып, әрбiр қармап алған топырағын жан бауырына кеп тоқтай қалған самосвалдың шапағына лақ еткiзiп аудара сап, ол аз болса сәл шыдай тұр дегендей, өңешiн өршелене созып, болат тұмсығын жер қабырғасына батырып жатқанына ашқарақтана қараған Сейiттi рақатқа бөлей түскендей. Айнала адам құлағын тұндыратын тынымсыз ың-шың да, ерсiлi-қарсылы жүрген, топырақ тасыған машиналар гүрiлi де, дөңгелене көтерiлген шаңтозаң да оған кәр етер емес сияқты. Сейiт бейне жанға жайлы музыка сазына елтiп, тұнып тыңдап тұрғандай.

	Iшiн өрт шалған Кенжеғұл не ары, не берi кете алмады.

	Институтқа барып қана қайтам деп үйiнен шыққан едi, қазiр оны ұмытты. Демалыста жүрген профессордың қалтасында сонау Қырым курорттарының бiрiнде ертең жоқ бүрсiгүнi болуға тиiстi үш путевка мен қоса алынып қойылған самолет билетiне дейiн жатқан-ды. Жалғыз қызы Нәргүлге жиырма жасқа толған күнiңдi сол әдемi жерде өткiземiз деген уәдесi және бар. Кешеден бергi осы бiр ұзақ жолға сапар шегу қызығына үйiнде жасалып жатқан дайындық есiне түсiп едi, тоңазып тұрған денесi тағы да дiрiлдеп, тұла бойы түршiгiп кеттi.

	– Қап қырсық-ай, жолыңа жуа бiткiр, Сейiт-ай! – дедi ол екi иiнiнен зорға дем алып. – Қайдан ғана жолыға қалдың? Сiрә, сен осы сапар...

	– Иә, Кенжеғұл, – дедi кенет бiр зор дауыс. Тiлiң оралмаса өзiм-ақ айтып берейiн; осы сапар сенiмен соңғы рет есеп айырысуға келдiм! Қане, ер болсаң шыдап көр!

	Кенжеғұл жан ұшыра құлағын басты. Жауап қатқан Сейiт деп ойлады. Дұшпаны таманға алақтай, елегiзе, құныға көз тiктi.

	Бұл дауыс та Кенжеғұлдың үрей жеңген iшкi дүниесiнен шыққан жауап едi. «Iш қазандай қайнайды, күресуге дәрмен жоқ» дедi ол көңiлi бұзылып. Жылауға сәл-сәл-ақ қалғандай.

	– Сiрә, – деп және күбiрледi Кенжеғұл, – бiр тықыр таянып келе жатпаса жарар едi. Соңғы уақытта түсiм де оңбай кеттi. «Түсi оңбағанның iсi оңбайды» дейтiн. Қарашы, жаңа әзiрде де түрегеп тұрып қалғып кеткен сияқты едiм. Түс көргендеймiн. Кәрi тарихпын дей ме-ай, бiраз о да басымды қатырды. Асылы, оңған еш нәрсе жоқ.

	* * *

	Кенжеғұл көзiнен ыршып шыққан бiр тамшы жасты сүртпек боп қолына орамалын алды. Сүртiндi. Мойнын төмен сап, ойға батты. Кенет есiне небәрi өткен жылы ғана Сейiттiң совхозында болған мынадай бiр жәйт оралды.

	...Күз едi. Тың жерiнiң астығы пiстi. Студенттер де жинасуға аттанды. Көппен бiрге Кенжеғұлдың жалғыз еркесi Нәргүл де кеттi. Барма деп көрiп едi, «өзiм сияқты жолдастарымнан қалам ба» деп, қызы көнбедi. Қаттырақ айтып қойдыруға профессордың да батылы жетпедi.

	– Жарайды, бара ғой, – дедi Кенжеғұл. – Мүмкiн жақын күндерде өзiм де сол жақты аралап қайтармын. Жұрт осы тың жер, тың өлкенiң астығы-ай деп жатады. Сенiң арқаңда, қызым, бiр барып көрейiншi, – дедi.

	Нәргүл қуанып кеттi.

	– Мiне, мiне, папа! Осы бiр сөзiң ұнайды. Үйде отырып жұрттың бәрiн сыртынан зекiгенше, кемшiлiктерiн көзiңмен көрiп тұрып айтқаның жөн ғой. – Жә, жә, қызым!

	– Өтiрiк пе? Тың игеру деген не пәле деп, тыжырынасың да, отырасың ғой. Ал бөтен жерде, әрине, олай демейсiң. Мақтайсың, жиналыстарда ұзақ-ұзақ сөздер сөйлейсiң. Мен бiлем ғой ол сырыңды, папа.

	– Жә, болды ендi. Сен бiр күнi басқалардың көзiнше де осылай соғарсың, әлi?

	Нәргүл әкесiне қарап жымия күлдi.

	– Немене, папа, қорқасың ба?

	– Қорықпай болмайды, балам. Кiсiнiң үйдегi мен түздегi ойы бiрдей бола бермейдi. «Жау жоқ деме, жар астында» деген. Сақтық қорлық емес. Мұны әсте ұмытпағайсың.

	Нәргүл және езу тартты.

	– Демек, өзiң де барасың ғой?

	– Барамын. Совхозды өз көзiммен көремiн...

	Осыдан бiр жетi өткесiн Кенжеғұл тың өлкесiне қарай аттанды. Үлкен бiр қалаға түскесiн, сұрастырып жүрiп, Нәргүлдер барған совхозды бiлдi. Қаладан екi жүз километрдей жерде екен. Кенжеғұл таксиге отырды.

	Күн бұлыңғыр едi. Алысқа меңзеген асфальт жолда машина құстай ұшып келедi. Айнала шексiз, шетсiздей көрiнген дала алуан түрлi оқалы кiлем сияқты. Сол дала төсiн қақ жарып жатқан тура жол әлгi зербарақ кiлемге бiрте-бiрте бойлап сiңе түскен көк иненi еске түсiргендей. Жолдың қай жағына көз тастама, теңiздей толқыған егiн. Бiрiнен бiрi бiтiк шыққан астық даласының ғажап көрiнiсi уақыттың өткенiн сездiрер емес. Осы бiр ұзақ жолда оқтатекте кездескен село, ауыл маңы да жайқалып тұр. Сары алтындай сарғая пiскен астық бұлтты күн желiне теңселе иiледi.

	Бұрын-соңды көзi көрмеген мынадай бiтiк егiнге машина кабинасынан есi кете қарап келе жатқан Кенжеғұл әркез-әркез тек басын шайқап қойып отыр. Iшiнен риза. «Түу! – деп, таңданып қояды ол кейде. – Не деген дүние мынау! Алыста жатып бiлмейдi екемiз ғой, бәрi де адам ақылының жемiсi-ау, ә!»

	Осы ой Кенжеғұлды сүйреп, шығандатып, толғай, толқытып келедi. Көл дария байлық, ел ырысы көз алдында жатыр. Бұдан былай ол тыңның табыстары жайында көзiн жұмып тұрып та сөйлей алады.

	Қанша уақыт жүргенiн Кенжеғұл байқамап едi. Бiр кезде шофер азынаған асфальт жолдан бұрылып, жайқалған егiн теңiзiн қақ жарып жатқан қара жолға түскенiн сезiп қалды. Профессор сағатына қарады. Қаладан шыққалы екi сағаттан асып кетiптi. Кенжеғұл шоферға бұрылды да:

	– Бiз баратын совхозға жақындадық па? – деп сұрады.

	– «Тереңжарды» айтасыз ба? Мiне, осы жол бойындағы астық сол совхоздыкi. Бiрақ, орталығына жету үшiн әлi бiраз жер жүремiз.

	– Бәрекелде. Егiнi жайқалып-ақ тұр екен. Өзi де облыстары бай совхоздың бiрi шығар, ә?

	– Түрiңiзден байқап келем, – дедi шофер Кенжеғұлдың сұрағына тура жауап бермей, – Сiрә, бұл ортада бұрын-соңды болмаған адамсыз ғой деймiн.

	– Қателеспедiң жiгiтiм.

	– Бәсе, ойым дәл шықты, – деп, ат жақты келген, қою қоңыр шашты шофер мәз-мәйрам боп қалды. Өткiр көзi жасаурап та кеттi.

	– Иә, бұл совхоз облыстағы атақтылардың бiрi. Директоры өте жақсы адам. Өткен соғыста да болған дейдi. Бiр аяғы тiзесiнен жоқ. Бiрақ, өте ақылды басшы. Бұрынырақ бүкiл бiр ауданды басқарған секретарь екен деп естимiз. Совхоз ұйымдаса бастағанда өзi сұранып кептi. Қазiргi орталығын көрсеңiз, еһе-е, танымастай өзгерген.

	– Жақсарған ба, жоқ нашарлап кеткен бе? – деп мысқылдады Кенжеғұл.



	– Дұрыс екен-ау, сұрағыңыз. Әрине, жақсарған. Ертеректе кiшкене ғана село едi. Бұл күнде қала десе де болғандай. Совхозда берiк орын тепкен тәртiп дегенiңiз – кереметi сырттан келген қонақтардың бұл совхозға соқпай кететiнi кемде-кем-ақ шығар. Менiмше, сiз де бiр көрiп қайтуға келе жатқан жолаушы болсаңыз керек. Солай ма? – деп шофер жымия қарады.

	– Оны қайдан бiлдiң?

	– Бiлемiн. «Тереңжарға» бүгiн ғана қонақ әкеле жатыр ғой дейсiз бе?

	– Өзiң бiр қусың ғой деймiн, ә? Манадан берi үндемеп ең. Соған қарап еш нәрсемен жұмысы жоқ, момын азамат болар деп сыр тартып сөйлеспеп ем. Бекер екен. Ал, жарайды. Сонда менiң тек келiп кетер қонақ екенiмдi қайдан бiлдiң, соны айтшы?

	– Түрiңiзден. Жол-жөнекей жан-жағыңызға соншалық есiңiз кете қараған кейпiңiзден байқадым. Әрине, сiз өз елiмiздiң адамысыз, оныңызға шәгiм жоқ. Тiлiмiз, әдет-ғұрпымыз арала сып, бiте қайнап кеткен байтақ елдiң азаматымыз ғой. Бiрақ, осы келе жатқандағы сыр сипатыңыз кiсiге ой салмай қоймайды. Айналаңызға соншалық жұтып қоярдай ашқарақтана, тiптi бар ғой, жаулық сырын қанша жасырам дегенiмен әрбiр қылығынан ап-анық сезiлiп тұрған шетелдiк кейбiр туристер сияқтысыз. Олармен осы өзiмiз басып өткен ұзақ жолда талай бiрге жүргенiм бар. Кейбiреулерi шын толғана, рақаттана қараса, ендi бiреулерi бұл далаға кiрпiдей жиырыла, сұқтана қарайтын. Әрине, ондай туристiң iшiнде ит өлiп жатқанын аңғару қиын емес.

	– Сен өзiң! – деп, Кенжеғұл шоферға сезiктене үн қатты. – Менi мазақтап, тiптi, қаралап отырсың ғой. Абайла, жiгiтiм, сен айтқан турист емеспiн.

	– Ғапу етiңiз! Әрине, сiз өз адамымызсыз. Тек кейбiр көз қарастарыңызға таң қалғанымды бiлдiргенiм ғой, – деп, шофер әдемi ақ тiстерiн жарқырата жымиды. – Әне, қараңыз, тереңжарлықтардың комбайны. Бiреу, екеу, үшеу...

	Шофердың машина әйнегiнен қараған жаққа Кенжеғұл да үңiле көз салды.

	– Көрдiңiз бе? Сонау будақтаған шаң тұрған жаққа көңiл аударыңыз. Ол астық жинаған комбайнның шаңы.

	– О неге шаңдатады? Тiптi, қара жолдың есiлген тозаңы сияқты ғой?

	Шофер бұл жолы қатты гүрiлдей күлдi.

	– Шын көргiңiз келсе солай қарай бұрайын машинаны?

	– Бұр, – дедi Кенжеғұл.

	Машина сәлден кейiн астығы жиналып жатқан далаға қарай бет алды. Жал-жал боп калған топандар арасымен комбайндарға жақындап келедi. Кенжеғұл ендi анық көрдi. Дала корабльдерi жүзiп барады. Олардың әрқайсысының қабатында бiрiнен соң бiрi шанағын тосып, астық құйдырып алып жатқан жүк машиналарын да байқады. «Адамдар көрiнбейдi ғой. Әлгi бiздiң Нәргүлдер қайда екен?» деп ойлады профессор манадан берi қызын iлкi рет есiне алып.

	– Тоқтап көремiз бе? – деп сұрады шофер бiр комбайнның жанына жақындап кеп.

	– Азырақ аялдайық. Осында қаладан келген студенттер болуы керек. Олар қайда iстейдi екен?

	Кенжеғұл кабинадан шығып, астығы жиналып кеткен тың жер топырағын басып тұрды.

	– Студенттер дейсiз бе?

	– Иә, бұл жерде жоқ қой студенттер.

	Кенжеғұл ақырын аяңдап бара жатқан комбайнға, жүк машиналарына үнсiз қарады. Олардың рульдерiнде отырған адамдарды көрдi.

	– Көмекке келген жастар қырманда болуға тиiстi.

	– Қырманда?

	– Солай. Ондағы жұмыс ерен ғой.

	– Ендеше тарт солай.

	Машина ақырын қозғалып жүрiп кеттi. Бiрте-бiрте аңыздан шығып қара жол жиегiне жеттi. Осы кезде бұлардың қарсы алдынан кеп бiр газик тұра қалды. Шофер асыға сөйледi.

	– Мiне, ақсақал, осы совхоздың директоры. Танысасыз ба, тоқтайын ба?

	– Е, дұрыс болды ғой. Аты-жөнi кiм едi, бiлетiн бе едiң?

	– Ұмытпасам, Сейiт Тоқатаев! – деп профессорға қарады шофер.

	Шырт ұйқыдан оянғандай Кенжеғұл қатты састы. Шоферға жалт ете о да қарады. Екеуiнiң көзi тоғысып қалды. Түр-түсi бейне табан астынан жарылған бомба лебiнен есеңгiреп, ақылынан ауысып қалған жан сияқты.

	– Кiм дедiң? – деп, Кенжеғұл қайта сұрағанын өзi де сезбедi. Осы екi ортада газиктiң кабинасы есiгi ашылып, ар жағынан бұларға сұрақты кескiнмен қараған бiреудiң жылы жүзi көрiндi. Арада неше жылдар өтiп кетсе де, Кенжеғұл бiрден таныды. Иә, дәл өзi, Сейiт Тоқатаев!

	Бұл кезде шофер де директордың фамилиясын қайталап едi, бiрақ, оны Кенжеғұл естiмедi. Кабина есiгiн ашуға ыңғайланған қолын тартып алды да, шляпасын бетiне баса киiп, шоферға ақырып қалды!

	– Тоқтама, жүр, жүр! – дедi ол есерлене айғайлап. – Тарт, тура тарт қырманға. Маған директор емес, қызым керек, қызым!

	Көзi алақандай боп кеткен шофер, өзiнiң оң жағында отырған жолаушысына үрейлене көз тiктi. Газиктегi директорға басын бiр изедi де, оның қасынан зып етiп ете шықты. «Ғажап, – деп ойлады ол. – Қызым керек дейдi? Директор мұны күтiп тұр. Ал, бұл... Өзi сонша неге айғайлайды? Түсiнбеймiн!»

	Шофер қайтып үн қатқан жоқ. Қолдары, ерiндерi дiрiлдеп, өңi лезде құп-қу боп кеткен оның жолаушысы тiлi байланғандай есеңгiреп отыр. Артынан қарап едi, алыста қалып қойған газик әлi сол тоқтаған орнында тұр екен. Екiншi рет қарағанда ол комбайндарға қарай зытып бара жатты.

	– Қырманға дедiңiз бе? – деп сұрады ол жолаушысынан.

	– Иә, – Кенжеғұл дүңк ете жауап бердi. – Әйтеуiр студенттер, иә, қаладан көмекке келген студенттер қай жерде жұмыс iстеп жүрсе, сол жерге жеткiз менi!

	– Совхоз орталығына соқпақсыз ба?

	– Сайтан алсын орталығыңды. Маған оның көк тиынға да керегi жоқ.

	Осы бет алыстарында қырманға соғатын екi жол бар едi. Бiрi – орталық арқылы жүрiп баратын да, екiншiсi – село сыртындағы жолмен жететiн. Шофер сол екiншi жолға түстi. Лезде қырымнан көз тартқан қырман көрiндi. Адам ғана емес, бiрi келiп, бiрi кетiп жатқан машиналар, сан қилы техникалар құж-құж қайнап жатыр,

	– Әне, қырман. Мен бiлсем студенттер дәл осы жерде, – дедi шофер.

	Кенжеғұл есiн жинағандай шоферға бұрылды.

	– Лайым солай болсын!

	Сынаптай жылтылдаған көк такси қырманға да жетiп келдi. Рас, студенттер осында екен. Тау-тау боп үйiлген астық қараған көздiң жауын алғандай. Көп жұрт бiр жерде суырып, бiр жерде жинап жатса, ендiбiр жердеалтындайекшелгендәндiауданорталығындағы элеваторға жеткiзуге қойылған жүк машиналарына тиеп те жатыр, үшiншi бiр жерде жүк машинасын үстiндегi жүк-мүгiмен қоса өлшеп, есебiн жұптап тұрған алып таразы алдында бiрнеше студент отыр. Кенжеғұл машинадан шығып, жан-жағына аңтарыла қарады. Көзi ашық болғанымен, ойы әлде қайда? Өзiне сәлем берiп, лездiң арасында жан-жағын қоршап алған студенттердiң бiрiн аңғарса, екiншiсiн байқамады.

	– Амансыңдар, ма? – деген сөздi өз еркiнен тыс айтты.

	– Өзiңiз де жақсысыз ба? – деп жатыр тұс-тұстан.

	– Нәргүл, қайда, Нәргүл?

	– Папа, сен өзiң? – дедi әкесiнiң оң қолтығында тұрған қызы. – Бiр жерiң ауыра ма, папа?

	Кенжеғұл осыдан кейiн ғана оның маңдайынан сүйдi.

	– Папа, мұнда көп боласың ба? Қазiр совхоз директоры келедi. Сенi онымен таныстырамыз. Ох, қандай жақсы адам. Жаңа ғана осында едi. Қара да тұр, бiр жақтан тағы да сап ете қалады. Бiздiң, балалар осы аз күннiң iшiнде-ақ оны тым жақсы көрiп кеттi. Тiптi, бар ғой, өзiн жақсы көрмеу мүмкiн де емес. Өйткенi...

	Кенжеғұл дiрiлдеген қолын көтерiп, қызына қарады. Көзi аларып, өңi қуарып кеткен. Кебек жалағандай кезерiп, ағарып тұрған ерiндерi дiр-дiр етедi.

	– Кiм ол директорларың? Сейiт Тоқатаев па?

	– Иә, иә, – деп шу еттi студенттер. – Бiледi екенсiз ғой!

	– Жарайды, Нәргүл. Қане, отыр машинаға, кетемiз! Нәргүлдiң көзi бақырайып кеттi. Әкесiне үрейлене қарады.

	– Не дейсiң, папа?

	– Жүр деймiн, кетемiз деймiн!

	– Түсiнбеймiн, өзiң ауырып қалғаннан саусың ба?

	– Денiм сау. Бiрақ, Нәргүл, мен саған келдiм... Осы кезде балалар шулап қоя бердi.

	– Әне, әне директордың өзi келедi, қараңыз, қараңыз!

	Кенжеғұл балалар қолымен көрсетiп тұрған тұсқа қарады. Манағы газик ұйытқып келедi екен. Тұла бойы түршiге дiрiлдеген профессор айғай салды.

	– Саған айтам. Нәргүл, қане, кеттiк!

	Қызын қолтықтап машинаға қарай асыға ұмтылған Кенжеғұл қас қаққанша оның iшiне кiрiп те үлгiрдi.

	– Тарт! – дедi шоферға.

	Такси «Волга» тез ұзай бердi. Осы кезде Нәргүлдiң наразы даусы күшейе түстi.

	– Бұ не, папа, менi қайда апарсың? Кенжеғұл жұлқына айғайлады.

	– Қайтамыз елге.

	– Тоқтат машинаны! Мен елмен бiрге келдiм, солармен бiрге қайтамын. Естiдiң бе, папа! Асығыс болсаң өзiң кете бер...

	Ақыры Нәргүл жеңдi де, қалып қойды. Кенжеғұл келген iзiмен кейiн қайтты. Тағы да екi жүз километрден аса жол жүрiп облыс орталығына түн қараңғысында жеттi. Тiптi, шофермен де жол бойы ләм деп тiл қатысқан жоқ. Қонақ, үйдiң есiгi алдында оған ақша төледi. Сонда да үндемедi. Ертеңiне самолетпен өзi келген қалаға тартып отырды.

	– Уф-ф! – деп күрсiндi Кенжеғұл. Алаңда тұрған Сейiтке атып жiберердей қарады. – Содан берi ойымнан кетпей кейде шырт ұйқымнан мезгiлсiз оятып жүрген Сейiт едi бұл. Бүгiн қалай кезiктiм?..

	Осы кезде Сейiт балдағын тықылдатып алаңнан алыстап бара жатты.

	– Мынау кеттi ғой. Қайда тартты екен?

	Сейiт соңынан ерiксiз ерген Кенжеғұл омырау қалтасынан жұлып алған қара көзiлдiрiгiн кидi. Еш нәрседен хабары жоқ Сейiт өз ойымен болса, Кенжеғұл өз ойымен едi. Бiр кезде профессор кiлт тоқтап, Сейiттi көзiмен ұзатып тұрды.

	– Жоқ! – дедi ол маңдайын сипап. – Тезiрек кету керек. Билетi құрғырды кеше бүгiнге неге алмадым екен?

	Осыдан кейiн Кенжеғұл тура үйiне қарай тартып едi. Есiктен ауру жандай аяғын әрең басып кiрдi.





Кездесу


	«Бүгiн жетуге тиiстi. Бүгiн бiз жолығуға тиiстiмiз!» деп ойлап едi Батырхан. Өзi де тым ерте тұрған. Келетiн қонағын күтiп, ауласында жүрдi де қойды. Есiк алдындағы гүлдерге су құйды. Қолына кiп-кiшкене кетпен алып, гүл аралықтарына өскен арам шөптердi шапты, кейбiреулерiн қолымен жұлды. Бiр-ақ оқтын-оқтын ауласынан шығып жол да қарады. «Ол әрине, машинамен келедi. Адрестi ендiгi жатқа да бiлетiн болған шығар!» – дейдi өзiне-өзi.

	Батырханның бұл күнгi жүрiс-тұрысы әншейiн есек дәме емес-тi. Керiсiнше, көп жылдық iс тәжiрибесiнен, тiптi, өмiрдiң өзi үйреткен айнымас қағидалардан бойына сiңiп, әдетке айналып кеткен жақсы бiр қасиетi едi. Сондықтан да ол Сейiтпен бүгiн жолығатынын анық сезiп, бiлiп отыр. Өйткенi, бүгiнге дейiнгi бұл жайындағы iстеген iстерi өзiне аян. Оның барлық егжей-тегжейiн, әрине Сейiт бiлмейдi. Бiрақ, Батырхан оны жетiп келетiн еткен. Бұған сенiмi зор.

	Алайда, ертеңгi салқын сап таза ауа өзгерiп, күн көтерiлген сайын Батырхан iштей қынжыла бастады. «Неге кешiгiп жатыр, ә? Әлде менiң соңғы хабарымды алмады ма екен? Мүмкiн емес. Алды, әрине, ол алды!»

	Сейiттiң бiр кездегi тергеушiсi сонда да өз сенiмiнен бiр табан да тайған жоқ. Ол қолындағы кетпенiн орнына қойды да, ақырын басып үйге кiрдi. Үлкен балалары мана тұрып, әрқайсысы өз жөнiне кеткен. Ал, Есет ше? Әрине, Есет бүгiн Кенжеғұлмен жолығады. Батырхан да оны бiлiп отыр. Қазiр балалардан үйде қалғаны алты жастағы ең кiшi ұлы ғана. О да ұйқысынан оянып, ас үйде кардоннан самолет жасап отыр. Онымен бiр-екi ауыз жылы сөйлестi де, әйелi жатқан бөлмеге ендi.

	– Түу, Маржан-ай, Маржан? – дедi ол шашы дудырап, төсегiнен әлi тұрмаған әйелiне. – Қонақ келедi емес пе. Ұят болар ұлы сәскеге дейiн жатқаның. Мына үйдiң iшiн-ай, қара құстың ұясындай қоқырсып та кетiптi.

	Қатты ыңыранып, сол жатқан күйi қорбаң етiп аунап түскен Маржан көзiн ашты да, қайта жұмды.

	– Тұр деймiн, Маржан. Қане, киiне ғой тез-тез.

	– Киiн дейдi ұялмағыр. – Әйелi шиыршық ата бұлданды. – Жаңа ғана әлгi көктемей қағынды келгiр Тоқтамысың келiп, өзеуреп бара жатырмын, тамақ бер деп бiр оятып едi. Ендi оған сен де кеп қосылдың ба?

	Маржан күйеуiне тыжырынып, қайқы ернiн дүрдите қарады. Шұңғыл қара көзi сықсиып, ортасы бәсеңдеу келген таңқы мұрыны кеберси қапты. Бiр кезде қармаққа шаншым етi жоқ, тырбиған ақсұр келiншек едi. Аздап қорасаннан қалған дағы бар шөмиген арық бетiнде ұсақ секпiлдермен қабат, маңдайында пышақ жанығандай қу сүйек жүзiнде қыртыс-қыртыс әжiмдерi көрiнiп тұратын. Қазiр сол белгiлердiң бiрi де жоқ сияқты. Етке толы дөңгелек жүзi жыпжылтыр. Семiз дене iрк-iрк етедi. Толмаған, май баспаған бiр мүшесi қалмапты. Шiлдiң сирағындай майысқан бақайлары да жуандап, толыса түсiптi. Тiптi, суалған ұртына дейiн бұртиып шыға келген. Тек мезгiлсiз бейғам ұйқыдан бетi сарқып, көздерiнiң жиектерi былшықтанып, iсiнген қабақтары күлтiлдеп, қабарып тұр.

	– Тым болмаса, терезенi айқара ашып қойып та жатпайсың-ау! Үйдiң ауасын қарашы, қоңырсып кетiптi, тұр. Маржан, тұрсайшы ендi! – деп, Батырхан әйелiнiң май басқан бөксесiнен, қолтығынан түртiп қытықтады.

	– Ой, жауыз-ай, жауыз! Менiң ендi ұйықтағанымды да көре алмайтын болдың-ау. Ертерек өлсе екен дейсiң ғой арып-ашып. Асықпасаң о да болар.

	– Жә, суырылма көп. Саған тiптi қалжыңдауға да болмайды, ә? Орныңа пияз егiп жейiн деп жүрген ешкiм жоқ. Маған керек емеспiн деп ойлағаныңмен анау балаларға керексiң.

	– Кекет, тiлiңнiң уын жая түс. Мазама май тамыз. Жанып өртенейiн, сонда менен ертерек құтыласың. Қартайғаныңда құдайың берiп жас қатын аласың. Ендiгi тiлегiңнiң өзi де сол екенiн айтпасаң да бiлемiн. Анау жалғыз Тоқтамыс болмаса, өзге балалардың бәрi де адам қатарына қосылды, өз қолдары ауыздарына жеттi. Саған бұдан былай ешқайсысы аяғыңа тұсау боп, жолыңды бөгемейдi. Тоқтамыс қана ғой қиналатыным. Қайтейiн, маңдайына жазғанын көредi де. Қарғамай, қаққанда қаныңды, соққанда сөлiңдi алады-ау мына ит әкеңнiң мен өлгесiн қосылатын әйелi!..

	Маржанның тиегi ағытылып кеттi. Бiр суырылса оның тоқтауы қиын. Шөлдiң сұр құрбақасындай iсiнiп алса бiттi, жер жебiрiңе жетпей тоқтамайды. Аузына ақ ит кiрiп, қара ит шығады. Адамның ойына келмеген, тiптi келуге мүмкiн емес, қайдағы бiр жиiркенiштi сөздердi тауып алады. Өзiнше долбарлап соға бередi.

	Атының сыры өзiне мәлiм Батырхан бұдан кейiн сөйлеудiң қажетi жоқ екенiн ұқты. Талыстай боп жатқан әйелiне үнсiз қарап тұрды да, есiкке қарай жүрдi. Жаңа әзiрде ғана көтерiңкi көңiлi жүдеп, бәсеңсiп бара жатты. «Мұнымен қалжыңдасып, мәре-сәре боп отыру мүмкiн емес. Ойнап айтқан сөзiңе дейiн өзiнше мән берiп сезiктенедi, кек тұтады, қарап отырып ұрыс шығарады. Әйтеуiр күйеуге сөйлеудiң жөнi осылай екен деп соға бередi. Осынша жасқа келдiк, бiрнеше баланы адам етiп, қатарға қостық. Бiрақ, Маржан бүгiнге дейiн өз бетiмен дұрыс ойлап көрдi ме? Жо-жоқ! Еш нәрсенi ақыл тоқтатып ажырата алмады ғой. Әрине, онысына iштей ренжисiң. Ал ендi дәл бүгiн, бұл әдеттi қой дегенiме түсiнер ме екен? Ай, қайдам! Менiмше бәрi бекер. Керiсiнше, үйде орынсыз шаң-шұң болар да, кiсiнiң берекесi кетер. Оның үстiне Сейiт келе қалса ұяттың әкесiн сонда көрерсiң. Маржан дегенiң кейде айналасында кiм бар, кiм жоқ екенiн де бiлмей кетедi ғой!»

	Батырхан: «Бiр сөз айтсаң арс етiп беттен алған, қатыннан ұяты жоқ сақта құдай!» деген өзi бiлмейтiн, танымайтын дана ақынның мәтел боп кеткен сөзiн есiне түсiрдi. Сөйтiп, аздап ашу жеңген бойын билеп алды. Аула iшiндегi гүлзар маңында бiраз тұрды. Содан кейiн жүгiрiп қақпадан шықты. Жол бойына ұзақ, сарсыла қарады. Өзiнен өзi терлеп-тепшiдi. Әжептәуiр егде тартып қалған денесiнде шын қобалжу басталғандай. Сона бiр кездегi ап-арық, кiшкене келген тұлғасы өспегенiмен етке толып, тойған қозыдай бөрте қалған едi. Дөңгелек жүзi, сирек шашты домалақ басы, жылтыр маңдайы, мөлиген өткiр қара көзi дәл баяғы қалпы. Тек толысқан денесiне қарай жүзiне өң кiрiп шырайлана түскен. Бұрынғы қып-қысқа мойыны да жуандап, жауырыны күжiрейiп, шынжау денесi толыса түсiптi.

	«Қалайша бүгiн келмейдi ол?» дейдi iшiнен. Торсықтай қозы қарынын быртиған семiз саусақтарымен сипап, бүгiнде етжеңдi бiлегiндегi сағатына да қарай бередi.

	Осы әдетпен Батырхан күн сәскелiкке жеткенше тыпыршыды. Бiресе үйге кiрдi, бiресе далаға шықты. Соңғы рет барғанында әйелi орнынан тұрып кеткен екен. Ас үй жақтан оның Батырханды мұқата сөйлеген даусы естiлдi.

	– Кәне, қонағың? Таң атпай тақылдап ең ғой? – дейдi ол.

	– Әзiрлей бер барыңды, келедi, – дедi Батырхан да сенiмдi түрде.

	Сөйттi де Маржанның жауабын күтпей далаға қарай жөнелдi.

	Кенет оның көзi көшенiң екiншi басынан айналасына бiр басып бiр, екi басып екi тоқтап қарайлап келе жатқан адамға түстi. Жай емес балдақты бiреу. Жан-жағына сұқтана назар аударып аз-кем тұрады, қайта қозғалады, «Дәу де болса осы Сейiт. Бiрақ жаяу жүргенi несi?» – деп ойлады Батырхан.

	Бiрте-бiрте жақындап келген адам ешбiр шүбәсiз Батырханның үйiне қарай бұрылды. Тергеушi де анық таныды. Алдынан қарсы жүрдi.

	– Қош келдiңiз? – дедi ол Сейiтке анадай жерден қолын соза жақындап. – Қош келдiңiз! Бұрын сiздi сыртыңыздан ғана көретiн едiк. Ендi өз төрiмiзден де табатын болдық.

	Сейiт қолын iркiлмей ұсынды. Жанары ашық өткiр көзiн Батырханға күлiмдей қадап амандасты.

	– Есiмде жоқ. Сiзбен бiр-ақ жерде кездескенiм бар. Одан берi көп жылдар өттi. Көрдiм деп айта алман.

	Заң адамдарына тән сыр сақтай бiлетiн қасиеттен Батырхан да құр алақан емес-тi. Ол қазiргi сөз төркiнiн жақсы түсiндi де, сыпайы жымиды. Дөңгелек келген ойлы көзiнiң терең ұңғылында қазiр паш етуге болмайтын бiр құпия жатты.

	– Әрине, – дедi сырбаз ғана тiл қатып. – Дұрыс айттыңыз. Сонау бiр 1943жылдың үргiн-сүргiн күзiнде едi дейсiз ғой. Содан берi-ақ сiз үшiн мен нағыз сүйкiмсiз адаммын. Рас қой, ә? Дегенмен шырамыттыңыз ба?

	– Бiр-ақ қатем бар сияқты.

	– Қандай?

	– Сiздi бұлай семiрмейтiн, тiптi, шыр бiтпейтiн адамдар болады ғой, тап сондай бiреу шығар деп ойлайтын едiм. Олай боп шықпадыңыз.

	Батырхан сылқ-сылқ күлдi.

	– Қане, үйге кiре сөйлесейiк? Бiр терiнiң iшiнде семiредi де, жүдейдi де дейдi ғой ғалымдар.

	– Шүбәм жоқ. Оның куәсi өзiңiзсiз.

	Екеуi аяңдап жүрдi. Батырханның жанары алдына Сейiттi аудандық түрмеде iлкi рет көрген кездегi түрi елестеп кеттi. Кеңмаңдайын қақ жара, екi жаққа құйыла түскен қою қара шашты, сәл сопақтау бiткен бидай өңдi жүзiне жараса қалған келiстi қыр мұрынды қиғаш қасты, дембелше келген мығым жiгiт едi. Бет әлпетiнен бүгiн тапқан өзгерiсiнiң бiрi шашында сияқты. Әлi де екi жарылып тұрған қою шаш бұл күнде бурыл тартыпты. Дәл маңдайы тұсындағы бiр шөкiм кекiлi тiптi аппақ боп кеткен. Онысы замана қырларының талай белiнен асқан, өмiрдiң ащы-тұщысын көп көрген адам жолын айтпай-ақ түсiндiрiп тұрғандай.

	– Сөйтiп сiз менi өмiрiмде бiр-ақ рет көрдiм дейсiз, ә?

	– Бетпе-бет бiр-ақ рет. Ал соңғы бiр жылда күнде көрiп жүргендеймiн десем болады.

	– Жақын боп кеткенiмiз соншалық, бүгiн көзайым болатынымызды айнадан көргендей бiлiп отырдым. Қалаға қашан келдiңiз және жаяу жүрсiз ғой? – деп Батырхан Сейiттiң үстiндегi киiмдерiне барлай көз салды.

	Сейiт қонақ үйiне таңертең кеп түскенiн, одан кейiн көше аралап, қаланың бiр жердегi әсем құрылыстарын көргенiн айтып үлгерген жоқ, есiк аузында бұларды Маржан қарсы алды да, жалпылдап жөн сұраса бастады.

	– Амансыз ба, есенсiз бе, Сейiт аға. Түу, әкем тегi, шаршап қалған жоқсыз ба? Жамал апамның саулығы қалай? Мен ол кiсiнi жақсы шырамытамын. Әкем-ау, сiздiң сақал-шашыңызды да ақ қырау шалыпты ғой. Бұрын-соңды көрмегенiммен мына шалым арқылы әбден қанықпын өзiңiзге.

	Маржан осы екi арада Батырханның иығынан нұқып қап күлдi.

	Ешкiмге сөз бермей және лекiп сөйлеп кеттi.

	– Баяғы Құрал апа бар ма? Бейшара, тегi, бiр жақсы адам едi-ау. Күйеуi не болды екен? Соғысқа кеткен деп едi. Қайтты ма екен, бейбақ. Иә, оны айтам-ау, әлгi екi ұлы ғой бұл күнде, тiрi жүрсе, адам болды, ә? Ойбай-ау, ұлдарын деймiн-ау, тiптi қыздарының өздерi де бой жетiп қалған шығар. Түу, бой жеттiсi несi? Әрине, олар балалышағалы да боп кеткен шығар. Иә, уақыт дейтiн, әкем тегi, зымырап озып жатқан бiр жүйрiк кеме сияқты неме ғой. Қалай өтiп кеткенiн бiлмей де қаласың. Тiптi, ол кездегi бiздiң кiшкентайларымыздың өзi қазiр сойталдай жiгiт болып кеткен жоқ па? Рас, рас, сөйттi ғой.

	Өзiм кейде отырып, жынды кiсiше, Батырханнан сұрап қоямын-ау. Әлгi, сондағы Құрал апай, бейшарадан хабар бар ма? Саған оның үйiне, әлгi көктемегiр прокурор Кенжеғұлдың Зибашы екеумiз түнделетiп барғанымызды талай-ақ айтып ем ғой! Бiздi жұмсап тұрып, өзiң майданға сып етiп кетiп қалатын сол бiр жылды тегi ұмытар ма кiсi? Бұл монды бас кiсiге не түсiндiрiп жарытушы едi. Бiлемiн деп те, бiлмеймiн деп те айтпайды. «Қайдам» дейдi де мыңқ етедi. Бiттi! Әкем тегi, мұндай адаммен, сiрә, менен басқа кiсi болса ғой әлдеқашан-ақ есеп айырысып үлгiрер едi. Не қазiрге дейiн сүйегi қурап бiтер едi. Түу, бiрдi бастап, екiншiге кетем-ау. Бетiм-ау, отырып сөйлесейiкшi, қане, төрлетiңiз? Батырхан, өз үйiңде өзiң қонақ боп сызылмай, мына кiсiге iшке кiрiңiз, төрлетiңiз десейшi?

	Манадан демiн iшiне тартып, не дерiн бiлмей, сөзге араласа қалса, тағы да бiр мiнез көрсетiп қоя ма деп, әйелiнен шошып тұрған Батырхан жайнап кеттi. Ең ауыры – бiрнеше күннен берi осы үйде жатқан Сейiттiң баласы Есет туралы сыр ашып қала ма, деп қауiптенген-дi. Әрине, Есеттiң кiм екенiн Батырхан әйелiне айтқан емес. Бiр жолдасымның баласы едi деген де қойған. Маржан да ежiктеп сұрамады. Қазiр Батырхан қуана тiл қатты.

	– Рас-ау, қалғанын отыра сөйлесейiк. Сәке, жүрiңiз үйге? – деп ишарат көрсеттi.

	– Бәсе, әй байғұсым-ай, кейде, тiптi, есiңнен ажырап қаласың-ау. Бақытыңа құдайым саған менi тап келтiрген ғой. Әйтпесе, нағыз жарты жолда қалатын бейшарасың! Иә, қадiрлi қонақ ұялмаңыз, алыстан келген боларсыз. Әкем тегi, мына күннiң соңғы кезде ысып тұрғаны. Шаршап та қалған шығарсыз. Бiздiң бұл қала деген өзi кейде миыңды шағып алардай ысып кетедi. Қане, төрлетiңiз?

	Сейiт әлi бiр ауыз сөз айта алмай тұр едi. Сыңар аяғындағы ботинкесiн шештi де, iшке ене бастады. Жалтақтап бiресе Батырханның, бiресе Маржанның бетiне қарады. Асылы, Батырхан бұл комедияға әбден шынығып, тiптi, бiте қайнап, үйренiп кетсе керек, дәнеме болмағандай, томпаңдап жалбаң қақты.

	– Отырыңыз, Сәке, отырыңыз? – дейдi ол басы қалтаңдап.

	Сейiт үн-түнсiз балдағын тықылдатып, ол нұсқаған жаққа қарай басты. «Мына қатынмен жынданып кетпей жүрген өзiң де мықты екенсiң, Батырхан! Рас, шын Батырхан десе дегендей боп шықтың!» деп ойлады.

	Маржан қонақ үйге Сейiттер отырып болғасын да ананы-мынаны айтумен болды. Аздап жинақылау деген бұл үйдiң тiршiлiгi де оңып тұрған жоқ сияқты. Кең бөлме iшiне жап-жаңа стол, лактары жарқыраған үстелдер қойылыпты. Еденге екi-үш түрлi кiлем төселiптi. Ұқыпсыз, қалай болса солай қойыла, жайыла салынғаны көрiнiп-ақ тұр.

	Диван үстiне отыра кеткен Сейiт бұрқ ете түскен шаң-тозаң иiсiнен ерiксiз мұрнын басты.

	– Бұларға, әкем тегi шаң қайдан келедi екен? – деп тұр Маржан. – Керек десеңiз складтан алғанымызға да көп болған жоқ. Солай ғой,

	Батырхан, ә? Сiрә, сонда iстейтiн сенiң әлгi бiр қара сұр қатының бiр пәле жасап жiберген шығар. Мұндайды тазалайтын мен екенiмдi бiледi ол, уланып өлсiн сығыр неме деп, әдейi жасаған ғой. О-ой, Сәке, дұшпан дейтiн көп-ақ. Бәрi бiздi көре алмайды. Иә, әсiресе, менiң тiрi жүргенiме ешқайсысы риза емес. Тiптi олар бар ғой... – деп Маржан тағы да суырылып бара жатыр едi, Батырхан әйелiне көзiн аларта қарады да, зекiп тастады.

	– Жә, не болса соны шата бермешi! Одан да шайыңды әкел.

	Таңертеңгi оразамызды ашайық!

	Үндемейтiн Батырхан мiнезi Маржанға аян. Анау-мынауға айылын да жимайтын шыдамды-ақ. Егер бiр бұрқ етсе, онда жаман. Тiптi, қатты кетедi де, шегедей қадалады. Дәлелi де, сөзi де мықты, орынды шығады.

	Күйеуiнiң бұзыла бастаған өңiнен Маржан бұдан кейiнгi соғар дауылдың лебiн аңғарды. Манадан бiлгiр, ақылды, тiптi, сайыпқыран әйел екен деп айтсын дегендей және аузындағы алтын тiстерiн көрсете түскiсi кеп, өсекке әзiр тұратын қайқы ерiндерi барынша ыржия еркiнсуiнен пышақ кескендей тыйылды.

	– Шай дейсiң бе, шалым? – деп Маржан кенет өзгердi. Кейде сазбеттенiп өршелене түсетiн әдетi бар едi, олай болмады. – Қазiр!.. Аяғын дестелей басып шығып кеткен Маржан соңынан үйдiң ауасы кеңiп сала бергендей едi. Сейiт те, Батырхан да кеуделерiн кең керiп дем алды.

	– Сiз ғапу етiңiз, Маржанның сондай бiр мiнездерi бар. Бiрақ, зиянсыз адам, – деп Сейiтке қарап ыржиды Батырхан.

	– Оқа емес, турасын айтсам, тiптi, маған жаман да болған жоқ, бiраз нәрсе аңғарып қалдым, – дедi Сейiт те әзiлдей жымиып.

	– Солай ма? Мәселен?

	– Оңды-солды жүредi екенсiз. Жаңа қалай-қалай мойындатты келiн, ә? Қара сұр қатын дедi емес пе? Оның кiм едi?

	Екеуi де бiраз күлiстi.

	– Әшейiн әйелдердiң долбары ғой. Қартайған сайын кәрi боз өнер шығарады деген сияқты бәрi. Жамал жеңгейдiң мұндай мiнездерi бар ма едi?

	– Қазiр ме, жоқ ойбай! Бiрақ, шөптiң басы жел тұрмаса қимылдамайды. Келiндi бiр секем алдырғансың ғой, сiрә?

	– Кейде жазықсыз да жазықты бола бередi емес пе кiсi.

	– Ә, солай-солай, иә. Аттың жалында, түйенiң қомында жүрiп, босқа құрбан болатын кездер аз кездеспейдi өмiрде.

	Батырхан бүгiнгi сыйлы қонағының қазiргi астарлы сөздерiнен көп нәрсе ұқты. Ол аз-кем мөлие қап, ойланып отырды да, дереу жылдамдата сөйлеп кеттi.

	– «Ашу аздырады, ақыл оздырады» дептi ғой саналы жандар. Сөзiм анайылау шығар, бәлкiм. Сонда да елдестiрмек елшiден, толығырақ ұғындырыңызшы?

	– Мiне, – деп Батырхан Сейiттiң бетiне тiк қарады. – Тап осы сөздiң өзi де қолапайсыздығымнан аузымнан шығып кеттi. Бiлесiз бе, егер менен бөтен бiреу болса, сонау жылдары, сiз өтiрiк жаланың отына өртенiп отырған күндерде, iстi жарты жолда қалдырып, майданға тартып тұрмаған болар едi. Ойбай-ау, тiптi, осындай бiр iс бар, соны ақырына дейiн жеткiзейiн, егер де оған көнбесеңiздер өздерiңiз қолдарыңызға алыңыздар деп ешбiр жанға айтпаппын-ау, бiлдiңiз бе? Апыр-ау, мен кiм болғамын сол кезде, ә? Түу, осы күнi есiме оралса бiр түп шашым түсiп, екiншiсi ағарады. Заң қызметкерiнде мұндай ашық ауыздық болуға тиiстi емес. Ондай бейғамдық жапа шегушi адам үшiн ғана зиян емес, әдiл заң үшiн қиянат. Мемлекеттiң сенiмiн аяққа басып, азаматтық арыңа кiр келтiредi.

	Батырхан барған сайын қызып, кiп-кiшкене дөңгелек басы қалтаңдап, жанары жайнай түсiп, даусы да қатты-қатты шыға бастады. Сейiт оның жүзiне таңдана қарап қалған.

	– Рас-ау, сiздi көрiп, өзiмдi өзiм танытып қояйын деген оймен айтып отырғам жоқ мұны. Сол жылдардан берi сыртқа шығара алмай жүрген өкiнiшiм, арманым едi. Әсiресе, отырған орнын пайдаланып, қан сорпа қылмыс жасап, ауданнан ғайып боп кеткен Кенжеғұл жайын естiгенiмде өзiмдi қоярға жер таппадым. Нағлет атсын сенi Батырхан Садақов дей бердiм күйiп-пiсiп, iш дертiм iшiмде. Өртенiп, қурап қалдым. Аз емес, бiрнеше жыл бойы iз қудым. Өзiме айдан анық қылмыс соңына түсiп, зерттей бастадым. Түу, тiптi, сiздердiң жазықсыз қамалғаныңыз, әйелiңiз екеуiңiз туралы тергеу iсi бар емес пе едi? Ақыры сол өзiм жүргiзген материал архивтен табылмады. Тап бүгiнге дейiн бiр жапырақ қағаз көрсем бұйырмасын. Кенжеғұл оның бәрiн бiр-ақ күнде жоқ қылып, зытқан екен. Дегенмен, көзiм көрiп, қолыммен iстегендерiм менiң сенiмiмдi арттыра бердi. Бұл iстiң соңына түстiм. Кенжеғұлды iздедiм. Оның залым ағасы Құрбан боса болмаса да бұл дүниеде жоқ. Сiз әйелiңiз екеуiңiз, содан кейiн Зибаш жеңгей ғана.

	– Оның кiм едi?

	– Кенжеғұлдың сол жылдардағы әйелi.

	– Сол жылдардағы? Қазiргi әйелi бөтен бе?

	– Сәл сабыр ете тұрыңыз! Бәрiне де келемiз.

	– Жаңылыспасам сiз жазған хаттарыңызда бұл туралы да құлақ қағыс еткен едiңiз.

	– Толық емес болатын.

	– Есет туралы айтқаныңыз да бар едi ғой.

	– Бар, бар. Қазiр ол қайда, бiлесiз бе? Сейiт мырс етiп күлдi.

	– Менiң балам әскери қызметiнде. Бiрақ, жақында босап қайтады.

	Бұ сапар Батырхан да тап жаңағы Сейiт сияқты күлдi. Дөңгелек қара көзi жыпылықтап, бiраз үнсiз отырды. Заң қызметкерiне тән сыр сақтап, бұ жолы да Есет жайын айтпады.

	– Иә, – дедi ол жымыңдап. – Есеттi сағынып-ақ жүрген шығарсыз, ә? Көрмегенiңiзге көп болды ма?

	– Бiраз болды ғой. Жаңа сен... – деп, Сейiт аз кiдiрдi. Мана дан «Сiз» деп отырып, бiрден сенге кешкенiн ыңғайсыз көргендей тоқтады.

	– Дұрыс, Сәке, менi «сен» дей берiңiз. Сiзден аз да болса жасым кiшi. Ал, Есеттi де, тiптi, жақсы бiлемiн. Соңғы айда мен оның қызмет етiп жүрген әскери бөлiмiне де барып қайттым. Бiрақ, өзiмдi танытқаным жоқ. Сейiт Батырханға тағы да таңдана назар аударды.

	– Есет түгiлi, өзiңiздiң осы күнгi жүрген жерiңiзге неше рет барғанымды санап беруiме де болады. Бiрақ, соның бiрiнде де сiз менi бiлген жоқсыз. Нанбасаңыз соңғы рет қалай көргенiмдi айтайын ба? – деп, Батырхан Сейiттiң бетiне шырайлана қарады.

	– Қашан, биыл ма?

	Сейiт әбiржiп отырған адамдай ренiштi рай бiлдiре сұрады.

	– Өткен жылы, – дедi, бұрынғы тергеушi жайбарақат қана. – Тап егiн орағы кезiнде...

	Батырхан өзiне аң-таң бола қараған қонағына сәл жымия түсiп, қалай болғанын айта бердi. Бiрақ, дәл осы кезде сырттан бiреудiң жас баламен жылы шырай бере сөйлескен даусы естiлдi де, артынша дәлiзден кiрiп келе жатқан өзi де көрiндi.

	– Жаным-ау, мынау Есет қой! – деп айғайлап жiбердi Сейiт.

	– Әп бәрекелде, дәл өзi, Сәке, таныдыңыз ба? Қуақыланып сөйлейтiн Батырхан орнынан тұрды.

	– Есетжан!

	Ендiгi минутта Сейiт отыра алмады. Әскери киiмi бойына жараса қалған Есеттiң де көзi шарасынан шығардай үлкейiп кеттi. Есiктен енген күйi не берi, не ары кете алмай қалды.

	– Кел, кел, Есет? Бұл отырған сенiң әкең, Сейiт Тоқатаев! – деп тұр жымыңдаған Батырхан.

	– Бiлiп тұрмын-ау, бiрақ...

	Есет сөзiн аяқтамады. Орнынан толқи көтерiлiп, бiр аяғымен еденде шайқалып, шоқаңдап ұмтыла берген әкесiне жүгiрдi. Бара құшақтады. Ата мен бала көпке дейiн бiр кеудеден айқасып, сүйiсiп бiрiн-бiр иiскеп тұрды.





Бақыт тiлеймiн, Нәрешжан!


	Нәргүл әкесiнiң тым түйiлiп, тiптi, өзгерiп кеткен қабағына тiксiне қарады да қойды. Бұрынғыдай не өзi, не әкесi есiктен кiрiп келгенде жүгiрiп барып бетiнен сүйген жоқ. Бұ сапар қалайша олай еткенiне есеп те берiп жатпады. Томсырайған күйi состиып тұрып қалды. Және де, неге екенi белгiсiз, әйтеуiр оның ойына: «Сүйкiмсiз үйге кiрсе есiк аузынан жел үрлейдi» деген бiр нақыл сөйлем қайтақайта орала бердi. Көз алдында Анар, ойында әлгi сөздер. Анар қазiр үйде емес, бейне аурухана төсегiнде жатқан сияқты оған.

	– Анар, ау, тәте?

	Даусы бiр түрлi жарқыншақтанып мұңлы шыққан Нәргүл торыға айғайлады. Бiрақ, бұл кезде Анар мен Кенжеғұл қорада жоқ едi. Екеуi үйге кiрiп кеткен. Шалының өңi қашып, кенет ауырып қайтқанынан шошынған келiншек оның алдында құрақ ұшып жүрген. «Не болды, кейпiң қалмапты ғой» деп сұрады. Алайда, жөндi жауап ала алмады. Диван үстiне сол күйi қисайған Кенжеғұл:

	– Жастық бершi! Жұмсағы емес, қаттырағын әкел! – дедi.

	– Шешiнiп, жөнделiп жатсайшы!

	– Жоқ, әкеле бер.

	Көзiн жұмып жантайған Кенжеғұлдың бетiне Анар ендi сескене қарап едi. Түсi тым суық екен. Қабағында терең кейiс, күйзелушiлiк, жанын қинаған арпалыс бар секiлдi. Аз-кем үнсiз тұрып қалғанда Анарға осы бiр сипат мәлiм болды. Келiншектiң жүрегi дiр еттi. Дереу жастық әкелдi. Сол арада мұп-мұздай бола қалған жұмсақ алақанымен Кенжеғұлдың басын көтерiп жастық қойды.

	– Апырай, қолыңды-ай, қолында не бар? – деп сұрады профессор. Көзiн ашып Анарға қарады. Жылтыраған шоғы сөнiп бара жатқандай екен оның жанары. Анар шошына шегiншектедi.

	– Жарайды, бара ғой, бар. Менi жалғыз қалдыршы. Дем алайын.

	Сүлдерiм құрып, зорға жеттiм. Шаршадым-ау деймiн.

	– Не iшесiң? Сусын керек пе?

	– Керек емес. Мүбәда, тәбетiм тартса шақырармын, – дедi Кенжеғұл қолын ешбiр мағынасыз сiлтеп. Сондай мағынасыздық билеген көзiн де жұмып алды. – Бара бер, азырақ көсiлiп көрейiн.

	Анар сол шегiншектеген күйi табалдырыққа дейiн жеттi, үрейлi. Ойы бөлiнген. Ақырын басып, есiктi жаба бергенде Кенжеғұлдың күңгiрлеген даусын есiттi.

	– Апыр-ай, ә! Адамның құны зәндемде-ақ бiте қалуы мүмкiн бе екен? Тұтам тiршiлiк, иә, тұтам тiршiлiк! Араның ашқан нәпсi ой – сұм нәпсi!..

	Селт еткен Анар кiдiрiп қалып едi. Осы кезде өз даусынан өзi шошыған Кенжеғұл да басын көтерiп алды.

	– Анар, сен әлi осында жүрсiң бе? – дедi ол қарлыға қысылып.

	– Адам өмiрi деген тiрiсiнде әйтеуiр жанталасқан сары шабуыл ма деймiн. Кiсi кейде сол мағынасыз арпалыстан алған әсерiн төсегiне ала келедi. Көзiң аларып не боп барасың? Қорықпай-ақ жүре бер, сандырақтап жатқамын жоқ. Мен бар ғой, қалжыраған кәрi азған да, тасқа шабылып жүзi мұқалған қылыштай тозған да емеспiн. Әлi де арбасқан жауыммен арыстандай айқасуға дайынмын! Шыным сол – қайтпас көксiлмiн!

	Анар жауап қатқан жоқ. Шығып кеттi. Кенжеғұл басын көтерiп қарады. Ешкiмдi көрмедi. Жалғыз екенiне қуанды. Жастыққа қайта бас қойды.

	Бұл кезде Анарды албырт жас Нәргүл күтiп тұр едi. Далаға шыға келген өгей шешесiн жүгiрiп келiп, қапсыра құшақтап алды.

	– Адам жыларында өзiнен өзi қуанады деген рас па екен осы? – деп күлдi. – Мен бүгiн солардың екеуiн де басымнан өткiздiм. Қуандым да, күлдiм де.

	– Онда несiн сұрайсың?

	Әлi жадырай қоймаған Анар ерке қызға қапелiнде бұдан артық жауап таба алмады. Бiрақ, Нәргүл ренжiген жоқ. Оның көкейiн тескен басқа нәрсе. Анардың үзiлiп қалған әңгiмесiн қалай жалғастыру болатын.

	– Әй, өзiңнiң терiң қалың-ау, сiрә! Мен әлi күтiп тұрғам жоқ па.

	Уәдең қайда?

	– Ә, одан да солай десейшi. Қане, отырайық?

	Үйден көңiлi бұзылып шыққан Анар артына бiрер қарайлап алды. Ешбiр сыбыс жоқ екен. Сонда да Нәргүлге әкесiнiң ауырып қалғанын айтқысы келдi. Бiрақ, көңiлiне қарады. Жүрегiн сыздатпайын деп түйдi.

	– Ендеше, – дедi қызға жымия қарап. – Тыңда, айтайын. Бүгiн бiр шерiмдi тарқатайыншы.

	Анардың жанына Нәргүл қақпандағы жемтiкке аңсары ауған алтайы қызыл түлкiдей бұлаңдап кеп отырды.

	– Сонымен, – деп бастады Анар сөзiн. – Менi күтушi дәрiгерсестра екеумiздiң арамызда бiр күннiң iшiнде-ақ суық қатынас өрiс алып кеттi. Ол маған бұрынғы елжiреуiн шорт қойды. Ә десем, мә дейтiн әдет көрсеттi. «Сенi шын аяп, жастық жапасын шеккен бейкүнә бiреу екен деп жүрсем, бойыңа, бетiңе сенген саяз, тәйтiк жан екенсiң! Өз сүйегiңдi өзiң кемiрiп, сонша не қара басты?..»

	«Ау, не соғасың, жарқыным?» деймiн үрейлене еңiреп. Сестра одан бетер бұлдана түседi. «Боздама бекер босқа! Шоңқитып алдап кеткен бiр сұм үшiн сонша рәсуаң шығып, жұртқа мазақ болғаның ұят емес пе? Кiмдi сүйiп, қандай ит үшiн азап шеккенiн бiлмейтiн сендейдi көрсемшi. Көкiректе көзi жоқ, әйтеуiр жылтыраған бетiм бар, болды деп кердеңдейтiн көп кербездiң бiрi ме дейiн десем, шынын айтайын, ұқсамайсың. Ондайға, тiптi, қимаймын. Жау жағамнан алғанда, ит етегiмнен тартты-ау деп өкiнбей-ақ қой. Мен ит емеспiн. Сенi алдап, қолына түсiргелi тұрған еркек те емеспiн. Бөрiк кигеннiң намысы бiр болса, орамал салғандардың да ары бар. Әйелдiң ары қайта бәрiнен асып түсуi керек емес пе!»

	Әр сөзi уға малып алғандай. Маған ол қазiр шипагер сестра емес, қанқұйлы жауым сияқты. Арбап, алдап тұрғандай. Бiрақ, дәлелi күштi. «Сенiң Есетiң әлдеқашан қатын алып, мұрат-мақсатына жетiп кеткен боп шықты. Мiне, ит деп соны айт. Дұрысына келсек, тiптi, ол саған қарап үрген де ит емес. Олай болса сақтанасың ғой. Керiсiнше, үндемей кеп қапқан ит. Үмiтiңдi бiраз күн өрге сүйретiп, ақыры әзiз басыңды көрге итермелеген қорқау қасқыр! Ондайлар, әрине, сөйлер сөзге келгенде тағалаған жорғадай еседi. Ұйытып, ерiтiп әкетедi. Саныңды соңынан бiр-ақ соқтырады. Қолың сыңғырлардың жазған хаттарының түрiн көрсең бар ғой, iшек бауырыңды елжiретiп, тұла бойыңды сары майдай ерiтедi. Жүрегiңдi жiпсiз суырып алады. Ойыңды матап, басыңды шырмап тастайды. Сен де сондай жемтiксiң!» – дейдi күйiнiп.

	Мен ашуланам, жан күйерiм ерегiсе түседi. Аузымнан сөзiмдi тартып алады. Өзi де сүйкiмдi-ақ. Мөлдiр көздерi жәудiрей тұрған, екi бетi қызарып пiскен алмадай, талдырмаш сұлу жан. Күйеуге тигенiне сонда бiр-ақ жылдай болған екен. Бұл жiгiттен бұрын о да бiр сылқым серiнiң уысына түсе жаздап барып құтылыпты. Асылы, жан азабын қатты тартса керек. «Өткен iске өкiнбе, – дедi ол тағы да. – Көрген түсiңе бала да қой. Ендiгi өмiрiңдi ойла. Соның өркендi болсын!»

	Арбаушым дейiн бе, әлде шын қамқоршым дейiн бе? Әйтеуiр, сестрам шаңымды солай қаға бердi. Сөйлесе кiжiнiп, жұлқына сөйледi. «Сен оны қайдан бiлдiң?» деймiн. «Бiлдiм. Тұп-тура солай екенiне көзiм жеттi. Бөтен айтса сенбес едiм. Манағы профессор айтты. Қане, өзiң-ақ ойлашы, сондай адамға сенбеуге бола ма? «Бала ғой. Түсiнбейдi. Оның жiгiтiн бiлемiз. Есет Тоқатаев деген. Нәсiлi жаман бiр сұм едi. Сонысына тартты ақыр. Алтындай перiштенi мұқатып кеттi. Сонша бейшара бала аңқау болар ма» дейдi. «Бұған не дейсiң?» Мен ерегiсе түсем. «Өтiрiк!» деймiн. Сестрам мейрiмдi қара көзiн ойнақшытып жiбередi. Кiжiнiп ашуланады. «Ақымақ екенсiң. Ендi мен бұл сырыңды бүкiл дәрiгерлерге айтамын. Шығарып жiберуiне ешбiр шүбәм жоқ!» – дейдi ол және қатуланып. Алғашқы сәттерде қатты толқыдым. Есет деп соққан жүрегiм тоқтап қалғандай. «Ойбай-ау, – дейдi жанашырым. – Аз күнгi сәтсiздiк екен, оның да қайыры болады. Арты сәттiлiкке бастайды. Қайта сол сәтсiздiктiң басыңа келiп кеткенi жақсы. Өкiнбе, оңал. Мен мұны өз басымның тәжiрибесiнен бiлген жанмын! Саған да сондай бақыт тiлеймiн!»

	«Бақыт! – деймiн күбiрлеп. – Ол маған ендi жоқ, кеш. Бәрiбiр бұдан былайғы өмiрiм өмiр емес. Адам баласына қалай көрiне аламын. Жолдас-жораларыма қарауға қалай бетiм шыдар? Жо-жоқ! Мүмкiн емес! Турасы, өлемiн! Қайран ғазиз әкем. Бәрi бiр ендiгi жақыным өзiңсiң. Сен жатқан қара жер маған да қойнын аша берсiн. Бұдан былайғы аттар табалдырығым қараңғы мола, қайғысыз, қасiретсiз тыныштық қуысы!» – деп айғайладым. Өкiре боздадым. «Ақымақсың, – дейдi сестрам. – Басында ақылы жоқтың аузында айғайы күштi. Сен сондай ақылсыз, тiлiң аузыңа сыймаған тәйтiксiң. Түсiнбейсiң екен түкке де!» – деп ұрысқанын естiсең әлгiнiң!..

	Анар солқылдап жылап жiбердi. Манадан үнсiз отырған Нәргүл де қатты күрсiнiп, терең тыныс алды.

	– Жә, жылама! – дедi ол Анарды құшақтап. – Сонымен не боп шықты? Сенген серiң көңілімдi аздырды ғой. Қап, қатыгез жылан-ай! Адамның мейiрiмi көзiнде дейтiн. Әлгi Есеттiң назары адамға қалай түсетiн. Айтшы, бүгiнгi, менi есеңгiретiп кеткен жiгiттiң құсы тым күштi екен. Жадымнан балталасаң да әсте өшер емес, жылылық есiп тұр-ау, есiп тұр!

	Орамалымен көзiн сүрткен Анар Нәргүлге шырайлана тiл қатты.

	– Өткен iс қой бәрi де, Нәреш! Бiрақ, мен Есеттi сөккен жоқпын. Алдап кеттi деген сөздiң бiрiне де сенбедiм. Өлдi деймiн, сол дұрыс. Басқа себеп болуы мүмкiн емес. Сонда да кiсiнiң көңiлi бөлiнедi екен. Тiптi, суиды екен. Бiрте-бiрте көндiгiп, басыңа бөтен ойлар орнай бастайды екен... А, айтқандай, жаңа Есеттiң көзiн сұрадың-ау!

	– Иә, сол бiр бiлгiм келген сырым. Өйткенi, бүгiнгi жiгiттiң...

	– Жә-жә, Нәреш. Содан бөтен айтарың қалмапты ғой. Ғашық оты қатты шарпыпты-ау өзiңдi. Сабыр ет, сабыр. Бұ шiркiн, адам баласының өмiрi қызық қой... Иә, Есеттiң өңi тым жылы едi. Көзi ғана емес, оның бетiне қарай қалсаң әлдеқандай бiр толқындаған нұр көретiнсiң. Кiсiнi балқытып, маужыратып тұратын. Ондай адам опасыздық жасамайды. Бит терiсiн биялай жасап, арзымас бiр iстеген жақсылығын мiндет етпейдi кiсiге. Иттiң бажасы көп, құдасы жоқ дегендей, мiндетшiл адамдарда тұрғылықты махаббат та болмайды. Ал мен Есетке өле өлгенiмше сенемiн. Ол тiрi емес бiрақ. Қапыда қайтыс болғаны рас. Әйтпесе...

	Нәргүл басын үнсiз изеп отырды. Анарға қарады. Кеудесiн кернеген сұрақтар көп-ақ. Бәрi де: оны қой, менi анықта деп тұр. Есет жайы оған белгiлi болғандай. Ал, профессор ше? Осы бiр күдiктi шешкiсi келедi. Өзiне айдан айқын-ақ сияқты. Бiрақ, көкейiне ыстық ботқадай жабысып, жiгiн ажырата түс, себебiн бiл, себебiн, – дейдi. Сұрауға бата алмайды. Әкесi жайлы күдiктерi көңiлiн түрткiлей бередi. Жап-жас Анарға үйленген әке жайын бiлу, көптен сүйекке сiңген бас ауруынан, жегi құрттан құлан-таза айықтырып жiбере салатындай итермелейдi. Нәргүл ойы ойран-асыр. Анардың көңiлiңе қарайды.

	Жүрегiн ауыртып аламын-ау, айыбын бетiне басқандай болармын, сiрә, – дейдi. Кенет бәрiн ұмытты. Аузынан мүлде бөтен сөз шықты.

	– Бүгiнгi жiгiттiң көзi де, нұр шашқан ажары да сенiң аумаған Есетiң сияқты, – деп салды.

	Анардың жүрегi үзiлiп кетердей солқ-солқ еттi. Қызғаныш сезiмi оянды. Қарсы алдына Есет кеп тұра қалды. Ол лезде әскери киiм киген, фуражкалы бiреуге айналды. Бағанағы автобуста отырған жiгiт есiне қайта түстi. Айтқандай о да Анарға жалт бұрыла қарап едi-ау! Нәргүлге сол бiр өткен ауыр сәттi айта жаздап барып тоқтады.

	– Мiне, Нәрешжан, басымнан өткен роман осылай, қанағаттандың ба?

	Нәргүл үнсiз құптады. Бiраз уақыт солай отырды да сөйлеп кеттi.

	– Қызық екен! Бiрақ романың бiткен жоқ әлi. – Ол Анарға имене көз тастады. – Бiткен жоқ! Сұрай берсем де болады. Сезiп те отырсың ғой, ә? Қане, себебiн түсiндiршi?

	Қыз тiлегiн Анар аңғара қойды. Оның бiлмегi әкесiнiң жайы.

	«Жас жағынан айырмасы жер мен көктей үлкен адамға тұрмысқа қалай шықтың?» деп отыр қыздың көзi. Анар тоқталмады.

	– Дұрыс, Нәрешжан! Содан кейiн ауруханада да көп жатпадым. Табынарым бiр ғана адам. Ол – баяғы сестра. Не деп сөксе де еркiндемiн. Сәл дауыс шығарып, өз ойымды айта бастасам: «Ақылы аздың – тiлi ащы. Бас десең – сирақ дейдi» деп жер жебiрiме жетедi. Лажсызбын. Табынар тәңiрiм сол сияқты. Оның үстiне профессорым да келгiш-ақ боп кеттi. Әр күнi жаңа-жаңа хабар әкеледi. Кейде Есет жайлы да жаман сөздер жеткiзiп қояды. «Көңiлiңдi көтер, балақай!» деп неше түрлi жақсы тамақ, тiптi жақсы-жақсы сыйлықтар да тастап кетедi. Көбiн әлгi сестрам арқылы ала мын. Қолым бармайды, дiрiлдеп-ақ тұрады аларда. Қит етпеймiн. Аузымды ашсам-ақ әзiрейiлдей зiркiлдейдi кеп. Қорқамын, ерiксiз сөйлесем.

	Бiр күндерi ауруханадан кетуге тура келдi. Қайда бару керек? Ең қиыны осы болды. Институтқа ма? Жоқ, болмайды. Елге – үйiме, анама барам ба? Ағаларыма қалай көрiнем? Апам – Тәттi не дейдi екен? Есет қайда десе не деймiн? Ол бiлмейтiн сырым бар ма едi менiң? Жоқ, жоқ едi ғой!

	Дал болдым, басым қатты. Бұдан да өлгенiм жақсы едi ғой деймiн iшiмнен. Арқам алпыс ойлы, желкем жетпiс ойлы. Еш нәрсенiң шегiне жете алмаймын.

	Не де болса сол жерден кету керек деп шештiм. Жанашыр сестрама кететiнiмдi сырттан менi сұрап келушiлердiң ешқайсысына, тiптi профессорға да айтпауын өтiндiм. Ол уәдесiн бердi. Көшеге шықтым. Алақай!..

	Көше. Кәдiмгi өзiм бiлетiн қала көрiнiсi. Ерсiлi-қарсылы асыға басқан адамдар толқынына сұқтана қараймын. Мен танитын бiр жан жоқ. Ах, шiркiн, қандай жақсы!

	Бiрте-бiрте қалың құс тобын көрiп, араны ашылған аңшыдай, жан-жағыма алақтай қараймын. Мұндай көп халықты бұрын-соңды көрмеген сияқтымын. Таңданам, таңырқанам! Ашық аспанды көруге аңсарым ауатын. Ендi мiне, қалай қарап, қалай көремiн десем де еркiмде. Түс ауып барады. Көк зеңгiр аспанды ала бұлт торлап алыпты. Қала төбесiн ептеп бүркемек болған тұман секiлдi ме, қалай өзi! Күн көзiн кейде жаба қояды да, лезде жарқ етiп көрсетедi. Көше бойларында сәл ғана желпи өскен желге еркелегендей, жасыл жапырақты ағаштардың сыбдыраған үнi құлағыма дәл бiр нақышты ән боп естiледi. Менiң де ән салғым келедi. Бiрақ...

	Көңiлiм раушан. Бойымда қайрат қазаны бұрқ-сарқ боп келедi. Мейлi, тасысын! Әйтеуiр қатты қайнаған сүттiң көбiгiнше ыдырап, жан-жаққа тарап кетпесiн.

	Солай жүрдiм көшеде. Ал ендi қайда барамын? Шын-ақ ойладым. Институттың жатақ үйiне басымды кесiп аламын десе де жолай қоймаспын. Иә, сонда беттi қалай қарай түзеймiн? Жол шетiн ала бiр аялдамада тұрып қалдым. Ойлап кеттiм. Бұл қалада барар жер, басар тауым жоқ сияқты. Әлде тура вокзалға соғып, поезбен елге тартып кетсем бе екен? Ақыры солай бұрыла бердiм. Осы кезде:

	– Балақай! – деген бiр таныс дауыс жеттi құлағыма. Жалт қарадым.

	– Балақай, шықтың ба? Қалай, тәуiрмiсiң? Өте жақсы! – дейдi.

	Маған жақындап кеп тоқтай қалған «Волганың» iшiнде отырған профессор екен.

	Көрдiм де, жүрегiм су еттi. Түсiм де бұзылып кетсе керек. Алақаныммен маңдайымды басып төмен қарадым. Профессор сақсақ күлдi.

	– Қане, балақай, қайда жүресiң, отыр машинаға. Апарып тастайын, – дейдi ол жылы сөйлеп.

	Үндемеймiн. Не деймiн? Баратын жерiм жоқ. Iшiмнен: «Өзi қайдан тап болды? Апыр-ай, бiр рет «балам» деп айтса қайтер едi?» деп ойлаймын.

	– Жүре берiңiз, жолыңыз болсын! – деп мiңгiрледiм, сол қарамаған күйi.

	Профессор тапжылмай тұр.

	– Егер уақытша тоқтар жерiң болмаса, қонақ үйге бар. Өзiм апарып, жайғастырайын. Бiрер күн сонда демал.

	Рас-ау деймiн iшiмнен. Сонда жатып ептеп жатақ үйде қалған киiмдерiм, ол-бұл затымды неге түгендеп алмаймын? Тiптi, жақсы пiкiр ғой бұл! Бiрақ ақшам аз. Ұят боп жүрер?

	Осы бiр ойымды дәл басқан профессор өз ұсынысынан қайтпай тұр.

	– Ақшаң жоқ шығар. Оған қысылма. Қалаған орныңа ен сал, өзiм төлеймiн, – дейдi. – Кел, жүре ғой, балақай!

	Ақырын басып кеп машинаға отырдым. Ала жөнелдi. Лезде қонақ үйiнiң табалдырығынан аттап бара жаттым. Профессор менi вестибюльға отырғызып қойды да, өзi сөйлесуге кеттi. Арада аз өтпей-ақ бiр адамдық бөлмеге ие боп шыға келдiм.

	– Жата бер осында. Мiне ақша, – деп қолыма бiр уыс ыңғай он сомдықты ұстата бердi профессор. – Қазiр даяшыға айтып кетемiн. Саған қалаған тамағыңды осында жеткiзiп отырады.

	Профессор лып етiп шығып кеттi. Не боп бара жатқанын бiлмей тұрған басым оның ақшасын да қайырып бере алмадым. Замат столым үстi әр қилы тамаққа толып кеттi. Даяшы әйел де бiр жылы жүздi адам екен. Iшi-бауырыма кiрiп барады. Бiрақ, еш нәрсеге шабытым жоқ. Қайта алып кетiңiз деп айтуды да бiлмеймiн. Кроватыма қисайып жата кеттiм де жылай бердiм. Есiктi iшiнен бекiтiп те алдым. Неге екенiн қайдам, әлгi профессор көз алдымда тұрады да қояды. Артық сөзi жоқ, сындырған нандай сыпайы жан. Көзқарасында әйел затына ұнайтын бiр сипаттар жалт берiп тұрған сияқты. Бетiне қарарым, сырын оқығым келедi. Бiрақ, қарай алмаймын. Сөйлеспесем де өзiн көрсем деймiн. Ендi келер ме екен деп ойлаймын.

	Елегiземiн. Әлгi ой одан сайын тыныштық бермейдi. Солай жатып кештi батырдым. Ұйықтап барады екенмiн. Бiреу есiк қақты. Қарғып тұрдым.

	– Мен ғой, балақай! – дейдi. Профессордың даусы.

	Денем дiрiлдеп кеттi. Жүрегiм су-су етедi. «Ендi қайттiм?

	Кiрмеңiз деп қалай айта аламын?» деп тұрмын.

	Нәргүл шыдамады.

	– Аштың ба? – деп тыпыршыды.

	– Аштым.

	– Қап, ендi бiттi! – деп бетiн басты қыз.

	– Аштым да өзiм шегiншектеп барып, кез келген үстелге отыра кеттiм. Профессорға жазықты болған баладай үрейлене қараймын. Оның көзiнде бiр алау тұр. Менi өртеп, жандырып бара жатқандай.

	– Қорқып тұрған жоқсың ба? – дейдi ол күлiмсiреп. – Тым үркек боп қалған екенсiң. Қане, балақай, шошына берме! Түу, өзiм де дәл осылай болмаса едi деп ойлап ем-ау. Түк жемепсiң де ғой, жылаған да көрiнесiң мықтап. – Ол менiң сол жағымнан кеп отырды. Қазiр де шарлап тұрған көз жасымды өзiнiң тап-таза орамалымен сүрттi. Сол кезде байқап қалдым. Әлi де сүйрiктей салалы саусақтары дiрiлдеп тұр екен. Ып-ыстық демi маңдайымды шарпыды. Менi құшақтап, кеудесiне басты.

	– Адам қателеседi. Өмiр жолы қиын. Әйелдiң қырық шырағы болады. Бiрi болмаса, бiрi жанады. Бақыт шамы ол, – дейдi профессор ентiге дем алып. – Есеттi сүйгенiң үшiн айыпты емессiң. Бiрақ, ол сенi түсiнбеген. Бұдан былайғы жолыңды таба бiл.

	Әңгiмесiн осы жерде тоқтатқан Анар мұңайып, табаны астына қарап отырды. Нәргүл де аржағын сұраған жоқ. Анардың есiне профессор екеуi арасында содан кейiн өрiс алған роман желiсi түстi. Профессор ешбiр асықпады. Бiрақ, қатты жерге сыздықтап жайылған судай қыз бойына бiрте-бiрте сiңе бердi. Тоң боп қатқан жүрек жарасын жiбiттi. Бiр емес, арада бiрнеше күндер өттi. Ертелiкеш тек қана келiп-кетiп жүрген профессор ендi бiр күндерi қыздың қалауымен ұзақ-ұзақ отыратын болды. Бiрiсiз бiрi тамақ iшпейтiн халге жеттi. Сөз арасында профессор көп жылдардан берi әйелсiз тұратынын да айтып үлгiрдi. Ендi бiр күнi шала мас боп төсегiне құлаған Анар басын көтерiп алғанда өзiн профессордың құшағынан тапты. Екеуi де енеден жаңа туғандай жалаңаш екен... Анардың көзiнен бiр тамшы жас етегiне сорғалап кеп түстi.

	– Мен саған тек қана бақыт тiлеймiн, Нәреш! Әкеңмен осылай табысып едiм. Өйткенi, Есеттен ажыраған соң маған ешбiр қызық қалмаған. Ендiгi жерде тек өмiр сүру керек деп түйдiм. Ал, махаббат деген менде бiткен. Ол Есетпен бiрге көмiлген, қайтып келмейдi...

	Бұл сөздердi Анар есiттiрiп айтқан жоқ. Бiрақ, Нәргүл жүрегi дәл солай түсiндi. Өгей шешесiнiң бетiне қарап, басын изедi. «Түсiндiм, бәрi де жеттi» дегендей ишарат көрсеттi.

	Кенет сайрап қоя берген бұлбұл үнi естiлдi. Тiзелерiн түйiстiре қатар отырған екi әйел селк етiп бастарын көтерiп алды. Бас бармақтай әншi құс таңдайы тақ-тақ етедi. Құлақтан кiрiп бойды алған нәзiк дауыс, нәзiк жүректерге әл берiп, өңдерiне нұр жүгiрттi. Нәргүл қуана айғайлады.

	– Қайтып келдi, Анар апа! Әне, бұлбұл құс! – деп орнынан желпiне тұрды.

	– Демек жiгiтiң келедi екен! – дедi Анар да көтерiле берiп. – Мен саған тек қана бақыт тiлеймiн, Нәрешжан!





Әке мен бала


	– Иә, өткен жылы болатын. Сiз таң қалмай-ақ қойыңыз? – деп үзiлген әңгiмесiн қайта жалғады Батырхан. – Егiн орағы кезi едi. Сiздi көру үшiн совхозыңызға әдейi барған едiм. Көрдiм де...

	Бұл кезде әке мен бала көрiсiп, жөн сұрасып та болған-ды. Есеттiң мына жүрiсiнiң мәнiн түсiнбеген Сейiт баласын тек аймалап сүйе бердi. Әлден соң ғана:

	– Балам-ау, қайдан жүрсiң? Әскери қызметiңдi бiтiрiп қайтқаның ба бұл? – деп сұрап отырған.

	– Бiржола келдiм. Апамның денi сау ма? Анадағы бiр хатында сырқаттаныңқырап жүрмiн деп едi, айықты ма? Сол бұрынғы жүрек лоблуы емес пе тағы да?

	– Онысы да жоқ емес. Оқта-текте бiр мазалап тұратын ауруы ғой. Бiрақ, жақсы, қалпына келiп алды. Қазiр мектебiнде сабағын берiп жүр. Мұғалiмдiк-ұстаздық етуден сенiң анаң жалығып көрдi ме екен? Балаларсыз бiр күн тұра алмайды ол.

	Есет құптап басын изедi. Тыңдап отырған Батырхан құлағын қадай түстi. Оған Жамал жайы қашан да қызық. Iшiнен: «Жүрегi лоблиды. Әрине, ол баяғы Сейiт жазықсыз жапа тартқан кезде шошынып ауырғанның зардабы. Жүйкесi бұзылған жан ғой» деп отыр.

	– Өзiңiз қайдан жүрсiз? Кеше ғана сiздерге хат жазып едiм.

	Мұнда келу себебiмдi де толық айтқанмын.

	Есет сөз арасында Батырханға көз қиығын салды. Ол жылы күлкiсiмен жiгiттi қостап, iшiнара қалжыңын да араластырып сөйлеп қояды.

	– Бұқпантайламай айта бер, Есет! Шiркiн, алтайы қызыл түлкiдей бала емес пе. Қазiр көрдiң бе ол перiштенi? – деп өзiнiң оны Кенжеғұлға нұсқағандағы түпкi мақсатын жасыра түстi.

	Қып-қызыл боп кеткен Есет ұялып қалды. Кенжеғұлдың қызы есiне оралды. Бiрақ, ол туралы Батырхан Есетке ләм-мим демеп едi ғой. Әкесiнiң көзiнше ендi не деп кеттi? Әлде ойнағаны ма екен?

	– Солай, солай. Есет. Баяғыдан-ақ жүрегi сен деп соққан ару ол.

	Атын сұрадың ба, атын?

	Соңғы сөзiмен Батырхан Есеттi мүлде есеңгiреттi. Бұ кiсiге не болған? Кенжеғұлдың қызында шаруасы қанша? Менi сол үшiн әдейi жiберген адам сияқты сұрайды өзi?

	Үп-үлкен ағаның орынсыз сөйлегенiн жақтырмай қалған Есет не дерiн бiлмей тұрды. Кенет Анар кейпi елестеп кеттi. Барлық жастық шағын, одан кейiн институтта оқыған студенттiк дәуiрiн еске алар кез болса, соның бәрiнде Анарсыз өткенi бар ма едi. Ал, тағдыр деген басқа екен. Анар мұны алдап соқты ғой. Сағын сындырып бiреумен жүре бердi. Осыдан кейiн барлық әйел баласына Есет басқаша қарайды. Рас, Кенжеғұлдың қызы тым сүйкiмдi-ақ секiлдi. Жiгiтке ұнап та қалғандай. Қазiр бiр жағы сол қыз үшiн профессордың үйiне қайта баратын боп келдi. Өңi түгiлi, түсiне кiрмеген адамы. Бiрақ, себебiн өзi де бiлмейдi, әйтеуiр көргiсi кеп-ақ тұр.

	Есет Батырханға ұрлана көз тастап алды. Кенжеғұлға барып жолық. Бүгiн кездеспесең ол кетiп қалады. Әуелi жұмысқа тұрып ал. Содан кейiн әке-шешеңе соғып қайтасың деп кеңес берген аға қазiр... Бұл кiсiге бiреу қыз тауып қойғайсыз дегендей тiптi?..

	Әкесiнiң алдында ыңғайсыз жағдай туып қалғандай сезiнген Есет Батырханға жалт-жұлт қарай бердi.

	– Сiзге түсiнбей тұрмын? – дедi ол сәл ғана езу тартып.

	– Оқа емес, түсiнесiң әлi. Күннiң көзiн күнде таңертең түн бойы арман еткен жiгiтпен жолықтыр деп қарсы алатын сұлудын бiрi ол. Керек болса, арманын кездестiру жолынан еш нәрсе аямайды. Көз жасын да төгiп-төгiп жiбере салады. Жә, оны қоя тұрайық. Өзiң iздеп барған кiсiңдi көрiп сөйлесе алдың ба? – деп тоқтады.

	– Жолыға алмадым. Профессор үйiнде жоқ екен.

	Батырханға керегi де осы соңғы жауап едi. Есеттi Кенжеғұлға лаборант керек екен, кетiп қалмай жолығып қал, деп бүгiн әдейi жiберген. Ондағысы желеу тауып, Анарды жiгiт көзiне шалдырту болатын. Кенжеғұлдың соңғы он-он бес жыл iшiнде не iстеп, не қойғанын бұл күнде бес саусағындай бiлетiн Батырханның бұ да бiр айласы едi. Қазiр ол өзiнiң сол сылтауы немен аяқталғанын ұғып та үлгiрдi. Демек, Есет барғанда Кенжеғұлмен қоса Анар да үйде жоқ боп шыққан. Ал, жiгiт Нәргүлдi ғана көрген. Тiс қаққан әккi тергеушiнiң қыз туралы әзiлiне Есеттiң қызарақтауы, әрине, соның дәлелi. Егер Есет Батырхан бiлмек болған адамды жолықтырса ше? Онда жiгiт түрi қазiргi қалпынан мүлде басқаша болар едi...

	Жоғарыдағы сұрақтар арқылы Батырхан ойындағысының бәрiн, тiптi, еш нәрсе болмаған, бiлмеген, сезбегенси отырып-ақ анықтап алды. Содан кейiн сөз төркiнiн басқа салаға бұрды да, бұл үйге Есет кiрiп келгенiне дейiн айта бастаған әңгiмесiн жалғастырып жүре бердi.



	– Ол күндерi, иә, – деп Сейiтке бұрылды. – Жаңбыр құйып тұрған-ды. Күз ауасы төмен болды ғой өткен жылы. Сiз тым жұмысбасты едiңiз. Алғашқы күнi сыртыңыздан ғана көрiп қалып ем. Ертеңiне элеваторда бетпе-бет кеп тұрдық. Әрине, сiз маған көңiл аударған жоқсыз.

	– Элеваторда? – деп, Сейiт бiр түрлi таңдана сұрады.

	– Иә, дәл өзiнде.

	Батырхан қулана езу тартты. Екеуiне кезек жымыңдады. Әңгiменiң сиқына түсiнбей тұрған Есеттiң жауырынынан қағыпқағып та қойды.

	– Мен осы жерде артық емеспiн бе? Шыға тұрайын, – дедi Есет сыпайы тiл қатып. – Мұндай кездесудi ешбiр ойламаған едiм. Және де бiр жерге соғуым да керек едi. – Ол сағатына қарады. – Қазiр ол кiсi үйiне келген де шығар.

	Қайда баратынын сезе қойған Батырхан күле сөйледi.

	– Рас, Есетжан. Әкең де сондай ойда сияқты. Солай ма, Сәке? – Ол Сейiтке жалтақтай қарады. – Сiз қалай ойлайсыз, Есет отыра берсiн бе? – деп жорта сұрады.

	– Шынымды айтсам, не дерiмдi бiлмеймiн? – Ол Есетке қарап сөйледi. – Үйден шыққаныма бүгiн төртiншi күн. Кеше осы облыстың бiр ауданында болдым. Совхоздың қыруар шаруашылығы бар ғой. Соның бiрi – құрылыс материалдары. Мемлекеттiк орындар бередi, сонымен кем-кетiгiмiздi толтырамыз деп, жайбарақаттануға болмайды. Өз бетiмiзбен де әрекет жасау керек. Жеке-жеке тұрғыза қоятын он үйдiң дайын жабдығын алатын болдым. Келiсiм бар. Осыдан бара ақшасын жiбертемiн. Ендi жиырма шақты күнде материалдары қолымызға тиiп те қалады. – Ол сәл кiдiрiп Батырхан мен Есетке кезек көз тастап алды. – Ал мұнда, Есетжан, бағана таңертең таксимен жеттiм. Қонақ үйiнен орын алып, мына Батырханға жолыққалы келгенiм осы жаңа әзiрде ғана. Мiне, өзiңдi де көрдiм бұл үйден. Расында таңғаларлық iс боп тұр-ау! Мүмкiн себебiн Батырханнан есiтермiз. Осы сен, жарықтығым, бiздi не шаруамен топтастырып жүрсiң? Қане, соны салшы ортаға? Менiңше, Есетжан, ендi жас емессiң, бiрге тыңда!

	Басын келiсiм бере изеген Батырхан терең бiр ойға шомып

	кеттi. Көп жылдар бойы үлкен қылмыс иесiнiң соңына түсiп, iз қуған, ақыры соны iндеткен адам көңiлi бiр сәт толқып, шайқалып тұрғандай. Кiп-кiшкене жұмыр тұлғасы тұтас бiр өткiр алмастай, салған жерiн тiлiп түсер күшке айналып бара жатты. Ол бiрден тұнжырай да қалды. Момақан дөңгелек көзi стол үстiнде жатқан сарғыш мысқа, кiшкене күл салғышқа қадала шаншылған. Бiрақ, оны көрiп, байқап тұрған ол жоқ. Ойлы жанары ар жағында жатқан талай оқиға арқасына бата түскен. Бiрiнен соң бiрi жалт бередi. Барлық қабiлетiн сол бiр жұмбақ сырларды ашуға арнаған адам барған сайын тұнжырап барады. Оның әрбiр қимылы мен кiрпiк қағысынан шешiлмес түйiндi еркiн шешер сағатқа жетiп алып, ендi қалай бастарын бiлмей отырған абыржу да жоқ емес сияқты.

	Сондай бiр бөлек-бөлек қиял қанатына әкелi-балалы екеуi де мiнiп алғандай едi. Бiрi тым терең кетiп, сонау колхоз құрылысы кезiнде, содан кейiн сұрапыл соғыс жылдарында басынан өткен қилы-қилы кезеңдер, арсы-гүрсi оқиғалар тiзбегiн алдынан өткiзiп отырды. Екiншiсi Батырханға қараған сайын әлгi бiр әзiрде профессордың қызы жайлы шет-пұшпақтап қозғалған әңгiме соңынан жүрегiмде берiш боп қатқан ескi жара – махаббат салған жараның қара қотырланған аузын абайсызда тырнап алғандай, беймаза халге түстi. Профессордың қорасынан шығып, бiрнеше сағаттан соң сол үйге қайтып баруға бекiнген жiгiт, кенет автобус аялдамасында жарқ етiп қала берген әйел тұлғасын көргеннен кейiн нiлдей бұзылды. «Мынау Анар ғой? Апырым-ау, Анардың дәл өзi. Анар!» деп отырған орнынан ыршып тұрды. Заулап бара жатқан автобустың терезесiнен секiрiп кете жаздады. Қатар отырған бала жiгiт Есеттiң әскери белдiгiнен ұстап үлгiрмегенде кәдiк те едi. Бiрақ ол: «Анар, А-на-ар!» деуiн қоймай айғайлай бердi. Жүгiрiп машина айдаушыға барды. «Жарқыным, тоқтатшы, сәл ғана кiдiршi!» деп жалына тiл қатты.

	Автобус iшiнде әр қилы дауыстар шықты. Бiреулер күлiп, ендi бiреулер үрейлене қарады. Жаман-жақсы сөздер де жауып жатыр. Есет бiрiне құлақ асқан жоқ. Машина тоқтай қалды. Есiк ашыларашылмастан лып етiп жерге түскен жiгiт жаңағы аялдамаға қарай екi өкпесiн қолына ала жүгiрдi. Бiрақ, осы кезде бiр автобус келiп тоқтады да, лезде қайта қозғалып кеттi. Есет жете алмады. Машина ол келе жатқан таманға қарай бiраз жүрiп келдi де, бөтен бiр көшеге бұрылып көзден ғайып болды.

	Есет аялдамаға сонда да тездете жеттi. Машина күткен адамдар әлi де аз емес едi. Бiрақ, iшiнде жiгiт көңiлiндегi әйел жоқ боп шықты. Содан кейiн ол жаңа ғана кеткен маршрут жөнiн жұрттан сұрап бiлдi де, келесi автобусқа отырып алып, бет алды тарта бердi.

	«Мүмкiн, кездесiп қалар!» дедi оның лүп-лүп соққан жүрегi.

	Бiрақ, үмiтi орындалмады. Автобустың соңғы қайтар межесiне дейiн барған Есет жерге түсiп, айналаға жiтi көз жiберiп көп тұрды. Өткен-кеткен әйелдердiң бәрiне ен салып қойған жандай қарады. Ақыры өзiнен өзi торығып, көңiлi құлазиды. Iшi удай ашып, жүрегiн әлдекiм қос қолдап тартып тұрғандай, тызылдап ауырды. Бойын үмiтсiздiк билеп, алға басқан аяғы кейiн кеттi. Басына сан қилы ой оралды. Ақыры жiгiттiк намысы қозды. «Сонша не болды маған? Бiр сәттiк жылы шырай, алдамшы пейiлдiң құлы боп, жатып жастық, иiлiп төсек болғанси қалған бiреудiң соңынан ердi де кеттi. Онда махаббат жоқ, тұрақты көңiл, қасиет жоқ. Әйтпесе, екеумiз қандай едiк? Түу, құрысын, тiптi, көзiме көрiнбесiн! Қалайша жыпжылдам ерiп кете қойдым? Анар дегенде мұз боп қатқан жүрегiм замат жiбiп сала бергенi несi екен?»

	Осыдан кейiн Есет өзiнен өзi ұялды. Омырау қалтасында бүгiнге дейiн сақталып жүрген бiр хат бар едi. Iшiнде көп те сөзi жоқ. Не бәрi оқушы дәптерiнiң жарты бетiн алған сол хатты қолына алды. Көзi үйренген жолдарды оқи бастады.

	«Есет! Анардың бүгiн тойы болып жатыр. Өзi тым көңiлдi. Жiгiтiнiң сиқын көрсең жүрегiң айниды. Бiрақ, амал қанша, қалтасы малдың баласы көрiнедi. Қасына барып «Есеттi шын ұмыттың ба» деп сұрадым. Анар маған мысқылдай қарады да, қолын жиiркене бiр-ақ сiлiктi. Талып қала жаздадым. Шығып кеттiм. Әлiм саған осы жолдарды ғана жазуға жеттi. Қош, аяулы дос. Атыжөнiмдi айтпай-ақ қояйын. Өзiң бiлетiн бiр жолдасыңмын. Мәнiсiн сұрармын деп әуре боларсың. Ұмыт ол опасызды. Табылмайтын товар емес қой!»

	Бары-жоғы осы едi. Төбесiнен жай түскендей болған Есет талып қала жаздады. Жын ұрғандай бөлмесiнде жалғыз өзi аласұрды. Жүгiрiп аэропортқа барды. Тура ұшып келiп Анарды азғырған жiгiттiң тас ошағын талқан етпек болды. Бiрақ, сол заматта олай қарай самолет ұшпады. Есеттiң бойында екi түрлi арпалыс басталды. Бiрi – «бар да сал ойранды» дейдi. Екiншiсi – «сабыр ет. Ел-жұртқа күлкi болма. Кеткен қызда нең бар? Есiгiне жуытпай, тiлiн шығарып өзiңдi тәлкек етiп қайырмасын қайдан бiлесiң? Оның қазiр ерi бар, үйi бар. Сен кiмсiң» дейдi.

	Бiрте-бiрте осы соңғы тұжырым басым келе бердi. От тiлдi, орақ ауыздының қандайынан да өзiн кем санамайтын Есет, қазiр табанына тас, маңдайына қыш басылғандай. Тұла бойын кернеген ашу-ыза тұншықтырды. Намысты жiгiттiң мына бiр сор қаққанда қанын, соққанда сөлiн алғандай қинады. Ақыры жеңiп тынды. Келiп қонған самолетке отырғызбады. Қолындағы билетiн ортасынан қақ бөлдiрiп лақтыртып жiбердi. Оны аңдып тұрғандай, құйын жел жамбасын жерге тигiзбей ала қашты. Есет тура кеп ресторанға кiрдi. Аш қарынға арақ iштi. Тiптi, көп iштi. Басы айналды, көзi тынды... Бәрiбiр iше бердi. Не болғанын бiлмедi. Бiреулермен керiлдес?!. Екiншiсiмен жағаласып қызыл шеке болды... Ендi бiр кезде көзiн ашты. Төсекте жатыр. Үстi-басы алба-жұлба. Оған таяу кереуеттен бiреу лоқ-лоқ құсып, айналаны арақ сасытып жiберiптi. Ал, өзiнiң iспеген, дақ түспеген сау жерi жоқ сияқты. Сүйектерi сырқырап ауырады. Басы дың-дың. Абайлап қарап, есiн жиды. Бақса – маскүнемдердi айықтыратын үй екен. Түу!

	Ол күнi жұмыстан қалған Есет айып төлеп, үйiне қайтты.

	Ертеңiне қызметке және бармады. Күн бойы арақ iштi. Сөйтiп жүрiп Анарға институтының адресiне балағаттап телеграмма бердi. Бiр емес, бiр күнде екi-үш рет солай жолдады. Ертеңiне жауап алды.

	«Арсыз екенсiң. Жiгiт болмай кет, Анар!» дептi.

	Бiттi. Есеттiң көңiлi жер болды. Бiрақ, ол iшуiн қоймады. Қызмет орнында беделден айрылды. Сөзiнiң дәмi кеттi. Пәтуәсiз бола бастады. Ұйымның тәрбиесiн тыңдамады. Азып-тозып кеттi.

	Сөйтiп жүргенде оны Армияға шақырды. Мiне, ендi қайтып оралды. Не бәрi бiр жыл ғана iстедi. Өзiн мұнда шақырған Батырхан. Бұрынсоңды бiлмеген адам сона бiр кезде кездестi де, танысты. Содан кейiн үнемi хат жазысып тұрды. Бүгiн үшiншi күн, жаңа танысының үйiнде жатыр. Ойда жоқта әкесiнiң де осы үйден кеп шығуы жiгiттi ғажапқа қалдырды. «Әкем сонда бұл кiсiнiң кiмi едi? Жақын адамдар болса, Батырхан аға бұрын неге айтпады маған?» дейдi оның ойы. Сұрауға батылы әлi жеткен жоқ...

	Батырхан сол бiр қалыпта үнсiз отыр. Ас үй жақтан Маржанның әлдекiмге арсылдай сөйлеген даусы келедi. «Тiлi ұзындау адам екен!» деп бiр түйген едi Есет. Қазiр де мына үлкен адамдардан Маржан үшiн өзi ұялып барады. Батырханның жүзiне қайта-қайта қарайлайды. Ол еш нәрсе есiтiп, бiлмеген адам сияқты. Әкесiнiң өңi салқын. Күткенiм бiреудiң сөзi емес, өз жөнiм деп отырған түрi бар. Сiрә, еш нәрсе естiп те жарыған ол емес-ау деймiн.

	Жым-жырттық билеген үйде үш адам. Ешқайсысында үн жоқ. Тiптi, бiрiн-бiрi ұмытып кеткендей, сұрақ, жауапсыз, тым-тырыс бола қалған. Батырхан ойы ап-айқын: «Айтып қайтемiн, дәлелдеп қайтемiн. Одан да өздерiнiң көзiне көрсетейiн. Кенжеғұлды бұларға барлық тұлғасымен таныстырайын. Бұрынғысы бұрынғы дейiк, Есеттiң болашақ әйелiн Сейiттiң келiнiн қалай қолға түсiрдi ол?» дейдi.

	«Сонда Есетжанды да шақырған Батырхан болды. Не бiлгенi бар бұның, ә? Үндемей отырысын қарашы өзiнiң!»

	– Батырхан? – дейдi Сейiттiң ойы. – Қане, баста? Мана «Қисықтың көлеңкесi де қисық» деп кiмдi айттың? Бәрiнен де Есеттi шақырғаның дұрыс болмаған екен: Иә, тiптен де, дұрыс емес! Осылай демек болады Сейiт. Бiрақ, бұл сөздер тек көңiлiнде ғана сайрайды да, аузынан шықпайды. Батырханға үнсiз жәутеңдей қарайды. Онда өзгерiс жоқ. Ас үй жақтан Маржанның әлдекiмге тызылдап, шаңқ-шаңқ еткен даусына Сейiт те, Есет те елеңдеп қалды. Батырхан былқ еткен жоқ. Тортаңдаған қатынының оған өзi де, сөзi де әсер етуден қалған сияқты. Маржанның ақылсыз долы даусына тым болмаса бұрылып қарамауы әке мен балаға осындай ойлар әкелдi.

	– Қане, Батырхан, сөйле?

	Бұл Сейiттiң ойы. Солай деп айтқысы келедi. Бiрақ айта алмай, оған қарайды да қояды.

	– Сен менi элеваторда көрдiм дедiң ғой, – дейдi көңiлдi. – Ия, мен ол жерге үнемi баратынмын. Қырманнан күнде қыруар астық жiберiп, сонша дәннiң элеваторда қалай қабылданып жатқанынан хабарсыз отыратын директор бола ма екен? Кiсi басқан iзiн бiлдiрмей солай да жүредi екен-ау! Жазған хаттарыңда жолығуға тым асыққан адам сияқты көрiнетiнсiң. Қасыма келiп тұрып сәлем беруге жарамағаныңа таңмын!

	Сейiт iшi осылай дейдi. Қысылып отыр, терлеп-тепшiп те кеттi. Бет орамалымен маңдайын сүрттi. Құлағы қалқиып, сеп-семiз дөңгелек бетi бiр уыс болып отырған Батырханнан жауап күтедi. Онда әлi үн жоқ. Мұндайда қалжыңдасып мәре-сәре бола қалатын да емес едi? О да жоқ. Әлдеқандай сазды әуенге елтiп тынып қалған сияқты бұлар. Әрқайсысының өз ойы мен құлағындағы сазды нақыш ұйытып тастағандай.

	Дегенмен Сейiт осы шырықты бұзды.

	– «Жердi күз айда, күз айдамасаң жүз айда» деген сөз бар едi мен туған елде. Жасырақ кезiмде бұның мәнiсiн түсiнбеппiн. Қазiр тың өлкесiнде осы ұғым ел құлағына алтын сырға боп тағылған. Күз айдамай жердi болмайды екен дейдi бәрi де. Бұл әр нәрсенiң мезгiлiн бiл, сонда бәрi де сәттi болады деген ұғым тудырмақ па? Сондай-ақ, сiздiң де бiзге шешер жұмбағыңыздың көзi жетпедi ме екен деген ұғым маза бермей отыр.

	Батырхан шырт ұйқыдан оянғандай оқыс қозғалды.

	– Иә, сiз нағыз диқан болып алғансыз. Сөзiңiздiң төркiнi шаруашылық қамынан туған неше қилы нақылдар мен аралас келедi. Былтыр «Тереңжарда» болғанымда қырман басындағылардан талай сөз жазып алғамын. Күллiсiн сiз шығарған екенсiз. Жә, бәрi жәй сөз ғой. Қазiр, мен бiлсем, осы үйдiң шай-пайы стол үстiне келетiн уақыт боп қалды. Содан кейiн... – дедi ол Есетке қарап. – Барам деген жерiне жүре берсiн. Әлгi профессор кетiп қалмай жолыққаны жөн болар.

	Орнынан бөтен сөзге қарамай тұрып кеткен Батырхан ас үй жақта жүрген Маржанға дауыстады.

	– Маржан, әңгiмемiз ас-сусыз ұштаспай отыр. Әзiр ме?

	– Айғайламашы. Естiмейтiн есек құлақ емеспiн ғой мен! Қане, шақыр қонақтарды! Қап, әлгi суға батқыр сұмырай бала тола кесе сүттi ақтарды да тастады. Бұл бiр тажал болды, жер жұтқыр.

	Маржан содан кейiн де тiлi аузына сыймай баласын қарғап жатты. Бiрақ, Батырхан еш нәрсе деп араласқан жоқ. Жымия бiр күлдi де, қонақтарға жүрiңiздер деген ишарат жасады.

	Әке мен бала орындарынан үнсiз көтерiлдi.





Жеткiзер ме ақ кептер


	Кенжеғұл дөңбекшiп жатыр. Кейде жүрегi қысылып кетедi. Сол кезде маңдайынан суық тер бұрқ ете түсiп, тұла бойын әлдеқандай әлсiздiк билеп алады. Жаңа әзiрде өз қасынан әдейi қуып жiберген Анарды iздейдi. Келiншектiң жып-жылы, жұп-жұмсақ қолын, жас иiсiн аңсайды. Шау тартқан денесi үстiнде жорғалаған келiншек алақаны майдай едi. Күнде ертелi-кеш осылай жатып, Анарға қалаған жерiн уқалатып, рақатқа бататын. Не бiр мiндет, не бiр өтiрiк қылымсу дегендi бiлмейтiн Анар Кенжеғұл көңiлiне бұл сәтке дейiн зәредей қаяу түсiрген емес. «Сен менi осы бiр жексұрын әдетiңмен кемсiтiп отырсың-ау» деген ой болсашы? Қайта қанатымен су тасыған қарлығаштай шалының жүрегiн жылытып, оның қасиетiн көтере түскен. Өзiнiң әрi жас, әрi артық екенiн мiндет тұтпаған.

	«Менi менсiнбедiң-ау, жолда жатқан кесектей лақтырғаның ғой бұл» деп ойлап қалып жүрер деген сана абзал жанды Анарды қашан да билеп, матап тұратын.

	Ұзақ өмiрiңде талай адамның жан тамырын ұстап көрген Кенжеғұл әйелiнiң осы бiр перiште мiнезiн жақсы ұққан. Адам көңiлiне ащы у салудан аулақ едi Анар. Қартайғанда амалын арттырып, қолына қондырған құсы Кенжеғұлдың қаусап-ақ қалған жанын қайта көгерткендей едi. Қазiр ол өткен күндерiнен есеп алып жатыр. Не бiр қылмысты кесiрлерi көгеннен ағытылған қойдай маңырайды. Көзiн жұмады – алдында тұрады, көзiн ашады – алыстан елес бередi. Кенжеғұл түршiгедi. Сонда да Анарды көргiсi келдi. Оның жарқын жүзiне құмарта қарағысы келдi.

	– Анар, Анаржан! – деп, бiр-екi рет қарлыға мiңгiрледi. Бiрақ, iле жауап қатқан Анар болмады. Кенжеғұл тағы, тағы да солай жан таласа дауыстаған боп жатты. Мұның бәрi көңiлiндегi талап қана екенiн ол соңырақ сездi. Қанша ышқына айғайладым дегенiмен даусы шықпап едi. Қиналып, қырылдап қана жатқан. Қол аяғы дiрiлдеп, кейде ұйып қалды да, тынысы тарыла бердi. Сол кезде күбiрлеп, әлденелер айтып кеттi. Сандырақтады. Анарды шақырдым деген сенiм де оған сол кезде пайда болды. Жан-жағына, үй iшiне көз тастады. Самсап тұрған дүние. «Соның iшiнде бiр қабырғаны түгел алған кiлемнiң ортасында iлулi тұрған қос ауызды мылтықты көрiп, жүрегi дiр еттi. Кенет көзiн бұрып әкеттi. Жатқан күйi қолайсыз түс көргендей дөңбекшидi.

	Көз алдына тағы да Анар кеп тұра қалды. Ол және алыстап кеттi. Ақ кептер боп ұша жөнелдi. Сонау биiк шыңда, бауырында құс сайрап, аңдар еркiн өмiр сүрген асқар тау төбесiнде Есет отыр екен. Құс боп қанат қаққан Анар соған қарай самғап барады. «Кеттi, айрылдым!» деп аһ ұрған Кенжеғұл күшiген боп тұра ұмтылды. Далбаңдап, елiре қақты қанатын. Жеткiзер ме ақ кептер! Ұстатар ма арман құс!

	– Анар, Анаржан! – дейдi ол тағы да. Құзғын тұмсығын соза түсiп далбаңданды. Жетер емес. Ақ кептер көз ұшында бұлдырайды.

	– Аһ, жаным!.. Анарым!

	Күңiрене қысыла шыққан өз үнiнен өзi шошыған Кенжеғұл басын жастықтан жұлып алды. Жан-жағына алақтай елегiздi. Уһ! деп қатты күрсiндi. Диванға қайта қисайды. Талықсып жатты. Сейiт бейнесi көз алдына тұра қалды. Ендi оған Есет қосылды. Ол сонау құзар шың басында тұр. Бұған қарап атылардай айбат шегедi.

	«Үһ! дейдi Кенжеғұл. Уһ!»

	Бұл кезде далада, сирень ағашының түбiнде әңгiме құрған Анар мен Нәргүл үйде жатқан Кенжеғұлдың мына халiнен әсте хабарсыз едi. Анар оқта-текте есiк жаққа қарайлап қана қойды. Нәргүл көңiлiн қимады, кете алмады. Сәлден кейiн оны басынан өткен тарихы ашындырды да, өзiмен өзi боп кеттi. Есетiн есiне алды. Жүрегi суылдады. Есет қазiр автобус iшiнен қол бұлғап бара жатқандай елестеп тұр.

	– Апыр-ай, жаратқан-ай! – дедi Анар күбiрлеп. – Мен осы күйiсiмнен жайылған жоқ па екенмiн?

	– Не дедiң?

	Анар селк еттi. Бетiне үңiле қарап тұрған Нәргүлдi көрдi.

	– Мен саған бақыт тiлеймiн, Нәреш! Ал өзiм... Анар сөзiн аяқтай алмады.

	– Иә, түсiнемiн, – дедi Нәргүл салқын ғана. – Күйiсiңнен жаңылғаның рас. Ол ғана емес, шоқ басқан қошақансың. Адам аяп көрмеген жан ғана осылай болуға тиiстi. Қанатына оқ тиiп, келесiнен айырылған құсты арсыз ғана азық етедi.

	Нәргүл қызара-бөртiп, ашына тiл қатып тұр. Анар оны құшақтай алды.

	– Айналайын, Нәрешжан, әкең ғой сенiң. Мен үшiн тiлiңдi тигiзбей-ақ қой. Одан келер ендi пайда жоқ. Бәрiн ұмыт. Жүр, қазiр жол қамына кiрiсейiк. Ертең тым асығыс болады.

	– Жоқ! – Нәргүл жылы құшақтан шығып, орындыққа отыра кеттi. – Мен ешқайда бармаймын. Тiлiмдi алсаң сен де қозғалма. Кетсiн өзi. Әкем менiң жаман адам. Көптен-ақ солай ойлайтын едiм. Бүгiн сенiң тарихыңды естiген соң көзiм бiржола жеттi. Мен оның заңды үшiншi әйелiнен туған қызымын. Шешем әрi көрiктi, әрi ақылды адам екен. Мынау, – деп, Нәргүл әкесi жатқан үйдi қолымен нұсқап көрсеттi. – Шыдатпапты. Өтiрiк кiнәлапты. Тiптi, жаппаған жаласы да қалмапты. Анам ақыры бұдан кетiп тыныпты. Әкем ардан безген залым, айла тапқыш қу ғой. Амалын қарашы, менi анамнан бөлiп, алып қапты. Пәлен жыл әлдекiмдердiң қолында, алыс ауылда, одан соң интернатта тiрi жетiм боп өстiм. Тек соңғы бес-алты жыл ғой маған мұның әке бола бастағаны.

	Көзiнен жас сорғалап кеткен Анар алабұртып тұр.

	– Нәрешжан, басылшы, қойшы ендi! – дейдi ол дiрiлдеп.

	– Қоймаймын, Анар апа. Мен сенi бұдан былай осылай деймiн. Ана емессiң маған, апа – тәтесiң! Ана деп арыңа қол сұқпаймын. Әкемнiң менiң шешеммен бұрыңғы алып, тастап кеткен әйелдерiнен қалған қыздарының өздерi сенен әлдеқайда үлкен. Қалайша сен маған шеше боласың? Мен қолына келгенше де қанша әйелдiң сорына сорпа төкпедi дейсiң бұл әкем. Мiне, екiншi жылға қарай кеттi, өзiңмен дәмдес боп, бiр есiктен кiрiп, бiр шатырдың астында өмiр сүрiп келемiз. Айтпады деме, қолға алданып түскенсiң. Анау жатқан менiң әкемнiң бар ғой, – ол Кенжеғұл жатқан үйдi және қолымен нұсқады, – қазiргi момақан түрi сұлы жеп, күптi болған өгiзден аумайды. Бiрақ, ол жыртқыштың жыртқышы! Құлқы үшiн құдайдың өзiн де жұтып қояды. Сен алданғансың!

	Нәргүл барған сайын өршелене түстi. Сабыр сұрап қалынған Анар сөзiн тыңдамады. Көзiнен аққан жас кiшкене көрiктей көтерiлiп басылған кеудесiне тырс-тырс тамып тұр.

	– Сен алданғансың! Қара да тұр, Есетiң тiрi. Ол сенi ақыр табады. Бiрақ... – Нәргүл басын шайқап, бармағын тiстедi. – Әттең-ай, тым кеш, иә, тым кеш болады-ау, сонда!

	Анардың шыдамы осы жерге дейiн жеттi де, бiттi. Теңселiп, қатты дауыл соққан балаң шыбықтай иiлдi. Басы айналып, жас парлаған көзi тұнып, балсазан денесiнен әл кеттi. Ыстығы сөнiп, қажыры кемiген сұлу тұлға бұрала, бүктеле түсiп батпаққа батып барады. Бiржола бiткен сияқты. Ол әлсiреген күйi бүкшиiп отырған Нәргүлге сүйене жығылды. Жайшылықта, тiптi, жаңа бiр әзiрде ғана жалын атып тұрған балғын дене сұп-суық боп орала кеткенде қыз жаны да шыр еттi. Өксуiн ұмытып, «апа, тәте!» деуге шамасы келдi де. Анардың мұздай тер басқан маңдайын сипап сүйе бердi, сүйе бердi!

	Бiр сәт iшiнде осынша әлек арқалаған қос жүрек бiрiн-бiрi сүйедi, аймалады. Әр кеудеде жыландай сусыған жайсыз ой ширатыла, шиыршық ата түстi. Барған сайын ол жылан уын жайып, тамыр бойлап жылысып, сiңiсiп барады.

	«Дардан қашқан бұзық деушi едi жұрт әкемдi. Рас болды-ау? – дейдi Нәргүл ойы. – Иә, ешбiр шүбәсi жоқ. Ұят өтпеген мақылұқтан не өтсiн дегендi де естiп едiм талай-ақ. Сол кезде көре алмаған көп дұшпанның бетiн тырнап алғым келушi едi. Бекер күйген екем ғой. Ұят-ай!»

	«Еш нәрсенiң қадiрiн бiлмей, бейпiл өскен шөп желке, тоғышар қыздарға өлердей күлушi ем. Сөйткен басым нағыз соқыр тауық болған екем ғой. Қане, ойлап көрейiншi?» дейдi Анар ойы. Ол Есет екеуiнiң арасында болған оқиға желiсiн қайтадан ширата түседi.

	«Қане, сабақта. Анар сабақта! Тапшы, Есеттiң жанды куәсiн!..»

	Ендi бiр кезде әбден қатайып алған Анар орнынан жұлқына тұрды. Кенжеғұл жатқан үйге қарай жүрдi. Өңiнде қатал, қайсарлық бар. Көзiнде жас емес, лаулаған от. Көңiлiнде көп сұрақ. Бәрiне жауап алмақ. Қаны қайнап, қаһарға мiнген келiншек жалындап жанып барады. Сұлу дене сонда да сұп-суық. Жүрiсi дүлей құйын немесе қаз бауыр қара бұлт сияқты. Лебiнен ызғар еседi.

	Кенжеғұл жатқан үйге Анар жұлқына ендi. Табалдырықтан еркiн аттап өттi. Шалына қарай төнiп барды да, кiлт тоқтады. Ернi көнтиiп, үлкен мұрнының кеңсiрiгi кеберсiп кеткен, суық сортаңдап көгiс тартқан бетiнде қан сөлi қалмаған профессор шалқасынан жатыр екен. Көзi жұмулы. Шал емес, құтырған бура сияқты едi ол бұрын осындай жатысының өзiнде. Қызыл күрең өңiнде көрген жан тайсанарлық айбат болатын. Қазiр оның сұлқ түсiп, көсiле қалған денесiнде көргендi түңiлтерлiк сұмдық бiр үрей тұрғандай. Анар оған iркiлмей қарады. Бiрақ, ет жүрегi шошына тыз еттi. Көзiне тiрi әруақ секiлдi әлдене елестеп кеттi.

	– Сұмдық-ай, мынаған не болған? – дедi ол қасқырдан қорыққан елiктей селт етiп.

	Анардың алға басқан аяғы кейiн тартты. Шегiншектеп барып, табалдырыққа тiреле кiдiрдi. Замат құлағына:

	– Әлi ұшып жүр ақ кептер. Есет деп ұшады ол. Қайтар емес, жеткiзер емес! Уһ! – деген сөздер жеттi. Жаны тас төбесiне шыққан Анар айғайлап жiбердi:

	– Есет дейдi?! – Кеудесiн қос қолымен бiрдей басып алған Анар осылай деп әлденеше қайталады. – Есет! Есет дейдi?!

	Шаңқ еткен дауыс Кенжеғұлды да селк еткiздi. Құлағына шыңнан үзiле атылған тастай батты. Ол көзiн ашты. Басын көтерiп қарады. Сұп-сұр боп тұрған Анарды көрдi.

	– Анар, Анаржан! – дедi Кенжеғұл қынжыла қырылдай тiл қатып. Анарға ол табыттан көтерiлген өлiктей боп көрiндi.

	– Қозғалма, қимылдама! – деп шыңғырды келiншек.

	Кенжеғұл бiр қолымен басын, екiншi қолымен жиектерi қанталап қызарған көзiн уқалап, дiрiлдеп тұр. Айналасы бұлдырап, жер мен аспан шыркөбелек айналып кеттi. Олар бiрiне бiрi орындарын алмастырып жатқандай. Кiрпiктерiн жыпылықтата қағып-қағып жiберген профессор:

	– Жаным, Анарым! Сенбiсiң айғайлаған? – деген сөздердi қырылдап зорға айтты.

	Өлiктей сұр, суық түсi лезде қара қошқылдана қалған Кенжеғұл аяғын аттай берiп, тәлтiректеп кеттi. Бетiнiң жайшылықта қыпқызыл боп тамырланып тұратын қан жолдары тотыққан темiрдей көгерiп, теңбiл-теңбiл боп шыға келдi. Бедiрейген суық өң есiк аузында қалшиып есеңгiреп тұрған жас келiншектi мүлде ақылынан адастырды. Кенет ышқынып, алабұрта айғай салды.

	– О, жасаған! – дедi Анар қос қолымен ендi жағасын ұстап. – Кiсiнiң қасиетi бiтерде көрiнгенге қол жаулық болады дейтiн едi. Сорым-ай, есiм кеттi-ау!

	– Қол жаулық!

	Дауыс емес, бұ сапар қойып қалғанда дүңк еткен ескi қаңылтыр сияқты шықты Кенжеғұл үнi. Ол Анарға қарай жүрдi. Бейне мас кiсi сияқты.

	– Келшi, Анаржан! Көзiме әлденелер көрiндi ғой жаңа. Кiсi ауырарда, сiрә, осылай шатасса керек. Келшi бермен ақ кептерiм, перiштем. Анарым! «Кiсi ауырарда» деген сөз Анар жүрегiн шымыр еткiздi. «Бейшара, – дедi ол күбiрлеп. – Шын-ақ қиналып жатқан екен ғой. Көңiлi қалар сөз айттым-ау! Обалдағы-ай! Мана үйге келгеннiң өзiнде құп-қу өңi-ақ ауру екенiн айтқандай емес пе едi? Ұят-ай, мынауым нағыз тоғышар, көргенсiздiк болды. Ит емес, ерiм едi ғой бұл менiң!

	Кенжеғұл аяғын аннан бiр, мұннан бiр басып барып, Анардың белiнен ұстады. Профессордың қолы ғана емес, тұла бойы безгегi ұстаған жандай қалш-қалш етедi. Дүрдие iсiнген ерiндерi кебек жалағандай аппақ боп, кеберсiп кетiптi.

	Иi жұмсақ Анар райдан тез қайтты. Қалжыраған қақсалдың қыса түскен қолтығына енiп, оның сырылдаған кеудесiне басын сүйедi.

	– Не болды, шалым! Жол жүрейiн деп отырып, аяқ астында ауырып қалғансың ба? Ендi қайттық, ә? Ой, кесiр-ай! – деп бердi.

	– Оқа емес, мүмкiн жазылармын. Иә, айығып кетермiн. Әшейiн бiр дене толқуы шығар. Есеңгiреп... азырақ... Ә-ә, Нәржан үйде ме? Өзiң сұп-суықсың ғой. Не болды, тiптi қорыққан қояндай сонша дiрiлдегенiң қалай? Ер едiң ғой. Қане, күлшi бiр, күлшi? Түу, маңдайыма ағып кеп қонған ақ кептерiм!

	Соңғы сөз Анардың жүрегiн тырнап алғандай және селк еткiздi.

	– Жаңа сiз не айтып жаттыңыз? Есет дедiңiз, әлi ұшып жүр ақ кептер. Есет деп ұшады ол дедiңiз. Мен бәрiн естiдiм. Себебi бар ма, себебi?

	Кенжеғұл ендi мүлде сергiп, есiн жинап үлгiрдi. Бiрақ, Анардың ақылға жеңгiзген сабырлы сөздерi алпыс айлалы профессордың зәре-құтын алды. Бiраз не дерiн бiлмей, күмiлжiп тұрды да, өтiрiк жайдарылана күлiмсiреп, жұмбақтай сөйлеп кеттi.

	– Қырықта ердiң миы толысады. Данышпан туған азамат осы жасында ақылымен ел билейдi. Асыл туған азамат елуге келгенде ғана ер салған аттай болады. Осының маған қайсысын қияр ең? – деп әйелiне қарап жымиды, – жоқ-жоқ, кiнәлама менi, – дедi ол Анарды қыса түсiп. – Ақ перiштем, асықпа. Әуелi сен айтшы, одан кейiн жаңағы сұрақтарыңа жауап беремiн!

	Профессор наразы бола бастаған Анарды аймалай сүйiп-сүйiп алды.

	Не дерiн бiлмей ойланып қалған Анар көзiн сүзiп төмен қарады.

	– Ендеше сен ойлана тұр. Кейiнiрек берсең де болады жауабын. Ал, мен жаңағы өзiң сұраған есiмдердi сандырақтап айтқан шығармын. Әйтпесе бөтен сырым жоқ екенiн дәлелдетудi сен де қаламайсың, оны жақсы бiлем. Тек мынау-ақ айтарым, соңғы жылдары барлық iс-әрекетiм – шыр-пырым бiр ғана сен, қала бердi Нәрешiм үшiн емес пе? Оның үстiне, мен сенi адам түгiлi, ескен желден де қызғанамын. Есеттi аузыма алған болсам, ендi себебi түсiнiктi шығар өзiңе. Ауру адамның жайшылықтағы ойы қысылған кезiнде тiлiнiң ұшында тұрады екен ғой. Жаңа әзiрде қатты қиналдым, уһ!

	Анар шалының бетiне таңдана қарады. Айтам, бәрiн де алдына жайып салып үзiлдi-кесiлдi жауап алам деп келген келiншек өктем екпiнiне малтыға түстi. Кенжеғұлдың әлгi бiр сөздерi елжiрей сүйiп аймалағаны жiгi жарылып бара жатқан көңiл түйткiлiнiң бәрiн қайтадан жымдастырып шегелеп тастағандай болды. Анар көздерiнiң жиегiне үйiрiле қалған жасын жеңiмен сүртiп тастады.

	– Қайдам, – деп күрсiндi ол. – Шөптiң басы жел тұрмаса қозғалмаса керек.

	Түк сезбегендей еңкiлдеп күлген Кенжеғұл сөйлей бердi.

	– Жастық деген, шiркiн... – деп, басын мағынасыз шайқап, кейде араз болған жандай кейкидi. Сөз түрi Анарды кiнәлап тұрғандай да едi. – Ия, жастық деген қол жетпес арман ғой бастан өтiп кеткесiн. Егер мен тетелес қатарың болсам, бәлкiм мұндай ой басыма келмес те, аузымнан шықпас та ма едi, қайтер едi? Әйтеуiр қазiргiдей әлсiреп жатып көрген түсiң, ауру басың қысылғанда өзiң де сезбей, сандырақтаған әрбiр сөзiме жауап бермес едiм ғой. Ал бүгiн сондай тiптi еске алуға жарамайтын нәрселер үшiн де алдыңда жапырақша қалтырап тұрмын.

	Анардың көзi бақырайып кеттi. Шалының аузын қолымен басып, жұбата бастады.

	– Қойыңыз ендi. Далада Нәреш отыр. Ол бүгiн мүлде көңiлсiз. Таңертең тайлақтай секiрiп жүрген қыз едi. Жолға да шықпаймын дейдi. Өзiңiз бiр нәрсе демесеңiз...

	Нәреш есiне түскенде Анардың жүрегi қайтадан тызылдап кеттi. Қай-қайдағылар ойына оралып, көз алдына автобустағы Есет кеп қайта тұрды. Кенжеғұлдың құшағынан жұлқына шыққан Анар тәлтiректеп барып қабырға жақта тұрған орындыққа бүкшие, қисая отырды.

	– Анар, Анаржан! – деп Кенжеғұл жақындай берiп едi, бiр қолымен көзiн басып, екiншi қолын жоғары көтерген Анар ышқына үн қатты.

	– Тоқта, тоқта! Жо-жоқ, далаға шықшы, далаға. Осы үйдiң ауасы тым бұзылып, тiптi, сасып кетiптi. Тазарсын. Есiк-терезенiң бәрiн ашып жiбермесе болмас! – деп қынжылды.

	Бұл күнге дейiн Кенжеғұлға «сен» деп сөйлеген емес едi, «тоқта», «далаға шықшы» сияқты сенсiреген сөздер оның аузынан бiрiншi рет естiлдi.

	Кенжеғұл аң-таң бола тоқтады. Ол ессiз жандай есiктен шыға бердi. Көзi сирень түбiнде әлiге дейiн бүкшиiп отырған Нәргүлге түстi. «Жеткiзер ме ақ кептер» деген сөйлем тiлiнiң ұшына және оралды. Қызына жақындап келдi. Осы кезде орнынан қарғып тұрған Нәргүл оған қарсы қарай жүрдi.

	– Нәржан, немене, не болды? – дедi әкесi.

	– Сөйлеме маған... сен осы...

	Бiрақ, Нәргүл ойындағысын айтып үлгiре алмады. Сыртқы қақпа сарт етiп ашылды да, артынша сәл имене кiрiп келе жатқан таңертеңгi жiгiт көрiндi.

	Аңырая қараған Кенжеғұл кенет бiрер қадам кейiн шегiншектеп барып тоқтады. Нәргүл бағанадан қолында бос жүрген шүберекпен аузын басып тұрып қалды. – Келiңiз, келiңiз? – дедi қыз жасаураған көз жанары жалт-жұлт етiп.

	Кенжеғұл кiлт бұрылып үйiне кiрiп кеттi де, жүгiрiп барып терезеден сығалады.

	– Келiңiз, iздеген адамыңыз да үйде қазiр. Мен сiздi қайтып соқпас па деп едiм?

	Қызының сөзiн Кенжеғұл нақпа-нақ есiттi.





Тайталас


	Есеттiң екi көзi Нәргүлде. Ол күлiмдеп тұр. Көкiрегiнде көктем күнi қайта шығып, iздеген гүлi алдынан жарқ еткендей. Жайраң қағып, жылы шырай бiлдiрген қыз пейлi бойын билеп барады.

	– Профессор үйде шығар? – деп сұрады Есет сыпайы тiл қатып.

	– Үйде.

	Нәргүл әкесi қазiр ғана кiрiп кеткен есiк жаққа қарады. Назары терезеден сығалаған көзге түстi. Әке көзi. Бұған атылар жолбарыстай ашу ызамен қарап тұр. Өңi суық. Неге өйтедi? Әлде қызғанып тұр ма екен? Иә, солай болды. Түу!

	Ойында осыдан бөтен еш нәрсе жоқ Нәргүл жалтақтап әлгi жаққа қарай бердi. Туған әкесiнiң бұрын-соңды мынадай қорқынышты түрiн көрген емес-тi. Қараған сайын қыздың төбе құйқасы шымырлап, тұла бойында мыңдаған құмырысқа жыбырлап жүргендей түршiктi. «Апырай, – деп ойлады Нәргүл. – Жаңағы бiр тiк келген сөзiме ренжiп қалған-ау шамасы. Мұндай әдетi жоқ едi ғой!»

	Қыз екi жаққа ерiксiз алаңдады. Бiр көз тым суық, ызғарлы. Екiншiсi – көктемнiң жайма-шуақ күнiндей жылы. Тiптi, жанын тербеп, әлдилегендей. Қараған сайын бойына қуат кiрiп, жiгерi арта түскендей...

	Өз iсiнен өзi ұялған Есет қысылып тұр. Профессорды шақырасыз ба деп қалай айтам, үйге кiрiп бару да ыңғайсыз-ақ.

	Есет осы ойын қызға бiлдiрдi.

	– Жақсы. Өзiм де осылай үйiнде беттесермiн деп ойлап ем. Жолым болған екен. – Есет жымия күлдi. – Бiрақ... – ол сәл тұттыға бөгелдi.

	– Қалай жолығар екем? Ұят болмас па, құрбым?

	– Келгенiңiзге рақмет.

	Нәргүл бұл сөздердiң аузынан қалай шыққанын аңғармады. Есет те мән берген жоқ. Ол өз ойымен өзi толқып тұр. Тiптi, қыздың қазiр қандай жағдайда тұрғанын да байқамады.

	– Үлкен қаланың тәртiбi де басқа ғой, – дедi ол қысыла сөйлеп.

	– Кейде күн ұзаққа суға толы зор қазан iшiнде босқа айналған қасықтай жүресiң де қоясың. Сонда да бiтiп жатқан iс жоқ. Иә, қарындас, солай... Профессорды шақыруға болар ма екен! Әлде өзiңiз...

	Бiр тамшы тер маңдайынан бұрқ еткен жас жiгiт дауылдан қорғанған торғайдай Нәргүлдiң ығына тығыла бердi. Сұңғақ бойы нәзiк қыздан әлдеқайда ұзын-ақ екен. Аты мен атағы ел аузындағы профессорға мезгiлсiз, тiптi, үйiне кеп жолығам дегенi қалай? Ұят емес пе?

	Есет қатты қысылды. Батылдығынан ажырады.

	Екi оттың ортасында калған Нәргүл де қазiр өзiнше қиналуда едi. Ақыр соңында ол жiгiтке бiржола бұрылып алды. Көзi жайнап, алма бетi алабұртқан нәзiк жан жауапқа да сасқан жоқ. Ол жымия күлдi де:

	– Адастым дегенiңiз бе оныңыз? – деп сұрады. – Зiңгiттей жiгiт те адасады екен-ау. Бұрын бұл қалада болмаған ба едiңiз?

	– Бұрын бес жылдай оқып едiм, – дедi Есет өтiрiк айта алмай. – Сонда да жатырқап қалыппын.

	Нәргүл және сықылықтады.

	– Солай болуы мүмкiн бе екен? Жарайды, сiз сәл отыра тұрыңыз.

	Мен қазiр...

	Есет сирень түбiндегi орындыққа отырды. Үйiне жүгiре басып кiре берген Нәргүлдi есiк аузында тұрған Кенжеғұл тоқтатты.

	– Не болды, сонша бiреу-мiреу қуды ма сенi?

	– Папа?!

	– Иә... анауың кiм?

	Даусы дүңк еткен әке жүзiнен Нәргүл шегiншектеп кеттi.

	– Ол сiздi iздеп, тiптi, алыстан келген адам екен. Шығып жолығасыз ба? Жоқ әлде үйге кiрсiн бе?

	– Жап аузыңды! Қазiр кетсiн. Мен демалыстағы адаммын. Ешкiмдi қабылдауға уақытым жоқ. Және шақырған да кiсiм емес. Бар да қайтар... Тұра тұр, қайда бара жатырсың? Анарға ма? Оған көрсетпей-ақ қой бұл келiмсектi. Анар қазiр сәл сырқаттанып бейжай боп отыр. Бар, әкемнiң уақыты жоқ екен. Қайтып келмесiн деп айтты де?

	Әкенiң әр сөзi Нәргүлдiң өңменiнен өтiп жатты. Үннен қалған қыз қуарған ағаштай тұрған орнында қатты да қалды. Ойындағы сөзiне тiлi оралар емес. Әкесiн көзiмен атып, тiстенiп алып едi. Бiрақ, ұшынған талақтай соншалық ұсқынсыз боп кеткен әке өңi қыздың зәре-құтын және қашыра түстi. Бiресе көгерiп, бiресе қуарып тұр. Тұла бойы қалшылдап, дiр-дiр етедi. Кейде теңселiп кетiп, буынбуыны босап, құлай жаздаған қақсал тұлға тым қорқынышты боп барады. Жүйке тамырларын тебiренткен әлдеқандай күштi сезiм алма-кезек жұлқып тартып тұрған сияқты.

	Қыз жүрегi тызылдап кеттi. Жаңа әзiрде ғана Анар өмiрi үшiн өшiккен әкесiне жаны ашып, оның түр-түсiнен қатты шошынды. Даладағы жiгiт үшiн естiген ауыр сөздерi де қас қағымның арасында есiнен тайды. Көңiлiнде үрейлену мен таңырқау, ызалы ашу мен мүсiркеу аралас ғаламат сезiм алас ұрды. Не ары, не берi кетерiн бiлмей, тас боп қатқан қыз көзiнен ыстық жас моншағы парлап, тарам-тарам боп ақты.

	– Бұ несi? Бұ не сұмдық? – деп еденге отыра кеттi де, замат орнынан қарғып тұрып далаға қарай ата жөнелдi. Осы кезде оның құлағына Анардың үрейлi даусы жеттi.

	– Нәреш, ах, Нәрешжан!

	Нәргүл кiлт тоқтады. Терезеден атыла, ұмар-жұмар құлап түскен Анар, жамбасы жерге тиер-тиместен, орнынан сүрiне-мүрiне тұрды да, сирень түбiнде дәл қазiр қаққан қазықтай қалтиып тұрған жiгiтке қарай атылды.

	– Есет, ау, Есетiм!

	– Анар аузынан шыққан осы бiр есiм Нәргүлдiң миына жаңғақ шаққандай тидi. Бiрақ, сол замат Анар кеудесiнен бiреу итерiп қалғандай кiлт тоқтап, кейiн шегiндi. Нәргүлге қарады. Қасына құсша ұшып жетiп келген қызды қапсыра құшақтап алды да, iс-мiс жоқ аймалап, сүйе бердi.

	– Жаным, бауырым! – дедi ол Нәргүлдiң шынжау денесiн умаждай қысып. – Бұ не деген ғаламат едi? Сиқыр деген әлде осы болар ма? Әлгi әкеңнiң бiресе өлдi, бiресе сенi алдап кеттi деп жүрген Есетi ғой мынау. О, ұждансыз кәрi төбет!..

	Анардың аузынан шыққан сөздер осылар ғана. Содан кейiн ол тұрған жерiнде бiрте-бiрте ерiп, терең тұңғиыққа батып бара жатқан бiр кесек мұздай боп Нәргүлдiң аяғы астына сусып түстi де, сылқ етiп құлай кеттi. Жаңа ғана жалын атқан келiншек лезде хал-дәрменсiз қалғандай, сұлық жатты. Тек қабынып қатты соққан жүрек дүрсiлi ғана оның тiршiлiк дүниесiнен әлi қол үзбегенiн аңдатқандай едi.

	Iле Нәргүлдiң де «о, сығыр дүние!» деген қатты даусы естiлдi. Одан кейiн: «Есет дейдi. Ау, Есет?» деп қапыда шыққан ащы үнi айналаны селк еткiздi.

	Бұл кезде қыз бен келiншек қасына Есет те жетiп едi. О да әуелi аяқ астынан бұрқ еткен, өрттей лап еткен мына оқиғаға елеңдеп, аң-таң бола қараған. Алайда, атын қайта-қайта атап және бар пәрменiмен терезеден өзiн-өзi доптай атқан әйелдi көргенде жүрегi тас төбесiне шықты. Жөпелдемеде не iстерiн бiлмей састы. Жығыла-сүрiне жүгiрген Анар көзiне оттай басылды. Бағана автобус аялдамасында көрген Анары қарсы алдынан және жарқ еттi. Есiн жиғанша болған жоқ, кейiн қарай жалт бұрылған сұлуы артынан жеткен талдырмаш қызды құшақтай бердi. Кенет Есет те «Анар, Анаржан!» деп бiр-екi рет алқына айғайлады. Бiрақ, оның бұл даусын өзiнен бөтен ешкiм естiген жоқ.

	Осының бәрi сәл ғана уақыттың iшiнде еттi. Анарды қарулы жiгiт жерден қаңбақтай көтерiп алды. Оны әлдилеген баладай, бауырына қыса түсiп, салқын, саялы сирень түбiне қарай жүрдi.

	– Су, суық су әкелiңiз? – деп, қасында шыр-пыр боп жүрген Нәргүлге айғайлады Есет.

	– Қазiр!..

	Нәргүл құстай ұшты. Лезде жаңа әкесi өзiн қарсы алған есiктен iшке кiрдi. Профессор кетiп қапты. Қайда? Тура су тұратын ас үйге беттеген Нәргүл әкесi туралы ойлаған да жоқ. Бара бiр шелек суды iле-мiле керi жүгiрдi.

	– Рақмет, қарындас! – дедi Есет қыздың қолынан шелектi алып. Сөйттi де, сирень түбiнде сүйене жатқан Анардың бетiне суды қос қолдап тұрып сеуiп-сеуiп жiбердi.

	Анар селк ете көзiн ашты да, қайта жұмды.

	– Тәте, апа?! – деп Нәргүл оның үстiне құлады. Мойнынан құшақтап, бауырына басты.

	– Қорықпаңыз, қарындас! Еш нәрсе етпейдi. Жеңгеңiз қазiр-ақ қалпына келедi. Қателеспедiм бе, тәте де, апа да емес, жеңгеңiз шығар бұ кiсi, ә? Ағаңыз қайда, ағаңыз? – дедi Есет. Қызды профессордың қызы, Анарды келiнi деп ойлады. Ашу-ыза буа түсiп, даусы барған сайын қатайып, тiптi, гүрiлдеп шықты. – Сонша неге заразап шектiргенсiздер? Бұ да адамның баласы ғой. Қане, қайда, шақырыңызшы әйелге күшi жеткен батырды!

	Нәргүл не дерге бiлмей қипақтады. Есет пен Анарға кезек жаутаңдады. Есет және бiр уыс суды Анардың бетiне шашып жiбердi де, гүжiлдеп сөйлеп кеттi.

	– Анар, тәуiрсiң бе? Ашшы көзiңдi? Ешкiмнен үрiкпешi, қорықпашы. Мiне, мен тұрмын қасыңда. Сөйлешi, айтшы! Кiм сенi сонша қорлаған? Жүрегiнде махаббаты жоқ түлкi тектес бiреудiң қармағына iлiктiң ғой деп ойлаған ем, дәл келдi. Ондайлар жемтiгi қолға түскенше жанталасады. Ит боп үрiп, бөрi болып ұлиды да. Арыстан боп ақырып жер-дүниенi аспанға көтередi. Әй, әттең-ай, қор болған қалқам-ай!

	Есет бармағын тiстеп басын шайқады, үй жаққа бұрылып зiлдене сөйледi.

	– Ей, бұл үйде кiм бар, шығып кет бермен. Бөрi болып ұлыған қоян болмасаң келе ғой тез. Мен – Есет Тоқатаевпын. Әкем аты – Сейiт, шешем аты – Жамал. Анарды алдап, тұтқын еткен жыртқыш менi де бiлуге тиiстi. Қане, беттесейiк, кел!

	Үй жақтан ешкiмнiң дыбысы естiлмедi.

	– Мөлдiр бұлақты ластап, жағасын жын-сайтанның ошағына айналдырған iблiстi шақырып тұрмын. Қылмыс iстегенде қиналмаған жиiркенiштi жансебiл неғып тұрсың көрiнбей. Жауап бер алдымда. Адам ары, оның тағдыры көрiнген күшiгеннiң, ұрты қанға толы қасқырдың, екi аяқты, екi жүздi хайуанның қолындағы қуыршақ емес!

	Есет қаңтардың бурасындай шабынды. Бiрақ, оған жауап қайырған ешкiм болған жоқ. Мыңқ етпес есiк-терезе сол бұрынғы ашылған қалпында тұр.

	Жаңа сыртынан өз көзiмен көрген профессор қайда? Тым болмаса сол кiсi шығып, мына сорлап жатқан әйел халiн бiлуi керек емес пе? Ғажап!

	Осы бiр азғана уақыт iшiнде көзi көрiп, денесi түршiккен оқиға желiсi жiгiттi басып жаншып барады. Қалай ойлап, не десе де түсiнер түрi жоқ, тiптi, бiр басына сияр да емес. Бiресе Анар мен үлпершектей қызға, бiресе, жұмбақ тастай маңқиып тұрған үйге қарайды ол. Анар әлi былқ-сылқ етiп, ол үшiн шыбын жанын қиюға даяр отырған қыз қолында жатыр. Жас сұлу болса, жаңағы бiр әзiрдегiдей емес, дәл есалаң жан сияқты. Мөлдiреген бота көзiн Есетке қайта-қайта сүзе қадаған нәзiк жан аузынан жөндi бiр сөз шыққан жоқ. Кейде осы жәудiр көзден маздай ойнаған ұшқын Есетке жаулықтан гөрi жақын тартқан жылы сезiм отын жарқ еткiзiп, әлденеден хабар берген сияқты да болып кетедi. Бiрақ, бұл әлi анық көз жеткен ақиқат емес.

	Сонда да ашу буған Есет бүгiн осы жерге екiншi рет кiм үшiн келгенiн ұмытпады. Қызға жылы шыраймен қарады. Сол кезде көзiн ашып алған Анар жiгiт назарын бөлiп жiбердi.

	– Жарығым, Есет! – дедi ол кенет тiл қатып. – Сенi өлiмге қимап ем, дұрыс ойлаған екем. Жүрегiм бекер тызылдамапты. Ендi жарылып кетсе де ризамын!

	Орнынан теңселе тұрған Анар қайтып Есетке қараған жоқ.

	Нәргүлдi құшақтап солқ-солқ жылады.

	– Мiне, Нәрешжан! – деп тұттығып бiраз тұрды. – Менiң өмiр тарихым осымен бiттi. Жалғасы болар деп ойламаймын да.

	Қызда үн жоқ. Жаралы кеудесiн Анардың арманға толы сөздерi және де осып өттi. Оған жөн айтар шама бар ма?

	Бiрiн-бiрi қапсыра құшақтаған екi әйел Есеттiң көзiне түбi бiрге өскен қос шынарды елестеттi. Еңсесiн көтере түсiп екеуiне қарай ұмтыла бердi де, әлдеқандай белгiсiз күш аяғынан шалып қалғандай, тәлтiректеп кетiп, кiлт тоқтады. Құйынша үйiрiлген сезiм күшi ме, әлде жан-жүйесiн манадан өзiне тартып, қазiр шыға кеп айқаса түсер деп тұрған мына мұңлы Анардың ерiксiз иесi ме, әйтеуiр бiр мықты тегеурiн оның сом тұлғасын қаңбақтай ұшыра жаздады да, маңқиған үй таманға қайта бұрылтты. Сол кезде оның көзi бұларға қарама-қарсы тұрған терезеге түстi. Әлдекiм қолына қос ауыз мылтық ұстап кезене қалған екен. Есет ышқына айғайылап жiбердi.

	– Басыңа бөрiк киген екi аяқты аң екенiңе осыңның өзi-ақ дәлел. Қане, қапы қалма, атып қал! – деп екi әйелдi өз ығына ала бердi. Жалт қарасқан әйелдердiң құлындағы даусы шықты. Олар бiрiнбiрi құшақтай шырылдап ауланы бастарына көтердi.

	– Қара жүрек жауыз! – деп ышқырына алға ұмтылды Анар. – Бөгде адамда жұмысың болмасын. Арам қолыңда адал жаным, iзгi ойым шiрiп бiткен екен. Оны ендi ғана бiлдiм. Лай су құйған таза құмырадай кiрлi сүлде екенмiн. Тезiрек жой, менi ат, қанқұмар құзғын!

	– Жоқ, оны атпа, менi құрт! – деп ұмтылды Нәргүл де шыр-пыр боп. Мылтыққа қарсы кеудесiн ашып бара жатқан Анардың лып етiп алдына шықты да, о да кеудесiн тосты. – Ендi бiлдiм, әке емессiң – әзәзiл әруақсың!

	Есет бiр сәт кiдiрiп қалып едi. Дереу жұлқына алға шықты. Көздерiн ендi әне-мiне дегенше тарс етер мылтықтан алмай асықты.

	Бiрақ, мылтық атылған жоқ. Стволы күн көзiне бiр рет жарқ ете шағылысқан ажал таяқ сырғып келiп терезе түбiне топ еттi. Сол замат үй iшiнде күйбеңдеп жүре бастаған бiреудiң арқа жағын ғана Есет көмескi байқап қалды. Қараңғы тартқан көп бөлменiң қай бұрышына кеттi екен? Ол ендi не сұмдық көрсете алар? Жұмбақ. Бiрақ...

	Оқтай атылып есiкке беттеген Есеттi Анардың бiр ауыз сөзi тоқтатты.

	– Керегi жоқ, қолыңды былғама. Есет, мен десең сөйт, өтiнемiн!

	Есет тырп етпедi. Сәлде у-шу басылып, айнала жым-жырт бола қалды. Жiгiт жан-жағына назар аударды.

	Қора iшiнде қос ару тұр. Қимылсыз қатып қалғандай. Беттерiн басып алқына тыныс алады. Есет те қайда барарын, кiмге арқа сүйерiн бiлмедi. Жақындап келдi де, Анардың бiлегiнен ұстады. Келiншек денесiне электр тогi тигендей дiр етiп, қолын тартып алды. Жiгiт жүрегi де тыз еттi.

	Бiрiн-бiрi сүйеген екеу сирень түбiне қарай бұрыла бердi.

	* * *

	Нәргүл дел-сал. Көргенiнiң бәрi өңi ме, түсi ме, ажыратар емес. Замат дүние шыр көбелек айналып, зеңбiрек атып кеттi, бұ да бiрге дөңгелей жөнелдi. Көзi бұлдырап, жүрегi азды. Бойда қуат қалмай тәлтiректеп барды да, үй қабырғасына сүйенiп тұрды.

	Қыз сәл есiн жиды. Жан-жағына қарады. Анадай жерде Есет пен Анар тұр екен. Көзiне екеуi қол ұстасып алған секiлдi боп көрiңдi. Құлағына жеткен сөздер де түрпiдей.

	– Жаным-ау, бұл не сұмдық?

	– Сұрама! Бiрақ, тiрi екенiңе сенiмiм зор едi. Адаспаппын.

	– Адаспаппын? Қалайша? Сонда мен бе адасқан?

	– Жо-жоқ, жаным!.. Кешiре гөр, жаратқан? Мүлде олай емес.

	Әрине, мен ғой адасқан, мен! Ендi қайттiм, ә? О, қыршын жаным!

	– Күнiм-ау, сонда...

	– Иә, сұрама ар жағын!..

	Өзi есеңгiреп тұрған Нәргүл бұл сөздердiң әрқайсысын шаншудай қабылдады. Екеуiнiң арасы жалын атқан махаббат, бiрiккен келiсiм деп түсiндi. Жас жүрегi мың сан ине сұққандай шымырлап шаншып кеттi, бойында ашу, ыза кегi лап еттi. «Не деп тұр мыналар? Ал мен не iстеп тұрмын? Әкемнiң жауын жақтаған бейбақ сонда мен болғаным ба?!»

	Шырт ұйқыдан оянғандай сергiп сала берген Нәргүл, өлi аруақтай семе калған бойын тез-ақ билеп алды да, шегiнiп барып Есет пен Анарға қарай жүрдi. Тас шемендей түйiлген жас сұлудың сырты жалын, iшi өрт боп жанды. Ерiндерi кебек жалағандай кезерiп шыға келген. Ибалысының нұрлы жүзi уыттанып, қабағының алдында қатқыл кейiс тұр. Мөлдiр бұлақтай тұнық көзiнде от лаулайды. Жанары жарқ-жұрқ етiп тiлерсектен қан кешуге бел байлаған батырларша ашынған сұлудың қазiргi түрi екi жүздi қанжарды көз алдына ерiксiз көлденең тартып тұрғандай едi.

	«Қыз әкенiң жауы деп бекер айтылмаған екен ғой, – деп ойлады ол. – Жау жағадан алғанда, бөрi етектен тартқаны осы болғаны да. Ұл боп тусам мен өстер ме едiм? Не болса да әке жағында жүрмес пе ем! Ол әне, үйден шықпай тұр. Жаңа неге атпады мылтықты? Мұндайда қаруын тастай берiп, қарап қалғаны несi? О, сорлы әкем!.. Кейде ұлым жоқ, ұлым дей отырып, маған сен осы ұл боп неге туа қоймадың екен құлыным деушi едi-ау ақырын жымиып. Бәсе, онда терең сыр бар екен ғой. Мен маубас сондай ұлы сөздiң мәнiсiн ендi ғана түсiндiм емес пе? О, сор маңдай әкем!»

	Әп-сәттiң арасында басына осы сияқты мың түрлi ой кiрiп, бойын сан-салалы сезiм билеген Нәргүл ширап кеттi. Шыр айналып, бұлдырап тұрған жер оған бұрыңғы қаз қалпында көрiндi. Тау етегi күндегiсiндей жасыл зер барақта құлпырып-ақ тұр екен. Аула iшi де жайнап сала бердi. Нәргүл үй iшiнде тым-тырыс қалған әкесi жаққа бұрыла көз тастады. Жоқ. Қайда кеттi екен? Қыз бет алған жағынан қайтпай, Есет пен Анардың қасына жетiп келдi.

	– Кәне, сөйлеңдер? – дедi ол қатулы үн қатып.

	Нәргүл өзiне жалт ете назар аударысқан екеудiң түрiн көрiп тiлiн жұтқандай, үнсiз тұра қалды. Даңғаза көтерiп, дөң сауда жасаған жоқ. Состия сазарған күйi жiгiтке қадала қарады. Сұсты-ақ екен. Өңiне қуаныш емес, қасiрет, тiптi, жапа бұлты түнере түскен. Қыз дiр еттi. Кенет назары Анарға ауды. Үзiлiп түскен жұлдыздай бетiнiң нұры сөнiп, басқа ұрған тана iспеттi үрпиiп қана тұр екен...

	Жүрегi және суылдап сала берген Нәргүл анадай жерге барып отыра кеттi. Анар ышқына тiл қатты.

	– Нәрешжан, арманым жоқ. Бiр көрсем деушi едiм. Көрдiм. Сенiң де талғамың мықты екен. Адам тани алады екенсiң. Уһ!

	Анар қайтадан талықсып кеттi. Нәргүл қасына жүгiре жеттi. Есет екеуi келiншектiң бетiне су бүркiп желпи бастады. Қыз денесi жiгiтке жақындап кеткен сайын ток тигендей тыз-тыз еттi. Есет бiресе Анарға, бiресе қызға жаутаңдады. Ол, тiптi, iшiнде әлдеқандай сиқырлы сұмдық отырған үй таманға қайтып көңiл аударған да жоқ.





Балдақты адам


	Батырхан мен Сейiт үйден шыққанда түс ауып қалып едi. Тынық теңiздей аспан астындағы қала зеңгер шәлi жамылып, көгiлдiр бура малынған сияқты екен. Бейне ине-жiптен жаңа шыққан көк шәйi көйлек кигендей құлпыра қалыпты. Желпи ескен жұмсақ, ерке жел оқта-текте желп етiп қана тұр. Ол оқтай тура көше бойларындағы сыңсыған ағаш жапырақтарын болар-болмас сипап өтедi де, тына қалады. Сол кезде әр ағаш кеудесiндегi жансыз жапырақ сыбдырап, бiрi мен бiрi тiлдескендей дүр сiлкiнiп, бiршама суылдап тұрады да, сырласып болғандай, жадырай түсiп, ақырын-ақырын бас изесiп барып тыным табады.

	Сейiт жолдасының сөзiнен құлақ айырмай келедi. Сонда да қаланың әрбiр тынысын тыңдаудан жалығар емес. Тiптi, бұл мiндеттi ол бойына парыз санаған сияқты. Көркiне көзi тоймаған айналаны тамашалаудан әлi бiр босаған жоқ. Оны, әсiресе, тұтқын еткен нәрсе – ағаш. Қаланың кем-кетiгiн толтыра түсiп, жаңа келген адамның абайын өзiне аудартқан осы бiр әсем әндей сыңсыған зәулiм ағаштар кейде ойдан ойға сүйреп кетедi. Таңертеңгiлiктен алған әсерiне қазiргi көргендерi жамала, қосыла жалғасып үлкен сезiмге бой ұрғызады.

	Бiрақ, Батырханның әңгiмесi Сейiттiң көңiлiн өзiне тарта бердi. Арада көп жылдар өтiп кеткен бұл оқиға желiсi тiкелей өз тiршiлiгiне байланысты болғандықтан бiрде ысытып, бiрде тоңдырып та жiбередi. «Иә, дәл айтып келедi, – деп мақұлдайды ол Батырханның сөздерiн iштей қоштап, – өткен жылы осы қаладан көптеген студент астық жинасуға бiздiң совхозға келгенi рас. Обалы не керек, бәрi де тым жақсы көмектесiп қайтты. Алайда, солардың iшiнде Кенжеғұлдың қызы барын бiлгемiн жоқ. Ал, Кенжеғұлдың өзiн... – дейдi Сейiт iштей күбiрлеп. – Жо-жоқ, көрдiм дей алмаймын!»

	Сейiттiң осы бiр адал сырын оқып бiлгендей, Батырхан, көңiлiндегiсiн толық баяндауға кiрiсiп кеттi.

	– Сол кезде мен де сiздiң елде жүр едiм, – деп бастады сөзiн. – Кенжеғұлдың, iзiн қуып барғанымды жасырып қайтейiн.

	– Iзiн қуып? – деп қалды Сейiт.

	– Турасы солай. Бiз өзi аңшыларға тым жақын халықпыз, – деп Батырхан масаттанғандай күлдi.

	– Ғажап екен.

	Сейiт Батырханның тұла бойына таңдана көз тастады. Есi кете қараған ол балдағын абайсызда теп-тегiс асфальт үстiнде жатқан бармақ басындай қотыр тасқа тайдырып алды да, жалп етiп құлап қала жаздады. Шоқаңдап барып, бойын әрең билеп басын үнсiз шайқап тұрды.

	– Жоқ... ғажап мiне! – дедi Батырхан абыржи сасқалақтап.

	– Абайлаңыз, қатты сүрiндiңiз ғой? Батырхан елпектеп кеп, Сейiттi сүйедi.

	– Оқа емес, үйренген әдет қой бұл. Маңдайынан шып еткен терiн орамалымен сүртiп ап, Сейiт тағы да тық-тық етiп жүрiп кеттi.

	– Сонымен, Кенжеғұлдың соңынан бардым дедiңiз бе?

	– Иә. Мен оның әйтеуiр сол облысқа кеткенiн бiлдiм. Егер мүмкiндiгi болса екеуiңiздi кездестiрмек ниетiм де бар едi. Не керек, астық жинау науқаны кезiнде ойыңызды бөлмейiн деген қорытынды тап сол араға барғасын басыма келдi де, тоқтадым.

	Осыдан кейiн Батырхан қалай барғанын, Кенжеғұлдың қайда түсiп, ертеңiне қайда, немен кеткенiне дейiн айтып кеттi.

	– Бiрақ, – деп жымиды ол. – Сол күнi маған қонақ үйi алдында күн бойы қарауыл қарауға тура келдi. Таксистiң машинасын байқамай қаппын. Номерiн жазып алып қалсам ғой, «бiтiп жатыр едi. Тәңiр жарылқағыр, кеш бата қайта орала қойғаны. Сөйтiп таксистен сiздiң совхозда не болғанын бүге-шiгесiне дейiн сұрап бiлдiм. Батырхан Кенжеғұлдың қалай барғанын, комбайншылар қасында Сейiтке жолығып қалып амандасуға жарамай, қалай қашқанын, содан кейiн қырман басында iстеп жүрген қызына жолыққанын айтып, iшек-сiлесi қата күледi. Сейiт те кейде бозарып, кейде қызарды. Ерiксiз о да езу тартып, не дерге бiлмей келе жатты. Ақыры ол шыдамады.

	– Сонымен бiз қазiр Кенжеғұлдың үйiне барамыз ба? – деп тағы да сұрады Сейiт. Даусы бiр түрлi жарқыншақтана шықты.

	– Барамыз. Шаршадыңыз ба? Әңгiмеге айналысып такси шақыруды да ұмытқан екем ғой. Қап! Сiз осында демала тұрыңыз. Мен...

	Сейiт кiлт тоқтады.

	– Жоқ, Батырхан ешқайда әуре болмаңыз. Бетi аулақ! Көрмегенiм Кенжеғұл болсын. Не қыламын оған барып? Қой, өмiр сүре берсiн. Тiптi, қарауға жиiркенемiн. Әлгi Есет тез келер ме екен, бiлмейсiз бе? Одан да бiз бүгiн елге қайтып кетейiк. Осында қалам деп жүрген жоқ па соның өзi!

	Сасып Қалған Батырхан қибыжықтап жалтақтады.

	– Не болды, бармаймын дегенiңiз қалай? – деп алабұрта сөйледi.

	– Рас, әуре болмаңыз. Мен үшiн осы бiлгенiм де жетедi.

	Батырхан жолдасының шын бекiнгенiн түсiндi. «Ендi не iстеу керек? Қой, бұған мен барлық сырды түгел жеткiзейiн. Қашан өз көзiмен көргенше көңiлiн аздырмай-ақ қояйын деп едiм. Есет пен Анар екеуiнiң оқиғасы тым жүдетiп тастайды-ау айтсам. Бiрақ, амал бар ма? Қазiр Есет сол үйде. Мана Анарды көре алмапты. Кенжеғұлдың сұлу қызы жiгiт жүрегiн тұтқын еткенi көрiнiп-ақ тұр. Ол жаңа сол қыз үшiн кеттi, әрине. Бейкүнә, бiрақ, соңғы жылдары әке дәулетiнде аздап тәкаппарлау боп жетiлген Нәргүл не бiлетiн едi? Әкесi мен Анардың оқиғасынан бейхабар ол. Есет екеуi бiрдей пәк, мөлдiр жандар ғой. Сондай қыз қап-қара қасы, көзi қиылып, қазiр нендей қасiрет шегiп отыр екен?»

	Нәргүл туралы Батырхан не ойласа, Есеттi де солай мүшкiл халде деп топшылады. Ал, Кенжеғұл ше? Сүйген жiгiтiн көрiп, ойранасыр болған Анар өкiнiшi оны мүлде есеңгiреткен шығар.

	Тiс қаққан әккi тергеушi Кенжеғұл үйiнде осы кезде не боп жатқанын өз көзiмен көрiп тұрғандай сезiп едi. Барған сайын тұнық ой оны сүйрей бердi. Ақыры Сейiтке осы бiр сұмдық тарих туралы баяндап кеттi.

	– Жасыратын ендi еш нәрсе қалмады, – деп бастады ол сөзiн. – Анар дейтiн қызды бiлетiн бе едiңiз?

	– Анар?

	– Иә, Құрал апаның кенже қызын айтамын.

	– Оны қайдан танитын едiң? – деп аңыра қараған Сейiттiң түрi бозарып кеттi. – Ол қыз қай институт едi, әйтеуiр бiреуiнде оқитын едi ғой.

	Есет пен Анардың жастай бiрге оқып, бiрге өскенiн Сейiт тым жақсы-ақ бiлетiн. Құрал апаның ерке кенжесi қандай көркем қыз болғанымен де хабары бар. Биыл үшiншi жылға айналып барады. Есет екеуi жазғы демалыста бiрге кеп жиырма шақты күн үйiнде болғаны да бар. Содан кейiн олар туған елге, Құрал апаға кеткен. Есеттiң сол жақтан күзде басталатын сабағына бiр-ақ келдiм деп хат жазғаны қайда едi? Жамал мен Сейiт екi жастың осы бiр жүрiстерiн көрiп, өздерiнше топшылап сырласқан көздерi де болған. «Сiрә, бiздiң Есетжанның келешекте алам дейтiн қызы осы болар» деп емеурiн бiлдiрген Жамалдың сөзiн iштей жымия тыңдап, құптағандай кейiп бiлдiрген Сейiт бiр күндерi Жамалдан өзi сөз тартып сұраған-ды.

	– Қалай, балалардың сырын бiле алдың ба? Өздерi күндiз бiр де, түнде бөлек жүредi ғой!

	Жамал мырс етiп күлдi де, жауап бердi.

	– Сұрамай-ақ бiлiп жүрмiн. Қыздың Есет дегенде шығарға жаны бөлек.

	– Ендеше той жасамаймыз ба? Құрал апайға хат жазайық. Бұрын да тумасақ та туғандай едiк. Бұдан кейiн, тiптi, жақын боп кетемiз ғой, әрине. Қарсы бола қоймас. Есеттi о да жақсы көредi. Өз баласындай аузынан тастамай отыратыны рас қой.

	Жасаураған Жамал көзi жыпылықтап кеттi. Домалап түскен бiр тамшы мөлдiр жасын орамалмен сүрттi.

	– Қыз маған ұнайды. Шiркiн-ай, сындырған нандай боп өскен екен. Кейде түн бойы аңдып жатамын. Тырп етпейдi-ау, тырп етпейдi. Ал, Есет туралы әңгiме айтып, сыр тартсам болды, ұйып тыңдайды. Сонысына қуанам. Демек бұлар бiрiн-бiрi жақсы көредi, сүйедi. Айналайындар, әйтеуiр, тәртiпсiз емес. Тiптi аға, қарындас сияқты өздерi. Мен, тiптi, екеуiнiң осылай жүрiсiн жаратам, қуанам.

	– Тұра тұршы, кемпiрiм! Сенен сұрап отырғаным ол емес қой. Той жасасақ қайтедi деп отырмын. Мүмкiн балалар бiзге айтуға ұялып жүрген шығар. Бастарын қосып жiберсек қайтедi? Оқуларын да оқи берер едi. Қаладан бiр пәтер жалдап алса болды емес пе?

	Ақыры Жамал қыздан, Сейiт ұлынан сыр тартып бiлiстi. Екеуi терiс емес екен. Бiрақ, үй болып бiрге тұру мәселесi кейiн, тым болмаса Есет институтты бiтiргесiн дестi олар.

	Қазiр Анар атын Батырханнан естiгенде Сейiттiң бозарып, қуарып сала бергенi тегiн емес едi. Көңiлiнде келiн боп бекiген Анар соңғы жылда хабарсыз кеттi. Есет те ол туралы жазбайды. Бұрын екеуiнiң бiрiнен апта сайын кеп тұратын хат едi. Не болды екен? Әлде Есет армияға алынғасын Анар әйелдiкке салынып...

	Осылай деп те ойлайтын Сейiт пен Жамал. Есеттен хат арқылы мән-жайын толық сұрауға батылдары бармай-ақ жүрген. Көңiлiн ауыртып алатындай бiр жағдай боп қалса қайтемiз деп тартына беретiн. Бағана Есеттi көргенде қанша сұрайын дегенiмен бата алмады. Және бiреудiң үйiнде отырғасын... Иә, мүмкiн бiр ылайықсыз жағдай бар шығар... Сейiт көбiне осылай ойлап, кейiнге қалдырды. Мiне, қазiр сол Анар есiмiн Батырханның өзi аузына алды. Сейiт iшкi сырын қанша жасырдым дегенмен болмады.

	– Оны неге сұрадың? – деп Батырханға жақындай түстi. Мойыл қара мұртын ұстаған қолы дiрiлдеп тұрғанын әккi тергеушi сезiп те үлгiрдi.

	– Әшейiн сұрап едiм. Бiледi екенсiз ғой.

	– Жо-жоқ, Батырхан. Сен оны жай сұраған жоқсың. Жасырма!

	Қайда ол қыз?

	– Қайда дейсiз бе? Кенжеғұлда ғой ол қыз. Қосылғандарына бiр жылдан асып барады.

	Батырханның еш нәрсе сезбегендей соншалық жайбарақат қайтарған бұл жауабы Сейiттiң төбесiнен жай түскендей есеңгiреттi. Тап солай боларын бiлiп келе жатқан Батырхан оған таңданған да жоқ. Әлтек-тәлтек кетiп шайқалақтай берген Сейiттi сау аяғы жағындағы қолтығынан ұстап сүйеп тұрды. Түтiгiп, тұттығып су қара терге түскен Сейiт дел-сал күйде қатты да қалды, үйсiз өксiп тұр ма, ыза буған ашуға шыдай алмай, ендi не iстерiн ойлап тұр ма, белгiсiз. Дүниеде осы бiр Тiспаев әулетiнен көрген қорлығы-ай. Тағы да не iстеген Кенжеғұл? Түсiнбеймiн. Солай болуы мүмкiн бе екен? Анар оның қызындай емес пе? Түу, не деп тұр осы зимиян шақша бас ит!

	Көзiнен жалын атқан Сейiт тiстенiп алған. Тұла бойы құрысып, бiр уыс боп бара жатыр. Лүп-лүп соққан жүрегi кеудесiнде тай тулап жатқандай дүбiрлейдi.

	– Отырасыз ба, жүрiңiз, ана бiр аялдамадағы скамейкаға барайық. Дем алыңыз!

	Ақырын жүрдi Сейiт. Балдағы бұрынғысынан да бетер сықырсықыр етедi. Сүйемек болған Батырханның қолын қағып жiбердi. Батырхан ренжiмедi. Iшiнен жымың еттi де қойды. Қатар келе жатқан ол Сейiттiң қазiргi тұлғасына көз қырын салды. Орта бойлы, дембелше адам едi. Сондай нығыз жан лезде өзгерiп сала бергендей. Кiшiрейiп шиырған асықтай кеудесі дөңгелене түсiптi. Басын төмен салып жiберiп, жауырыны күжiрейiп, құныс адамдай бүкшиiп барады. Скамейкаға Батырханнан бұрын барып отырды.

	– Әкел, кез келген машинаны ұста! – дедi ол Батырханға қарамай бұйырып.

	Лып етiп кете берген Батырхан лезде жоқ болды.

	Тұнжырап, көз алды бұлыңғыр тартқан Сейiт үнсiз отыр. Аққара, қара-ақ боп көрiнедi дүние оған. Айнала бейне буға малынған елес сияқты. Бiресе қызыл жасыл, бiресе көк ала буалдыр боп та кетiп тұр. Бұлдырап, көмескi тартқан кең әлем бiрте-бiрте ыдырап, жiгi сөгiлiп бара жатқандай.

	Сейiт не боп кеткенiн бiлген жоқ. Ол шалқайып басын скамейканың артқы сүйенiшiне қойып шырқ аспанға қарады. Жаңа ғана шайдай ашық көкжиек қарауыта қап, теңiздей тұнық бетiне қаз бауыр қара бұлт ойнап шыға кептi. Дүние шыркөбелек айналып, асты-үстiне түсiп бара ма, әйтеуiр дөңгеленiп, ұршықтай зырылдап тұр.

	Жер мен көктiң екi ортасында қалған Сейiт не ары, не берi кетпей сiресiп отыр. Әлдеқандай бiр тақтай үстiнде екен, соған желiмденiп қалғандай. Кенет ол көзiн жұмды. Бiрте-бiрте азған көңiлi орнына түсiп, қобалжуы басылды. Көзiн ашты. Әлi де басы мың-дың, бойы дел-сал. Өзiн қоршаған табиғат дүниесi бұрынғы қалпына енiп келедi екен.

	Маңдайын қос қолымен бiрдей басып, төмен қарап отырған Сейiт өз табаны астында жатқан жұдырықтай көксұр тасты көрдi. Нұры сөнiп, қуатсыз, жарықсыз қалғандай құр бадырайған көзi лап еткен шамша жарқ еттi. Ойы да жалғасып, жаңа бiр сүрлеу – жол тапқандай сарнап шарқ ұрып кеттi.

	Сейiт тасты еңкейiп қолына алды. Оған тесiле қарады. Серттескендей, бiрiн бiрi ұғысқандай күбiрлеп, өзiнше әлдене деп мақұлдады. Сол-ақ екен, оның алдынан осы Кенжеғұл әулетiнiң өзi ес бiлгеннен бергi жасаған зорлық-зомбылығы, арсыз әдiлетсiздiгi жiпке тiзгендей өте бердi, өте бердi.

	Тұнжырай түскен Сейiт тiсiн-тiсiне қойып отыр. Әне, кешкен сеңдей боп түйдек-түйдегiмен жауыздық, залымдық отряды сар желiп барады. Сонау бiр ақ жамылған түйе үстiнде бүкшие түсiп отырған әке – Тоқатай. Көзiнен мөлт-мөлт жасы аққан қызыл қоспақтың қақ белiнде: «Менi көрдiң бе, балам. Жазығым қайсы, Тiспай балаларына осынша шерменде етерлiктей не iстеп ем?» – деп иек қаққан тәрiздi. Одан кейiнгi топтың iшiнде айрықша көрiнген Жамал. Түн түндiгiн түре зарлап, алба-жұлба боп қызыл аяқ қыр, жалаң аяқ жар кезiп жүр. Ара-тұра өзiн өзi көрiп те қалады. Сол кезде қоқырайған Құрбан немiс фашизмiнiң «мулла-шулле» киiмiмен бiр елес берсе, басына мыжырайған қалпақ киiп, кәдiмгi қарапайым ат айдаушысы қалпында тағы да бiр көрiнiп кетедi. Бетiне перде киген Кенжеғұл бiрде қырынан, ендi бiрде түксиген қара бұлт сияқты ызғар шаша айғайлап, дауылдатып, борандатып өтедi. Бәрiнен ерен бiр төбе келедi. Ол Қаранар, қос қолын төбесiне қойып, өкiне күңiренедi арыс. «Әттең – дейдi кiжiне гүрiлдеп. – Бiлмедiм ғой, Сейiтжан, обалыңа қалдым-ау! Қаруы жоқ еркек қатынмен бiр деген осы екен ғой! Кешiр, қалқам, кешiр!»

	Соңғы отыз жыл iшiнде әр кезде бiр соқтыққан Тiспай балаларының ойраны бұл ғана емес екен. Бәрiнен осы соңғы атқан тасы тым қатты батыпты. Егде тартқан Кенжеғұл Есет пен Анар арасын да улаған екен. Қыршын жас Анар тым ашулы сияқты. Не деп барады? Тұңғиық тереңнен оқта-текте бiр ғана көрiнедi. Қолын бұлғап шақырады. «Құтқар!» дей ме, қалай?

	Шырт ұйқыдан оянғандай, Сейiт басын көтердi. Қатты тiстенген екен. Жағы босап, ерiндерi қимылдап едi, тiлiнiң үстiнде жарқыншақтанған әлдене жүргенiн сездi. Оны алақанына түсiрдi, – тiс. Бiр азу тiсi ортасынан қақ бөлiнiптi. Аузы толған қанды түкiрiп тастады да, тiсiн лақтырып жiбердi. «Қап, сенi ме сенi!» деген сөз аузынан қалай шыққанын сезбей қалды. Осы сөз өзiне де ес кiргiздi. Бiреу-мiреу есiтiп қойған жоқ па екен деп айналасына жалтақтай қарады. Бiр тәуiрi жақын жерде ешкiм жоқ екен. Соған қуанған Сейiт орнынан атып тұрды. Қолындағы тасты қалтасына салды. Сыртынан ұстап қарады да, сығымдап-сығымдап қойды.

	– Жаңағы шақша бас қу қайда кеттi? Неге сонша кешiктi? – деп күбiрледi ол. Қол орамалымен аузын сүртiп және де бiр-екi рет түкiрiндi. – Мейлi, мен саған барамын, тiлдесемiн бетпе-бет. Бiрақ...

	– ол тас жатқан қалтасына қолын салды. Және де сығымдап қысты. Бiрақ...

	– Ау, Секе, қалайсыз? – деген Батырханның даусын естiдi. Сейiт жалт қарады. – Дайынсыз ба, қане жүрейiк!

	Сейiт жауап қатқан жоқ. Машинаға нық басып кеп отырды.

	– Тарт, тура тарт! – дедi ол Батырханға. Даусы тым байсалды шықты.





Өзi қазған ор


	Қолынан әлдекiм қағып жiбергендей, қос ауыз мылтық терезеден аса, қора iшiне тарс ете түскенiн Кенжеғұл бiр-ақ сездi. Қалай түстi? Кiм тартып алды оны?

	Әйтеуiр, оқтан да жылдам бiр күш Кенжеғұлды қағып өткендей болды да, кезенген мылтық уысынан шығып кеттi. Замат өзiнен де қуат қаша бастады. Тастай түйiлген қақсал дене лап еткен өрттей қарсы алдында қасқайып тұра қалған үш бiрдей жайсаңның ызбарына шыдай алмады. Олардың «Оны атпа, менi ат!» деп бiрiнен соң бiрi айғай сап, өзге үшiн өз жанын қиюға әзiр үрейлi дауыстары көзiне қан толған профессорды лажсыз сескендiрдi. Тiптi, дауыл боп соқты да, оның кеудесiнен түйiп жiбердi. Кенжеғұл шалқалай бере баудай ұшып түстi. Қайта көтерiлдi. Белiнен мертiккен кәрi бурадай ирелеңдеп, буын-буынынан әл кетiп, дiрiлдеген аяғын аннан бiр, мұннан бiр басып жүрдi де, ыңырана барып, еденге гүрс ете құлады. Аузынан, мұрнынан дiрдектеп қан жосыды. Есi бiр кiрiп, бiр шыға бастады.

	Әлдеқандай өткiр нәрсе жүйкелерiнен түк қалдырмай турап, тiлгiлеп тастағандай. Қан толқыны тасып, төгiлiп тұр. Профессор бiр сәт ұйықтап кеткендей балбырап жатты. Ентiге алған демi де жиiлей бердi де, кенет қатты қорылға айналды. Онысы терең ұйқы белгiсiн аңдатқандай. Қан бiрте-бiрте тыйыла бастады.

	Бiр кезде Кенжеғұл есiн жиды, жан далбаспен басын көтердi. Орнынан ұшып тұрды. Тағы да қиралаңдап жүрiп кеттi. Басы айналып, көзi тұнды. Сонда да оның жанары жастығының астынан қылтиып, мүйiз сабы көрiнiп жатқан кездiктi шалып қалды. Бағана Анарға әдейi тапсырған бұйымы едi, әкелгенiне риза боп, өзiн айналдыра қайта-қайта қарап тойған соң жастығы астына қоя салған едi. Әлсiреп, бойынан тiптi жылу кетiп, күзгi жапырақтай дiрiлдеп тұрғанына қарамай, сүрiне-мүрiне әлгi қаруына жеттi де, қолына алды. Сұмдық бiр дүлей ашу, қырыс күшпен ол терезе жаққа жалт бұрылды. Тағы да тәлтiректей, тағы да сүрiне-мүрiне аяқ басты. Көз алдына жас жiгiт – Есет тұра қалды. Тiптi, ол жанына жетiп кеп әлдене деп, мазақтағандай, күлгендей. Қорамсаққа қол салған батырша Кенжеғұлға төне ұмтыла да бердi. Дегенмен, Кенжеғұл одан бұрын қимылдады. Қақ жүрегiн осы ғой деп қолындағы кездiктi сiлтеп үлгiрдi. Сол-ақ екен, өзiн әлдекiм қағып жiбергендей, шыркөбелек айналып кеттi. Кездiгi Есетке емес, үй қабырғасына кiрш ете қадалғанын да байқады. Кенет кәрi денесiнен күш кетiп, қалжырап, құлап бара жатты. Басымен қабырғаны сүземүзе тұрып қалды. Буын-буыны шымырлап, тұла бойы отқа күйген тарамыстай тырысып, жиырыла бердi де, ақыры қатты бiр керiлiп қап, өзiнiң қазiр ғана қаны төгiлiп, тiптi, кейбiр жерлерде ұйып та жатқан жалтыр еденге осымен үшiншi рет құлады. Қайтып тұра алмады.

	Кенжеғұл өмiр тiршiлiгiн осымен бiттi деп есептедi. Бадырайып ашық қалған көзi ғана жылтырайды. Бiржола сөнiп, өшiп бара жатқан санасында бар әлем қазiр iшiнен тыныс ап, мелшие қарап қалған секiлдендi. Ендi бiр мезет өзi де, өзге тiршiлiк дүние де, манаурап ұйқыға кеткендей, балбырап, дел-сал қалпында елестедi. Есi бiр кiрiп, бiр шыға бастады. Ақылы кiргенде онша ұзақ болмағанымен алпысты алқымдаған азды-көптi өмiрiнде iстеген iсi, жақсылық-жамандығы, қылмысы – қас қаққандай уақыт iшiнде шаршап-шалдыққан сезiмiнен өткiншiдей дүрiлдеп өте бердi, өте бердi.

	Лентадай сырғыған өмiр елесi. Тұңғиық – тұман. Сол тұманды бұлдыр көш – сергелдең арасында ақ бетiне шiркеу түскен жиырма бес жастағы Анар да кетiп барады екен. Ол Кенжеғұлға түксие қарап, үнсiз қол бұлғады. Лезде ақ кептерге айналып көкке өрлей бердi. Сол шақта ғайыптан пайда болған Есет Кенжеғұлға жақын кеп жұдырығын көрсеттi. Оның қолындағы кездiктi жұлып алды. Кездiк емес, Кенжеғұлдың өкпе, бауыр, жүрегiн суырып әкеткендей солқ еткiздi. Замат лашын құс боп самғаған ол бұл кезде Кенжеғұлдың көзiне әлi де сағымдай бұлдырап қана елес берген ақ кептердi iлiп алды да, қанатының астына қысып, ғарышқа құлаш сермедi. Жеткiзер ме ақ кептер, ұстатар ма арман құс?

	– Аһ, қайран күш қуат-ай! – деуге тiлi келдi осы кезде Кенжеғұлдың:

	Көзiнен бiр тамшы жас ыршып шықты. Ол осы соңғы сағаттарда ғана қалың әжiм басып үлгiрген кәрi бетiнен төмен қарай сырғып келдi де, бүгiн таңертең қырынса да дәл қазiр иегiнде шетендей боп бiлiне қалған ақ күртiк сақалы арасына кеп тоқтады. Бұрын самайда ғана белең берген ақ қырау жоғары өрлеп кетiптi. Бурыл тартқан қою шаш ақ селеудей жылтырап ұйыса қалған.

	Кенжеғұл және ыңырана үн қатты.

	– Ай, жауыз кәрiлiк-ай... Оған қоса жалғыздық!.. Iстедiң-ау!..

	Сол сол-ақ екен, Кенжеғұл құлағына күмбiрлеген күштi дауыс жеттi.

	– Кәрiлiк дейсiң бе? – дедi ол дауыс. – Ха-ха-ха! Бекер, бос сөз ол, Кенжеғұл. Жалғыздыққа да шағынбай-ақ қой. О да саған еш нәрсе iстеген жоқ. Бәрiне өзiң кiнәлiсiң!

	Кенжеғұл жауап бермек боп ышқынды. Бiрақ, қозғала да, сөйлей де алмады. Оның не айтпақ болған ойын әлгi дауыс иесi өзi қайталады.

	– Иә, «сең кiмсiң?» демексiң ғой. Айтайын. Өзiңмен мана бiр кезде тiлдескен кәрi тарихпын, шежiремiн. Есiңе түскен шығар?

	Қатты демiгiп, әлсiреп жатқан денесi одан бетер күйрей түскен Кенжеғұлдың өңi қуарып, ернi болар-болмас қыбырлады. Әлдене деп және сөйлемек болды. Оқта-текте бiр қимылдап, денеден әлi жан кетпегенiн сездiрiп тұрған кiрпiк қана. Бiрақ, әрекетiнен еш нәрсе өнбедi. Дауысы шықпады. Сәт сайын тасбалта боп қатайып бара жатқан мұздай сiресiп, қата бердi.

	– Тағы да жауап бергiң келдi ғой сенiң, – дедi әлгi зор дауыс. – «Жазығым не?» демексiң. Ғажап! Әлi де мойныңа алғың келмейдi, ә? Адамды адам деп есептеген күнiң бар ма едi? Бәрi өзiм үшiн болса екен дейтiнсiң. Әне, қарашы бiр. Сыртта неше адам отыр. Оның бiрi өз балаң – жалғызың. Бiрақ, сол қызды шешесiнен жастай не үшiн айырдың? Көрiнгеннiң қолында телмiрттiң. Ал сонда шешесi саған не жазып едi? Ә, солай ма, айталмайсың, ә? Әрине, керек кезiнде зорлап алдың. Бала туып сәл есі кiре бастағасын пәле-жала жауып, айдадың да жiбердiң. Қане, айтшы, соның өтiрiк пе?

	Кенжеғұлдың ернi және жыбыр еттi.

	– Ол ғана емес қой. Одан кейiн де неше адамның сорына сорпа төктiң. Олар да жас нәрестелерiн құшақтап қала бердi. Сен iз-түзiңдi бiлдiрмей зыттың да отырдың. Кiмге қалдырып кетiп ең сонда сен ол балаларыңды? Ә, көрген емеспiн демексiң ғой. Әрине, бойын аулақ сап қашқан кiсi қайдан көрушi едi. Көрмес түйенi де, тiптi, әкесiн де көрмес. Жә, әңгiме балаларың туралы ғана емес, дүниеде қанша өмiр сүрсең, сонша батпаққа батқаныңды бiлесiң өзiң?.. Қандай батпақ дейсiң бе?

	Тарих-шежiренiң гүрiлдеген даусынан қатты именген Кенжеғұлдың денесi бiр рет селк етiп сәл ғана қозғалды.

	– Айтайын, тыңда. Сонда да Тоқатай әулетiне бүгiнге дейiн жасап келген қиянатыңды қазiр сөз етiп қозғамай-ақ қояйын. Оны бiлгiсi келгендер менсiз де табар. Бас-аяғы отыз жылға созылған бұл бiр ұзақ дастан ғой. Бұрылыстары көп оқиға емес пе? Егер сонау сенiң конфискеленген кезiңе, тiптi, одан бергi колхоз құрылысына дейiнгi дәуiрге көз жiберсек, онда Тоқатайға, оның семьясына көрсеткен қорлықтарың еселеп аса түседi, көбейе бередi. Бәрiн есiңе түсiре берсем ұзақ сонар тарих боп кетер. Өзгесi бiр сәрi-ау, ал соңғы жылдарда Тоқатайдың немересi Есетке не көрсетпедiң. Аңғарасың ба?

	Кенжеғұлдың кiрпiгi болар-болмас тағы қыбырлады.

	– Бiлемiн, қарсы дау айтпақсың. Сен қашан да дауласқанды, жауласқанды жақсы көресiң. Тарих дөңгелегiн терiс айналдырғың да келедi. Айтшы қане, ғалым болдың. Үлкен ғылыми атақтарға қолың жеттi. Соларға өз еңбегiң қаншалықты сiңдi. Ақтаршы бәрiн, егер сен шын ақ жүрек адам болсаң? Ә, солай-солай, зауқың бармайды. Өзiм-ақ жiпке тiзiп берейiн: сонау бiр жылдары майданға барып қандай оңай олжалы оралғаның есiңде ме? Бейбiтшiлiк өмiрге келгесiн және де тек жатпадың. Iздегенiң бұралаң бұрылыстар болды. Ақшалы – қалталы боп, жан тыныштықта өмiр сүргiң келдi. Жатпай, тұрмай ойладың. Ақыр жолын таптың.

	Кенжеғұл қатты ышқынды. Бiрақ, қозғала алмады. Кеудесi сырылдап алқынды.

	– Тоқта-тоқта. Асықпай тұра тұр! – деп басты оны тарих ата. – Мен жала жаппаймын. Болған iстi ғана айтамын. Ғалым болу оңай ма, кiм болса соның қолынан келе беретiн iс деп пе ең? «Онда жұрттың бәрi сондай дәрежеге неге жете бермейдi?» демексiң ғой. Ә, солай ғой оның? Әрине, пiкiрiңде қате жоқ. Бiрақ, сен ұятсызсың. Басқа емес, бұл жерде менi де отырғызып кеткiң келедi. Жоқ, Кенжеғұл, мен саған алдатпаймын. Аяғымды сындыртып, қолымды кестiре алмаймын. Тiптi, ешкiмге бағынбаймын да. Өмiр ағымына өзiм қожамын. Оны қолыммен жылжытпаймын, өзi айналады. Мен тек бақылаймын, шежiре етiп жазып отырамын. Куәларым да бар. Олар да күштi. Нанбасаң жер мен көктен, Күн мен Айдан, сан мың жұлдыздардан сұрап қара. Бәрi де менi қостайды. Тарих шежiреге сенедi. Олар ғана емес, адал жанды адамдардың қай-қайсысынан болмасын сұрап қарашы? Олар да саған шындықты айтады. Адам тағдырымен қалай ойнағаныңды, қара басыңның қамы үшiн қан кетуден шiмiрiкпеген безерлiгiңдi бетiңе басады. Ол ма, кеше сенен қаймыққан, ғылыми еңбек жазып беруге риза болған жансебiлдiң де бүгiн шынын айтып, қылмысын жеңiлдетуге әзiр. Өтiрiк дейсiң бе? Ә, ендi солай жалтарғың келдi ме? Ендеше тыңда, сол адамдардың аттарын атап-ақ берейiн!

	Тарих-шежiре кенет ызбарлана күлдi.

	– Кешiре гөр, атамай-ақ қой дейсiң бе? Жарайды. Мойындасаң болды. Бүгiн сен ақырғы мәреңе жетiп тұрсың. Өзiң қазған өз орыңның алдында жатырсың. Қазiр түсесiң, жайлы болсын. Бiрақ сәл сабыр ет. Сыртта семьяң тұр түңiлiп. Әне, тағы да есiгiң алдына екi куә келiп жеттi. Олар сенi, сен оларды көруге тиiстiсiң. Беттесiңдер. Мұны да шежiреме жазып қоямын. Қош бол, мен кеттiм, қонақтарыңды қалай қарсы аларсың, ол өз iсiң!..

	Кенжеғұл құлағына аула жақтан дабыр-дұбыр дауыстар жеткенде тарих-шежiре де үйден шығып жүре бердi...

	* * *

	Сейiт әлi де айыға алған жоқ едi. Түндей түнерген оның көзi қорадағы сирень түбiнде шоғырлана отырған үш адамға түскенде маңдайы тасқа тигендей кiлт тоқтады. Түсi оңған шүберектей өзгерiп кеткен Есеттi алғаш танымай да қалды. Сәл кiдiрiстен кейiн:

	– Бұ не, Есет! – деп айғайлап жiбердi ол алдына өңгере ұстап отырған әйелден көзiн алмай қалған баласына. Есет сонда да қараған жоқ. Қасына кiм кеп, кiм тұрғанын сезбеген ессiз жандай отыра бердi.

	– Сiздер кiмсiздер? Неге, кiмге келдiңiздер? – дедi Нәргүл. Ол Есеттiң бауырында созыла жатқан әйелдiң басын сүйеп отырған едi. Қолын ақырын босатып, орнынан тұрды.

	– Сен Нәргүл емессiң бе? – деп сұрады Батырхан.

	– Жұмысыңыз кiмде едi, айта берiңiз?

	– Әкең қайда, үйде ме?

	– Үйде. Анау бөлмесiнде... – деп, Нәргүл үй жаққа қарай қолын соза нұсқады.

	Тек осы кезде ғана Есет басын көтердi.

	– Анар, Анаржан! – дедi ол әкесi мен Батырханға жалтақтай кезек қарап. – Қане, сәл оңғарылып отыршы? Әйел атын естiген Сейiттiң жүрегi суылдап кеттi.

	– Апырмай-ай, мынау Анаржан ба? Не болған бұған?!

	Даусы күңiрене шыққан Сейiттiң көзiнен бұршақ-бұршақ жас та қоса домалады. Ол шоқаңдап келiп, Анардың бас жағына отыра кеттi.

	– Карағым-ай, құлыным-ай, ботам-ай! – дедi, Сейiт кеудесi күркiлдей. – Бәрi де рас боп шықты-ау! Қане, төрем, көзiңдi ашшы, қарашы бiр маған!

	Бағанадан берi әлiсiн-әлi талып кетiп, кейде ұзақ үнсiз жатып қап, Есет пен Нәргүлдi шошытып отырған Анар-ды бұл. Қазiр де солай есiн жоғалтып алып едi. Ұйықтап кеткен жандай әлсiз тыныс алған жанның маңдайына Сейiт қолын қойып шашын, бұрымын иiскеп сүйдi. Содан кейiн өзiне жақын жерде тұрған шелектен суды көрдi де, қолын батырып алып Анардың бетiне сеуiп-сеуiп жiбердi. Дiр ете шошыған Анар көзiн ашты.

	– О, ғарiп болған айнам, шырағым! – дедi тағы да Сейiт көңiлi бұзыла, жыламсырай күркiлдей. Солай, бiр көзiңдi аша қойшы қарғам! Қане, қарашы маған. Таныдың ба менi?

	– Ағатай, көкетай! – дедi ол даусы шырылдай шығып, Сейiттi құшақтай алды. – Әкем, әкетайым менiң!

	Сейiт те туған перзентiндей бауырына басты.

	Бұл кезде орнынан ұшып тұрған Есетке жанаса жақындаған Батырхан күбiр еттi.

	– Қайда өзi, көрдiң бе? – дедi.

	– Профессордың өзiн ғана көрдiм. Ол үйiнде. Басқа ешкiмдi көзiм шалған жоқ. Бiрақ, әлдекiм...

	Есет ойын толық аяқтай алмады. Мылтық ала ұмтылған адам туралы айтпақ едi, Батырхан оған қолымен жеттi дегендей белгi бердi де, Сейiтке бұрылды.

	– Секе, – дедi ол Сейiттiң қолтығынан көтерiп. – Әңгiме әлi бiткен жоқ. Профессор үйiнде екен. Ендi бiз соның өзiмен жолығайық. Қане, бәрiңiз де жүрiңiздер.

	Батырхан өзi бастап үйге қарай қадам басты.

	Нәргүл Есетке жалтақтай қарады. «Бұлар кiмдер едi, айтасың ба?» дегендей. Алайда, iшiнен жасаған өз тұжырымы да бар. «Әкем соғыста қаза болған едi дейтiн Анар апам. Бекер екен ғой. Тiрi жүргенiн бiлмеген екен ғой. Ендi, мiне, табысты. Түу, құрысын-ай, не деген келiссiз кездесу едi!»

	Нәргүл жүгiре алға ұмтылды. Үйге бұрын кiрiп әкесiне келе жатқан адамдар туралы хабарлауды ойлады. Бiрақ, үлгiре алмады. Батырханды иығымен қаға-маға есiктен елден бұрын басын сұға берген Сейiт оның жолын бөгедi. Нәргүл ерiксiз тұрып қалды.

	– Ах, дүние-ай, осылай ма едiң!

	Күмбiрлеген осындай бiр дауыс жұрттың бәрiне естiлдi. Бiрақ, ешкiм оған таңданған жоқ.

	Тарих-шежiре кетiп, үй iшiнде сол бiр сiрескен күйде жатқан Кенжеғұл аула iшiндегi әңгiменiң бәрiнен хабардар едi. Қорадағы адамдар өзiне қарай бет алғанын да бiлiп жатты. Бiрақ, дәл сол минутте о да қысылды. Соңғы рет тiлi күрмеуге кеп, соңғы рет даусы шықты. Содан кейiнгi секундте жанына жетiп келген Сейiттi көрiп таныды. Денесi селк еткендей болды. Батырханды көрдi. Одан кейiнгiлердi де мүлт жiбермедi. Сөйтiп жатып өзiне үңiле қарасып қалған адамдар алдында соңғы рет тыныс алды да, өлiп кеттi.

	– Адам тағдырымен көп ойнап едiң. Бәлкiм соның кесiрi шығар, өз тағдырың да аянышты бiтiптi, – дедi Сейiт. Бiрақ, бұл оның ойы ғана болатын. Есiттiрiп айтқан жоқ. Бар iстегенi – жан тапсырарында бадырайып ашық қалған Кенжеғұлдың көзiн еңкейiп барып, үстiңгi қабағын төмен басып жапты. Осы кезде Нәргүлдiң құлындағы даусы шықты.

	– Папа, ох, әкетайым!

	Нәргүл әкесiнiң үстiне құлап түстi. Кенжеғұл еш нәрсе сезбеген күйi жата бердi. Анар мен Есет бiрiне-бiрi көз қиықтарымен қарасты.

	Сейiторнынантұрды. Қалтасындағытасыналдыда, Кенжеғұлдың оң табаны астына қойды.

	– Әттең, тiрi күнiңде кездесе алмадық. Егер бетпе-бет көрiсе қалғанымызда бар ғой, табаныңа тас, маңдайыңа қыш басар едiм!

	Тап осылай дедi Сейiт. Алайда, оның бұл сөзiн де ешкiм естiген жоқ. Оның жүрегi, ойы ғана солай ұйғарды да, тысқа шығармады.

	– Нәрешжан! – Анар әкесiнiң кеудесiне басын қойып жылап жатқан қызды тұрғыза бастады. – Нәрешiм, жыламашы. Жалғыз емессiң. Мен сенi жылатпаймын, жалғызсыратпаймын!

	– Ендi сен менiң бiрге туған қарындасымдай боласың!

	Нәргүлдi Анармен қабаттаса сүйемелдей берген Есеттiң даусы дiрiлдеп шықты. Нәргүл оған шырайлы, мейiрлi жүзбен қарады.

	Бәрi Есет пен Анарға бұрылды. Олар бiз солай шешiм жасадық дегендей бiрiне бiрi жақындай бердi.

	Сейiт құптағандай басын изедi.

	Оглавление

	Жалғанған жiп

	Дәл осы сағатта

	Бұлбұл үнi

	Алаңдағы ақиқат

	Кездесу

	Бақыт тiлеймiн, Нәрешжан!

	Әке мен бала

	Жеткiзер ме ақ кептер

	Тайталас

	Балдақты адам

	Өзi қазған ор





