	Джон Стейнбек

	АЛАҢ КӨҢІЛ АҚПАНЫ



	Роман





БІРІНШІ БӨЛІМ





I тарау


	Сәуірдің алтын шапақ аптаған аппақ таңы оятқанда Мэри Хоули төсегінде аунап түсіп, бұрылып күйеуіне қарап еді, ол шынашағымен екі езуін шықшытына дейін созып, құрбақаны бейнелеп жатыр екен.

	— Әжуаланып жатырсың ба, Итен? — деді ол. — Тағы да ескі әніңе басып, сайқымазақ дарыныңды танытып жатырсың ба?

	— Тышқан-ау, тышқан, маған күйеуге шықшы!

	— Ұйқыдан көзіңді ашып үлгермей әжуалыққа әзір тұратының-ай?

	— Жаңа күн бізге жыл сыйлайды, міне, қарашы, арайлап таң да атып келеді.

	— Әне, сөйтеді - ескі әуенінен айнымайды. Ал бүгін қасіретті де қасиетті ұлы жұма екені сенің есіңде бар ма?

	Ол жаймен күбірледі:

	— Оңбаған арамза рүмдіктер әмір еткен бойда Голгофаның (жазалау орны) етегіне тізіліп сапқа тұра қалды.

	— Сайқымазағыңды қойшы. Дүкенді он екіде жабуға Марулло рұқсат ете ме?

	— Сүйікті менің гүлім-ау, Марулло — католик және де ол италиялық қой. Турасын айтқанда, ол қарасын да көрсетпейді. Мен дүкенді он екіде, үзілістің алдында жабамын да, сосын жазалау аяқталғанша қайтып ашпаймын.

	— Сен ертеде ел кезген діншіл пірәдарлардың (пилигрим — ел кезген діншіл-пірәдар (дәруіш) сөзін айтып отырсың. Мұның жарамайды.

	— Сандырақ, шыбыным. Бұл - менің айнымай анама тартқан жағым. Бұл - менің сүйегіме біткен, бойыма сіңген қарақшылық үні. Өлім жазасы деген өлім жазасы, білсеңіз.

	— Олар әсте де қарақшылар емес. Сенің ата-бабаң - кит аулаушы байырғы теңізшілер, сонау құрлықты конгресс дүрлеп тұрған заманда олардың бұған белгілі бір құжаты болған деп сенің өзің айтқансың.

	— Олар атқылап опат қылған кемедегілер бұларды қара ниет қарақшылар деп атаған. Ал әлгі рүм солдаттары өлім жазасын - өлім жазасы деген.

	— Міне, сен енді шытынап, ызалана бастадың. Маған сенің бәрінен де сайқымазақ қалжыңбас көзің көбірек ұнайды.

	Иә, мен қалжыңбас әжуамын. Оны кім білмейді?

	Ылғи да сен менің айтқан сөзімді әдейі бұрмалап шатастыра бересің.

	Сенің мақтан етуіңе әбден болады: діндар-дәруіштер (пилигрим) — отаршылдар мен кит аулайтын кеме шкиперлары — бәрі бір ұядан ұшқан, бір отбасынан тарағандар.

	— Ал олардың да бірдеңелері бар шығар?

	— Несі? Түсінбедім.

	— Мүмкін, менің ата-бабаларым сонау бір кезде өздері бәрін билеп-төстеген мына кенттегі жарбиған италиялық жаман дүкенде істейтін әлдебір жаман сатушыны жарық дүниеге әкелгендерін мақтан ететін болар?

	— Сен қарапайым сатушы емессің. Турасын айтқанда, дүкеннің меңгерушісі іспеттісің — бүкіл есеп-қисапты өзің жүргізесің, түскен ақшаны банкке өзің өткізесің, бәріне өзің тапсырыс бересің.

	— Оның рас. Өзім сыпырамын, өзім қоқысты шығарамын, Маруллоның алдында құрдай жорғалаймын, тіпті мен әлдеқалай сүмелек мысық болсам, маған Маруллоның алдында тышқан аулау міндеті де жүктелген болар еді.

	Жанына келіп ол иығынан құшақтады.

	— Кел одан да әзілдесіп ауыздың дәмін алып алайық, - деді ол — Қасіретті жұмада ондай-мұндайды айтпай-ақ қоялық, ол орынсыз болады. Жарамайды. Мен сені жанымдай жақсы көремін.

	— И-иә, — деді ол, сәл мүдіріп бір пәстен кейін. — Сендердің бәріңнің айтатын әндерің біреу, бұл саған, әйтсе де анадан туған лыпасыз қалпыңда әйелі бар еркектің құшағында жатуға айрықша құқық береді екен деп дәмеленбей-ақ қой.

	— Мен саған балалар жөнінде айтайын деп едім.

	— Түрмеге түсіп пе?

	— Сен тағы да қылжаққа айналдырасың?

	— Жоқ, жарайды, олай десең, олардың өздері-ақ айтып берер.

	— Ал сен ше?..

	— Марджи Янг-Хант бүгін маған тағы да бал ашып береді.

	— Кофенің шамбасымен бе? Марджи Янг-Хант, көрдің бе қандай керемет, бәріне күлкі сыйлайды, ажарымен арбайды...

	— Әсілі, мен қызғаншақ болсам... әдетте жігіт әжептәуір қызға қарамағансып, әдейі қиқарланса, бұл оның жөгілігі деген сөз бар.

	— Сенің әлгі қызың сол ма? Ол бір емес, екі мәрте байға тиген.

	— Екінші күйеуі қайтыс болған.

	— Жарайды, одан да тамағымды ішейін. Сен соның желбуаз мылжыңына сенесің бе?

	— Әйтсе де бал ашқанда Марджи менің ағам жөнінде бәрін айтып берді ғой. "Ең жақын туысқандарыңның біреуі" дегені есінде ме?

	— Егер тамақты дереу дастарқанға әкеп қоймаса, менің де ет жақын туысымның біреуінің бөкседен төмен жұмсақ жеріне әжептәуір соққы тиетін болады.

	— Қазір, міне әкеле жатырмын. Құймақ па?

	— Мейлі, құймақ-ақ болсын! Неге осы Ұлы жұма деп аталады? Оның нендей ұлылығы бар?

	— Мәссаған! - деді ол - Саған тек қыңыр тартып, қылжақтай берсең болғаны!

	Итен Аллен Хоули асүйдің терезесі жақтағы бұрышынан сығылысып барып өткенде кофе құйылып, табақшаға салынған құймақ пен кепкен нан үстел үстінде әзір тұрған еді.

	— Бойым жеңіл, көңілім жай, - деді ол — Әйтсе де неге Ұлы жұма?

	— Көктем, - ол пеш жақтан үн қатты.

	— Көктемгі жұма ма?

	— Көктемгі абыр-сабыр әбігерлік... Сені де абыржытып әлекке салып жатқан, міне, сол ғой. Қалай, балалар тұрды ма?

	— Әрине, тұрды, аялда! Маубас немелер. Жүр, барып оятып, жостыртып жондарын тілейік!

	— Сенің қырсығың қысқан кезде, алла сақтасын, аузыңа келгенді айтасың, әйтеуір үзілісте үйге келесің бе?

	— Жоқ-қ, келмеймін.

	— Неге?

	— Әйелдер. Сол кезде жолығуға солармен уәде байласқанмын. Мүмкін, сенің Марджиің де соғып қалуы...

	— Қойшы, Итен! Сен неге қайдағыны айтасың? Марджи — шынымен көңілдес дос. Ол қажет болса, қыңқ етпей өзінің соңғы жейдесін шешіп беруге бар.

	— Солай де? Ал оның үстінде сол көйлегі бар ма екен?

	— Тағы да сен өзіңнің бәз-баяғы дәруіштік әуеніңе ойыса бастадың.

	— Мен онымен туысқан екеніме бәс тігуге бармын. Онда да қарақшылар қаны бар.

	— Сайқымазағыңды қойшы осы. Міне, тізім, — ол оның төс қалтасына бір парақ қағазды тыға салды, — онда жазылған көп нәрсе бар. Байқа, ұмытып кетпе, алда пасха келе жатыр. Жиырма шақты жұмыртқа ала келуді де ұмытпа. Тезірек жинал, әйтпесе кешігіп қаласың.

	— Өзім білем, «қырсыққанда қымыран іриді», бақандай бір алушыдан айырылып қалып, Маруллоны жиырма цент пайдадан қағып жүруім ықтимал Ал бірден жиырма жұмыртқа неге керек?

	— Бояуға. Аллен мен Мэри-Элленге қайтсеңдер де әкеліңдер деп тапсырыпты. Жарайды, сенің кететін уақытың болды.

	— Кеттім, түймедақ гүлім менің. Тек рұқсат етші, жоғарыға шығып, Аллен мен Элленнің жонын бір жостыртып кетейін.

	— Сен оларды керім еркелетесің, Итен! Әйтсе де олай етуге болмайды ғой!

	— Қош, қош, биліктің бекбикесі, — деді ол, темір торлы есікті тарс еткізіп жапты да, алтынмен апталып, күмістей жарқыраған жасыл таңға шықты.

	Ол әкесі мен атасынан қалған сыры кетсе де, сыны кетпеген әлі де сымбатты ескі үйге сәл аңырып қарады, үй ақ сырмен боялған, салтанатты сыртқы есіктің жоғарғы маңдайша жағында жарты шеңбер түрінде иілген сәнді терезесі бар, дуалдың төбемен түйісер тұсындағы сыртқы ернеуі Роберт Адамның1 мәнерінде жасалған арнаулы өрнектермен әшекейленген және де төбесіне "Жесірдің жолы" тартылған Үй жасыл бақтың төрінде, діңі құшақтаса екі құлаш жетпейтін енді-енді бүршік жарған жүз жылдық алып жұпаргүлдің аясында тұр. Шегіршінді көшесіндегі шегіршін ағаштарының қау боп өскен қалың бұтақтары ар жағындағы ағаштармен құшақтаса айқасқан алақанын жаңа жайған балапан жапырақтардан түскен жарық сәуле банктің үйінен енді-енді асып, ескі айлақтан тұзсіңді иодтың иісін кентке қарай есе қуалап, газ зауыттың аршылған ақ күмістей жалтыраған мұнарасына келіп шағылысты.

	Азанғы Шегіршінді көшесінде қыбырлап көзге түсер жалғыз тірі жан - Бейкер мырзаның жирен-сары сеттері — банкирдің иті ғана. Жирен-сары Бейкер ауық-ауық аңырып тұра қалып, шегіршін діңінің "мәлім қатын" тіміски иіскеп қойып, асықпай тротуармен маңғаз басып кетіп бара жатты.

	— Қайырлы таң, мырза. Мен Итен Аллен Хоулимін. Біз сізбен сонау бір кездерде қажетімізді қатар тұрып өтедік-ау деймін.

	Жирен Бейкер тұра қалып, оның амандық-саулығына желкілдеген жирен құйрығын жаймен бұлғақтатып жауап берді.

	Итен оған:

	— Ал мен аңырып өзімнің мына ескі үйіме қарап тұрмын. Бұрынғы кезде үй салуды білген ғой, - деді.

	Жирен-сары мойнын бұрып, қабырғасын артқы аяғымен енжар ғана бірді-екілі мәрте осып-осып жіберді.

	— Әйтсе де солардың ақшасындай ақша барда бұл істің қандай қулық-сұмдығы бар? Барлық теңіздер мен мұхиттардан ауланған жан-жануарлардың майы мен спермет тұрғанда. Сіз сперметтің не екенін білесіз бе?

	Жирен-сары ит күрсіне қыңсылады.

	— Шамасы, білмейсіз-ау. Бұл — кашалоттың шекесінің — бас сүйегінің ішінде болатын мөлдір түсті, райхан гүлдей ғажап жұпар иісі бар майға ұқсаған зат. "Моби Дикті" оқы, төбетім. Менің саған берер кеңесім сол Сеттер жаға жолдың жиегіндегі ат байлайтын шойын кермеге артқы аяғын көтерді.

	Итен кетіп бара жатып оған бұрылып:

	— Бұл кітап жайлы пікіріңді айтарсың. Бәлки, менің ұлым сенен де бірдеңе алар, ол әлгі "спермет" деген сөзді дұрыс жаза да алмайды, тіпті жалғыз сол сөз болса, бір сәрі...

	Итен Аллен Хоулидің ескі үйінен екі оралым (квартал) өткеннен кейін Шегіршінді көше тіп-тіке Бас көшеге барып құйылады. Бірінші оралымның дәл ортасында Эргарлар үйінің алдындағы енді-енді түлеп келе жатқан көгалда қораланған бір топ сұр торғайлар шуылдасып шайқасып жатты. Торғайлар асыр салып ойнап жатқан жоқ, қайта бірін-бірі жұлмалап, бірін-бірі шөпке аунатып, бірінің-бірі көзін шұқуға ұмтылып, соның бәрін өштескен ызалы шуылдасып-дуылдасып жасап жатты да, тіпті олардың төбелесін көруге қасына жақын келген Итенді де байқамай қалды.

	— Ұяда тату тұрамыз, сендерге үлгі қыламыз, - деді ол — Бұл жалғанда мұндай өресіз өтірікті естіген жан жоқ шығар. Сендер, бауырларым, тіпті осындай тамаша таңды ың-шыңсыз бөлісе алмайсыңдар. Ал Франциско әулие болса, сендерді, құзғындарды, аялап қаншама әлек болды. Кш-ш! — Ол бар пәрменімен ұмтылып, аяғын қатты сермеп қалды, торғайлар қанаттары сусылдап, өздерінің ызасын білдіргендей майланбаған есіктің топсасындай ащы дауыстарымен жамырай шиқылдап, дүрліге ду көтерілді.

	— Ал маған мынаны айтуға рұқсат етіңіздер, — деді Итен оларға қарап тұрып. — Тал түсте күн батып, жер бетін түнек басады, сендерді түпсіз үрей құшағына алады. — Ол жаға жолға түсіп, өз жөнімен кете барды.

	Екінші оралымдағы Филлипстердің ескі үйінде қазір пансион ашылған. Соның салтанатты есігінен Бірінші ұлттық банктің жергілікті бөлімінің кассирі Джой Морфи шықты. Ол тісін шұқылап, бешпентін жөндеді де, Итенге басын шұлғыды.

	— А, Хоули мырза, мен енді ғана сізге кіріп шығуға жиналып жатыр едім.

	— Қасиетті де қасіретті жұманы неге ұлы деп атайды?

	— Бұл латынша, — деді Джой, — великус, великйус, великум — "асқан арамза" (препаскудная) деген мағына береді.

	Джонның бет әлпеті атжақты келген және күлгенде добалдай дүрдиген жоғарғы ернін түріп, сойдиған сойдақ тістерін ақситып, кісінеген жылқыша күлетін Джозеф Патрик Морфи, Джой Морфи, Джой-бой, Морф-Нью-Бэйтаунның әсте де байырғы тұрғыны болмаса да, ол сонысына қарамай белгілі қала тұрғындарының бірі болатын. Карта (покер) ойнағанда қолын көлегейлегендей әзіл айтқанда да беті бүлк етпейтін қалжыңбас, бірақ оның есесіне басқаның әзіл-оспағын тіпті алғаш естіп отырмаса да, ішек-сілесі қатқанша күлетін. Бұл Морфидің сірә да білмейтіні болсайшы, ұялы қылмыстан (мафия) бастап, Маунгбэттенге дейін бәрін де, бәрі туралы түп-түгел біледі, бірақ ол өзінің бұл білген деректерін әлдебір сауал қойғандай, түрлендіріп өңін айналдырып жеткізеді. Сұрақ сарындас мәнерде айтылғандықтан да одан оның әлдебір білгіштігі, айрықша астамдығы атойлап тұра қоймайды. Содан барып тыңдаушылары да оның әңгімесіне өздерін қатысты тәрізді сезінетін де, ал мұның өзі кейін олардың бұл әңгімелерді өз туындылары етіп айтуына мүмкіндік беретін. Джой мінезі қызық адам болатын: жаратылысынан қызба, әулекі жан еді, ал бірақ оның әсте әлдебіреумен бәстескенін ешкім ешқашан естіген емес: тәжірибелі бухгалтер, банктің таптырмайтын тамаша кассирі. Бірінші Ұлттық банктің жергілікті бөлімінің директоры Бейкер мырза Джойға алғаусыз сенім көрсеткендіктен де, өзінің бүкіл дерлік қызметін соның мойнына артып қойды. Морфи қаладағылардың бәрімен сыйлас-сыбайлас, әйтсе де ол ешкімді ешуақытта өз есімімен атамайды. Итен ол үшін Хоули мырза, Марджи-Янг-Хант бикеш, бірақ айтылып жүрген қауесетке сенер болсақ, Джой онымен бір төсекті бөліссе керек. Оның өз отбасы, не туған-туысқаны болған емес, филлипстердің ескі үйінде бөлек моншасы бар екі бөлмелі пәтерде тұрады, тамақты көбіне "фок-мачта" мейрамханасынан ішеді. Оның қызмет істеген жерінің бәрі кінәратсыз - Бейкер мырзаға да, басқарма мүшелерінің бәріне де айдан анық, бірақ Джой-бойдың өзгелер өмірінен деп айтқан алуан-алуан әңгімелерінен тыңдаушылардың көңілінде: бәлки, осының бәрін Джойдың өзі басынан кешкен жоқ па екен деген түрлі-түрлі ой да туады, әрине, олай болған жағдайда оның өзі көрмегені жоқ қақсал болып шығады, Джойдың өзім деп өзеуреп өзін-өзі мақтап, мен деп кеуде соқпағаны да оны жұртшылық сыйластығына бөлейді. Оның тырнағы қашанда мұнтаздай таза, бешпенті сәндеп тігілген, әдемі, көйлегі кіршіксіз аппақ, аяқкиімі үнемі жылтырап тұрады.

	Екеуі Шегіршінді көшесімен Бас көшеге қарай асықпай аяңдап кетіп бара жатты.

	— Мен көптен бері сізден бір жәйтті сұрағым келіп жүр еді. Адмирал Хоулидың сізге туысқандық жағынан қатысы бар ма?

	— Мүмкін, адмирал Холси болар? — деді Итен. — Біздің әулетімізде теңізшілер көп болған, Әйтсе де адмирал жайлы алғаш естіп отырмын.

	— Сіздің атаңыз кит аулайтын қайыққа шкипер болғанын білемін, бәлкім, содан да адмирал туралы әңгіме жадымда қалған болар.

	— Біздің қалашық тәрізді кенттер әсте аңызсыз болмайды ғой, — деді Итен — Сондықтан да әкеме қараған жақтағы ата-бабаларым сонау ерте кездерде қарақшылық жасапты, шешемнің арғы тегіндегі нағашыларым Америкаға "Мэй-флауэрмен" келіпті десіп жатады.

	— Итен Аллен (XVIII ғасырда өмір сүрген америкалық ағартушы), — деді Джой, — Жаратқан ием жар болсын! Ол да сіздердің туыстарыңыз ғой.

	— Әбден ықтимал. Тіпті солай да болуы, — деді Итен, — Бүгін қандай тамаша! Тіпті мұнан артықты аңсаудың өзі қисынсыз тәрізді. Сіз маған кіріп-шыққыңыз келіп пе еді?

	— Иә, иә! Бүгін сізде он екіден үшке дейін үзіліс қой? Он бір жарымға дейін маған екі сэндвич (ішіне жем салған нан) әзірлеп қойыңызшы, жарай ма? Кейін өзім соғып алармын. Және бір шөлмек сүт.

	— Ал банк сонда жабылмай ма?

	— Банк жабылады. Мен — жоқ. Өзін гросс-бухына қоса шынжырлаған кішкентай Джой селтиіп сонда жалғыз қалады. Үлкен мейрамдардың қарсаңында, сондай күндерде әркім өз чегімен тіпті иті-құсы қалмай — бәрі банкке топырлап толып кетеді.

	— Тіпті соны ойласам бұйырмасын, — деді Итен.

	— Енді қалай! Пасха. Қайтыс болған жандарды еске алатын күн, Тәуелсіздік күні, Еңбек күні... жалпы кез келген үлкен мереке алдында... Егер мен банк тонауға ұйғарған болсам, оны сөзсіз үлкен мереке алдындағы қарбалас күнге орайластырған болар едім. Ақша әзір тұр, аларман келгенше зарығып күтіп жатыр.

	— Джой, сіз істегелі бері сірә да тонаған кезі болды ма?

	— Жоқ. Әйтсе де менің бір танысым екі мәрте тонауға ұшырады.

	— Сонда ол не айтты?

	— Зәресі ұшқанын айтты. Әмірінің бәрін бұлжытпай орындапты. «Міне, керегіңді ал» деп еденге жатыпты. Ақша менен әлдеқайда мығым қамсыздандырылған, - дейді ол

	— Дүкенді жапқан кезде сэндвичті өзім апарып берермін. Бүйірдегі есікті қағармын. Сізге не қосып әзірлеп қояйын?

	— Әбігер болмаңыз, Хоули мырза! Бұрыштан бұрышқа жүгіріп өту маған түкке тұрмайды. Біреуін шошқаның сүр етімен, екіншісін сырмен, қара нан, салат пен майлы қаймақпен (майонез). Тағы да бір шөлмек сүт пен кока-кола, ал оның соңынан...

	— Жақсы шұжық бар, менің қожам италияндық қой.

	— Жоқ, рахмет. Айтқандайын, жергілікті мафия өкілі, оның хәлі қалай?

	— Меніңше, жаман емес.

	— Жарайды, несі бар, сол макароншыларды ұнатпаған күннің өзінде де ондай адамдар алдында бәрібір бас июге болады. Қол арбасын сүйретіп жүріп көкөніс сатқан адам бірте-бірте құлашын жазып, өрісін кеңейтіп, міне, енді керегінің бәріне ие болып отыр. Иә, басы істейді оның. Қандай байлық жинағанын оның кім біледі! Алайда мен мұның бәрін бекер айтып жатырмын. Банк қызметкеріне аузына келгенін айта беруіне болмайды.

	— Ал сіз ештеңе тапқан жоқсыз ба?

	Олар Шегіршінді көше Бас көшеге тірелетін бұрышқа келіп жетті. Вулворттың жаңа дүкені салынатын жерді босату үшін қиратылып жатқан ескі қонақ үйінің ақ ала-қызыл ала үйіндісіне қарап, екеуі уәделескендей кілт тұра қалды. Сары түске боялған бульдозер мен басына домалақ шоқпар байланған мойны сорайған ұзын көтергіш кран, бейне таңсәрінің тылсым тыныштығында тынысын ішіне тартып тығыла қалған жыртқыштай үнсіз қаңқиып тұр.

	— Қашанда мені қызықтырар көрініс, - деді Джой. — Шамасы, бір сәт көңілің марқайып қалатын шығар: мына құрыш гүрзімен құлаштап бір соққанда, байқайсың ба, бір қабырға тұтас бірден гүрс ете қалатын болар.

	— Мен Францияда мұндайды талай-талай көргенмін, — деді Итен

	— Иә! Жағада тұрған ескерткіште сіздің де есіміңіз бар ғой.

	— Ал сіздің әлгі танысыңызға соқтыққандарды ұстап па? Ол танысы Джойдың өзі екенін Итен сезетін. Оның орнында болса, әркім-ақ мұны сезген болар еді.

	— Әрине! Қақпанға түскен тышқандай қолға түсті. Тонаушылар, құдайға шүкір, қулықтан құр қалған халық қой! Ал егер Джой-бой банкті тонау жөнінде нұсқау жазған болса, полиция оларды ешқашан ұстай алмаған болар еді.

	Итен күліп қойды.

	— Ал мұның бәрін сіз қайдан білесіз?

	— Түпнұсқадан, Итен мырза. Газет оқимын, бар болғаны сол. Оның бер жағында менің бір жақсы танысым тыңшы полициясында істейді. Қаласаңыз, сізге осы тақырыпқа құны екі долларлық лекция оқып беруіме де болады?

	— Жарайды, жетпіс бес центке! Менің дүкенді ашатын уақытым болды.

	— Арулар мен мырзалар, — деді Джой. — Сіздер мен біздер бүгін кірісеміз... Жоқ, тұра тұр. Банкке шабуыл жасаған соң неге қолға түседі? Бірінші бап: рецидивистер, бұрын сотты болғандар. Екінші бап: жемтік үшін таласқандар және іштерінен әлдебіреу жеткізгендер. Үшінші бап: әйелдер, әйелсіз күн жоқ, осыдан келіп, енді төртінші бап шығады: ақшаны басы-көзі жоқ шаша бастайды. Міне, сондайлардың ізін бақсаңыз, қалғанын қалпақпен соғып аласыз.

	— Профессор мырза, сонда сіздің әдісіңіздің мәні неде?

	— Бұл өзі - барып тұрған мейлінше қарапайым әдіс. Бәрі керісінше. Егер бұрын да әлденеден әйгілі болсаңыз, әйтпесе әлденеден қылмысты іске тартылған болсаңыз, онда ешқашан банкке шабуыл жасамаңыз. Ешқандай сыбайлас алмаңыз - бәрін тек өзіңіз ғана жасаңыз және ешкімге, тірі жанға тіс жарушы болмаңыз. Арулар жайлы ойлауды ұмытыңыз. Ол ақшаға әсте тиюші болмаңыз. Оны көз көрмейтін, қол жетпейтін жерге жасырыңыз және де бірер жылға емес. Кейін ондай ақшаның қалай түскені жайлы көңілге қонымды, құлаққа нанымды уәж тапқанда барып қана жалғанның жарығына там-тұмдап алып шығарыңыз, әйтпесе құнды қағазға айналдырып алыңыз. Былайша беталды жұмсауға болмайды.

	— Ал кенет тонаушыны танып қойса ше?

	— Егер ол бетін бүркеп алып, тіс жарып, тіл қатпаса, оны қалай таниды? Куәгердің жауабын сірә да оқығаныңыз бар ма? Олар аузына келгенін шата береді. Полициядағы менің танысым қайсыбір қылмыскерді анықтау үшін өзін өзгелердің ортасына қойып, жәбірленгендерден сұраған кезде кейде солардың соған нұсқайтынын айтатын. Қылмыскер нақ осы деп өзеуреп, олар басын бәске тігуге дейін барады екен. Қаласаңыз, сіздің жетпіс бес центіңізге, міне, менің айтарым.

	Итен қолын қалтасына салды.

	— Мен қарызбын.

	— Сэндвичпен өтерсіз, - деді Морфи.

	Бас көшенің қиылысында көлденең тұйық көшеге түсу үшін олар енді арғы бетке өтуге тиіс болды. Джой тұйық көшенің оң жағында орналасқан Бірінші банк үйінің қапталындағы есіктен кірді де, ал Итен сол тар көшедегі, бірақ оның сол жақ қапталындағы Маруллоның «Бакалея, Гастрономия, консервілер мен жемістер» дүкенінің есігін ашты. — Шошқаның сүр еті мен сыр салынған ба? - деп дауыстады ол

	— Қара нанмен... Салат пен майонезді де ұмытпаңыз!

	Дүкеннің арт жағындағы қуыс-қоймаға қуықтай тұйық көшеден түскен онсыз да болмашы әлсіз жарық шаң басқан темір торлы терезеден бұлдырап, әрең-әрең көрінеді. Қалбырға салынған жемістер, көкөністер, балық, жұмсақ ірімшік пен шұжықтар толтырылған қатырма қағаз қораптар мен ағаш жәшіктер төбеге дейін тірелген текшелерде лықып тұрған алагеуім аядай бөлме ішінде Итен аңырып, сәл аялдады. Ол ашыған ұнның, үрме бұршақ пен бұршақтың қоңырсыған, қаңсыған, қораптардың кеңсеге тән иісінің, корнфлекс салынған қораптар, шұжық пен сырдың, көргенде дәмі ауызға келетін ысталған шошқаның қоң еті мен сүбесінің қолқаңды қабар хош иісінің, бүйірдегі есік жақта тұрған күмістей жалтыраған күл-қоқыс салынған ыдыстағы шіріген капуста жапырағы, салат пен қызылша қалдықтарының мүңкіген сасығының ішінен тышқанның күлімсіген иісін алғаусыз айырғысы келгендей мұрнын шүйіріп қойды. Тышқанның әдеттегі сасық иісін сезбеген соң, дүкеннің бүйірдегі есігін қайта ашып, қақпағы қатты жабылған қоқыс салынған ыдысты көшеге шығарды. Сол сәтті андып отырған сұр мысық қоймаға зып беріп кіріп кетпекші болып еді, бірақ сәті түспеді, ол мысықты қуып жіберді.

	— Жоқ, қылжақты қой, - делінді оған, — мысықтың асы - егеуқұйрық пен тышқан, ал бұл маубасқа шұжық беру керек. Жоғал! Саған жоғал дедім ғой!

	Жаға жолда отырып аяғының жұмсақ алақанын жалап-жалап алған ол «жоғалды» екінші мәрте естіген соң, дереу көшенің арғы бетіне өтті де, сабаудай құйрығын шошайтқан бойы банктің ту сыртындағы тақтай қораға зып етіп секіріп кетті. — Ә, бәлем, сиқырлы сөз екенін біледі, — деді Итен даусын көтеріп. Ол қоймаға кайтып оралды да, есікті мықтап қойды.

	Дүкеннің есігіне дейін шаң басқан қоймамен екі-үш қадам аттады, кенет аядай дәретхананың тұсынан сызаттап аққан судың сылдыры естілді. Ол үшқат есікті ашты да, суды ағызып жіберді. Содан соң терезесіне тор тұтылған абажадай ішкі есікті итерді де, кебісінің тұмсығымен астына ағаш сынаны нығарлап тықты.

	Көрмеге зат қойған үлкен екі әйнекке тұтылған жапқыштан дүкеннің ішіне жасыл реңді сәуле түседі. Мұнда да сол баяғы қаңылтыр қалбыры мен шыны ыдысының түсі солғын тартқан консервілер текшелерде үйдің төбесіне дейін сіресіп, қатар-қатар тізіліп тұр. Асқазан үшін ғажап кітапхана дерсің. Оң жақта - сауда орны, касса аппараты, пакеттер, келептелген кендір жіп және де тат баспайтын темір мен эмальдан жасалған витриналы тоңазытқыш. Өзіне-өзі жаймен бірдеңе деп күбірлеп тұрған компрессор, Итен өшіргіш тетікті шырт еткізіп еді, неон түтіктерінің көңіл ашар көгілдір сәулесі туралған сүр етті, сырды, шұжықты, жаншылған етті, бифштекстер мен балықты жайнатып жіберді. Шарт соборындағы (шіркеуіндегі) сияқты шашырай құйылған кафедральдық сәуледен, шағылысқан кафедральдық сәуледен дүкен іші құлпырып кеткендей болды. Итен алдындағы қалбырға салған томаттан тізілген органның түтіктеріне, қышалы, зейтунды кеспектер капелласына, сардини толған жүздеген қораптардың сопақша табыттарына тандана-тамсана көз тастады.

	Ол сәл мұрнының астынан міңгірлеп:

	— Одинокум и одинорум, — как с амвона. — Один одиносик во славу одинутриидомине... ами-инь! — деп баяу әндетті. Сол сәтте әйелінің түсініктемесін өңінде естігендей болды: «Қылжақтауыңды қойсаңшы, оның бер жағында басқаларға мұның балағаттау болып естілуі әбден ықтимал Адамдардың ақ сезімін бұлайша қорлауға болмайды ғой».

	Азық-түлік дүкенінің - Маруллоның азық-түлік дүкенінің сатушысы - сүйген жары, екі бірдей сүйікті балақайы бар адам. Оның оңаша қалар күні бар ма? Қашан және қайда оңаша қала алады? Күндіз — тұтынушылар, кешке — әйелі мен балалары, түнде - жары, күндіз — сатып алушылар, кешке — әйелі мен балалары.

	— Тек моншада ғана, — деді Итен даусын шығарып. — Және шүмекті ашқанға дейін, тап қазір. — О, қуантып бойды, толқытқан ойды, қалжыңның қиқар бір сәті - ғажап бір, ғажап жыр сәті... - Қазір, бәлкім, мен де біреуге тіл тигізем бе, асылым менің? - деп сұрады ол жұбайынан. - Бұл арада жан жоқ - адамдар да, олардың абзал сезімі де жоқ. Ешкім, мен мына қарғыс атқан есікті ашқанға дейін менен басқа және менің жападан-жалғыз соқа басымнан бөтен мұнда ешкім де жоқ.

	Кассаның оң жағында тауар қойып сататын текшенің астындағы жәшіктен ол таза алжапқыш алды да, оны жайып бауын тарқатып, сипап қыртысын жазды, сөйтті де, оны беліне орады, сосын қайта арқасынан айналдырып апарып, ұшын қос қолымен сипалап отырып ілгектеп байлады.

	Алжапқыш тіпті тобығына дейін шұбалып түсіп тұрған ұзын екен. Итен оң қолын көкке созып алақанын жайып тұрып, былай деп үн қатты:

	— Уа, қалбырға салынған алмұрттар, бұқтырылған, тұздалған тағамдар, мына сендер, менің айтқан сөзімді ұғарсыңдар ма? — "Таң атқан кезде халықтың ақсақалдары алғашқы пірадарлар мен ғұламалар оны ертіп әкеліп өздерінің синедрионына (діни кеңес, сот) кіргізді..." Таң атқан кезде. Иттен туғандар ертемен іске кірісті! Қас қағым кешірім жасамады. Сосын қалай еді? "Күндізгі сағат алтының шамасы болатын..." Біздіңше, бұл тал түс шығар.

	"Сағат тоғызға дейін бүкіл жер бетін қараңғы түнек басты. Күн тұтылды". Мұның бәрін қалай мен жадымда сақтадым? Қайырымы мол құдайым-ау! Өлім құшағында оның ұзақ жатуына, ажал азабымен ұзақ арпалысуына тура келді! Ол қолын түсіріп, бейнебір солардан жауап күткендей текшеде тізіліп тұрған тауарларға жасық жанарымен телмеңдей қарады. — Қазір сен маған ештеңе демейсің. Мэри, күлшетайым менің. Бәлкім, сен Иерусалим қыздарынан боларсың? "Маған егіліп жыламаңдар, - деді ол, - бірақ та өздеріңді ойлап, өз балаларыңды ойлап жыландар... Өйткені егер көгеріп келе жатқан ағашқа бұлай істегенде, қураған ағаштың күні не болмақ? Әлі күнге дейін мұны бейжай тыңдай алмаймын. Мұның менің ішкі жан дүниемнің терең түкпіріне ұялап қалатынын Дебора апайым сезген де, ойлаған да емес. Әйтсе де сағат алты әлі болған жоқ... Жоқ, әлі ерте, ерте...

	Сөйлей жүріп көрмеге тауар қойылған үлкен екі әйнектің (витрина) жасыл пердесін түрді:

	— Кел, кір жаңа күн! Сосын есіктің кілтін бұрады. - Тәңірдің жарық дүниесі қош келдіңіз! Торланған қос жақтаулы қақпасы айқара ашылды, олардың қайта жабылып қалмауы үшін арнаулы ілгешегі бар. Қарсы алдында - асфальтты аялап қыздыра бастаған ертеңгі ерке күн, күн болғандықтан да ол осылай жасауға міндетті болатын, өйткені сәуірде ол Бас көшенің ашық Шығанаққа барып құлайтын тұсынан көтерілетін Итен дәретханаға барып, жаға жолды сыпыру үшін сыпырғы алып шықты.

	Күн-күнде айтылып жүрген кәдімгі күн — бұлжымай ертеден кешке дейін әсте тұрмайды. Оны көктің күмбезіне өрлеп, кешке еңіске құйылатын алаулаған арайлы сәулесі ғана айшықтап қоймайды, оның бойындағының бәрі — оның бүкіл бітім-құрылысы, түр-түсі, тәні мен мәні де өзгереді. Оны жыл мерзімінің барлық кезеңдеріне тән мыңдаған факторы: тамыздың аптабы, қыстың аязы, тынған тыныштық, ұлыған жел — бәрі тітіркендіреді, ол шөптің, жапырақтың, бүршіктің хош иісіне немесе қолқа қабар ащы зардабына, күздің суығына, жалаң бұтақтың қара дағына — бәріне тәуелді. Күннің құбылуына орай, оның аясындағының бәрі - қоңыз да, құс та, ит пен мысық та, көбелек пен адам да өзгереді.

	Итен Аллен Хоули өзінің ішкі жан дүниесіне үңілген тыныш та бұлыңғыр күн де аяқталды. Бейнебір метроном (қысқа мерзімді өлшейтін аспап) асықпай жаға жол сыпырып жатқан адамның консерві қалбырларына өсиет айтушыға да, "жалғыздың жалғыздығына да", сірә бар ғой, сиықсыз сүмелек сайқымазаққа да мегзейтін түгі қалмаған сыңайлы. Сыпырғысын сермеген сайын ол темекі тұқылдарын, сағыз оралған қағаздарды, төгілген ағаш бүршіктерінің қауызын, ең әрісі шаң-тозаңға дейін сыпырып, күмістей жалтыраған жүк машинасының қоқыс тасушылары жинап әкететін арық жиегіне қарай жал-жал ғып үйіріп, жинап жатты.

	Бейкер мырза өз үйінен шығып, Талшынды көшедегі Бірінші ұлттық банктің қызыл кірпіштен салынған базиликасына (гректердің ескідегі сот мекемесіне арнап салған үй үлгісі) аспай-саспай ақырын аяңдап кетіп бара жатты. Оның басқан қадамы ұзынды-қысқалы, әрқилы болатын Әйтсе де әлдебіреулердің оны ескі ырым-жырымға сеніп, анасының көлеңкесін басудан жасқанады деп жаңсақ ойлауы да екіталай еді.

	— Қайырлы таң, Бейкер мырза, — деді де, Итен банк директорының мұқият үтіктелген қоңыр шалбарына шаң тимеу үшін сыпырғыш сермеуден бөгелді.

	— Қайырлы таң, Итен. Тамаша таңмен!

	— Иә, шынында солай! — деді Итен. — Көктем келді, Бейкер мырза, көртышқан қу білген екен!

	— Иә, қу, қу! — Бейкер мырза үндемей қалды. — Менің сізбен, Итен, көптен бері сөйлескім келіп жүр еді. Сіздің жұбайыңыз ағасының аманаты бойынша... ә, ә... бес мыңнан артық алды, білем.

	— Салығынан тыс алты мың бес жүз, — деді Итен.

	— Олар банкте бекерден-бекер жатыр ғой. Бірдеңеге жарату керек болар. Соны бір сөйлесейікші. Сіздің ақшаңыз сіздің өзіңізге қызмет етуге тиіс қой!

	— Алты жарым мың онша көп табыс әкеле қоймас. Шамалы ақша, әлдеқалай қысылтаяң жағдайға керек болар.

	— Мен әлі капиталды қоштамаймын, Итен.

	— Дұрыс! Әйтсе де... күте білген де биік мұратқа өзгеден олқы қызмет етпейді ғой.

	Банкирдің үнінен ызғарлы леп сезілгендей болды.

	— Түсінбеймін, - сөз саптауына қарағанда ол бәрін керемет түсініп тұр, алайда ондай қисынды орынсыз айтылған оғаш пікір санайды, ал оның қатқыл үніндегі зілді сарын Итенге шаншудай тиді, намысына қадалған шаншу жарық дүниеге жалған сөз әкелді.

	Сыпырғы жаға жолда білінер-білінбес етіп жарты шеңбер сызды.

	— Мәселе былай ғой, мырза, ол ақша Мэриге уақытша пайдалануға берілген. Егер мен ойламаған жерден әлдеқалай қолайсыз жағдайға тап бола қалғандай болсам, сондай кезде жұмсауға арналған.

	— Олай болса, онда сізге одан белгілі бір соманы алып, өзіңіздің өміріңізді сақтандыруыңыз керек.

	— Бірақ ол ақша оған уақытша пайдалануға берілген ғой, мырза. Ол — Мэридің ағасының меншік мүлкі. Оның әлі шешесі де тірі. Ол әлі талай жылдар өмір сүруі де ғажап емес.

	— Әрине, мен оны түсінемін. Қарттар көбіне-көп масыл болады.

	— Ақшасын жамбасына басып жататындар да жиі ұшырасады. Осы бір ағат сөзді айтқан Итен Бейкер мырзаның жүзіне қарап еді, банкирдің жағасынан жоғары қарай қызара бастағанын көзі шалды. — Өзіңіз де білесіз ғой, мырза: Мэридің бұл ақшасын бірдеңеге саламын деп, артынан бүкіл мүлік-меншігінен айырылған менің өзімдей, бәлки, доғал ойлап ақ көздік жасап, барынан айырылып, сақал сипап қалған әкемдей оның да кейін сазға отырып қалмауы да екіталай ғой.

	— Бәрі өтеді, бәрі өзгереді, Итен. Бәрі өзгереді. Сіздің әнтек аузыңыз күйгенін білемін. Әйтсе де қазір заман басқа, жағдай өзге.

	— Менің сол кезде де мүмкіндігім мол болатын, Бейкер мырза ақылға қонымдыдан әлдеқайда артық еді. Менің дүкенді соғыстан кейін іле-шала алғанымды ұмытпаңыз. Соны жабдықтайтын тауарларды сатып алу үшін атшаптырым аумақты алып жатқан қоражайымды, үй-мүлкімді саттым. Бұл біздің кәсіпкерлігіміздің ақыр соңы еді.

	— Білемін, Итен. Әйтсе де сіз ақшаңызды менің банкімде сақтайсыз ғой. Дәрігер сіздің тамырыңыздың соғуын бақыласа, ал мен сіздің ағымдағы есепшотыңызды қадағалаймын.

	— Әлбетте, сіз білмегенде ше! Менің тұлдыры жоқ, әсілі ақ сирақ болып қалуым үшін екі жылға жетер-жетпес уақыттың өзі жетіп артылды. Қарыз-қауғамнан құтылу үшін үйімнен басқаның бәрін саттым.

	— Барлық кінәні өз мойныңызға арта бермеңіз. Әскерден келген бетіңіз, ондай істен иненің жасуындай тәжірибеңіз жоқ. Сіз үйіңізге, неге екенін қайдам, біз құлдырау деп атаған тоқыраудың әбден шарықтап тұрған шағында қайтып оралғаныңызды да әсте жадыңыздан шығармағайсыз. Қақсал кәсіпкерлердің өзі де онда су түбіне кетіп жатты.

	— Мен судың тұңғиық түбіне баттым. Хоули әулетінің ұрпағы қайдағы бір қаңғыған италиялықтың азық-түлік дүкенінде сатушы болып істеуі — тарихта бұл тұңғыш болған оқиға.

	Міне, мен сіздің мұныңызды қостай алмаймын, Итен. Күйреу, әрине, кімді болса да күйзелтіп кетері рас. Бірақ мына сізге, Хоули әулетінің ұрпағына, сондай айтулы тұқымнан шыққан, білімді, білікті адамға аяқты ағат басқан сол бір сәтсіздіктің зардабын жою үшін еңсені көтеріп, қайта шамырқанбасқа болмайды. Егер бұл енді мәңгі бақи деп ойлайтын болсаңыз, онда сіздің қаныңыз сұйылып, қызбалық қасиетінен айырылғаны. Сізді соншалықты есеңгіретіп кеткен не, Итен? Ұнжырғаңызды түсіріп, еңсеңізді езетін не?

	Итен әуелі «Сіз оны қайдан түсінейін деп едіңіз? Сіз ондайды ешқашан басыңыздан кешкен жоқсыз» деген сыңайлы ызалы сөздермен тойтарып тастағысы келіп еді... Әйтсе де оның орнына қоңырсыған темекі тұқылын, шайнайтын сағыз оралған қағаздарды қайта-қайта сыпырғысымен мұқият жинастырып алып, бәрін арыққа қарай ысырып тастады.

	— Шалыс басқан әманда қалпақтай ұшып, құрдымға кете бермейді, олай болуы мүмкін емес. Мен бұлай дегенде ол қырсықтың қасіретімен амалын тауып күреседі дегенді айтқым келеді. Оны іштен мүжіп, мысын құртатын да, бірте-бірте апатқа итермелейтін де, міне, осы - жазықсыз жапа шеккен жан жарасы. Ақыры барып үрейге ұласады, маған да қорқынышты. Электр жарығын жеткізіп тұратын Лонг-Айленда бірлестігі біздің үйдегі жарықты өшіріп тастауы ықтимал Менің әйелім сәнді киінуі керек. Балаларға аяқкиім қажет, ойын-сауық керек. Ал кенет олар мектепті бітіре алмай қалса ше? Ал ай сайынғы төлем, дәрігер, тіс дәрігері, тамақтың баспасын алдыру, сондай-ақ аяқ астынан менің өзім ауырып қалсам ше, онда мына қарғыс атқыр жаға жолды да сыпыруға шамам келмей қалады ғой? Әрине, сіз мұны қайдан түсінесіз? Бұл — баяу жүретін процесс. Ол адамның ішкі жан дүниесінің түгін қоймай жеп қояды. Мен ай сайын тоңазытқыш үшін төленетін кезекті төлемінен әріге асып қарай алмаймын Мен өз жұмысымды жексұрындай жек көремін, әйтсе де одан айырылып қалудан зәрем ұшады. Сіз осының бәрін түсіне аласыз ба?

	— Ал Мэридің шешесі ше?

	— Мен сізге айттым ғой. Ол ақшасын жасырын жерге тығып қояды. Сонымен бірге өледі.

	— Япырмай, мен мүлде ойламап едім. Мэриді орташа отбасынан шыққан жан ғой деуші едім. Әйтсе де мен әбден түсінемін: әлдеқалай ауыра қалсаң, дәрі-дәрмек керек, әйтпесе операция жасау, бәлкім, электрошок қажет болуы да ықтимал Біздің ата-бабаларымыз батыл жандар болған. Оны сіздің өзіңіз де білесіз. Олар өздерін сүйегіне дейін саудыратып сыпырып алуға ешқашан бой бермеген. Қазір замана — уақыт өзгерді. Қазір қайда барсаң да бір кезде олар армандай да алмаған не сан мүмкіндіктерге жол ашылып отыр. Ал сол мүмкіндіктерді шетелдіктер пайдаланып жатыр. Шетелдіктер бізді басып озып барады. Көзіңді аш, айналаңа қара, Итен!

	— Ал тоңазытқышты қайтеміз!

	— Қажет десе, мейлі алып кетсін.

	— Ал Мэри ше, ал балалар ше?

	— Бір пәс оларды ұмыту керек. Егер мына құлаған құдықтан тырбанып шығатын болсаңыз, онда сіз оларға бұдан әлдеқайда қымбат боласыз. Сіздің аяңыз бен алаң көңіліңізден келер пайда шамалы.

	— Егер тіпті жоғалтып алар болсаңыз да, тәуекел етіңіз. Абайлап, сақтықпен, айтқан ақыл-кеңесті тыңдап істесеңіз, онда бәрі жөн болады. Тәуекел деген - ол ұтылыс емес. Біздің бұрынғы ата-бабаларымыз нақты есеппен әрқашан тәуекелге барып отырған, сонда солардың ешқайсысы да ұтылып қалмаған. Мен сізді есіркейін деп отырғаным жоқ, Итен. Қарт шкипер Хоулидің аруағына деген адалдығыңыз қайда? Сіз оның аруағы алдында қарыздарсыз. Өйткені менің әкем екеуі біздің кезімізде жасалған ең таңдаулы кит аулайтын кемені "Әсем Адэрді" қосылып меншіктеді ғой. Өзіңізді-өзіңіз тағы бір мәрте қамшылаңыз, Итен! "Әсем Адэр" алдында сіз де борыштысыз, сізден ол да соны талап етеді. Тоңазытқышы бар болсын - бастан құлақ садақа.

	Итен табан жолға жабысқан бір жапырақ целлофанды сыпырғыштың ұшымен түртіп, арыққа ысырып жіберді. Ол даусын көтермей, қалыпты үнмен:

	— "Әсем Адэр" дәл суға қалқыр қапталына дейін жанып кетті ғой, мырза, — деді.

	— Иә, білем. Бірақ соның бізге әйтсе де зәредей залалы тиді ме? Тиген жоқ.

	— Ол қамсыздандырылған болатын.

	— Әрине, солай!

	— Ал мен, жоқ. Мен бар болғаны үйімді ғана сақтап қалдым, басқа тұлдырым қалған жоқ.

	— Мұндай ойды басыңыздан мүлдем аластаңыз. Мұның бәрі әлдеқашан болары болып, бояу сіңген істер, ал сіз болсаңыз, одан әлі күнге дейін арыла алмай әлексіз. Қажыр-қайратыңызды жинаңыз, талаптың тарланын қамшылаңыз! Сондықтан да мен Мэридің ақшасын айналымға қосу керек деп отырмын. Итен, менің сізге қолұшын бергім, көмектескім келеді.

	— Рахмет, мырза.

	— Біз сіздің мына алжапқышыңызды шешеміз. Қарт шкипер Хоулидің алдындағы парызыңыз бұл. Мына сын-сиқыңызды көрсе, ол өз көзіне өзі сенбес еді.

	— Иә, бәлкім, солай да шығар.

	— Міне, сіз енді жөнге көше бастадыңыз. Мына алжапқышты біз сізден қалайда шешіп аламыз.

	— Әттең, Мэри де, балалар да болмаса...

	— Мен сізге сол бала-шағаның игілігі үшін соның бәрін мүлдем ұмытыңыз деп отырмын ғой. Таяуда біздің Нью-Бэйтаунда ғаламат қызық істер басталғалы тұр. Соларға сіз де араласқан болар едіңіз.

	— Мен сізге алғысымды айтамын, мырза!

	— Мұның жай-жапсарын мен әлі ойластырамын.

	— Банк сағат үшке дейін жабылған кезде Морфи мырза қалып жұмыс істейді екен, мен оған сэндвич әзірлеп қоюға уәде беріп едім, қаласаңыз, сізге де әкеп беруіме болады?

	— Жоқ, Алла разы болсын! Джой мен үшін бәрін істейді. Тамаша қызметкер. Мен жер учаскесін көріп қайтсам деп едім. Әлбетте, ол араға емес, әлгі округтік басқармаға барам. Он екіден үшке дейін тыныштық, келім-кетім жоқ, онда абыр-сабыр басылады. Мүмкін, сізге де ыңғайлы бірдеңе табармын. Біз жақын күндерде бұлар жайлы сізбен әңгімелесеміз. Әзірге, қайыр хош.

	Бэйкер мырза жаға жолдың жарығын басып қалмау үшін әдеттегіден адымдаңқырап аттады да, Бірінші ұлттық банктің еңселі есігіне қарай беттеді, ал Итен болса, ұзап бара жатқан оның ту сыртынан қарап тұрып, сәл жымиып қойды.

	Итен тез-тез сыпырып тастады. Өйткені жұрт жұмысқа жан-жақтан жылғадай құйылып, ағыла бастады. Жаңа піскен жеміс-жидек салған жылжымалы жайма текшені дүкеннің алдына шығарып қойды. Сосын жүргіншілер жоқ екенін көрген соң, ол текшеден иттің асы салынған үш қалбырды алды да, босаған қуысқа қолын сұғып, содан ақшаны алып, күдері-қоңыр дорбаны суырып алды да, құтыны баяғы орнына қойды, сосын кассаның бос термелі қақпағын ашып, соның ішіне жиырма, он, бес және бір долларлық қағаз ақшаларды рет-ретімен орналастырды, оларды дөңгелек қыстырғыштармен бастырып қойды. Ал касса қорабының алдыңғы жағындағы суырмалы емен табақшаларға елу, жиырма бес, он, бес центтік және бір пеннилік ұсақ мәнеттер әрқайсысы өз орнына жайғастырылды. Әзірге сатып алушылар шамалы: бір көмеш нан, бір қорап сүт немесе күні бұрын алып қоймаған бір қадақ кофеге жұмсалған бала-шағалар - оның да көпшілігі ұйқыдан енді тұрып, шаштарын тарап үлгермеген шүрегейдей шөпжелке қыздар.

	Көрер көзге тым ерсілеу кеудесін қынап, қызғылт-сары түсті тоқыма күртеше киген Марджи Янг-Хант келіп кірді. Үстіндегі үлбіреген жібек көйлегінің етегі оның мықынын аймалай құшып, тәкаппар бөксесін айқара құшақтапты, әйтсе де Итен өзінің әйелінен көре алмағанды тек Марджидің көзінен ғана, оның тек жақынды ғана жаңсақсыз көретін қой көзді жанарынан ғана көрген-ді. Өйткені әйелі бар жерде әсте ештеңе байқалмайтын. Артемида - шалбарлыларды аулайтын жыртқыш аң. Қарт шкипер Хоули мұндай көзқарасты "Зинақор" көзқарас деп атайтын Бұл оның үнінен де - әйелдерге бағышталған әлдебір шындыққа мегзейтін сыңғырлаған тәтті сарынға ауыса қоятын қоңыржай ұяң үнінен де аңғарылушы еді.

	— Сәлеметсіз бе, Ит, — деді Марджи. — Күн қандай ғажап десеңші! Нағыз көгалға шығып, сейілдеп көңіл көтеріп қайтуға әдейі арналған тәрізді.

	— Сәлеметсіз бе? Бәс тігесіз бе? Кофеңіз таусылып қалды ғой?

	— Егер сіз менің сусынға салып көпіршітетін таблеткасыз қалғанымды айтқызбай аңғара алатын болсаңыз, онда сізді екі орам жердей айналып ету керек.

	— Армансыз көңіл көтерген шығарсыз?

	— Анау айтқандай асып кетпесе де, әйтеуір... — кезбе сауда өкілі жоқты бардай, өтірікті шындай етіп айтқан болар. Ажырасқан мына біздерден қауіптенер ештеңе жоқ қой. Қоржыны толы тегін үлгі-нұсқалар. Ондайлар сіздерде коммивояжерлер деп аталатын болар. Сіз, бәлкім, оны білетін де шығарсыз. Әлде Биккер ме, әлде Боккер ме? "Б.Б.Д және Д..." фирмасынан. Мұның бәрін мен неге айтып отырмын? Өйткені ол сізге де кіріп шықпақшы болған-ды.

	Біз көбінесе Вэйландсқа тапсырыс береміз.

	— Сол Боккер мырза егер көңіл күйі менен сәл ғана иманыстық тәуірлеу болса, әрине, қаланы шарлап, шапқылап жүрген болар. Бір стакан су берші әуелі, осы арада ішіп алайын. Итен қоймаға барып, баспадан қағаз стаканға су құйып әкелді... Марджи оған үш жалпақ таблетканы тастап жіберді де, судың быжылдағанын, көпіршіктенгенін күтті.

	Бар бол! — деді де, ол быжылдап быршып тұрған суды бірден сіміріп салды. — Ал, сайтан, тезірек қимылда!

	— Мен бүгін сіз Мэриге алдағы тағдырын болжап айтып беруге ұйғарыпты деп естідім.

	— О, Тәңірім! Ондай ойды маңыңа жолатпа! Әлде соны шындап қолға алсам ба екен? Онда мен оз тағдырымды да түзеткен болар едім.

	— Мэриге бұл қатты ұнайды. Ал сіз шынымен бал аша білесіз бе?

	— Бұған айрықша білгірліктің қажеті жоқ. Жұрттың, яғни әйелдердің өздері жайлы не дейтінін тыңдап көкейге түйіп аласың да, кейін соның бәрін қайтадан солардың өздерінің алдына жайып саласың, ал олар сені сәуегей-көріпкел деп санайды.

	— Ал енді сұңғақ бойлы қара торылар жөнінде ше?

	— Қараторы сұңғақ бойлылар жайлы да, әрине, бәлкім, мен еркектердің жүрегінде не жазулы тұрғанын оқи алатын болсам, онда менің өмірімде мұндай ағаттықтар болмас та еді. Әттең-ай, әттең! Екі мәрте сазайымды тарттым да.

	— Сіздің алғашқы күйеуіңіз қайтыс болды, білем.

	— Жоқ, екіншісі... сол... топырағы торқа болғыр. Жарайды, әліптің артын ашпай-ақ қояйық. Топырағы торқа болсын оның!

	Итен қаусаған карт Ежизинская бәйбішеге ілтипат білдіріп амандасты да, оған ширек қадақ май өлшеп беруді әдейі созбақтап, тіпті ауа райының көңіліне ұнайтынын айтып та көрді, бірақ Марджи Янг-Хант кетуге асығар сыңай танытпады, қайта кассаның жанындағы текшеде тізіліп тұрған балық бауыры салынған алтындатқан жазуы бар қалбырлар мен асыл бұйымдарға арналған қуыршақтай әдемі қобдишаларға ұқсаған қара уылдырықты қалбырларды аспай-саспай жымиып қарай берді.

	— Иә? — деді Марджи, өзінше поляк тілінде бірдеңелерді күбірлеген кемпір аяғын әрең басып сүйретіп, дүкеннен сүйретіліп шыққан соң.

	— Иә деген не?

	— Әншейін ойыма оқыс бірдеңе түсіп кеткені. Егер мен әйелдерді білгенімдей еркектерді де жақсы білген болсам, жарнама жазып жариялап, бал ашуға болар еді. Итен, еркек дегеннің не екенін маған үйретсең қайтеді?

	Сіз онсыз да оларды жеткілікті білесіз. Бәлкім, сол жеткіліктіден де артығырақ болар.

	— Мәссаған! Әлде сіз әзіл сөзден ада жансыз ба?

	— Үйретуді осы қазір бастауға әмір етесіз бе?

	— Жоқ, сәті түскен кештің бірінде.

	— Жарайды, — деді ол, — үйірме. Мэри, сіз және екі балақай. Сабақтың тақырыбы: еркектер, олардың әлсіз жақтары, олардың алаңғасарлығы және оларды қалай пайдалануға болады.

	Марджи оның қандай сарынмен қалай айтылғанына көңіл аудармады.

	— Кейде жұмыстан ұзақты кешке қолың босамайды, сондай сәттер болмай ма? Айдың басында есеп, тағы басқа сондай бірдемелер ше?

	— Болады. Жұмысты үйге әкетіп істеймін.

	Ол екі қолын төбесіне көтерді де, он саусағын бірдей шашына сүңгітіп жіберді.

	— Неге? — деп сұрады ол.

	— Өйткені сол, өйткені "I" әрпімен аяқталады.

	— Ал Сіз мені көп нәрсеге үйреткен де болар едіңіз.

	Итен айтты:

	"Сөйтіп, оны келемеждеп мазақтаған көзде. Оның үстіндегі қоңыр қызыл сәнді киімін шешіп тастап, оның киімін оған кигізіп, сосын оны ағашқа керуге алып кетті. Шыға бере олар Симон есімді бір Киринеяндыққа қарсы жолықты да, оны әлгі Кресті арқалап жүруге күшпен көндірді. Содан "Маңдай түс..." деген мағынаны білдіретін Голгофа деп аталатын жерге келіп жетті..."

	— Ой! Сіз де бір!

	— Рас-рас, бәрі дәл осылай болған!

	— Сіз нағыз иттің баласы екенсіз. Сіз оны білесіз бе?

	— Білемің, уа, Иерусалимнің қызы?

	Ол кенет мырс етіп күліп жіберді.

	— Менің не істегелі отырғанымды білесіз бе? Бүгін мен бір адамға сондай бал ашамын, ауыздарыңыз ашылып қалады. Сіз менің барып тұрған ең маңғаз тұлғамның өзі боласыз. Түсіндіңіз бе? Тиіп кеткеніңіздің бәрі алтынға айналады. Халық жаршысы! — Ол дереу есікке барып, босағадан сыртқа сығалап қарады да, тісін ақсита күлді. — Кәне, өз беделіңізді ақтап көріңіз, әйтпесе ақтамай көріңіз! Хош, болыңыз. Құтқарушы, өкшенің жаға жолға тоқылдап тиген дыбысы, әсіресе, ызамен ышқына басқанда алабөтен айбарлы болып естіледі.

	Сағат онға қарай мүлдем бәрі өзгерді. Банкінің абажадай әйнекті есігі айқара ашылды да, ақша алуға асыққан адамдар жылғасы енді солай қарай ағылды: содан соң Маруллоға қарай ойысып, онсыз пасха болмайтын алуан түрлі дәмді таңсық тағамдарда алып шығып жатты. Итен өзін су шаңғысымен сырғанап жүргендей сезінді — тек сүрініп жығылмаса болғаны — бұл сағат алтыға дейін созылды.

	Ратуша мұнарасындағы ашулы өрт қоңырауы сағат алтының енді соққанын жариялады. Сатып алушылар мерекелік дәм-тұздары толы дорбаларын көтеріп, кем-кемдеп тарай бастады. Итен тек бүкіл жер бетін, оның өзінің де жан дүниесін қараңғы басқаны болмаса, өзгедей ешқандай сылтау-себепсіз сырттағы жеміс салынған жаймаларды дүкенге кіргізіп, кіреберіс есікті жапты, қалың жасыл пердені түсірді, содан соң дүкеннің іші де қап-қараңғы болды. Көзге түртсе көргісіз осы қараңғыңа тек тоңазытқыш үстіндегі неон түтігі ғана бұлдыраған көгілдір сәуле шашып тұрды.

	Сауда орнындағы текшенің аржағына барып ол қалың-қалың төрт тілім қара нан тіліп алды да, бетіне аямай баттастырып май жақты. Содан соң тоңазытқыштың шыны есігін бір бүйірге итеріп жіберіп, бір табақшадан екі бөлек ерітілген Швейцария сырын, екіншісінен үш бөлек шошқаның сүр етін алды.

	— Сыр мен салат, - деді ол — Сыр мен салат. Кімде-кім үйге сыймаса, ағаштың басына шықсын. — Үстіңгі тілім-тілім нанның бетіне қалың етіп майонез жағылған да астыңғыларға жапсырылған, шошқа етінің шығып тұрған майы мен салаттың жасыл жас жапырақтарының шеті тегістеліп қырқылған. Енді бір қорап сүт пен соларды орайтын қалың қағаз ғана қалды. Ол қалың қағаздың жиегін асықпай мұқият, мінсіз қайырып бүктеп жатқанда сыртқы есіктің кілті сырт ете қалды да, іле-шала дүкенге Марулло кіріп келді, ол екі иығына екі кісі мінердей аюдай арбиған, денесі алпамсадай, тіпті қолдары үйлесімсіз қысқа да, сол себепті олар он бойына жуыспай тұрған сияқты болып көрінеді. Маруллоның қалқиған қалпағы құдды шүйкесіне, қарақұсына қонған, соның астынан көгілдір құрыштай шаштың әдібі айнала сығалап тұр да, содан да болар, қалпағының астынан ол тағы да бір далбай киіп алған сияқты болып көрінеді. Көздері жасаң жасаурап, қуақы кілгіргендей, әлдебір ұйқы қысқандай ілгіштенеді, әйтсе де алтынмен қапталған күрек тістері неон түтіктің сәулесімен кірген бетте бірден жарқ ете қалды. Шалбарының жоғарғы екі түймесі салынбағандықтан да сұр түсті жылы іш киімі көрініп тұр. Марулло қампиған қарнының астына дәл келген шалбарының белбеуіне қысқа да жуан быртиған саусақтарын тығып, алагеуім әлсіз жарыққа үйренгенше көзін сығырайтып, біраз тұрып қалды.

	— Қайырлы таң, Марулло мырза! Әйтсе де қазір таң емес, тал түс болса да.

	— Сәлеметсің бе, балақан! Сен жабуға асығып жатырсың ғой.

	— Қала түгел жабылды. Мен сізді ғибадат тыңдап жатқан шығар деп едім.

	— Бүгін ғибадат етпейді. Жыл бойы ғибадат болмайтын осы бір-ақ күн.

	— Солай ма? Мен білмеп едім. Қызметіңізге әзірмін. Быртиған қысқа қолдары ілгері созылып, бірнеше мәрте қайта-қайта шынтағынан бүгілді.

	— Ауырады, балақан. Артрит. Барған сайын асқынып барады.

	— Көмектесетін ештеңе жоқ па?

	— Бұлау, акуланың майы, ішетін дәрі - бәрімен емдеп көрдім... Бәз-баяғы, ауырады, қақсай береді. Тым-тырыс, тыныштық, есік құлыптаулы.

	— Қалай, әңгімелессек қайтеді, балақан? — тістері тағы да жалт-жұлт ете қалды.

	— Әлде бірдеңе болды ма?

	— Бірдеңе болды ма? Не болушы еді?

	— Жарайды, онда бір сәт күте тұрыңыз. Мен банкке барып келейін. Морфи мырзаға сэндвичті апарып берейін.

	— Дұрыс оның, балақан, қызмет көрсеткен — жақсы. Ақылың бар.

	Итен қоймадан көшеге шықты да, банктің бүйірдегі есігін қақты. Джой одан сүт пен сэндвичті қабылдап алды.

	— Рахмет. Бекер әбігерленгенсіз. Мен өзім-ақ баратын едім.

	— Бұл қызмет көрсету. Марулло солай деді.

	— Екі шөлмек кока-коланы салқындатып қой, жарай ма? Мына самсаған сандардан менің таңдайым әбден кеуіп қалды.

	Итен қайтып келгенде Маруллоның қоқыс салған ыдысқа үңіліп тұрған үстінен шықты.

	— Марулло мырза, сіз менімен қайда отырып әңгімелескенді тәуір көресіз?

	— Осы жерден-ақ бастайық, балақан, — ол қоқыс салған ыдыстан гүлді капустаның бір жапырағын қолына алды, — тым көп аршып тастайсың.

	— Бұлай еткен жинақылау болады.

	— Гүлді капуста таразыға тартылып сатылады. Ақшаны қоқыс қорабына лақтырып жатырсың. Мен бір ақылды гректі білемін — оның кемінде жиырма мейрамханасы бар шығар. Міне, сол былай дейді: "Барлық құпия қоқыс тасталған жәшікке жиі-жиі қарап тұруда. Не тасталса, соның сатылмағаны. Ақылды грек, қу.

	— Иә, Марулло мырза, — тығылған ызасын азар тежеген Итен дүкенге кірді. Марулло қолын шынтағынан бір бүгіп, бір жазып ербеңдеткен күйі ілесе келді.

	— Мен айтқандай көкөніске су бүркіп қоясың ба?

	— Бүркемін.

	Дүкен иесі текшеден бір уыс сельдерей алды:

	— Кеуіп кетіпті.

	— Марулло, тыңдаңыз! Сайтан алғыр! Оларға да су себу керек не? Онсыз да үштен бір бөлегі су.

	— Егер су бүркіп қойсаң, олар солмайды, жасаң күйінде сақталады. Мен түк білмейді деп ойлайсың ба? Мен арбамен, жалғыз ғана қол арбамен жүріп сауда жасауды бастағанмын. Мен бәрін білемін. Айлаңды асыра біл, балақан, әйтпесе күйіп кетесің. Енді ет жөнінде — көтермешілерге тым қымбат төлейсің.

	— Біздің дүкендегі сиыр еті жоғары "А" сортты "А" деп жарияға жар салып, жарнама жасаймыз ғой.

	— А.Б.В. — қайсысы қандай екенін айырып көр. Бағасы жазылып қойылды ма, мәселе сонда. Ал енді ең маңызды мәселеге келейік. Несиешілер бізді алқымнан алып, буындырып отыр. Он бесіне дейін кімде-кім төлемесе — несие беруді доғарасың.

	— Жоқ, бұлай етуге болмайды. Өйткені қайсы біреулер мұнда жиырма жыл бойы келіп жүреді.

	— Балақан, бері қара! Вулворттың дүкендері Джон Рокфеллердің өзіне де бес центтік затты қарызға бермейді.

	— Солай-ақ шығар. Бірақ та бұлардың бәрі сенімді, бәрі дерлік сенімді адамдар.

	— "Сенімділік" деген не? Егер төленбесе, демек, ақша айналымға қосылмағаны. Вулворт машина-машиналап көтере сатып алады. Ал біз олай ете алмаймыз. Үйрену керек, балақан. Рас, бәрі жақсы адамдар. Алайда ақша да жақсы зат ғой. Қоқыс қорабында аршылған қалдықтар тым көп.

	— Ол май мен тері ғой.

	— Егер әуелі өлшеп алып, соңынан тазаланса, онда бір жөн. Өз қамыңды ойлағанның артықшылығы жоқ. Өз қамыңды өзің ойламасаң — сенің қамыңды кім ойлайды? Үйрену керек, балақан. — Алтын тістері енді бұрынғыдай жарқылдай қоймады. Өйткені оның үстіңгі еріндері құдды құрсалған құрсаудай жымқырулы болатын

	Үрдіс кенеттен бұрқ ете қалған ызаға булыққан Итен, тіпті бұған оның өзі де қайран қалды.

	— Мен алдауыш-алаяқ емеспін, Марулло.

	— Бұл арада қайдағы алаяқтық? Бүл сауда жасаудың мәні, ал егер сауда жасасаң, осылай жасаған жөн, әйтпесе босқа күйіп кетесің. Бейкер мырза чек бойынша төлегенде, оған үстеме бірдеңе қосып береді деп ойлайсың ба?

	Итен қаңсыған қазандай қақ айрылды.

	— Енді менің айтқанымды тыңдаңыз! — деп айғайлады ол, — Хоулилер бұл жерде он сегізінші ғасырдың ортасынан бері өмір сүреді. Сіз шетелдіксіз. Сіз үшін бұл әрине, бос сөз. Біз қашанда көршілермен тату тұрғанбыз, қашанда ар-ұяты бар адал жандар болғанбыз. Сіз сонау Сицилиядан сүмеңдеп келіп, енді бәрін өзгертіп, өз ырық-ыңғайларыңызға икемдеп алғыларыңыз келеді. Жоқ, қателесесіздер! Орынды босатуға әмір етесіз бе? Мақұл! Қаласаңыз қазір, тап осы мезеттен босатуға әзірмін және бұдан былай балақан дегенді қойыңыз. Әйтпесе мұрныңызды бет қыламын

	Енді Маруллоның барлық тістері жарқырады.

	— Иә, жетер, жетер! Мұнша мөңкіп тулап кеттің ғой! Мен саған жақсылық ойлап жатырмын.

	— Мені енді балақан деп айтушы болмаңыз. Біздің әулетіміз бұл арада екі жүз жылдан бері өмір сүріп келеді. Бүл сөздер тіпті оның өзіне де балалық былдырағы сияқты боп көрінді де, қабынған кеудедегі қатулы ызасы лезде басыла қалды.

	— Мен ағылшынша онша жатық сөйлей алмаймын Сен Марулло әншейін бір италиялық макароншы, шарманкашы деп ойлайсың ғой. Менің ататегім, менің есімім, бәлки, екі мың, үш мың жылға кететін болар. Біздің Маруллолардың арғы түбі Рүмнен (Рим) шыққан, біз туралы Валериус Максимуста да айтылады. Екі жүз жыл, сол да сөз боп па?

	— Сіз бұл жерден емессіз.

	— Екі жүз жыл бұрын сенің ата-бабаларың да бұл жерлік емес, бөтен болатын.

	Итен кенет аптығы басылып, ақылға келіп, мына айнала қоршаған әлемнің адамға әсерінің әманда тұрақтылығына күмән келтіруге еріксіз ықпал етерліктей әлде бірдеңенің айқындығын аңғарғандай болды. Ол көше кезіп, жеміс-жидек сатып жан сауғалаған жат елдік келімсек италияндықтың құдды бір сиқыршының пәрмені тигендей үрдіс өзгере қалғанын көрді. Оның дөңкиген маңдайының дөңес тұсын, қылыштың қырындай имек тұмсығын, ұңғылы терең шүңірейген ызғарлы да өжет көзін, бұлшық еттері білеудей күжірейген бұқа мойнына орналасқан басын көрді; оның бойынан сүйегіне сіңген әсте айнымайтын, қажет десе қаймықпай кешіруге бара алатын ары үшін жанын пида етуге шімірікпейтін өрлікті көрді. Бұл: егер мен мұны алғаш көріп тұрсам, онда өмірде мен көрмеген мұның қаншамасы елеусіз ескерусіз өтті екен дегендей, адамды қайран қалдырарлықтай, оның ойын оятатындай шын мәніндегі жаңалық еді.

	— Ондай әңгімені қайтесіз, қойыңыз, — деді ол жаймен ғана.

	— Дұрыс сауда жасай білу. Мен сені сауда жасай білуге үйретемін. Менің жасым алпыс сегізде, әйелім қайтыс болды. Артрит! Жан шыдатпайды. Мен саған сауданы қалай жасау керек екенін үйреткім келеді. Әлде сен үйрене алмассың? Талайлар әйтсе де үйрене алмай-ақ қояды. Содан зиян шегеді, еңбегі зая кетеді.

	— Менің күйзеліске ұшырағанымды айтып, көзге шұқи берудің қажеті жоқ.

	— Жоқ. Сен менің айтқанымды түсінбедің. Сол күйреу қайталанбау үшін мен саған сауданы қалай дұрыс жүргізу керек екенін үйреткім келеді.

	— Сол, сірә, бола қоймас. Менің өзімде меншікті саудам жоқ.

	— Сен әлі баласың.

	Итен:

	— Бері қараңыз, Марулло. Егер шынтуайтқа келсек, сіз үшін барлық істі жүргізіп отырған мен ғой. Бухгалтерлік есеп-қисап, тапсырыс беру менің мойнымда, тіпті түскен ақшаны банкке өткізетін де мен Байырғы сатып алушылардың қатарын сиретпеуге тырысамын. Мені тастап олар басқаға әсте бармайды. Дұрыс сауда деген бәсе осы емес пе?

	— Иә, осы! Расында сенде әжептәуір бірдеңелерді үйреніп қалдың. Сен енді балақан емессің. Балақан десем, сен ыза болып тулайсың. Сонда сені қалай деуім керек? Мен бәрін солай атаймын.

	— Өз атыммен атап көріңіз.

	— Атымен атағанда — достық көңілің сезілмейді. Балақан деген — достық сезімді білдіреді. — Байсалды емес.

	— Байсалдылық болған жерге достық жуымайды.

	Итен күлді.

	— Макароншының дүкенінде сатушы болып істегенде — әйеліңнің қамы үшін, балаларыңның қамы үшін байсалдылықты сақтау керек қой. Солай ма? Келісесіз бе?

	— Бояма, жасанды.

	— Әрине, бояма жәдігөйлік. Егер бойымда шынайы байсалдылықтың тек зәредей бір тамшысы болған болса, ондайды өңім түгіл түсімде де ойыма алмаған болар едім. Қайтыс болардан сәл бұрын менің әкемнің не дегенін еске алудың артықшылығы болмас деймін. Осалдық, кінәмшілдік зиялылыққа, біліктілікке, кісінің өзіне деген сенімділік сезіміне тіке тәуелді деуші еді ол "Қаншықтан туған" деген сөз кімде-кім анасының күнәдан пәк адалдығына күмәнданатын болса, тек соны ғана жәбірлейді дейді. Айталық, Альберт Эйнштейн онда әлі тірі болатын, оны немен, қалай жәбірлеуге болар еді? Демек, егер қаласаңыз, мейлі мені балақан деп-ақ атай беріңіз.

	— Балақай. Мұның достық көңілден айтылғанын сенің өзің де андап отырсың ғой.

	— Иә, жарайды! Сауда жөнінде сіз маған әлгінде не айтқыңыз келіп еді? Мен білмейтін сондайлық не бар екен?

	— Сауда — бұл ақша. Ақша мен достық - мүлдем екі басқа. Балақан, тыңдап ал Бәлкім, сен тым дос-жарлыққа беріліп, көңіл жықпастық жасайтын шығарсың? Ақшаға достық емес, оған ақша, тағы ақша қажет.

	— Бос сөз, Марулло. Мен білетін ашық жүзді ақ жарқын, ақкөңіл, адал жандар, жалпы сыйлы да санатты іскер кәсіп адамдары аз ба?

	— Іске қатыссыз жағдайда әрине, аз емес. Балақай, сен өзің әлі-ақ танитын боласың. Танып-білген кезде кеш болады. Қазір сен үлгеріп жүрсің, дүкенде бәрі дұрыс, ал егер ертең, ол сенің меншігің болған кезде көңіл жықпас достық пейіліңмен тұп-тура сазға отырып қаласың. Мен сені мектепте оқытқандай үйретіп жатырмын Қош бол, балақан, — Марулло қолын шынтағынан бүккен күйі іле-шала дүкеннен шығып, есікті тарс жапты. Итен сонда барып, бүкіл жер бетін жапқан қараңғы түнектің зіл батпан барша ауыртпалығын айқын сезгендей болды.

	Есікті әлдебір затпен қатты-қатты соқты. Итен перденің шетін саңылаулап:

	— Үшке дейін үзіліс, — деді.

	— Мені кіргізіңізші. Сізге бір шаруамен келіп едім. Әсте жас боп кермесе де, бет әлпеті әманда жас болып тұратын, денесі қатқан қайыстай арықша бейтаныс біреу дүкенге келіп кірді; үстінде сәл күңгірттеу сәндеп тігілген бешпент, шашын тыраштап тараған, жанары жайсаң ойнақшиды.

	— Баса-көктеп кіргеніме кешірерсіз. Өйткені жақында жолға шығатын едім. Сізбен оңаша сөйлескім келеді. Әлгі қарт сірә да шықпас деп ойладым.

	— Марулло ма?

	— Иә. Мен көшеден бағып тұрдым.

	Итен оның аппақ қолына көз тастады. Оның сол қолының ортаңғы саусағында алтынмен көмкерілген мысықтың көзіндей сап-сары асыл тасты көзі шалып қалды.

	Бейтаныс та оның бұл көзқарасын байқап қалғандай сыңай танытты.

	— Тонаушы емеспін, — деді ол. — Кеше мен сізді жақсы білетін бір кісімен танысып, едім.

	— Ие, сонда?

	— Янг-Хант бикем. Марджи Янг-Хант.

	— Ә-ә!

	Итен алдында отырған мына адамның әңгімеге арқау болар жанасымды түйін табу үшін әлде бірдеңелерді тіміскілеп, асығыс соқпақ іздеп жатқанын сезді.

	— Келісті қатын! Сізді маған жер-көкке сыйғызбай мақтады. Сондықтан мен ойладым... Менің аты-жөнім — Биттерс, сіздердің кештеріңіз мен қамтитын учаскеге кіреді. Мен "Б.Б.Д және Д"-дан келдім.

	— Біз бәрін Вэйландстан сатып алып тұрамыз.

	— Білем, білем, сосын да мен сізге әдейі келіп отырмын. Мүмкін, сіз байланысыңызды әлі де біршама кеңейткіңіз келетін болар деп ойлап едім. Біз сіздердің кенттеріңізге жақында келдік. Әйтсе де сәкін-сәкін сіңісіп, жедел игеріп жатырмыз, орнығып алу үшін әрине, азды-көпті, қайсыбір жеңілдіктер жасауға баруға тура келеді. Бұл жағын білген сізге де теріс болмаған болар еді.

	— Марулломен сөйлестіңіз. Ол үнемі тек сол Вэйландспен ғана істес болып келген.

	— Тапсырыс — бұл сіздің міндетіңіз бе?

	— Иә, менің, Марулло — артриттің азабын тартып жүрген адам, оның бер жағында басқа да істері толып жатыр.

	— Біз аздап бағаны арзандатқан болар едік.

	— Меніңше, Маруллоға мүмкін болғанша арзандатты ғой деймін Әйтсе де оның өзімен сөйлесіңіз.

	— Менің нақ соны істеуге құлқым жоқ. Маған кім тапсырыс беретін болса, сол керек, яғни сіз керексіз.

	— Мен қарапайым сатушымын.

	— Бірақ тапсырысты сіз бересіз ғой, Хоули мырза. Егер сіз бес пайыз ұтатындай болсаңыз, қалай болар еді?

	— Егер тауардың сапасына әсер етпейтін болса, онда Маруллонының одан бас тартуы екіталай.

	— Жоқ, сіз мені түсінбедіңіз. Маруллоның бұл араға қатысы жоқ. Бұл бес пайыз қолма-қол төленеді — ешқандай чек те, ешқандай есеп-қисап та, ешқандай салыққа байланысты қолайсыз жағдай да болмайды. Шырыштай жап-жаңа жасыл парақтар менің қолымнан сіздің қолыңызға көшеді де, сіздің қолыңыздан сіздің қалтаңызға түседі.

	— Онда Марулло неге сіздерден жеңілдік ала алмайды?

	— Көтерме баға жөнінде келісім бар.

	— Солай де. Жарайды, айталық, бұл бес пайызға мен келісем де, оны Маруллоға беріп тұрам делік?

	— Бұл дүкеншілердің сырын сіз әлі біле бермейсіз, ал мен оларды бес саусағымдай білем. Бес пайызды ол сізден алуын алады да, бірақ іштей сізді осы өзі қаншасын қалтасына басты екен, — деп ойлайды. Әрине, бұл — табиғи нәрсе.

	— Сонда сіз маған өзім қызмет ететін адамды алдауды ұсынып отырсыз ба?

	— Бұл арада қандай алдаушылық бар? Ол ешқандай зиян шекпейді, ұпайы түгел, оның есесіне сіз аздап қосымша табыс табасыз. Қосымша табыс табуға әркімнің хақы бар. Марджи маған сізді есесін ешкімге жібермейді деген болатын.

	— Неткен түнек! — деді Итен.

	— Жо-жоқ! Тек сіздің терезедегі перделеріңіз түсіріліп тұр, — тіміскілеу қауіп-қатерінің дабылын жеткізді — қақпан сымының иісі мен ондағы сырдың жұпардай хош иісін сезген тышқан дәл осылай тықыршиды, — былай болсын, — деді Биттерс, — қолыңыз босаған кезде ойланыңыз. Бәлкім, бізге бірдеңелерден тапсырыс берерсіз. Ал мен қайта оралып келгенімде сізге тағы соғармын. Мен екі аптада мұнда келіп тұрамын. Ал мынау — менің мәлімхатым.

	Итен қолын созбай тежеліп қалды. Биттерс мәлімхатты тоңазытқыштың үстіне қойды.

	— Ал мынау сыпайы сувенирді біз өзіміздің жаңа достарымызға ескерткіш ретінде ұсынамыз. Ол жанқалтасынан әдемі, жұмсақ былғарыдан жасаған қымбат әмиян алды.

	Әмиян ақ эмальдың үстіне, мәлімхаттың жанына жайғасты.

	— Жаман зат емес. Жүргізуші куәлігі мен клубтың карточкасын салатын арнаулы бөлімдері бар.

	Итен тіс жарып, тіл қатпады.

	— Мақұл, мен екі аптадан кейін соғармын, — деді Биттерс. Оған дейін қабырғаңызбен кеңесіп, ойланарсыз. Мұнда келуім керек. Марджимен жолығам. Жақсы көргенде көңіл тоятын келісті қатын, — он жауап күтіп жатпады: — Мені шығарып салмай-ақ қойыңыз. Жолыққанша... - Сосын ол шұғыл бұрылып Итеннің жанына жанаса келді де: — Есуастық жасамаңыз. Бәрі осылай істейді, бәрі де, — деп атып шықты да, есікті сырт еткізбей жаймен жауып, асыға басып жөніне кете барды. Тас қараңғы тыныштықта қалған Итеннің құлағына тоңазытқыштағы неон түтігіне қажет трансформатордың міңгірлеген баяу үні еміс-еміс естіліп тұрды. Ол өзінің иін тіресе тізіліп отырған көп сатылы аудиториясына ақырын бетін бұрды.

	— Мен сендерді дос санаушы едім! Ал сендер мені қорғау үшін шөп басын сындырған жоқсыңдар. Опасыз бақа-шаяндар, опасыз көк шөптер, опасыз құймақтық ұн-жармақтар. Жапалы жалғыздық жайлы сендерге енді бұдан былай қарай есту жоқ. Егер өзін ит қапса, әйтпесе абайсызда төбесіне құс саңғып кетсе, әсілі, Франдиск Ассизский не деген болар еді? Ол, әрине: "тәңір жарылқасын, қадірлі төбет үлкен рахмет, сүйкімді құс бикеш" деп алғысын айтары ақиқат. — Қалтарыс көше жақтағы есікті дауылпаз даңғырадай дүбірлетіп соққан оқыс гүрсілді естіген ол елеңдеп, солай қарай мойнын бұрды да, күбірлеп сөйлей жүріп, дереу қоймадан өтті: — Бір тыным-тыныштық жоқ. Қайта ашық тұрғанының өзі артық.

	Алқымын алақанымен жапқан Джой Морфи аптыға басып ішке кірді.

	— Құдіреті күшті құдай үшін, — деп ыңыранды ол — Көмектесе көріңіз! Тақа болмаса бір жұтым сусын бере көріңіз, әйтпесе, уһ , бәрі — аңқам әбден кеуіп қалды. Неге мұнша мұнда тасқараңғы? Әлде менің көзімді ақ шел қаптап кетті ме?

	— Қаталаған банкирлердің жылтыңдап мұнда жүгіріп келе бермеуі үшін терезенің пердесі түсіріліп қойылған.

	Итен тоңазытқышқа барып, одан мұз боп сіресіп қатып қалған шөлмекті алып, басындағы қалпағын жұлып тастады, сосын екінші шөлмекке ұмтылды.

	— Жарайды, мен де ішейін!

	Джой-бой жарық түсіп тұрған әйнекке сүйеніп, жарты шөлмек сусынды бірден сіміріп салды. — Еһе, — деді ол, — біреу ұмытып қазынасын қалдырып кетіпті, — текшеде жатқан әмиянды алды.

	— Бұл "Б.Б.Д және Д" кезбе саудагері ұсынған қарапайым ғана сыйлық. Бізден әлдеқалай тапсырыс алуға дәмелі болса керек.

	— Шамасы, онда әбігерленуге татырлық бірдеңе болғаны да. Ол сізді жаңғақпен сыйлаған жоқ па? Тегі сіздердің алтынмен жазылған монограммаларыңызға қарағанның өзінде ол дегеніңіз онша-мұнша құнсыз зат емес.

	— Солай ма?

	— Сіз әлде көрмедіңіз бе?

	— Ол осы қазір ғана шығып кетті.

	Джой әмиянның былғары жақтауының арасына саусақтарын сұғып, құжаттарға арналған жалтыр целлофаннан жасалған бөліктерін аударып қарай бастады.

	— Тезірек бір клубқа мүше болып кіріңіз, — деді ол. Сосын артқы қалтасын ашып, — Мінсіз мұқияттық, ұтымды ұқыптылық деп, міне, осыны айтады. Ол одан сұқ саусағы мен ортаңғы саусағының арасына қысып, жиырма долларлық қағаз ақшаны алып шықты. Мен "Б.Б.Д және Д" біздің кентті қоршауға алатынын сезсем де, бірақ нақ бұлайша әй-шәйге қарамай бірден қаптатып жіберер деп ойламап едім... Иә-иә! Сірә да ұмытпассың...

	— Бұл шынында сол арада жатыр ма екен?

	— Сонда мен дейсің бе оны сездірмей қойған?

	— Джой, бері қараңыз! Әлгі сұм өз фирмасына берілген әрбір тапсырыстан маған бес пайыз төлем бермекші.

	— Әдемі! Міне, енді байитын боласыз, баяғыда солай істеу керек еді. Егер уәде берсе, ендеше, істейді. Мұның құрметі үшін, кәне, сусынды (кока-коланы) шығарыңыз!

	— Сіз де шынымен, менің мұндай іске баруым керек деп ойлайсыз ба?

	— Ал онда тұрған қандай оғаштық бар? Өйткені баға өспейді ғой? Сонда бұдан кім зиян шегеді?

	— Ол маған Маруллоға айтпа, әйтпесе Марулло мені одан да көп алады деп ойлап қалуы кәдік емес деген еді.

	— Әрине, бұл өзінен-өзі түсінікті ғой. Хоули, осы не болған? Алда-жалда ақылдан айырылғансыз ба? Әлде мына жарықтың әсері болар. Бет-жүзіңіз сіздің біртүрлі көкпеңбек. Осы мен де сондай көгеріп кеттім бе? Сіз әсілі содан бас тартқыңыз келіп отырғаннан саумысыз?

	— Майқұйрыққа оны бір тебуден өзімді әзер ұстап қалдым.

	— Ондай сізден басқа енді кімнің қолынан келуші еді? Тек сіз бен динозаврдың болмаса...

	— Ол да бәрі солай жасайды дейді.

	— Бекер, бәрі емес. Өйткені бәрінің қолынан келе бермейді. Сізге орайы келіп, орасан сәті түсті деуіңізге әбден болады.

	— Бұл адалдыққа жатпайды.

	— Неге? Мұның кімге залалы тиеді? Бұнда тұрған заңға қандай қайшылық бар?

	— Әйтсе де сіз келісер ме едіңіз?

	— Келісер ме едім? Келіскенде қандай, аяқ-қолымды бірдей аспанға көтеріп, бер-бер деп алақанымды жайған болар едім. Біздің қызметімізде саңылау атаулының бәрі бітелген. Шынтуайтқа келгенде, егер сіз директор болмай, қарапайым банк қызметкері болсаңыз, онда сіз үшін кез келген айла-шарғының бәрі заңсыз. Ал мен сізді мүлде түсінбеймін Бұл арада коп ойлап бас қатыратын не бар? Егер сіз әлгі Альфиоңызды шиедей ғып тонап жатсаңыз, онда мен, әрине, бұл кісілікпен онша үйлеспейді деген болар едім. Алайда істің жөні бұлай емес қой. Сіз оларға ілтипат білдірдіңіз, еңкейгенге еңкей басың жерге жеткенше демей ме, олар сізге ризашылығын білдіреді. Ал олардың ілтипаты судырлап тұрған кәдімгі жасыл-көк түсті. Ақымақ болмаңыз. Сіздің әйел, бала-шағаңыз бар — оларды да ойлау керек. Бала тәрбиесінің базары әзір арзандар түрі жоқ. керек десеңіз, ырымға оның нышаны да білінбейді.

	— Тілеуіңді берсін! Өз жөніңізді табыңызшы!

	Джой Морфи шала ішілген шөлмегін текшенің үстіне тарс еткізіп қоя салды.

	— Хоули мырза... Жоқ! Итен Аллен Хоули мырза, — деді ол қатқыл үнмен. — Егер сіз мені біреуге арамдық жасайтын яки сізді сондай іске итермелейтін арсыздардың бірі деп ойлайтын болсаңыз, болыңыз, атамнан әрмен!..

	Джой қайқайып қойманың есігіне қарай тартты.

	— Жоқ-ә, менің айтайын дегенім ол емес еді. Әсте де ол емес, Джой! Оллаһи, шыным! Біресе анауы, біресе мынауы, онсыз да бүгін беймаза ауыр күн болды. Сосын мынау сұмдық мереке. Сұмдық мереке! - Морфи аңырып қалды.

	— Сонда қалай? Ә, иә, түсіндім. Мен бәрін түсінем ғой. Сіз маған сенесіз бе?

	— Бала күннен бері ылғи жылда осы... Әйтеуір жылдан-жылға маған ауыр тиеді. Өйткені... бәлки, өйткені түсініктірек болғандықтан шығар... Мен сол сөздерді естимін, олардан жалғыздықтың зарлы үні естіледі. lama sabach thahi (Тәңірім, сен неге мені тастап кеттің) (көне еврейше).

	— Білем, Итен, білем! Әйтсе де енді жақын, тіпті аз-ақ қалды, Итен, менің күйгелектігімді көңіліңізге алмаңыз, жарай ма?

	Ратушаның мұнарасындағы темір өрт қоңырауы бір-бір-ақ мәрте соғылды.

	— Бітті, — деді Джой-бой. — Енді келер жылға дейін бәрі тәмам.

	Ол есікті ақырын жауып, жаймен тар көшеге шықты. Итен перделерді түріп, дүкенді қайта ашты, бірақ бұл кезде сауда сылбырлау болатын. Борчер бикеш кешкі тамаққа деп бір-екі қорап сүт, балаларға кірпіш нан, қол басындай жаншылған қой еті мен бір құты көк бұршақ сатып алды. Тіпті көшеде жүрген жан көрінбеді. Жабар алдында дүкенді жинап, реттеп жатқан жарты сағат ішінде оған тірі пенде бас сұққан жоқ. Дүкенді жауып, көшеге шыққан кезде үйге дәнеңе алмағаны кенет есіне түсті. Лажсыз қайтып барып, екі қағаз дорбаға азық-түлік толтырып алып, барлық есікті қайта жабуға тура келді. Оның теңіз жағалауына дейін түсіп, айдындағы айлақ тіреулерінің арасында көгілдір толқынның қалай төңбекшіп жатқан көргісі, теңіз суының иісін жұтып, бетін желге тосып, бұй -қалтқы үстінде қалғып отырған шағалалармен тілдескісі келді. Есте жоқ сонау ерте-ертеде көгілдір толқынды сүзіп, көк аспанда шыр айналып шарықтай ұшқан шағаланы көріп, есі шығып әрең шабытпен шығарған бір ақын әйелдің өлеңі ойына түсті. Өлең былай басталады: "Мұң ба әлде бақыт па, сепкенің сермеп қанатты, перзент етіп өзіңді, тылсым күш қалай жаратты". Ақын бұл мәселені әйтсе де анықтай алмады. Бәлкім, ол оған ұмтылмаған да болар.

	Мерекеге арналған азық-түлік толған зілдей екі дорбаны қолымен көтеріп жүргенде қыдырудың сәні келе ме? Итен шаршап-шалдығып, аяғын әрең басып, Бас көшемен жүріп отырып, Хоулилер әулетінің ескі үйі тұрған Шегіршінді көшеге бұрылды.





II тарау

	Мэри пештің жанынан шығып, оның қолындағы бір дорбаны алды.

	— Менің толып жатқан саған айтар әңгімем бар. Айтқанша ішіме сыяр емес.

	Ол сүйіп алды, Мэри күйеуінің ерні кеберсіп тұрғанын бірден сезе қойды.

	— Саған не болды? — деп сұрады ол

	— Шамалы шаршадым, білем.

	— Қалай, сенің үш сағат үзілісің болды ғой.

	— Істейтін шаруа аз ба?

	— Жаның жапа, көңілің нала емес шығар, әйтеуір?

	— Бүгін күн сондай назалы.

	— Жоқ, оның бекер, бүгін нағыз тамаша күн. Тоқта, сен әлі ештеңе білмейсің...

	— Балалар қайда?

	— Жоғарыда, радио тыңдап отыр. Олардың да жаңалығы бар.

	— Жайсыз бірдеңе ме?

	— Сен неге олай дейсің?

	— Неге екенін өзім де білмесем.

	— Немене, сенің бір жерің ауырып түр ма?

	— Жоқ-ә. Мазамды ала бермеші.

	— Бір қуанышты хабар бар. Жоқ, түскі тамақ ішіп болғанша шыдайын. Тоқтай тұр, сен қалай таң қалады екенсің, бәлем көрейін!

	Аллен мен Мэри-Эллен баспалдақпен ұмар-жұмар түсіп, асханаға жетіп келді.

	— Келді! — деді олар.

	— Көке, дүкеніңде "Пикса" бар ма?

	— Корнифлекс пе? Болғанда қандай, Аллен.

	— Бірнеше қорабын бізге әкеп бересің бе?

	— Міне, солардан Микки-Маустың маскасын кесіп алуға әбден болады.

	— Микки-Маусқа сен үлкейіңкіреп кеткен жоқсың ба?

	Эллен:

	— Қораптың қақпағын кесіп алу керек, сосын оған он цент қосып салып жіберсең, содан кейін олар күбірлеп сөйлесуге және оны пайдалануға арналған құралды қоса жібереді. Жаңа ғана радиодан хабарлады, — деді.

	Мэри:

	— Не істемек екендеріңді әкелеріңе айтып беріңдер, — деді.

	— Біз "Мен Американы сүйемін" деген тақырып бойынша жазылған шығармаларға арналған бүкіл америкалық бәйгеге қатыспақпыз. Бірінші сыйлық —Вашингтонға сапар, әке-шешеңмен бірге президентпен кездесу. Вагон толы басқа да сыйлықтары толып жатыр.

	— Тамаша! — деді Итен. — Сонда не демексіңдер? Сендерден не талап етеді?

	— Мұның жаршысы — Херстовтік газеттер! — деп дауыстады Эллен. — Бүкіл елге жариялады. "Мен Американы не үшін сүйемін" деген тақырыпта шығарма жазу керек. Кім сыйлық алса, соларды теледидардан көрсететін болады.

	— Ғажап! — Аллен дауыстап жіберді, — Жаман деп көрші, кәне. Вашингтонға сапар, қонақ үйі, театр, президентпен кездесу, басқа да шаралар тақияңа тар келмейді. Ғажап емес деші, кәне?

	— Айтайын: ал мектеп ше?

	— Бұл жазда ғой. Сыйлық та төртінші шілдеде. Тәуелсіздік күні жариялайды.

	— Олай болса, жарайды онда. Шынын айтқанда сендер қайсысын жақсы көресіңдер. — Американы ма әлде сыйлықты ма?

	— Әкесі-ау, бері қарашы, — деді Мэри, — көңілдерін жасытып қайтесің!

	— Мен әншейін корнфлекстен Микки-Маусты ажыратқым келеді. Ал олар бәрін бір жерге үйіп-төгіп жатыр.

	— Көке, оны қайдан алуға болады?

	— Нені қайдан алуға болады дейсің?

	— Мысалы, бұл жөнінде кім жазды дегенім ғой.

	— Сенің арғы атаңның жақсы кітаптары көп болған. Солар үйдің төбесінде шатырда жатыр.

	— Қандай? Не жөнінде жазылған олар?

	— Айталық, мәселен, Линкольннің, Дэниел Уэбстердің де, Генри Клейдің де сөйлеген сөздері. Тороны немесе Уолт Уитманды немесе Эмерсонды сүзіп шығуыңа болады. Иә, Марк Твенді де қара. Олар да сонда, шатырда жатыр.

	— Көке, соларды сен өзің оқыдың ба?

	— Сенің арғы атаң — менің атам. Кей-кейде сол дауыстап оқып беретін маған.

	— Сен бізге шығарма жазуға көмектесесің бе?

	— Онда олар сендердікі болмайды ғой.

	— Жарайды, ендеше, — деді Аллен, — "Пиксоларды" ала келуді ұмытып кетпе. Оларда темір және басқа да көптеген пайдалы заттар бар.

	— Ұмытып кетпеуге тырысайын.

	— Біздің киноға баруымызға бола ма?

	Мэри:

	— Сендер пасхаға жұмыртқа боямақ болып едіңдер ғой. Олар пісіп жатыр. Түскі тамақтан кейін террасаға шығып, соны істеулеріңе болады.

	— Ал бізге үйдің шатырына көтеріліп, кітап қарауымызға бола ма?

	— Егер электр жарығын өшіріп кетуді ұмытпасаңдар болады. Қайсыбірде онда бір апта бойы шам жанып тұрды. Оны, Итен, сен өшірмей кетіпсің!

	Балалар жүгіріп шығып кеткен соң барып Мэри:

	— Сен олардың бәйгеге қатысқанына қуанасың ба?

	— Әрине, қуанамын, бірақ онымен дұрыстап айналысатын болсын.

	— Менің саған айтқанша шыдамым жетер емес. Марджи бүгін маған бал ашып берді. Қатарынан үш мәрте, қайталап ашты, өйткені карта өмірінде ешқашан бұлай шықпаған көрінеді. Үш мәрте! Картаның қалай шыққанын мен өз көзіммен көрдім!

	— О, Тәңірім!

	— Алдымен тыңдашы, айтарыңды сосын айтарсың. Ал сен ұзын бойлы қара торылар жайлы ылғи да қалжыңдай бересің, енді оның бал ашып, маған не дегенін білесің бе? Ешқашан таба алмайсың! Кәне, байқап көрші!

	Ол:

	— Мэри, мен алдын ала ескертемін, — деді.

	— Ескертесің бе? Иә, сен білсең еді. Менің байлығым — мына сенсің.

	Ол бір ашулы ащы қысқа сөзді мұрнының астынан міңгірледі.

	— Сен не дедің?

	— Мен: байлықты тауыпсың, — дедім.

	— Сен солай деп ойлайсың, ал карта мүлдем басқаша ойлайды. Ол үш мәрте қатарынан жаңылмай, жаңсақ баспай, бірдей болып шықты.

	— Карта ойлай ма?

	— Карта бәрін біледі, — деді Мэри. — Ол балды маған арнап ашты, ал ондағының бәрі сен туралы болып шықты. Сен осы қаладағы айтулы мықтылардың бірі боласың. Менің айтқанымды естіп тұрсың ба? Айтулы мықтылардың бірі боласың дедім ғой. Және бұл көп ұзамай, таяу күндерде болады. Тіпті жақын уақытта. Картаны қалай ашса да ақша, ақша түседі. Сен байисың.

	— Мэри, қымбаттым, өтінемін, абайлашы!

	— Сен ақшаңды тиімді етіп орналастырасың.

	— Қайдағы ақша?

	— Менің ағамның ақшасы ше. Басқа қандай ақша болушы еді.

	— Жоқ! — деді ол даусын көтеріп, — Мен ол ақшаға тиіспеймін. Олар сенікі, сол сенікі болған күйінде қалады. Мұны сен өзің ойлап таптың ба, әлде...

	— Ол ақша жөнінде аузына да алған жоқ, карта да ондай ештеңе айтқан жоқ. Шілдеде сен ақшаны тиімді етіп орналастыратын боласың, бәрі, міне, осыдан кейін басталады - бірінен соң бірінің ылғи да сәті түсе береді. Көңілдегідей шыққанын қарашы!

	Ол тура былай деді: "Сіздің байлығыңыз — мына Итен. Ол аса бай адам, керек десе, бүкіл кенттегі ең мықты болуы да әбден ықтимал!" — міне, дәл осылай деді.

	— О, басқан жеріңе шөп шықпағыр! Оның қандай қақысы бар?

	— Итен!

	— Өзінің не істеп жүргенін сірә да сол ойлай ма екен? Ал соны сенің өзің ойлайсың ба?

	— Мен жақсы жармын, ал ол — менің жақсы құрбым. — Міне, мен мұны шүбәсіз білем. Әсілі, біздің сөзімізді балалар естіп жатқанда менің сенімен сампылдап салғыласқым келмейді. Марджи — менің сырлас-сыйлас ең жақсы құрбым. Оның саған ұнамайтынын да сеземін Демек, сен мені көңілдес құрбыларымнан қызғанасың — гәп, міне, осында. Мен күні бойы көңілім тасып қуанып жүрсем, көрмейсің бе, бәрінің астан-кестенін шығардың, сенің жөн-жосықсыз істеген бұл ісің ақылға қонбайды. — Көңілі қалып, өкініш өзегін өртеген Мэридің өңі қуарып, түсі бұзылып кетті. Ол өз түсінің осы бір күтпеген кедергісі үшін өңінде өзінше өш алғысы келді. — Әншейінде таптырмайтын ақылдының аяқ астынан шыға келгенін қарашы? Отырып алып жұрттың бәрін іреп-мінеп сойғанда қандай шебер. Сен осының бәрін Марджи арамдықпен, алагүлік арамдықпен әдейі жасады деп ойлайсың ба? Жоқ, әсте де олай емес. Өйткені картаны жаяр алдында үш реттің үшеуінде де мен оны өз қолыммен кестім. Жарайды, егер ол картаны әдейі қаттады дегеннің өзінде сонда оны не үшін істеді? Меніңше, ол тек мұны бізге деген адал көңілін, достық ыстық ықыласын білдіру үшің, барқадар әлінше қалайда бір көмегін көрсету үшін істеді. Ал сеніңше ше, данышпан? Кәне, бір сұмдықты ойлап тап, ойла!

	— Егер шамам келсе, ойлап табар едім, — деді ол, — турасына келсек, ол барып тұрған кәдімгі қаскөй. Ештеңені істемейді, қолы бос, күйеуі жоқ. Зеріккеннен осындай қайдағы бір келеңсіз істермен айналысып, соны ермек етеді.

	Мэри үнін басып әлдебір зілдене сөйледі:

	— Қаскөйліктен сен не түсінесің? Қаскөйлікпен қарсы ұшырасып, қақтығысып қалған күнде де — сен дәнеңе түсінбейсің. Марджи байғұстың қандай қасіретке төзуі керек екенін сен білсең ғой?! Біздің қалада оның қыр ізінен қалмай зарығып жүрген еркектер де бар. Көпке белгілі, некелі, әйтсе де әйелі бар адамдар жарбаңдап-жалпаңдап етегінен жармасып әсте қалмайды. Жексұрындар! Марджи кейде солардан қайда қашып тығыларын білмейді. Сондықтан да ол менімен жақындасқысы келеді, жалпы әйелдер арасындағы сырластық, достыққа зәру. Менің одан естімегенім жоқ шығар. Кім? Қандай адамдар. Сен өмірінде сенбес едің. Қайсы біреулер көпшілік көзінше оны әлдеқалай ұнамағансып жөгіленеді де, ал өздері болса, бұғып-пысып оған жүгіреді яки телефон шалады, жолығуға уағдаласады... Жәдігөй сүмелектер! Сөз жүзінде әдептілікті ауыздан тастамайды, ал іс жүзінде... Ал сен қаскөй дейсің.

	— Ол саған әлдебіреудің есімін айырып атады ма?

	— Жоқ, атаған жоқ, бұл да оның әдептілігін танытады. Марджи өзге жұрттың бәрінен зәбір көріп жүрсе де, оның өзі ешкімге кесірін тигізгісі келмейді. Тек ол мен бір адам жайлы айтсам, оған сен өмірінде сенбейсің деді маған.

	— Иә, — деді ол — Егер айтсам бар ғой, сенің шашың аппақ болары сөзсіз.

	Итен кеудесін кере дем алды да, аз аяңдап барып бар пәрменімен бір күрсінді.

	— Апырмай, сонда бұл кім болды екен? — деді Мэри, — әлгі жұмбақ жанның біздің таныстарымыздың бірі екеніне ол айдан анық емеурін танытты, бірақ біз оған ешқашан сенбеген болар едік.

	— Қолайлы жағдай болғанда, әрине, емеуріннен нақты атаққа көшер ме еді? — деп күбірледі Итен.

	— Егер оны тек қыстаған жағдайда амалсыздан айтар еді. Оның өзі солай дейді. Егер оның ар-намысын, абырой-атағын... е... е... — қорғау керек болған жағдайда ғана... Сонда бұл кім болды екен, сен қалай ойлайсың?

	— Бәлкім, мен білем ғой деймін.

	— Білесің бе? Айтшы, кім ол?

	— Мен.

	Мэри аң-таң аңырып қалды.

	— Түу! Ақымақ! — деді ол, — ылғи мені іліп-қағасың да жүресің. Әлдеқалай аңқаулық жасап аңдамай қалсам бітті, қалт жібермей қағып түсесің. Дегенмен сенің томсырайып тұнжырағаныңнан гөрі осының өзі жақсы.

	— Естімеген елде көп. О, дүбірге толы дүние! Күйеуі өз жұбайына күпірлік жасап, оның жанындай жақын сырлас құрбысымен зинақорлық қатынасқа барғанын мойындайды. Ал зайыбы оны келеке-күлкі етеді.

	— Бұлай күстәналауға болмайды.

	— Әлде күйеуі безеріп бәрінен ат-тонын ала қашуы керек пе еді? Онда ең болмағанда жұбайы оған өзінің күпірлі күдігін күмәнсіз білдірген болар еді. Жаным-ау, барлық әулие-әмбиелердің атымен ант ішемін: Марджи Янг-Ханттың қылымсыған кесапат қылығына меңзер менің сөзбен де, іспен де зәредей кінәм жоқ. Кәне, айтшы, сенің көзіңе шөп салып жүргеніме осы өзің сенесің бе?

	— Сен бе?

	— Демек, сенің ойыңша мен анау айтқан әдемі, айбарлы да жан емеспін ғой? Басқаша айтқанда, қолынан түк келмейтін сүмелек.

	— Менің қалжыңдасудан қашпайтынымды өзің де жақсы білесің, бірақ бұл — қалабай-қалжыңды мүлде көтермейтін тақырып. Уа, Тәңірім-ау, балалар әлдеқалай сандықтарды ақтарып жүрмесе, жарар еді-ау! Бәрін шашып-шашып тастайды да, оны жинап кетуді ойламайды ғой.— Мен тағы бір әрекет жасап көрейін, менің айдай әсем жарым! Есімі М.Я.Х. әріптерінен басталатын бір әйел өзінен бөтен ешкім білмейтін себептермен менің аяқ басар айналама теп-тегіс тұзағын жайып тастады. Маған солардың біріне, әлде тіпті біреуіне ғана емес, түсіп қалу қаупі шүбәсіз төніп тұр.

	— Неге болашақ жайлы ойламайсың? Карта шілдені нұсқады ғой, бір емес, қатарынан үш мәрте шықты емес пе? Мен өз көзіммен көрдім. Сенің көп ақшаң, нөпір ақшаң болады. Осы жайлы ойлан.

	— Көжегім-ау, шынымен-ақ сен ақшаны сонша жақсы көресің бе?

	— Ақшаны жақсы көресің бе дейсің бе? Мұны қалай түсінуге болады?

	— Сол үшін көз бояушылыққа, бақсылыққа, сиқырлыққа, арам ниетті алдау-арбаудың басқа да түрлеріне ұры-қарлықтай ақшаға сен шынымен сонша зәру болып-ақ тұрсың ба?

	— Жарайды, ендеше, өз обалың өзіңе. Бастаған сен өзің! Мен сенің көлгірсіген көпірме сөздің көлеңкесіне жасырынып қалуыңа көнбеймін. Мен ақшаны жақсы көрем бе? Жоқ, мен ақшаға таңсық емеспін. Десе де, ылғи таршылықта, тапшылықта болғанды да қаламаймын Мен өзіміздің кентте именбей, еңсемді көтеріп жүргім келеді. Мен өз балаларымның басқалардай, айталық, кейбіреулер тәрізді киініп жүре алмағандығынан өздерін өзгелерден қораш, төмен сезінуіне тәнті емеспін. Мен еңсемді еркін көтеріп жүргім келеді.

	— Ақша сонда сенің еңсеңе тіреу бола ма?

	— Ол сенің менменсіген достарыңның мүскінінен жәдігөйліктің кекесін күлкісін жояды.

	— Хоулилерді ешкім келеке ете алмайды.

	— Тек сен ғана солай ойлайсың! Сен ондайды көрсең де көрмейсің.

	— Бәлкім, мен ондайды әсте күтпеймін, сондықтан да көрмейтін болармын.

	— Сен сонда, өзіңнің жалғанда тең келмейтін асыл жан Хоулилеріңмен мені өлтіргің келе ме?

	— Жоқ, жаным. Қазір мұндай қару біршама көнерген.

	— Құдайға шүкір, ең болмаса осыған көзің жетіпті. Біздің қалада, тіпті жалғыз бізде ғана емес, Хоули әулетінен шыққан қарапайым сатушы, бар болғаны ол кәдімгі сатушы ғана.

	— Сен менің сәтсіздігім үшін табалап жатырсың ба?

	— Жоқ. Әрине, жоқ. Бірақ мен сені сол сәтсіздікке малтығып, содан шыға алмай қалғаның үшін кінәлаймын. Неге десең, егер сенің жадында жатталып қалған жадағай жаңсақ ескі ұғымың болмаса, сен ол құрдымнан әлдеқашан құтылып шыққан болар едің. Сені бәрі келеке етеді. Ақшасы жоқ абзал жігіт те, жалаңаяқ жақыбай да бір. — Бұл сөз абайсызда аузынан қалай шығып кеткенін аңғармай қалған ол қысылғанынан сәл қымсынып, үндемей қалды.

	— Амал қанша, — деді Итен. — Әйткенмен мұның маған сабақ болды, көжегім менің. Тіпті бар ғой, біреу емес, үш бірдей сабақ болды. Сірәсінде айтса, адам нанбайтын үш нәрсе бар сияқты. Шынайы шындыққа сенбейді, болуы әбден ықтималға және бар ма, қиысып тұрған кәдімгі қисындыға сенбейді. Менің тауқыметті тағдырымды қайта түлететін әлгі ақшаны қайдан алуға болатынын мен енді білсем керек.

	— Қайдан?

	— Банк тонаймын.

	— Пештегі жылуды реттеп тұратын қоңырау үзік-үзік безектей бастады.

	— Барып балаларды шақырып кел — деді Мэри. — Мен бәрін әзірледім. Оларға айт жарықты өшірсін.

	Ол ұзап бара жатқан аяқ тықырына құлақ тосып, аңырып тұрып қалды.





III тарау

	Менің әйелім, менің Мэриім бейнебір артындағы есік тарс жабылғандай, ың-шыңсыз бірден ұйықтап кетеді. Мен оған ылғи да қызғыштай қызғанышпен қызыға қараймын. Ол бейнебір әсем денесін құндаққа бейімдегендей астына бір сәт қымтанып, қыбырлап жатады. Сосын кеудесін керіп терең бір дем алады да, сол біткенше оның да көзі кілгіріп, ұйқыға кетіп үлгереді, езуінде қаймақшыған грек құдайларына тән мұңсыз да жұмбақ шалық пайда болады. Сол жымиған қалпында ол түні бойы тырп етпей ұйықтап шығады, арагідік кәдімгі мысықтың баласындай пырылдайды. Кенет денесі лапылдап күйіп-жанып кетеді, оны тіпті жанында жатқан мен де сезем, бірақ соның бәрі әп-сәтте басыла қалады да, ол қиырсыз қияға алыстап кетеді. Оның қайда екенін мен білмеймін. Өзін әсте түс көрмеймін деп ол мені иландырмақ болады. Бұлай болуы, әрине, неғайбыл Әсілі, көрген түстері өзін мазаламайтын шығар не жанын жәбірлеп, әнтек азапқа түсіретін болар, яки ол өзі ұйқыдан оянғанша көргенін түгел ұмытып қалатын да шығар. Ол ұйқыны ұнатады және оның ұйықтауы да оп-оңай. Мен сияқты емес. Қанша ұйқы қысып тұрса да, мен алаңсыз ұйықтап кете алмай әлекке түсем.

	Әңгіме бұл арада мынада ғой деп білем: Мэри өзінің мәңгі өмір сүретініне кәміл сенеді, ол бұл өмірден басқа өмірге қазіргідей түннен күнге ауысқанындай оп-оңай ауыса саламын деп ойлайды. Бұған ол табиғи тыныстағаны сияқты алаңдамай шүбәсіз сенеді. Міне, сондықтан да ол ешқашан асықпайды, ұйықтауына, демалуына әбден болады, тіпті бір сәтке тіршілік атаулыны тәрк етуіне де болады.

	Ал мен болсам, өмірімнің ерте ме, кеш пе, қалайда өтетіні санама сартап болып сіңген жанмын, сондықтан ұйқыға қандай ынтық болсам да, ол аздай, бір пәс көз шырымын алу үшін алуан-алуан айла-шарғы жасауға барсам да, мен оны маңыма жолатпай қуамын. Қашанда мен қажып, қалжырап, ауыр азаппен ұйықтаймын. Мұны мен білем. Өйткені есеңгіреткен соққыдан әлі есімді жиып үлгермей жатып, қас қағымда қайта оянған сәттерім болған. Мен тіпті ұйықтап жатқанның өзінде дамылдау дегенді білмеймін. Әртүрлі аң ұсқынды, қарағайдай мүйізі бар, әлем-жәлем киінген әулекі әуейлер тобыры асыр салып билеп жатқан тәрізді өңі айналдырылған түрде мені сол баяғы күндізгі тіршіліктің қам-қарекеті қинап жатады.

	Мэриге қарағанда менің ұйқыға уақытым аз кетеді. Ол айтады көп ұйықтау менің қажеттілігім дейді, мен оған келісемін, бірақ оған өзім онша илана қоймасам да, менде ондай қажеттілік жоқ. Әрине, әу баста әрбір ішкен тамақтың есесінен үнемі толығып отыратын тіршілік қуатының белгілі бір дәрежеде қоры жасалғаны анық. Қайсыбір баланың қолындағы мәмпәсиін ашқарақтанып тезірек жеп қоюға асығатыны, ал кейбіреуінің оған онша асып-саспайтыны сыңайлы тіршілік қорын тауысқанша тыным таппайтын адамдар да болады. Бір құртақандай қыз бала қолындағы мәмпәсиін ашып үлгергенше, тәттінің болғаны тарс есінен шығып кететін жел-құйын жүгірмектер әрқашан табылады. Менің Мэриім, бәлкім, маған қарағанда әлдеқайда ұзақ өмір сүретін болар. Ол бойындағы қуатының бір пәресін әманда кейінге іркіп отырады. Ерлерге қарағанда әйелдердің ұзақ өмір кешетіні айдай ақиқат.

	Қасіретті жұмада мен қашанда алаңдап, қатты толқимын Сонау бала кезімнің өзінде-ақ крестке асылғанның азабын емес, оның жалғыздықтың жапасын шеккен қасіретін ойлап, жүрегім қан жылайтын Жаңа Англияда тұратын Дебора апайымның тақылдаған даусымен санама сіңген Матфей сөзінің мұңлы сарынынан мен әлі күнге құлантаза құтыла алмай келем.

	Биылғы жылы көңіл айрықша назалы. Бейнебір әңгіме сен туралы болып жатқандай-ақ, соның бәрін амалсыз өз бойыңа шақтайсың. Бүгін, міне, Марулло кәсіпкерліктің құпия қыр-сырын менің алдыма жайып салды, ал мен көп нәрсенің мән-жайын енді ғана ұққандаймын. Соның ізінше іле-шала маған өмірімде тұңғыш рет пара ұсынды. Менің жасымда мұны айтудың өзі ұят, әйтсе де бұрын-соңғы болған мұндай жағдай шынымды айтсам, жадымда жоқ. Сосын тағы Марджи Янг-Хант бар ғой. Ойында не бар әлде бақ па, әлде дақ па? Оның менде несі бар? Мені емексіткендей әлдебір тосын емеурін танытқаны тегін болмаса керек және онымен де қоймай, менен өз тағдырымнан өзім бас тартпауымды талап етеді, әйтпесе тіпті ақыры аянышты боларын да ескертеді... Адам өз өмірін өзі жобалап жасай ала ма әлде ол барына шүкір деп қарапайым ғана, кәдімгідей өмір сүруі керек пе?

	Мен Мэриімнің рақат құшағында ұйқысырап, бейбіт қана пырылдаған бірқалыпты тынысын тыңдап, талай таңды көз ілмей өткіздім. Қараңғыға ұзақ телміріп қарасаң, көз алдында көлбеңдеп қайдағы бір қызыл дақ пайда болады, мелшиіп өтпейтін сияқты көрінеді. Мэри ұйқыны тәуір көретіні сондай, мен әрқашан, тіпті денеме электр қуатындай бірдеңе шымырлап таралып жатқанның өзінде де оның ұйқысын бұзбауға тырысамын. Мен аяғымды төсектен түсірдім дегенше, ол заматында оянып кетеді. Бұл оны шошытады. Ұйқы қашудың ол бір ғана себебін біледі—ауру, егер мен ұйықтамасам, онда мені ол ауру деп ойлайды.

	Алайда сол түні менің төсектен түсіп, үйден шыққым келді де тұрды. Мэри жаймен пырылдап ұйықтап жатыр, ернінде әдеттегіше бәз-баяғы жымиған күлкісі. Бәлкім, оның түсіне мені алда күтіп тұрған сәттілік пен байлық кіріп жатқан болар. Мэри менмендіктен де құралақан емес қой.

	Бір ғажабы — адам осы белгілі бір жерде әдеттегіден гөрі әлдеқайда тәуір ойлайды деп кенет неге өзін-өзі иландыруға ұмтылады екен. Менің сондай бір орным бар. Ол көптен бері бар, бірақ, шынымды айтсам, сол жерде болғанда мен ондай көп ойлай да бермеймін, қайта көбінесе сезімге, назалы алаң көңіл күйіне, өткен-кеткен естеліктерге берілемін. Бұл менің жат көзден жасырын, құпия баспанам — мұндай оңаша орынның, әрине, әркімде де болуы даусыз, тек соны ешқайсысы мойындамайды.

	Кәдімгі қалыпты табиғи жүрістен гөрі, қайта аяқты ақырын басып, абайлап қимылдасаң, ұйқыдағы адамды әлдеқайда оңай оятып аласың. Сонымен қатар мен ұйқыдағы адамдардың өзге біреудің ой-пікірін сезіп-біле алатынына да кәміл сенемін. Менің дәретханаға баруым керек деп іштей өзімді-өзім иландырдым да, соған әбден өзім сенген кезде төсектен тұрып, тысқа шықтым. Сосын дәретханадан төменге түсіп, киім-кешегімді ала барып, асханада отырып киіндім.

	Мэри сайда саны, қырда ізі жоқ, қайдағы бөтен біреулердің қасіретіне пұшайман жейсің деп екі күннің бірінде кінәлайды, әлде онысы орынды да шығар, мүмкін, бірақ ол маған ұйқыдан оянып, мені не жатын бөлмеден, не асханадан таба алмаған соң үрейі ұшып, бүкіл үйді шарлап, әбден әлекке түсіп жүргендей болып көрінді. Мен қолыма қаламды алып, үйдің шығыны тіркелетін кітаптың бір парағын алып оған: "Бауырым, ұйқым келмеген соң, мен шамалы қыдырып қайтайын дедім. Көп кешікпей келемін", — деп жаздым. Асханаға шам жаққан бойда көзіне түсетіндей етіп, оны үстелдің нақ ортасына қойдым.

	Сосын асхананың есігін ашып, мұрнымды шүйіріп тұрып дем алдым. Күн суық екен, аяздағы ақ қыраудың иісі аңқиды. Мен пальтомның жағасын көтердім де, теңізшінің тоқыма малақайын тартып құлағыма түсірдім. Асханадағы электр сағаты зыңғырлап соғып тұр. Ол ширек сағаты кем үшті көрсетеді. Ендеше, қараңғыда қызыл дақтың қалай жайылатынын қарап, төрт сағатқа жуық тапжылмай жатқаным ғой.

	Біздің Нью-Бэйтаун — әсем қала, байырғы кент, Америкада қала атағына ие болған алғашқылардың бірі. Оның негізін қалаған Елизаветаның заманында Еуропаның тыныштығын шайқап, Кромвелдің кезінде Вест-Үндістанды еркін билеп-төстеген, ақырында, таққа қайта отырған Карл Стюарттың кепілдік грамотасына ие болған соң, солтүстік жағалауға орнығып, орын тепкен адуын да әпербақан, тойымсыз ашкөз, қыңыр мінез қиянатшыл теңізшілердің ұрпағы, әрине, олардың ішінде менің де ата-бабам бар екені күмәнсіз болса керек. Егер ар жағын тереңірек қазбалар болсаң, олардың бойынан бір-бірінен анау айтқан айырмашылығы шамалы қарақшылық пен діндарлықтың ойдағыдай табысқанын байқауға болар еді. Аналар да, мыналар да жауына мейірімсіз болатын, аналар да, мыналар да өзгенің мал-мүлкіне өлімін салып өзеуреп тұратын. Олардың одағы өмірге төзімді, мықты маймылдар ұрпағын әкелді. Мұның бәрін мен әкемнің айтқандарынан білемін. Ол отбасының тарихын жақсы білетін, айрықша ұнататын, ал мен ондай отбасының тарихына әуесқойлардың өздері мақтан ететін ата тегінің әлгідей абзал қасиеттерін әрдайым мирасқор бола бермейтінін байқадым. Менің әкем ақжарқын, кең пейілді, мінезі биязы адам болатын, көп оқыған, тіпті оқымысты дерлік, іс-әрекетке ебі жоқ, даналықтан да құралақан емес, қарапайым ғана жан болатын Ол бір өзі Хоулилер мен Аллен жүздеген жылдар бойы жинағанның бәрінен — жерден, ақшадан, қауымдағы абырой-атақтан, алдағы болашақтан, жалаң атынан басқадан түгел жұрдай болды; десе де, ол тек сол атын ғана айрықша қасиеттеп, қадір тұтты. Әкем өзі "ұрпақтар мұрасы" деп санайтындарды маған ұғындыруды тәуір көретін. Сондықтан да біздің ата тегіміз жайлы маған көп нәрсе мәлім. Бәлкім содан да болар. Қазір менің кезінде түгел Хоулилер әулетіне қараған оралымдағы, кварталдағы Сицилиялық саудагердің дүкенінде сатушы болып қызмет істеп жүргенімде, бұған мен қорланбайын-ақ дейім, бірақ болмайды, амалым жоқ. Бізді күйреткен күйзеліс те, ауыр кезең де емес.

	Мен егер Нью-Бэйтауын әсем қала еді деп айтпасам, мұның бәрі қазір менің ойыма келмеген де болар еді. Мен Шегіршінді көшемен солға емес, оңға бұрылдым да, лезде Бас көшеге қатарласа жарысып жатқан Порлок көшесінен келіп бір-ақ шықтым. Біздің жуан констебль, шүкәйттай Вилли дәл қазір Бас көшенің ортасындағы бір жерде полиция машинасында қалғып-мүлгіп отырғаны да күмәнсіз, ал менің онымен шүйіркелесуге зәредей зауқым жоқ. Қайдан бұлай тым кеш келе жатырсың? Әлде бір айдай сұлу тауып алғаннан саумысың? Шүкәйттай Виллидің іші пысады, өткіншілермен әңгімелескенді ұнатады, кейін кімнің не айтқанын өзгелерге жеткізеді. Сөйтіп, шүкәйттай Виллидің түнгі кезекте зеріккендігінің әлегінен бүкіл қалаға тарап кеткен келеңсіз өсек-аяң да аз болмаса керек. Күндіз кезекте тұратын констебльдің аты-жөні — Стонуолл Джексон Смит. Бұл жұрт қойған лақап ат емес. Мұны оған шоқындырған кезде Стонуолл Джексон қойған "Тастай қатты Джексон (ағылшын) — АҚШ-тағы азамат соғысының оңтүстік әскерінің генералы Томас Джонатан Джексонды жұрт солай атаған, ал қазір енді оны әлде бір бөтен Смитпен есте де шатастырмайсың. Неліктен екенін қайдам, әйтеуір, қалада егер екі полицей болса, олар ылғи біріне-бірі мүлде зәредей де ұқсамайтын болып келеді. Стони Смит, егер сіз одан бүгін қай күн деп сұрасаңыз, ол сізге ант алған соттың алдында ғана жауап беруі мүмкін Смит — қаладағы басты полициялық өкімет. Ол ісіне адал, жаңа әдістердің бәрінен хабардар әрі Вашингтондағы ФТБ-ның (ФБР) арнаулы мектебінен өткен. Менің ойымша, полицияның үлгісі осы: ұзын бойлы, сөзге сараң, жанары темірдің сынығындай жалт-жұлт етіп тұрады. Кімде-кімнің қылмыс жасау жөнінде қара ниеті болса, мен соған Стониден атшаптырым аулақ жүр деп кеңес берген болар едім.

	Шүкәйттай Виллимен кездесуден қашып Порлокке бұрылмасам, мұның бәрі сірә да менің ойыма оралмас та еді. Порлок — Нью Бэйтаундағы ең әдемі үйлер тұрған көше. Гәп мынада, он тоғызыншы ғасырдың басында біздің бұл арада жүзден астам кит аулайтын кемелер тұрған болар. Антрактидада әлде оңтүстік Қытай теңізінде ме, әйтеуір, сондай бір жақта бір-екі жылдай жүзіп жүріп, сол кемелер аса құнды кит майын тиеп, қайта оралатын. Ал жол-жөнекей жат жерлік айлақтарға соғып, аялдауға тура келетін болғандықтан да олар дәстүрлі жүктерінен тыс алыс сапардан бұрын көрмеген түрлі-түрлі ғажап заттарымен қоса олардың рухани қазынасың, салиқалы ой, салауатты пікірлерін де, тұрмыс-тіршіліктің тың жол, соны соқпақтарын да санаға саралай түйіп ала келеді. Порлоктегі үйлерде қытайлық бұйымдар қисапсыз көп. Сонымен қатар сол байырғы кеме иесі — шкиперлердің кейбіреулерінің талғамы да тәуір болатын. Олардың ақшасы да мол еді, үй салуға қамданған кезде олар сәулетшіні сонау Англиядан әдейі алдыратын. Міне, сол себептен де Порлок көшесінде Роберт Адам мен классицизм сәулет өнерінің ықпалы айқын аңғарылады. Сол кездегі Англиядағы үрдіс осындай еді. Әйтсе де жарты шеңбердей иіліп жасалған терезелер, каннелюрлары мен дорилық бағаналары бар әрбір үйде сонымен бірге міндетті түрде әуелде кемелердің қайтып келуін асыға күткен ары таза, адал зайыптардың қиянға ынтыға көз тігулеріне арналған үйдің төбесіне шығатын "Жесірлік жалғыз аяқ жолы" да болатын. Кей-кейде, бәлкім, солай да болған шығар. Бірақ Хоулилер, сондай-ақ Филлипстер, Эргарлар мен Бейкерлер — әлдеқайда әріден келе жатқан әулеттер. Олардың бәрі бәз-баяғы қалпында Шегіршінді көшесінде, ерте американдық үлгі саналатын шатыры биік, қабырғалары кемеге арналған қалың тақтаймен қапталған үйлерде тұрады. Біздің үйіміз де, Хоулилердің көне үйі де сондай. Үйлерге қанша жыл болса, айнала өскен алып шегіршіндерге де сонша жыл.

	Порлокте баяғы газ шамдар сақталған, бірақ оларға енді электр лампасы қойылған. Жазда мұнда жан-жақтан келген саяхатшылар қаптап кетеді, олардың айтуынша, кенттің керім сәулетін қызықтап, "көненің хош иісін" сіміреді екен... Көңіл қытықтар хош иіс әлде тек көненің көзінен ғана шыға ма екен?

	Хоулилердің қандай жағдайда вермондық Аллендармен табысып, туысқаны қазір менің жадымда жоқ. Шамасы, бұл 1776 жылғы төңкерістен кейін болса керек. Ден қойса, әрине, оны анықтау да қиын емес. Үйдің төбесінде жатқан қағаздардың арасында мұны куәландыратын бірдеңе болуы күмәнсіз. Менің әкем қайтыс болған кезде Мэри Хоулилер әулетінің тарихынан әбден-ақ мезі болғаны сондай, мен ескі қағаздардың бәрін үйдің төбесіне шығарып тастау жөніндегі оның тілегіне түсіністік таныттым. Өзгенің отбасы тарихы бәлендей бас қатырып әуре болар жәйт те емес қой. Мэри керек десе, Нью-Бэйтаунда туып өспеген. Оның туыстарының шыққан тегі — ирландықтар, бірақ өздері католик емес. Осы жағын ол әрдайым айырып айтады. Біз олстерліктерміз дейді. Мұнда ол Бостоннан келді.

	Айтқандайын, жоқ, олай емес — Бостоннан оны мен алып келдім — дұрысы, осы болар. Сондағы біз екеуміз, дәл қазіргідей, тіпті одан да айқын әлі көз алдымда: үш күндік демалысқа келген үріккен асаудай осқырынған, алаң көңіл әлегіне ширыға шытынаған кіші лейтенант Хоули мен жайсаң жастығы соғыстың әсерімен әдеттегіден әлдеқайда аяулы болып көрінген сүйріктей сүйкімді үріп ауызға салғандай уылжыған, қырмызы қыр гүліндей шырайлы да жұпар иісі аңқыған бүлдіршіндей қыз. О, жалған-ай, онда біз қандай сабырлы, жер қозғалса былқ етпейтін қандай салмақты едік десеңші! Мен қаза болсам, ол өмір бойы батырдың азалы аруағын ардақтап өтеді. Бәрі әлі сол баяғы сарғыш мундирлі, сиса көйлекті миллиондар сияқты. Соның бәрі: "Сүйікті Джон.."тағысын тағылар дегендей әдеттегіше сәлем жолдаумен оп-оңай аяқталуы да ғажап емес еді. Бірақ Мэри шынымен өзінің қалаулы қаһарманына алғаусыз адал болып шықты. Айшықты әсем әріптермен моншақтай тізіліп көк сиямен жазылып, конвертке салынған хат ізімнен үнемі ілесіп отырды; оларды бүкіл рота танитын, неге екенін қайдам, мен үшін бәрі қуанушы еді. Мәнәйім мен әлдеқалай оған үйленуді ойламаған күннің өзінде де Мэридің баянды байсалдылығы айдай әсем де адал әйелдер жөніндегі ғасырлар асқан асыл арманды ардақтау үшін де мені мұны істеуге мәжбүр еткен болар еді.

	Шегіршінді көшесіндегі Хоулилердің көне үйі үшін өзі туып-өскен ирландық-бостондық топырағынан көшуге тура келген сәтте де ол сол қалпынан өзгерген жоқ. Оны менің қолға алған ісімнің барған сайын құлдырауы да, балалардың дүниеге келуі де, азық-түлік дүкенінде сатушының қамытын кигелі бергі біздің мына тұрмыс-тіршілігіміздің келешектен күдерсіз күйінішті хәлі де — ештеңе де өзгерте алмады. Мен білемін, ол шыдамдылық шындаған, өзімшілдікпен күте білетіндер санатынан. Десе де, қазір оның шындалған шымыр шыдамдылығы да шым-шымдап суала, сарқыла бастаған сыңайлы. Бұған дейін ол өзінің үкілі үмітін, толғаулы тілегін жайып салуға бара бермейтін. Өйткені менің Мэриім — болмысында біреуді келемеждеуге немесе жазғырып жамандауға қабілеті жоқ жан. Тұрмыстың небір қиын-қыстау сәттерінде де оның еңсесі түсіп көрген емес. Егер кей-кейде одан ашудың ащы запыраны шықса, бұл соның өзінде оның табиғатына жат болғандықтан да, өкінішті оғаштық болып көрінеді. Қырау түскен, көшедегі аяқ тықырымен ұласқан түнгі ой да тынымсыз қалай тез заулайды.

	Егер таңсәріде Нью-Бэйтаунның көшесін кезіп жүрсең, онда жат көзден жасқанып жасырынудың әсте қажеті жоқ. Тек бұл орайда қисынын тауып, бір қалжың айтуды қалт жібермейтін шүкәйттей Вилли болмаса, таңғы сағат үште шығанаққа жақын маңда ұшырасқандардың қай-қайсысы да мені құрулы қармақтарына бара жатыр деп ойлап, елемей, іле-шала ұмытып кеткен болар да еді. Балық аулаушылардың кейде үйдің тұз-дәмін әзірлеудің әдісі сияқты қытымыр қызғанышпен қорғайтын өзіндік құпиясы болатыны белгілі, бұған бәрі де айрықша түсіністікпен, ілтипатпен қарайды.

	Көшедегі шамдардың жарығы түсіп, аяз қарып, қырау шалған көк шөпті алаңдар мен жаға жол бейне ұсақталған алмас шашылғандай жылт-жылт етеді. Мұндай жаға жолда басқан аяқтың ізі андыздап жатыр, ал алғы жақта ешқандай із көрінбейді. Алғашқы жауған қарды, әйтпесе жаңа түскен қырауды көргенде ерекше толқитын бала күннен әдетім бар. Бейне жан баспаған жаңа дүниенің есігін ашқандай, мөлдір таза, пәк те адал дүниеге алғаш жанасқандай жан жүрегіңді ғажап шаттық сезімі кернеп, қуаныш құшағына алғандай сезінесің.

	Әманда түнде кезгенді тәуір көретін мысықтар қашанда қырау түскен жолмен жүруді ұнатпайды, бәстесіп сондай жолды жалаңаяқ басқанымда табанымды шоқ басқандай қарып кеткендегі әлі есімде. Ал қазір жылы шұлықтың сыртынан голош киіп, жалтырап жатқан қыраулы тыңға қаймықпай із тастадым, Порлоктің Торкимен қиылысатын тұсында, Хикс көшесіне шығатын велисопед зауытының тұп-тура арт жағындағы тың жер де ұзыннан-ұзақ, айқыш-ұйқыш жыбырлаған іздерге толы. Көшерін жел, қонарын сай білген қаңбақтай қаңғып, сергелдеңге түскен Дэнни Тейлор қолды-аяққа тұрмайтын беймаза аруақ сияқты. Дэнни — қаланың маскүнемі. Мұндайлар әр қалада бар. Дэнни Тейлор — тәуір отбасынан, текті көне әулеттен шыққан, бір әулеттің соңғы өкілі, білімді — осылай деп оның соңынан қаншама жұрт өкінішпен бас шайқайды. Әскери-теңіз училищесінде ол әлдеқалай бір қолайсыз жағдайға душар болса керек? Одан бері де оның әлдеқашан есін жиятын уақыты болды. Ол ішкілікке салынып, рәсуа болып жүр, ал Дэнни азамат қой, ендеше, оған бұлай етуге әсте болмайды. Ішкілік үшін қайыр сұрау деген сұмдық қой! Абырой болғанда, әйтеуір оны әке-шешесі кермейді. Әйтпесе бұл масқараның ұяты оларды тірідей көрге тыққан болар еді, айтқандай олардың о дүниелік болғаны қашан! Нью-Бэйтаунда бәрі осылай деседі.

	Дэнни — менің жанды азабым, ол аздай, мені ар-ұятым тозақтың отына салады. Мен оған қолұшын беруім керек еді. Рас, мен әрекет жасап та көрдім, бірақ ондайға көнетін ол қайда? Дэнни менің туған бауырымдай, онымен бірге өстім, біздің жасымыз да, бойымыз да, күйіміз де — бәрі-бәрі де бірдей. Мен бауырымның қорғаны болуым керек еді, ал мен оны қорғай алмадым, бәлкім, мені ар-ұятымның азапқа салатыны да содан шығар. Бұл ретте өзіңді-өзің қанша ақтағанмен, тіпті бұлтартпас деген уәжіңнің өзі де септігін тигізе алмайды. Тейлорлар отбасы да Хоулилер, әйтпесе Бейкерлер сияқты байырғы текті әулеттен. Балалық жайлы сейіл-серуен, ойын-сауық, диркке сапар, жаңа жыл мерекесі жөніндегі менің есімде қалған естеліктерім сияқты Дэнниді де өзімнің оң қолым тәрізді оны менен айыруға болмайды. Егер біз екеуміз кейін де бірге оқығанда, мүмкін, мұндай бақытсыздық болмас па еді? Бірақ мен Гарвардқа кеттім — тілдерді еркін меңгердім, қоғамдық ғылымдардың барлық азбас асыл қазынасын, ерен қадір-қасиетін тануға талпындым, көмескі тартпас көне дүниенің еліктіріп есіңді алатын небір керемет құпиясын қызықтадым, енді мына азық-түлік дүкенінде мүлде көк тиынға қажеті болмай қалған кітап атты ғаламның ғұлама ойлары мен абзал ақылын саралап, санама тоқыдым. Адам жан дүниесін арбап алатын осы бір айбынды да айдынды жолда жанымда Дэннидің жүрмегеніне өмір бойы өкініштімін. Бірақ та Дэнниді алдында өзі аңсаған теңізші мансабы күтіп тұрды. Әскери-теңіз училищесіндегі бос орын оған біз әлі шолақ ыштан киіп, шаң түтіп жүрген кездің өзінде-ақ алдын ала әзірленіп, бекітіліп, қаперсіз қамтамасыз етіліп қойған болатын. Оның әкесі мұны жаңа сайланған әрбір конгрессменге ескертуден әсте жаңылмайтын

	Үш жыл үздік үлгеріп, сонан соң шығып қалды. Жұрт оның әке-шешесінің түбіне жеткен де осы деседі, қалай болғанда да, мұның Дэннидің өзін өлмеші еткені айдан анық. Тек оның сүйретілген сүлдері ғана қалды, миын шайқап шаю үшін көрінгенге қолын жайып тиын-тебен сұрап жүрген сормаңдай, өмірін өксітіп, түн торыған сорлы. Ол еңсесі түсіп, есеңгіреген күйі жападан-жалғыз, аяғын әзер көтеріп ұзақты түнге тыным таппай, қала көшелерін кезіп, сенделеді де жүреді. Миын шайқап алу үшін сізден ширек доллар сұраған кезде оның жасық жанары өз бойынан таппаған кешірімді өтініп, жасқа толып жаутаңдай қарайды. Ол кезінде Уилбурлардың меншігі болған, енді иесіз қалған кеме жасайтын жердегі ескі лашықта түнейді. Мен оның үйіне келгенін, әйтпесе үйінен шыққанын анықтау үшін еңкейіп із кесіп қарадым. Байқаймын, ол әлі қалада, бір жерде қаңғырып жүргенге ұқсайды, ендеше, оның кез келген жерде маған ұшыраса кетуі де ғажап емес қой. Шүкәйттей Виллидің торға қамап қоюы да екіталай. Одан не пайда?

	Мен көңілім ауған емес, көптен таныс нысаналы жерді көздеп бара жаттым. Мен бұл жер жайлы тіпті төсекте жатқанда-ақ ойладым, анық көрдім, оның аңқыған иісін сездім... Кеме тоқтайтын ескі айлақ бүгінде қаңырап бос жатыр. Кіреберіске жаңадан құрылыс салынып, толқын тосқыш орнатылған соң Троица жалаңаш жартасының (риф) ақиған азулары қорғап тұрған байырғы кеме аялдайтын атшаптырым айдынды қайраң, құм басып, мүлдем суы о аязданып қалды. Енді стапельдер де, көтерме көпірлер де, ішінде бөшкелер әулеті кит майын құюға арналған кеспек жасап жатқан абажадай аумақты қоймалар да жоқ, мәнерлеп қолдан ойып жасалған алуан түрлі әсем мүсіндер мен безендірілген кит аулайтын кемелердің қаңқиған бушприттері андыздап атой салып тұратын ұзыннан-ұзақ шұбалған кеме айлақтары да жоқ. Бұлар ауа райының алуан құбылысына қарамай, ұзақ жылдар толассыз жүзуге арналған үш мачталы, тік желкенді, орнықты, мықты кемелер болатын. Артқы мачтаға контрт-бизаньда бекітілетін, бам-кливер алмалы-салмалы болатын қосарланған мартин-гик сонымен бірге шпринт гафельдің қызметін атқаратын.

	Көз алғысыз жыпырлаған көп кеме тұрған ескі айлақты бейнелейтін менің бір гравюрам бар, бояуы оңып кеткен дагеротиптерім де бар, бірақ шынын айтсам, солардың маған қажеті де жоқ. Мен айлақты да, кемелерді де бір кісідей білем. Атам оның бәрін өзінің сыңар мүйіздің азуынан істелген әдемі таяғымен менің көз алдымда суретін салып тұрып, әрбір атауды айтқан сайын кезіндегі Хоулилердің аялдамасынан сақталып қалған қадалардың сынығына тоқылдатып соғып отырып, терминдерді менің миыма құйған еді. Бурыл сақалды менің шкипер атам қажырлы қатулы қарт болатын. Мен оны кереметтей жақсы көруші едім.

	— Кәне, — деуші еді ол мінберде тұрып, рупорсыз еркін естілетін өзінің өктем үнімен, — кеме жасақталған желкен жабдықтарды атап бер! Тек айқын естілетіндей етіп анық жауап бер! Мұрынның астынан міңгірлегенді тыңдауға менің төзімім жетпейді.

	Ал мен болсам, барлыққан бар даусыммен жауап беруге әлегім шығып арам тер болам, сол кезде атамның мүйіз таяғы менің әрбір сөзіме орай тоқылдап, нығарлап отырады.

	— Бом-кливер, — деп айқайлаймын мен (тоқ) — кіші кливер (тоқ), орта кливер, кливер (тоқ, тоқ).

	— Қаттырақ!

	— Фор-трюмсель, фор-бом-брамсель, фор брамсель, жоғарғы брамсель, төменгі брамсель — әрқайсысынан кейін -тоқ-тоқ.

	— Грот-трюмсель! (тоқ)

	Жылдан-жылға ол кейде қажып, қалжырағандай көрінетін.

	— Тоқта, — мен гроттарды тауысып болмай жатып, ол әмір етеді. — Бизаньдарға көш. Қаттырақ!

	— Құп болады, мырза. Крюйс-трюмсель, крюйс — брамсель, крюйс-брамстаксель, бегин-рей!

	— Тағы да.

	— Контра-бизань.

	— Қандай жабдықпен?

	— Гик және гафель, мырза.

	Сыңар мүйіз сәнді таяқ су сіңді сына қалдығына тоқ-тоқ-тоқ соғыла берді. Қартайған шақта құлағы естімей қалған соң, ол ызаланып жұрттың бәріне мұрныңның астынан міңгірлейсің деп ренжитінді шығарды.

	— Егер не айтып тұрғаныңды білсең, яки ең болмаса білем деп ойласаң, білгеніңді даусыңды шығарып анықтап айт, — деп айқайлаушы еді ол.

	Алайда өмір жолының ақырғы кезеңінде қарт шкипер құлақтан қала бастаған болса, ал оның жады жөнінде мұны айтуға болмас еді. Ол бір кезде Нью-*Бэйтаун айлағынан шыққан кез келген кеменің салмағы мен жүзу шапшаңдығын сізге мүдіріссіз айтып бере алатын, сондай-ақ оның қандай жүкпен қайтып оралғанын, сол жүктің қалай бөлінетінін де шүбәсіз атайтын, мұның қызығы кит аулау кәсібінің алтын дәуірін, дүбірлі күндерін оған өз көзімен көру бұйырмады, кеш қалды! Жермайды (керосин) шалшық кәрәсін шамды — бықсық деуші еді. Бірақ электрдің шығуын мүлде елең қылған да жоқ, бәлкім, сол кездің өзінде-ақ бәрін басынан бәз кешкен ол жанына жақын жадында қалған естеліктер әлемінде өмір сүріп жатқан да болар. Оның қазасы маған онша ауыр соққы бола қойған жоқ. Кезінде қарт шкипер кеменің құрал-жабдықтары жөніндегі мәселеге байланысты мені қалай қатал жаттықтырса, бұл орайда да солай шыңдаған болатын. Мен болған іске іштей де, тыстай да тас түйін, болаттай берік болатынмын.

	Қайраң мен құм басып қалған Ескі айлақтың шет жағында Хоулилер аялдамасының орнында баяғыда тастан соғылған іргетас әлі сақталып қалған, су қайтқанда ол абажадай арбиып көрініп тұрады, ал теңізден арындап келген арыстан жал асау толқындар сол тас тұғырды тынымсыз шайып жатады. Бұрыштан он футтай жерде, нақ сол арада ені төрт фут, биіктігі төрт, тереңдігі бес фут келетін иіліп жасалған шағын өткелек көпір бар. Мүмкін, бір кезде мұнымен ызаланған су тартатын құбыр жүргізілген болса керек, бірақ оның құрлық жақтағы тесігіне құм, ұсақ тас толып, бітеп тастаған. Менің баспанам, міне, осы жасағанның жаратқан әрбір пендесіне қажет оңаша орын осы. Тек шалқыған шығанақ жақтан болмаса, оның ішінен мені көру әсте мүмкін емес. Ескі айлақ әлдеқашан көне жұрттай қаңырап қалған, ол арада тек аққан жұлдыз ұшқынындай (венерок) жылтырап жататын ауызға әзер ілінетін құртақандай теңіз жәндіктерін жинайтындар паналайтын бірнеше ескі лашықтар ғана бар, қытымыр қыс келгенде солардың өзі де қаңырап бос қалады. Оның бер жағында, молюска жинаушылар ештеңеге әуестігі жоқ, алаңсыз, момын жандар. Олар белін жазып, еңсесін көтеруді білмейді, ертеден кешке дейін бүкшиіп, бес бүктеліп жағалауды кезеді де жүреді, кейде ұзақты күнге тіс жарып үн қатпайды.

	Қазір мен солай қарай бет алып барам. Мен әскерге аттанар алдындағы қоштасар түнді, Мэримен қосылар үйлену тойының қарсаңындағы толқулы түнді де, Элленге босанарда Мэри толғақ буып, қатты қысылған қатерлі түнді де сонда оңаша өткіздім. Менің сонда барып отыруға, майда толқынның шып-шып етіп тасқа қалай соғып жатқанын тыңдауға, Троица жақпар тасының аюдай ақсиған жалаңаш азуын көруге әйтеуір аңсарым ауып тұрғанын айқын сезіндім. Мұның бәрін мен көз алдымда көлкілдеген қызыл дақтың аржағынан өктей көріп, енді маған сол араға қалайда баруым керек екеніне күмәнім қалмады. Бір өзгеріс — үлкен өзгеріс алдында мені солай еріксіз еліктіріп тұратын-ды.

	Қойнаудан әрі жағалауды бойлап Саут-девон орналасқан, самсаған шамдардың жарығы жағаға бағытталған: бұл ақ пейіл, адал жандардың ғашықтарға жасаған қамқорлығының айғағы, оларды бақытсыздық қасіретінен қорғағысы келеді, енді олар өздеріне оңтайлы өзге жер іздеуге мәжбүр болады. Әкімшіліктің нұсқауы бойынша шүкәйттай Вилли өзінің кезекшілігі кезінде әр сағат сайын осы маңды айналып өтуге тиіс. Қазір жағада ешкім де, тірі жан да көрінбейді, мұның өзі тіпті әдеттегіден тыс тәрізді, неге десеңіз, бұл арадан қашанда балықшылар арылмайды: біреулері балық аулауға бара жатады, басқа біреулері қайтып келе жатады, үшінші біреулері қармағын салып жағада қалқиып отырады. Мен әдеттегіше іргетастан асып түсіп, өткелек тесікті тауып алдым да, қуықтай тар үңгірге кіріп жайғастым. Орныма отырып үлгермей сол маңнан өтіп бара жатқан машинаның гуілін естідім, сол түні әйтеуір сәті түсіп, мен екі мәрте шүкәйттай Виллимен жүздесу әлегімен аман құтылып кеттім.

	Былай қарағанда тас қуысқа тығылып, Буддаша малдас құрып бүрісіп отыру мейлінше ыңғайсыз да, есалаң есуастық тәрізді болып көрінуі ықтимал, бірақ осы тастар маған кедергі жасап, кесірін тигізіп жатқан жоқ, мүмкін, әлде мен оларға кедергі жасап жатқан сияқты болып көрінем бе екен? Мұнда мен келіп жүргелі не заман, тіпті менің май құйрығым, мына тастың қалпындай түрге айналды. Ал есуастыққа келер болсақ, мейлі, солай-ақ болсын, менің дей қарсылығым да жоқ. Кейде есалаң есуастықты көрсең, есің шыққанша күлкіге көмілесің. Сол себепті де мүсін-қуыршақ ойнағанда балалардың ішек-сілесі қатқанша күлетіні де тегін болмаса керек. Кей-кейде сол нақұрыс есуастық қалыптасқан дәстүрді тәрк етіп, әлде бірдеңені жаңадан бастауға жәрдемдеседі. Мен жаным жадап, көңілімді алаңның ызғарлы көлеңкесі шалғанда соның кесапаты сүйікті жарыма тимесе екен деп әдейі бәрін қалабай-қалжыңға айналдырамын. Бұған дейін мен оны амалын тауып алдап келдім, ал олай болмаған жағдайда, оны мен бұл ғұмырымда ешқашан біле де алмаймын. Мен өзімнің Мэриім жайлы білетінім де шамалы. Ең алдымен Мэри — осы мен туралы нені біледі және нені білмейді, бұл жағынан зәредей хабарым жоқ. Оңаша баспана жөнінде оның күдіктенуі де екіталай. Қайдан біледі? Мен ол жөнінде ешқашан ешкімге тіс жарып айтқан емеспін Менің оған таққан айрықша атауым да, ешқандай рәсімім де, сиқырлы дуалауым да жоқ. Бұл бар болғаны оңаша отырып, өзінше ой толғауға оңтайлы орын. Әсілі осы біз өзіміз сияқты өзге адамдар жайлы жарытып не біліп жатырмыз. Ұқсайтынына ғана жорамал жасай аламыз. Міне, мен енді жел өтінен қорғалған ықтасын оңаша орын — баспанада қылт еткенді қалт жібермейтін шамдардың самаладай жарығында қараңғы түнгі аспаннан түнеріп көрінген тулаған толқынның жарыса жетіп жағаға құлағанына қарап. әркімнің нақ осындай оңаша орны бар ма екен, әйтсе де соның әлгі әркімнің бәріне қажет пе екен, әлде оған зәру жанның болмауы да ықтимал-ау деген ойларға жауап іздеп әлек болам. Кей-кейде менің бейтаныс біреудің торға түскен тағыдай зарыққан мұңлы шарасыз назарын қапелімде көзім шалып қалатын кездерім де болады, бұл шарасыздық мұңы жабыққан жабырқаулы жанын жұбатуға тыншытып, сабасына түсіруге зәредей болса да шипасын тигізетін, жат көзден аулақ өзіңмен-өзің оңаша отырып, ненің не үшін екенінің аужайын талдап тануға, құнарлы ой түюге игі ықпал ететін, өзге өзекті жанға бұйырмаған айналуға келмейтін аядай қуысты аңсап зарығу болатын. Әрине, менің ажалды аңсау әйтпесе өткенге оралу, нәресте болып ананың құрсағында қайта жаралу тәрізді әртүрлі тұрлаусыз теориясымақтар жайлы естуім бар, мүмкін, оны қайсы біреулерге қолдануға болатын да шығар, бірақ, әсілінде күрмеуі шие күрделі дүниені қарапайым қарадүрсін түрінде түсіндіру әдісі ретінде қолдану демесе, оның маған телінер әсте қисыны келмейді. Егер менің оңаша орнымда не істейтінімді сұрай қалса, мен оған ненің не үшін екен аужайын талдаймын дер едім. Басқа біреу мұны мүмкін дұға қылу, мінәжат ету деген болар ма еді, олай десе, өзінше оныкі де жөн болар-ды. Бұл арада ой толғау деген онша орынды бола қоймас. Десе де, мұны көз алдыңызға былай елестетуге болар: жел өтінде жаюлы тұрған су сүлгі бірте-бірте дегдіп, қыртыс-қатпары жазылып, кіршіктей боп ағарады. Жайлы ма, әлде жайсыз ба, қалай болғанда да оңаша баспанада өзіммен-өзім өткізген уақыт әрқашан маған ықпал етеді.

	Бұл арада аужайын әбден ашып,түсініп алуды талап ететін кәнігі мәселелер едәуір жиылып қалыпты, енді солар сабағын жаңылмастай жаттап алған оқушылар сияқты көзге іліп, көңіл аударуды сұрап, бірімен-бірі жарыса жапырлай маңырасуда. Алайда сол сәтте менің құлағыма баяу зырылдаған мотор үні шалынды. Люгер, балықшының қайығы. Оның аспалы шамының жарығы оңтүстікке Троица жалаң жартасының ар жағына қарай жылжып бара жатты. Енді мен ол жалаңаш жартасты сәтті айналып шыққанда ғана қайықтың қос қапталындағы шамды — қызыл да, жасыл да шамды көре алатын боламын. Шығанақ қойнауына кіретін тұсты әдетте жергілікті кеме ғана алаңсыз таба алады. Қайраңға жете бере тоқтап, зәкірін тастады да, екі ескекшісі бар жеңіл қайық жағаға қарай бет алды. Дөңбекшіген толқынның пәрменімен үйірілген құмның сусылынан дүрліге үріккен шағалалар шуылдай көтеріліп, көкке қалықтап барды да, сәлден соң сол тұстағы судың тереңдік деңгейін белгілейтін қалқыма үстіне қайта жапырлай қонды. Бірінші пікір — әманда айнымайтын ерніндегі сиқырлы күлкісімен қазір ұйықтап жатқан өзімнің сүйіктім Мэри жайлы ойлануым қажет. Оның ояна салып, мені әбігер болып іздегенін жөн көрмедім. Десе де, егер ол іздеген күнде де мен оны қайдан білмекпін? Екіталай. Менің ойымша, маған бүкпесіз, бәрін алғаусыз ақтаратын сияқты болып көрінетін Мэридің, шындыққа жүгінер болсақ, айтып жатқаны да шамалы. Ал енді мына байлық жөніндегі мәселеге келейік. Мэриге сол байлықтың қажеті бар ма, әйтпесе ол соған тек мен үшін ғана ынтық па? Мұның не үшін екені беймәлім, әйтеуір Марджи Янг-Хант ойлап тапқан алдамшы байлықтың елесі ғана болуы да бүл арада ешқандай бәтуаға алынбайды. Алдамшы байлық шын байлықтан бір де кем емес, сірәсінде, байлық бір есеппен әманда алдамшы келеді. Егер оған қажетінің өзі сол ғана болса, ақыл-есі бүтін кез келген адам айтарлықтай ақша жинауына әбден болады. Бірақ әдетте оған ықылым ақша да қажет емес, ол мекер әйелге, қымбат костюмге, әйтпесе айналадағы жәдігөй жұрттың ықылассыз ілтипатымен құлдық құрметіне ынтық ондай пендені түзу жолдан тайдыратын — міне, осы. Морган не Рокфеллер сынды қақсал, есеп-қисаптың майын езіп ішкен тұлғаларды алған бетінен адастыру, әрине, пенденің қолынан келер тіршілік емес. Жоқ, оларға ақша, кәдімгі мына ақша керек. Тек оған табынбайды, олар ақша табады. Ал кейін сол ақшаны не істейді — міне, бұл мүлде басқа мәселе. Маған ылғи олар өздері шақырған рухтан өздері өлердей қорқатын, енді содан құнын төлеп құтылғысы келетін тәрізді болып көрінеді де тұрады.

	Екінші пікір. Мэри үшін ақша дегеніміз — бұл жаңа перделер мен балаларға білім беру мүмкіндігі және сәл де болса еңсесін елмен бірдей көтеріп жүру, әділін айтсақ, мен үшін жұрттан ұялмай, қайта мақтанып, марқайып жүру болып табылады. Ашынған кезде ол мұны өзі де мойындаған болатын. Бұл рас.

	Үшінші пікір. Маған осы ақша қажет пе? Жоқ-ә, түкке қажет емес. Азық-түлік дүкенінің сатушысы болу маған аса ұнамайтыны да рас. Әскерде менің капитан деген шенім болды, әйтсе де мен сол үшін қандай борыштар екенімді білемін Офицерлік мектепке мені ақылымның асып, талантымның тасып тұрғаны үшін емес, мата даңқымен қыз өтердің кебін киіп, қайта біздің әулеттің атақ-абыройы мен байырғы байланысы арқасында жолдама алдым.

	Дегенмен мен тәуір офицер, кәдімгі үлгілі офицер болдым. Алайда егер мен шынымен әмір етуді, өзгелерді айтқаныма көндіріп, айдауыма жүргізуді, өз еркіме бағындыруды аңсаған болсам, онда алдымда қия баспай құрдай жорғалағандарды көріп, мен, әрине, әскер қатарында қалып, осы өткен уақыт ішінде полковник дәрежесіне жеткен де болар едім. Ал менің қалғым келмеді. Соның бәрінен тезірек құтылуға асықтым. Жақсы солдат соғыс жөнінде емес, шайқас жөнінде ойлайды деген бар. Бұл енді қатардағы кәдімгі азаматтың шаруасы.

	Төртінші пікір. Марулло кәсіп жасау дегеннің мән-мәнісін маған жөн түсіндірді. Демек, бұл дегенің — ақша табу, Джой Морфи де, Бэйкер мырза да коммивояжерде нақ солай деді. Солардың бәрі де нақ осылай турасын айтты. Ендеше, бұл неге менің бойымда жиіркеніш сөзімін тудырып, аузымда құдды бір шіріген жұмыртқадай жылымшы жайсыз дәм қалдырды? Сонда қалай, мен соншалықты жақсы, адал, әділ жанмын ба? Әй, қайдам? Мүмкін, мен тым өркөкірек шығармын? Рас, одан құралақан емеспін. Әлде мен бірдеңені қолға алып, өзінше істеуге кәдімгі жалқау, елде жоқ жатыпішер жалқау болармын? Талайларға тән мұндай еріншек енжарлық — бұл артық-кемі жоқ айтулы жалқаулық, әлдеқалай әрекет етуден, талпынып талаптанудан, толқын толғанудан жасқану, орынсыз тайсақтау.

	Кейде таңның өзі алыс болса да, оның сазды сілемі білініп, мөлдір сәріліктің тамылжыған тымық иісі аңқып тұрады. Қазір де дәл солай, ауа, сері самал, шығыстан әлде шағын жұлдыз ба, яки планета ма, еміс-еміс көрінеді. Оның қандай жұлдыз, қайсы планета екенін менің білуім жөн еді, бірақ мен біле алмадым. Әдетте таң қараңғылығы түскенде төңірек түгел көмескі тартып, сәрілік сазы қораланып, ауа салқындайды, жел күшейеді. Әманда осылай! Демек, мен үйге қайтар уақыт та таяу қалды деген сөз. Жаңа туған жұлдыздың пешенесіне көгілдір аспанның көкжиегіне де ұзақ жарқырап тұруды жазбаған екен. "Жұлдыздар жарлық етпейді, табындырады" деуші ме еді, қалай деуші еді? Айтпақшы, көптеген кәнігі қисап шонжарлары өздерінің биржадағы сауда-саттық істері жайлы алдан ала аспан әлемінің сырластарымен ақылдасады дегенді де естуім бар. Жұлдыздар бағаны көтеруге сыңай таныта алады? "Америкэн телэграф энд телэфон" жұлдыздар ықпалына тәуелді ме? Менің тағдырым мұндай алыстағы дүдәмал ықпалға тәуелді емес. Қуыс кеуде, арамза әйелдің қолындағы әбден тозығы жеткен балгерлік ескі картаның колодасы және ол оны жая отырып, көрер көзге залымдық жасайды! Әлде карта да жарлық етпейтін, тек қана табындыратын шығар? Әйтсе де сол карта мені жеті түнде жан ұшырып асығыс осында, оңаша орынға келуге, сондай-ақ мүлде менің құлқым жоқ, қаперіме келмеген нәрсені ойлауға ырықсыз иландырып, ығына жығып отырған жоқ па? Ықпал деген осы болмағанда не? Ал енді солар ешқашан менің бойымда байқалмаған іскерлік, ұсынықтылық болмысыма, табиғатыма жат пайдақорлыққа, тойымсыз ашкөздікке мына мені икемдеп, иландыра ала ма? Картаның ықпалымен менің зауқым соқпайтын, жаным қаламайтынды аңсарым, іңкәрім етуге мүмкін бе? Жалмауыздар бар, жалманатындар бар. Ең алдымен есте сақтайтын шындық, міне, осы. Сонда жалмауыздар жалманғандардан құлқынның құлы құлықсыз жандар болғаны ма? Неге десең, түбінде біздің бәріміз де әлгі жалманғандар қатарына қосыламыз ғой — біздің бәрімізді, тіпті ең қатыгез қаныпезерді де, ең алаяқ сұмырай сұмды да қара жер қаймықпай-ақ жұтады.

	Клам-хиялда әлдеқашан әтеш шақырды, мен оны естідім де, естімедім де десем болады. Менің баспанамнан әлі де кеткім келмей, сол арадан арайлап атқан таңның шұғыласын көруге аңсарым ауды да тұрды.

	Оңаша орынға байланысты менің белгілі рәсімім жоқ деп едім, бірақ мұным ағат айтылған еді. Сол араға барған сайын ылғи мен бір кезде кеме мачталары жайылған жабдық тіреулерді, оралған желкендер иін тіресе самсап тұрған ескі айлақты ылғи да есіме алып, ойша көз алдыма елестетіп, өзім көңілімді жұбатуға тырысамын. Сондайда өз қандастарымды, ата-бабаларымды: жастары — шканцыда (салтанатты жиын өткізетін алаң), одан ересектері спардекте (кеменің жоғарғы палубасы), қарттары — капитан мінберінде отырғандарын да көремін. Онда Мэдисон авеню ( Нью-Йорктегі орталық) жайлы кім ойлаған, әйтпесе гүлді капустаның қауданынан артық жапырақ аршылар-ақ деп қабырғасы қайысарын кім білген? Ол кезде ар-намысы, абыройы биік,еңсесі жоғары болатын: қысылмай, қымтырылмай еркін жүретін.

	Бұл менің ақкөңіл әкемнің даусы — қарт шкипер өзі куәсі болған басқа да жәйттерді — түскен пайданың тиесім үлесіне байланысты талас-тартыстар, жүк төңірегіндегі қулық-сұмдықтар, әрбір тақтайды, әрбір кильеонды қалт жібермей тексеру, сабылған сансыз соттасу машақаттары, адам өлімі — иә-иә, кәдімгі адам өлімі жайында да еске алып отыратын. Әйел үшін, атақ-даңқ үшін қызыққа құштарлық үшін ше? Жоқ, әсте олай болған емес. Ақша үшін болатын. Алғашқы жүзу сапарынан кейін қожырамайтын сыбайластар кемде-кем еді, тіпті сылтау — себебі ешкімнің есінде қалмаған күннің өзінде де сол айтыс-тартыстар талайға дейін шаладай бықсып өшпейтін.

	Қарт шкипер Хоулидің өмір бойы өкініш болып ойынан шықпаған бір өкпесі, ұмыта алмаған бір қылмысты қиянаты бар еді. Ескі айлақтағы жағалауда екеуміз оңаша отырғанда әлде тұрған кезде солар жайлы ол маған талай мәрте айтқан еді. Ол арада біз екеуміз небір мәнді де сәнді сәттерді өткіздік. Оның сыңар мүйіздің азуынан жасалған әсем таяғымен алысты нұсқап тұрып айтқандары әлі менің есімде.

	— Троица жартасының үшінші шоқысын өзіңше белгілеп ал, — деді ол. — Белгілеп алдың ба? Енді сол арадан Порти мүйісіне, тасқын судың ең биік нүктесіне дейін сызық тарт. Болдың ба? Ал енді сол сызықтың бойымен жарты кабельтов ілгері жылжы, ол нақ сол жерде, дұрысында, оның килі жатыр.

	— "Әсем Адэр" ма?

	— Иә, "Әсем Адэр".

	— Біздің кеме.

	— Жарым-жартылай біздікі. Кеме аялдайтын айдында — айлақта тұрғанда өртенді, су бетіндегі жақтауына дейін түгі қалмай түгел жанып кетті. Бұл ойламаған оқыс оқиға болды дегенге мен әсте де сенбеймін.

	— Сіз оны әдейі өртеді деп ойлайсыз ба, мырза?

	— Күмәнім жоқ.

	— Сонда қалай, мұндай өрескел іске қалай баруға болады?

	— Мен оны істей алмас едім.

	— Сонда мұны кім істегені?

	— Білмеймін.

	— Неге?

	— Қамсыздандыру сыйлығы.

	— Демек, сол кезде де қазіргідей болғаны ғой?

	— Иә.

	— Әйтсе де бір айырмашылығы болса керек қой?

	— Айырмашылық тек адамдар да — адамдардың тек өздерінде ғана. Бар құдірет адамда. Бұл жалғанда бәрі тек соған байланысты, соның құзырында.

	Өрттен кейін, әкемнің айтуынша, капитан Бейкермен үзілді-кесілді тілдесуді қойған, бірақ оның баласы, банк директоры Бейкерге бүл өкпенің ешқандай қатысы жоқ. Қарт шкипер кемені өртеуге қандай қабілетсіз болса, әділдіктен аяғын шалыс басуға да сондай қабілетсіз жан болатын.

	Уа, Тәңірім-ау! Тезірек үйге қайту керек екен ғой! Мен асыға бастадым. Ештеңеге алаңдап әуре болып жатпай, дедектеп жүгіре жөнелдім десем де болар. Таң қараңғылығы әлі сейіле қоймаса да, сонау көкпен табысар тұсында таңсәрінің құланиек сәулесі саңылаулап, төңіректе тұңғиық су қорытқан қорғасындай түнере қапты. Жағалауға ескерткіш үшін қойылған құлпытасты айналып барып, қалалық поштаның қасынан өттім. Мен білгендей-ақ: көршілес бір үйлердің кіреберіс есігінің алдында Дэнни Тейлор тұр екен: қолы қалтасында, көнетоз пальтосының жағасын көтеріп алған, басында құлағына түсірген аңшылар киетін көне малақай... Оның беті сәл көгіс тартқан, жүзі солғын, сұп-сұр, өзі әбден тоңып қалшылдап кеткен, бір түрлі дімкәс сияқты.

	— Ит, — деді ол, — әйтсе де орынсыз мазалағаныма сен мені кешір. Бірақ маған миымды шайқап, шайып алуым керек. Өзің білесің ғой, егер қату қажет болмаса, сұрамас та едім.

	— Білемін. Яғни білмеуім де мүмкін, бірақ сенемін. — Мен оған бір доллар қағаз ақша ұсындым. — Жете ме?

	Енді болмаса еңіреп қоя беретін баладай оның ерні дірілдеп кетті.

	— Рахмет, саған, Ит, — деді ол. — Иә, мұнымен мен бүгін әлде тағы түні бойы күнелтетін шығармын Алдағы әлденеден емексіген ол ептеп есін жиғанға ұқсады.

	— Дэнни, сен осыны қойсаң қайтеді. Мен сені ұмытты ғой деп ойлайсың ба? Дэнни, сен менің бірге туған бауырым едің ғой, қазір де сондай бауырысың. Саған көмектесу үшін мен бұл жалғанда қажеттің бәрін жасар едім.

	Оның жағы суалған жадау жүзіне ептеп қан жүгірді. Ол қолындағы ақшаға қарады да, бейнебір шипалы алғашқы жұтымды ұрттағандай талмаусырай тамсанды. Сосын басын көтеріп, ызғар шашқан ызалы көзімен маған қарады.

	— Біріншіден, менің жеке басымның ісіне көлденең киліккенді жек көрем. Ал, екіншіден, Итен, сенің өзіңнің де жаныңа жалау болар көк тиының жоқ, кем-кетігіміздің әртүрлі болғаны демесең, сен де мендей мүгедексің.

	— Дэнни, мені бір тыңдашы!

	— Не үшін? Егер білгің келсе, сенен гөрі менің жағдайым әлдеқайда тәуір. Менің қолымда пәрменді айбарым бар. Біздің қала сыртындағы қоражайымыз есіңде ме?

	— Өртенген үй тұрған жердегі ме? Біз әлгі қамбасында жасырынбақ ойнайтын ба?

	— Сен әлі ұмытпаған екенсің. Міне, сол жер әзір менікі.

	— Дэнни! Сен оны сатып, жаңа өмір бастауыңа болады ғой!

	— Ал менің сатуға құлқым жоқ. Жыл сайын салықтың төлеміне деп шетінен там-тұмдап кертіп кесіп алады. Десе де, үлкен шалғын әзір менікі.

	— Сен неге оны сатқың келмейді?

	— Неге десең, ол жер — мына мен. Мен, Дэнни Тейлор. Қолымда ол тұрғанда қарғыс атқыр қара ниеттілердің ешқайсысы маған қоқаңдай алмайды, жексұрын жендеттердің ешқайсысы құлыпқа жаба алмайды. Түсінікті ме?

	— Әйтсе де тыңдашы, Дэнни!..

	— Ештеңені тыңдауға зауқым жоқ. Егер сен маған берген бір долларыңа өсиет айту құқығын сатып алдым деп ойлайтын болсаң, онда — мә! — Оныңды қайтып ала ғой!

	— Жоқ, жоқ, ала бер!

	— Жарайды, алайын. Бірақ өзің түсінбейтін тұста өзгені кінәлама. Сен ешқашан ішкілікке салынып ішіп көрген емессің. Мен саған шошқаның сүр етін қалай турауды үйретпеймін ғой. Жетер, жөніңді тап, ал мен миымды шайып алуға бірдеңе табылатын осы тұстағы бір жердің есігін қағып көрейін. Сен менің айтқанымды ұмытпа: сенен гөрі менің хәлім тәуір. Ең болмаса мен алдыма алжапқыш байлап дүкенде тұрмаймын. — Айнала қоршаған әлемнен оңашалану үшін көзін шарт жұмса, сол да жетіп жатыр деп білетін аңғал сәби сынды ол да кілт бұрылып, жабық есіктің босаға жақтауына басын сүйеді. Мен қара үзіп кеткенше ол тапжылмай солай тұрды да қойды.

	Қонақ үйдің қарсы алдында тұрған өзінің "Шевролесінде" қалғып отырған шүкәйттай Вилли селт етіп секем алды да, есігінің әйнегін түсірді.

	— Қайырлы таң, Итен, — деді ол. Сіз осы шынымен ұйқыдан тұрып келдіңіз бе, әлде әлі жатқан жоқсыз ба?

	— Соның екеуі де бар.

	— Бәлкім, түнді көңілсіз өткізбеген боларсыз деймін!

	— Оның айтары жоқ, Вилли. Жұмақтан әсте кем емес.

	— Жә, жә, Ит, сіз бір жезөкшемен әуейіленіп әлек болып жүрмін деп мені иландыруға әуре болмай-ақ қойыңыз.

	— Адал сөзіммен ант етемін.

	— Қоя қойыңыз! Қармақ салып жағада қалғып отырған боларсыз. Ал жұбайыңыздың жайы қалай?

	— Ұйықтап жатыр.

	— Кезектен ауысып алайын, бәлем, мен де соның істегенін істеймін.

	Бұған мен ол кезекте тұрған кезде де уақытын бекер жіберген жоқ деуіме болатын еді, "бірақ үндемеген үйдей пәледен құтылады" демекші, үндемей өтіп кете бердім.

	Мен үнімді шығармай аяғымды ақырын ғана аңдап басып жапсардағы жанама есіктен кіріп, асхананың шамын жақтым... Менің жазып кеткен хатым үстелдің сол жақ бұрышына таман жатыр екен. Мен оны үстелдің нақ ортасына қойдым деп ант ішуіме болады. Кофені отқа қойдым да, қайнауын күтіп орындыққа келіп отырдым, кофейник қайнаған сәтте Мэри де кірді. Азанда төсектен тұрған бойда менің сүйіктім кәдімгі бойжеткен бикештей көрінеді. Ересек екі баланың анасы деп оны әсте айта алмайсың. Одан жаңа ғана орылған көк шөптің көмейіңді қытықтар хош иісі аңқиды — бұл дегенің жарық дүниедегі аса аялы, айрықша жаныңды жадыратар жайсаң иіс қой!

	— Не ғып сен түн асып, таң атпай ұшып тұрдың?

	— Міне, қызық! Біле білсең, мен түні бойы тізе бүккенім жоқ. Анау есіктің қасында тұрған менің кебісімді көрдің бе? Қолыңмен ұстап қарашы, малмандай су екенін өзің де көресің.

	— Сен қайда барып едің?

	— Шығанақтың жайдақ жағасында, жан білмейтін бір үңгір бар, дудар бас менің шүрегейім. Сонда барып мен түн торып, таң күзеттім.

	— Иә, деген-ай!

	— Мен теңізден бір жұлдыздың шыққанын көрдім, оның иесі жоқ екен, мен оны мейлі біздің-ақ жұлдызымыз болсын деп ұйғардым. Мен оны қолға үйреттім де, жайылсын деп жайына жібердім.

	— Ашуланбашы! Сен жап-жаңа тұрған шығарсың, ал мен сенің тықырыңды естіп оянған болармын.

	— Маған сенбесең, шүкәйттай Виллиден сұра. Мен онымен әлгінде ғана әңгімелескем. Дэнни Тейлордан сұра. Мен оған бақандай бір доллар бердім.

	— Бекер болған. Ол барып ішіп қояды.

	— Ішкенде қандай. Оның аңсаған арманы сол Ал біздің әлгі апақай жұлдызымыз қайда ұйықтар екен, сен қалай деп ойлайсың, еркешім?

	— Кофенің иісі керім екен, ә? Сенің әжуа-қалжыңың ауылына қайта орала бастаған сияқты, оған да шүкір. Сенің азалы жандай назалы сиқыңды көргеннен асқан азап жоқ. Байлық жөніндегі әңгіме орынсыз болды. Сен мені бақытсыз екен деп ойламай-ақ қой, оның еш қажеті жоқ.

	— Ал сен бекерге абыржыма, карта бәрін айтты.

	— Ненің бәрін?

	— Рас, қалжыңы жоқ. Мен көп ұзамай көңірсіген бай болам.

	— Сенің көкейіңде көмулі не жатқанын сірә да білмейсің.

	— Адам шылғи шындықты айтқанда әманда солай болады. Жаратқанның жексенбісі үшін балаларды шамалы шықпыртып алуыма бола ма? Сүйектерінің саудырап сынып қалмауына уәде берем.

	— Мен әлі беті-қолымды жуғам да жоқ, — деді ол. — Асханада кімнің ыдыс-аяқты тасқабақтай қағыстырып жатқанын түсінбедім.

	Ол моншада жуынып-шайынып жатқанда, мен үстелдің үстінде жатқан хатты алып, қалтама салып қойдым. Әйтсе де мен біле алмадым. Шынымен-ақ осы өзгелер жайлы ең болмаса ұсақ-түйек бірдеңелерді де білуді бізге жазбағаны ма? Сен болмысыңда қандай жансың, Мэри? Сен мені естимісің? Сен болмысыңда кімсің осы?





IV тарау

	Бұл сенбі басқаларына әсте ұқсамайтын еді, әр күннің өзіндік бір өзгешелігі болуы ықтимал. Бірақ бүл әсіресе ерекше күн болатын. Маған Дебора апайдың сүреңсіз даусымен сыбырлаған нәрсіз үні естілді! "Бүгін Христос бақи болды. Бүл жылына бір-ақ күнде болады, міне, бүгін сондай күн Жер бетіндегі жан біткеннің бәрі де сондай бақи болды. Христос қазір тозақтың отында ақыреттің азабын тартуда. Ал ертең — күте тұр, ертең тәңірдің таңы атсын. Не болғанын, міне, сонда көресің".

	Маған Дебора апайды көз алдыма елестету қиын, өйткені өзің күнде көріп, көзің үйренген адамыңды ойша елестету — әрқашанда қиынның қияметі. Әлі есімде, ол маған тауратты күнделікті газетті оқығандай оқып беретін, әйткенмен ол оны қашанда қилы-қилы қызықты жаңалықтарға толы, қисапсыз қайталанып отыратын оқиғалар жөніндегі әңгімелер ретінде, иә, нақ солай деп қабылдайтын болса керек. Әр Пасха сайын Христос шынымен қайта тірілетін, бұл күтпесең де бәрібір есеңгіретер ерен қопарылыс болатын. Оған соның бәрі екі мың жыл бұрын емес, тап қазір, нақ бүгін болып жатқандай. Осы бір сөзімді там-тұмдап болса да ол санама сіңіріп, көкірегіме құйған сыңайлы.

	Қалайда бір дүкенді ертерек ашуға менің асыққан кезім әсте есімде жоқ. Зеріктіріп, әбден мезі етіп жіберетін күннің бастауы - кәдімгі таң да менің қас жауым. Бірақ мен сол күні үйден кеткенше асықтым, тым әзер шыдадым. Мен өзімнің Мэриімді жан-тәніммен жақсы көрем. Бәлкім, мен өзімнен де артық көретін болармын, бірақ та әр кез оны зер салып, зейін қойып ықыласпен тыңдай бермеймін. Ол киер көйлек жайлы, яки денсаулыққа байланысты, әлдекімдердің тапқыр да ұлағатты сөздерін қайталап, құлақтың құрышын жеген сәттерде мен оны мүлдем тыңдауды қоямын Кейде ол ыза болады: "Сен соны білмейсің ғой. Мен саған айттым. Менің анық есімде. Ол жөнінде мен саған бейсенбіде таңертең айтқан болатынмын" деп өңештейді. Оның дәл солай екеніне шүбә келтірмеуге әбден болады. Оның маған айтқаны рас. Қайсыбір жәйттер жайлы ол маған қалдырмай тәптіштеп бәрін айтады.

	Сол таңда менің тыңдағым келмегені былай тұрсын, тіпті бар ғой, ондай міндеттен құлантаза құтылғым келді. Мүмкін, менің өзімнің де сөйлессем деген игі ниетім болған шығар, бірақ айтар дәнеңе жоқ, өйткені әділін айтсақ, көбіне ол да менің сөзіме құлақ аса қоймайды, оған да шүкіршілік. Менің бойым сергек пе, көңіл күйім әдеттегіден қалай, шаршап-шалдығып қалмадым ба, әлде шат-шадыманмын ба, осының бәрін ол менің даусыма құлақ түріп, үнімнің ырғағы мен сарынына қарай анықтап аңғарғысы келеді. Несі бар, мұны ақылдылық демесе де, есуастық деуге болмас. Рас, мені тыңдамайды, өйткені мен көбіне-көп сөзімді оған емес, өзімнің өзегімде отырған үнсіз тыңдаушыма арнаймын ғой. Әсілі, ол да менімен шүйіркелесіп жатқан жоқ. Әрине, егер мәселе балаларға немесе үй ішіндегі тосын жағдайға байланысты болғанда әңгіме мүлде басқа ғой.

	Әдетте сөзің кімге арналса, әңгіменің жай-жапсары көп ретте соған байланысты болатынын мен жиі байқап жүрмін. Мен көбінесе сөзімді әлдеқашан өмірден өткен адамдарға, мәселен, біздің отбасымыздың (Плимут-Рог) тас қамалдай тағдыры атанған Дебора апайға немесе Қарт шкиперге арнаймын. Тіпті солармен айтысып та қаламын. Шаңы шұбалған, апшыны қуырған бір шайқаста Қарт шкиперден "Кәне, осы керек пе?" деп сұрағаным есімде және оның айқын жауабын естідім: "Әрине, керек. Тұмсығыңның астынан мыңқылдама" деді. Ал менімен айтысып жатпады. Ол сірә да айтыспайтын да. Тек "Керек" деді, мен алға ұмтылдым. Бұл арада артық айтқан әсірелеу жоқ. Бар болғаны адам қашанда күдік пен қобалжудың құдіреті жетпейтін өз болмысының тереңінен медет болар мәрттік немесе араша іздейді.

	Алғаусыз монолог — алаңсыз ақтарыла сөйлеу үшін мұндай ізденістің оңтайлы түрі — азық-түлік дүкеніндегі құтылар мен шөлмектер әрі нағыз, әрі тілсіз тыңдаушылар, міне, осылар. Мысықтар, иттер, құстар да кәдеге жарайды. Олар қарсылық етпейді және соңынан сүйреңдеспейді.

	Мэри айтты:

	— Сен кетіп барасың ба? Әлі аттай жарты сағат уақытың бар ғой. Соншалықты ерте тұрудың да қажеті жоқ еді.

	— Дүкен ашылғанша толып жатқан қораптарды ашуым керек, — дедім мең, — тауарларды текшелерге жайғастыру қажет. Бірнеше мәнді шешім қабылдау керек. Тұздалған көкөністерге томат сөлін қосса, үйлесе ме? Өріктен істелген компот шабдалымен қатар тұрса, қалай болар екен? Жасанды жақта түрлі түстердің үйлесім табуы аса маңызды екенін сен өзің де білесің ғой.

	— Саған бәрі күлкі, — деді Мэри. — Бұған да шүкір. Күңкілден гөрі күлген артық. Еркектер шетінен қазымыр келеді.

	Шынында, әлі ерте еді. Жирен Бейкер әлі көріне қойған жоқ-ты. Бұл итке, жалпы ит атаулының бәріне қарап сағатыңды тексеруге болады. Тұп-тура жарты сағаттан кейін ол керіле кербез басып осы арадан өтеді. Джой Морфи де әлі көрінбейді. Банк, рас, әзір жабық, әйтсе де Джой кітаптарына шұқшиып сонда отырған да болар. Қала бүгін тып-тыныш, ол түсінікті де: пасхаға байланысты жұрттың дені дүйсенбіге дейін жан-жаққа сапарлап кетті. Пасха, Шілденің төртінші жұлдызы мен еңбек күні — біздегі ең үлкен айтулы мереке күндері осылар. Тіпті жұрт мұны қаламаған күннің өзінде де, олар демалысқа кетеді. Керек десеңіз, мына шегіршінді көшесіндегі торғай екеш торғайлар да демалуға аттанып кеткенге ұқсайды.

	Стонуолл Джексон Смит кезекшілікке тұрып үлгерді. Ертеңгі бір шыныаяқ кофесін ішіп, "Фок-мачтадан" шыққан кезінде көрдім. Оның қырым еті жоқ, сидиған арықтығы сондай, тіпті жамбасындағы тапаншасымен кісенінің өзін көктемгі көтеремдей көтере алмай ауырсынатын сияқты болып көрінеді. Оның полиция фуражкасы бір шекесіне оқыс ожырая отырыпты, өзі үшкір ұшталған қаздың қауырсынымен езуін ебедейсіз созып, тісін шұқылауда.

	— Күн сәтті болсын, Стони. Азаннан алымды, кешке қарай ақшалы болсын!

	— М-м? — деп үн қатты ол. — Бүгін қалада ешкім қалған жоқ... өзінің қалғанына ол әлдебір өкініш білдіргендей сыңайын танытты.

	— Адам өлтіру, яки соған ұқсас көңіл аулар ештеңе болған жоқ па?

	— Жо-жоқ, жалпы тыныштық, — деді ол — Көпірде бір жүгірмектер машинасын қиратып алған екен, бірақ ол өздерінің меншікті машинасы көрінеді; одан оларға келіп-кетер дәнеңе де жоқ. Сот көпірді жөндеудің шығынын төлеуге кесетін болар. Фладхэмтондағы банкті тонап кеткенін естіп пе едіңіз?

	— Жоқ!

	— Теледидардан хабарлады.

	— Әзір біздің теледидарымыз жоқ. Қалай, кеп алып кетіп пе?

	— Он үш мың деседі. Кеше, жабардың дәл алдында. Тонаған үшеу көрінеді. Төрт штатта дабыл қағылды. Вилли енді аласұрып, тас жолдың бойында әрлі-берлі шабуылдап, есі шығып жүр.

	— Неғылар дейсің, оның ұйқысы қанық қой.

	— Оның есесіне, менің ұйқым шала. Түні бойы тіпті бел шешіп төсекке жатқан жоқпын.

	— Ұстайды деп ойлайсыз ба?

	— Сөзсіз ұстайды. Гәп ақшаға байланысты болған соң, шындап қолға алады. Қамсыздандыру компаниялары бәрібір жайбарақат отырғызбайды. Қаласаң да, қаламасаң да, қалай етсең де істі ақыр аяғына дейін жеткізу керек.

	— Егер қолға түсіп қалам деп қорықпасаң, әрине, онда анау айтқан жаман кәсіп те болмас еді.

	— Оған сөз бар ма! — деді ол.

	— Стони, сіз Дэнни Тейлорға кіріп шықсаңыз қайтеді. Оның ұсқыны — адам шошырлық.

	— Иә, онша ұзаққа бармайтын шығар ол, — деді Стони. — Жарайды, сол маңнан өткенде — соғайын. Бұл бір қасірет болды ғой! Бір кезде қандай тамаша жігіт еді.

	— Әжептәуір отбасыдан шыққан өзі.

	— Маған ауыр тиіп жүр. Мен оны жақсы көрем.

	— Әйтсе де енді оған ешқандай жәрдем де жасай алмайсың. Жаңбыр жауар сыңайы бар, Ит. Вилли су болып қалар, ол су болғанды әсте ұнатпайды.

	Тар көшемен жүргеннің көңіліне ұнағаны жадымда қалғаны, сірә, осы болар, мен тіпті дүкеннің қапталдағы есігін біртүрлі ықыластана аштым. Есіктің кіреберісінде мысық мүлгіп тосып отыр екен. Осы көтерем жымысқы мысықтың ашылған есікке қыбын тауып жып етіп сүңгіп кетуден дәмеленіп, осылай мөлиіп мүлгіп отырмаған Тәңірдің таңы менің әзір есімде жоқ, дегенмен мен оны тепсіне зекіп, әйтпесе таяқпен жасқап, ылғи қуып жіберемін Мен білгенде ол әлі бір мәрте айласын асырып ішке кіре алған жоқ. Бұл өзі ұрғашы мысық емес, еркек мысық болса керек. Өйткені оның қос құлағы бірдей жырым-жырым. Мысық дегеніңіз ғажап мақұлық қой, бәлкім, кәдімгі маймылдар сияқты олар да өзімізге ұқсас болғандықтан да бізге бір түрлі күлкілі болып көрінетін де шығар? Осы мысық бар ма, мына дүкенге кіруге кемінде жеті жүз әлде сегіз жүз мәрте әлектенген болар, бірақ соның бір мәрте сәті түспей-ақ қойды.

	— Кәне, тұра тұр, қазір мен сенің аузыңды айға қаратайын, — дедім мен мысыққа. — Ол ұшы алдыңғы екі аяғының арасында бүлкілдеп жататындай етіп күлтеленген құйрығын денесіне айнала орап алыпты. Мен қараңғы дүкеннің ішіне кіріп, текшеден бір қорап сүт алып, оның аузын тесіп, шыныаяққа құйдым. Сосын сүт құйылған ыдысты қоймадағы есіктің нақ алдына қойып, есікті ашық қалдырдым. Мысық біресе маған телміре қарады, біресе жұтынып сүтке қарада да, ақыры әлденеден сезіктенгендей өз жайына кетіп отырды, сәлден соң монша қорасының ар жағына өтіп, көзден таса болды.

	Ол көзден таса болған бойда қолында банкінің қапталдағы есігінің кілті бар Джой Морфи тар көшеден шыға келді. Өрелі танды көз ілмей өткізген жандай жүзі қуарып, жағы суалып кетіпті.

	— Сәлем, Хоули мырза.

	— Ал мерекеге орай мен бүгін сіздерді жабық болар деп ойлаған едім.

	— Мерекелер, сірә, мен үшін болмаса керек. Отыз алты долларға бір жерден қате кетіпті. Мен кеше тіркеу кітаптарын ақтарып, түн ортасы ауғанша әлек болдым.

	— Кем шықты ма?

	— Жоқ, артық.

	— Онда жақсы болған ғой.

	— Әй, қайдам! Мен қатенің қайдан кеткенін анықтауым керек.

	— Банктің мұндай адал болатынын мен білмеппін.

	— Банктер сондай адал өкінішке орай, адамдардың бәрі бірдей ондай емес. Әйтсе де мен қатенің қайдан кеткенін таппай тұрып, маған мереке жайлы ойлау қайда!

	— Өкінішті, есеп-қисап жөнінен менің саңылауым жоқ.

	— Мұның барлық құпия сырын кәдімгі бір сөзбен айтып беруіме болады. Ақшаны ақша жасайды.

	— Одан маған келіп-кетері шамалы.

	— Маған да солай. Әйткенмен менің тағы сондай бірер шындықтың сырын ашып беруіме болады.

	— Мысалы?

	— Мысалы, асыққан әрқашан ұтылады. Немесе өтірік мақтамасаң, өткізе алмайсың, тағы да: алушысы қандай болса, бағасы да сондай.

	— Бұл не сонда, қысқартылған бағдарлама ма?

	— Әрине. Бірақ түп негізі болмаса, аса жалаң мұның өзі ештеңеге арзымайды.

	— Ақшаны ақша жасайды дейсіз ғой?

	— Демек, мұның бәрі сіз бен біз үшін емес.

	— Ал несие алуға болмай ма?

	— Несие алу үшін кредит керек, ал бұл да — бәз-баяғы ақша.

	— Жарайды, ендеше, одан да өзімнің үйреншікті азық-түлігімді айналдырғаным жөн болар.

	— Ол да жөн. Фладхэмтон банкінің тоналғаны жайлы естіп пе едіңіз?

	— Стони маған айтқан. Бір қызығы, күні кеше ғана сіз бен біз осы тақырып төңірегінде әңгімелескен едік қой, есіңізде ме?

	— Онда менің бір танысым бар еді. Тонаушылар үшеу көрінеді, біреуі сақау, сөзді бұзып сөйлейді, екіншісі аяғын сылтып басады. Өздері үшеу. Оларды ұстайды, оған күмән жоқ. Мүмкін, бір аптадан кейін. Мүмкін, екі аптадан кейін.

	— Кәдікті іс.

	— Иә, қайдам, қалай деуге боларын. Десе де, тым дөрекі, сорақы жасалған шаруа. Ал сорақы іс қашанда оңға баспайды. Бұл — бұлжымас заң.

	— Кешегім үшін кешірім өтінем.

	— Оны ойлап қажеті жоқ. Кінәлі — менің өзім. Азбас алтындай айнымас тағы бір ереже бар: тілінді тісіңнен шығарма! Осы ережені жадымда сақтауды үйрене алмай-ақ қойдым. Ал сіздің ажарыңыз жақсы екен, Хоули мырза.

	— Оның неліктен екенін қайдам? Мен бүгін тіпті көз ілгенім жоқ.

	— Біреу-міреу науқастанып қалды ма?

	— Жоқ. Әншейін, сондай бір беймаза түн болды.

	— Ол жағын маған айтпай-ақ қоюыңызға болады.

	Мен бұл жұмыс жайлы бас ауыртып ойлап жатпай, оған өзекті өртейтін өшпенділікті сезінбей дүкеннің ішін сыпырып, перделерді көтердім. Джойдың ережесі менің басымда сампылдап сарнап жатты. Текшелерде тізілген аудиторияма қарап тұрып мен өзімше оралымды ой толғадым ба, әлде суырылып сұңқылдадым ба, әйтпесе сыбыссыз сыбырладым ба, ол жағын білмеймін.

	— Қымбатты әріптестер, — дедім мен. — Егер бұл оп-оңай болса, неге онда бұл саусақпен санарлықтай адамдардың ғана еншісіне тиеді? Неге ылғи да сол бәз-баяғы бір қателік, сол ағаттық қалай қайталана береді? Айнымас жұмбақ бірдеңе қалтарыста қағыс қала бере ме сонда? Бәлкім, бүл арадағы осал түс — игі ниет, ізгілік болар? Марулло ақшада жан жоқ дегенді айтады. Ендеше, бұдан ақшамен істес болатын адамның қашанда осал тұсы — игі ниет, ізгілік деген ұғым тумай ма? Өмір жолын енді-енді бастаған жас шыбықтай жастарды соғыста өздеріндей түлектердің қыршынынан қиюын қалай және қайтіп мәжбүр етуге болар еді? Рас, егер жауың түс-тұрпаты өзгеше болса, әлде бөтен тілде сөйлесе, әрине, бұл міндетті орындауды оңайлатары күмәнсіз. Ал азамат соғысы ше? Айталық, янкилер (американдар) баланың етін жеді, бүлікшілер азабына салды. Бұл да міндетті жеңілдетеді. Бұқтырылған қызылша мен тұздалған саңырауқұлақтар, сәл сабыр сақтай тұрыңыздар, кезек сіздерге де келеді. Сіздер де өздеріңіз жайлы бірдеңе естігілеріңіз келетінін мен білем. Әркім-ақ құштар. Әйтсе де мен соған жылыстап жақындап келем. Былайша айтқанда, жақшаның ішінде. Егер рухани дүние де сол кәдімгі заттар дүниесі бағынышты заңдарға тәуелді болатын болса, онда өткінші, баяны жоқ жалғандағының, мына ықтималды ғаламдағының бәрі де — өмірдің өзегі делінетін өнегелілік те, мінез-құлық өлшемі — күнә, кінә ұғымы да ықтималды болғаны. Басқаша болуы мүмкін де емес. Мұнан ешқайда бұлтара да, жалтара да алмайсың. Мейлі, тіпті жақшаның ішінде-ақ болсын! Он цент артық төлеп, өзіңнің ішкі құрылысыңмен сыбырласып сөйлесуге болатын құрал айырбастап алатын айшықты жазуы, Микки-маустың бейнесі салынған мүскіні бар қақпақты корнфлекс қорабы, ал кәне, сен не қалайсың?

	Сені мен үйге ала кетуім керек, ал әзірге жайғасып отырып тыңдай бер. Менің Мэриге әзілдеп айтқанымның бәрі — алғаусыз ақиқат. Менің арғы аталарым, әлгі аса құрметті шкиперлер мен кеме иелерінің бәрі, сөз жоқ, үкіметтің қолдауымен төңкеріс кезінде, одан соң 1812 жылы сауда кемелерін тартып алумен айналысқандары аян. Ал бүл аса ізгілікті, асқан отаншылдық іс болып саналатын. Ал ағылшындар болса, оларды өзгенің мүлкін иемденген қарақшылар деп білген және басқаша атамаған. Менің әкем ие бола алмай, айрылып қалған Хоулилер әулетінің қыруар мал-мүлкі әу баста, міне, қалай жиналған? Ақшаны жасаған ақша, көрдіңіз бе, қайдан шыққан? Біз мұны әлбетте мақтан етуімізге болады.

	Мен томат пастасы салынған жәшікті әкеп аштым да, әсем құтыларды бос текшеге тізіп қоя бастадым.

	— Мүмкін, сіздерге беймәлім болар, өйткені сіздер шетелдіктер сияқтысыздар ғой. Ақшаның тек жаны ғана емес, оның ар-намысы да, жады да болмайды. Егер оны белгілі бір сәтте алақаннан шығармай ұстай алсаң, онда ол өзгенің қатысынсыз-ақ құрметтің құшағын табады. Мені ақшаны айыптайды екен деп ойламай-ақ қойыңыз. Қайта мен оны мейлінше жақсы көремін Мырзалар, біздің шағын қауымымыздың жаңа мүшелерін таныстыруға рұқсат етіңіздер. Міне, мен оларды (дәмді тұздық) кетчупті шөлмектермен көршілес орналастырамын. Сыйлас та сырлас болыңыздар. Сэндвичке арналған бұл тұздалған көкөністер сонау Нью-Йорктен келген Сонда өскен, сонда дайындалып, консервіленген. Біз мұнда ынтымағы жарасқан достық ортада ақша мәселесіне байланысты әңгімелестік. Мен сіздерге біздің ең таңдаулы отбасыларымыздың бірін айырып атаған болар едім, әрине, оның есімін бәріңіз де естіген боларсыздар. Бұл есім бүкіл әлемге әйгілі. Міне, солай, бұлар біздің еліміз Англиямен соғысып жатқан кезде ағылшындарға ет дайындап беру арқылы байыған жандар, сөйте тұра олардың өздері де, олардың ақшасы да барша қауымның сый-құрметіне ие болып отыр. Әйтпесе басқа бір әулетті, шын мәнінде ең ірі банкирлер әулетін алайық. Оның негізін қалаушы кезінде әскери ведомстводан үш жүз мылтық сатып алыпты. Бұлар кем-кетігі бар, қолдануға қатерлі болғандықтан жарамсыз деп табылған қару-жарақтар болғандықтан да тегінге, тым арзанға — әрқайсысы елу центтен түскен еді. Содан кейін, арада аз уақыт өткен соң, Батысқа өзінің әйгілі қаһармандық жорығын жасақтап жатқан генерал Фремонға қару-жарақ қажет болды да, әлгі мылтықтардың әрқайсысын жиырма доллардан (көрместен) сатып алды. Бәлкім, олар майдандағы солдаттардың қолында жарылған да болуы ықтимал, әттең, ол жөнінде тіс жарып, тіл қатпайды. Ақшаны сенің қайдан алғаның гәп емес, гәп оның қолыңда болғанында, соның септігімен оны одан әрі молайтқанда: мұны мимырт мысқылға балап, күстәналай көрмеңіз. Сіз бен біздің төреміз, әміршіміз, Рүмнің (Рим) мұрагері Марулло әбден дұрыс айтады. Мәселе ақшаға кеп тірелгенде, кеме келгенде қайықтың судан шығатыны сияқты адамның әдеттегі тіршілік-қарекеті қараң қалады. Неге мен сіздер мен, азық-түлік тауарларымен сөйлескенді тәуір көремін? Бәлкім, сіздердің сыр мінез сыпайылықтарыңыздан үміткер де болармын. Менің айтқандарымды сан-саққа жүгіртіп, өсектемес боларсыздар деп сенем. Ақша — қалтасы қалың адамды ғана жалықтыратын материя. Тапқаны талшық етуге жетпейтін кедей — кем-кетіктер үшін бүл жалғандағы аса қызықты тақырып. Әйтсе де мынаған келіскен жөн, егер адамда ақшаға деген үрдіс ынта-ықылас пайда болса, онда ол зәредей болса да, оның табиғатын, қасиеті мен өзіндік ерекшелігін түсінетін болуы ләзім. Ақшаға тек ақша деп қана қызығатындар бірен-саран, өйткені; ол үшін кісі өз ісінің сұңғыла суреткері, әйтпесе шық шығармайтын Шығайбайдан асқан сараңы болуы керек. Сонымен қатар бүл арада тапшылықтан, таршылықтан, жоқшылықтан сараңдық жасайтындарды ауызға алудың өзі артық.

	Еденде картон қораптар тау болып үйіліп қалды. Мен оларды қоймаға апарып жинап қойдым: айналасын кейін тегістеймін, бір кәдеге жарар. Сатып алушылар оны алған тауарларын салатын ыдыс орнына жақсы пайдаланады, Марулло болса: "Пакеттерді үнемде, балақай" деп ескертіп жатады.

	Мен "балақай" деген сөзге енді ренжімеймін Мейлі, мені балақай-ақ дей берсін, мейлі керек десе, мені сондай деп ойласын. Мен қораптар жинап әлек болып жатқанымда әлдебіреу тарсылдатып есік қақты. Мен көненің көзі шомбалдай күміс хронометріме (сағатыма) қарадым. Сенсеңіз, мен бүгін өмірімде алғаш рет дүкенді кешігіп аштым. Бұған дейін әрдайым қас қағым кешіктірмей дер кезінде, дәл тоғызда ашатын едім, енді қарасам, сағат тілі ширек сағат онды көрсетіп түр. Консерві қалбырларының алдында тілмәрсимін деп жұмысты ұмытып кетіппін Есіктің әйнегі мен торының аржағынан Марджи Янг-Ханттың көлеңкесі көлбеңдейді. Мен оған ешуақытта айрықша көңіл бөліп, сірә да сұқтана қараған да емеспін Бәлкім, ол картамен бал ашуға байланысты осы оқиғаның бәрін қалайда әйтеуір өзіне өзгелердің назарын аудару үшін ойлап тапқан айласы да болар. Оған бұл қулығының жүзеге асқанын аңғартпаған абзал Мен есікті айқара аштым.

	— Егер мазаңызды алсам, кешіріңіз.

	— Оқасы жоқ, әлдеқашан ашуым керек еді.

	— Солай ма?

	— Әрине. Сағат онға кетті.

	Ол дүкенге келіп кірді. Көйлегінің сыртынан жоталанып білініп тұрған жұмыр бөксесі аяғын аттап басқан сайын ілгерінді-кейінді серпіле қозғалып, ақырын ғана дірілдеп тұрды. Жаратқан ием оны кеудесі жағынан да кенде қылмаған екен. Сол себептен де оның бәрін кескіндеп айтып, тәптіштеп жатудың қажеті жоқ. Бәрі қаз-қалпында, өз орнында. Марджи сияқтылар жөнінде Джой Морфи "Кәмпиттей" дейді. Мүмкін, менің ұлым Аллен де солай дейтін шығар. Менің оны алғаш рет анықтап көруім осы болар. Бет әлпеті кәдімгідей келісті, мұрны көрер көзге сәл ұзындау, еріндері, әсіресе төменгі ерні қалың жағылған далаптың әсері болар, әдеттегіден қалыңдау көрінеді. Шашы табиғи түрде сирек ұшырайтын күрең-қызыл бояумен боялған, әйтсе де әдемі, жарасымды. Елеусіз ғана шұқыры болса да иегі нәзік, сүйкімді, беті бұлтиған бүйректей, шықшыты шығыңқы. Марджи көзімен көп әлек болғанға ұқсайды. Өйткені жарық түссе жанары жасыл, сұрғылт-көкшіл сәуле шашып, сан құбылып, ойнап тұрады. Жалпы бет әлпеті талайдың тауқыметін тартқан, тіпті дөкір дөрекілікті де, жағын жандырған шапалақты да міз бақпай мелшиіп тұрып көтерген де, көтере алатын да, ол жалт етіп маған қарады да, сосын жанарын тауарлар сірескен текшелерге, содан соң қайтадан маған аударды. Байқаймын, ол — көргенін қалт жібермейтін, жады әсте жаңсақ баспайтын жан

	— Сіз кешегідей іспен келмеген боларсыз деймін?

	Ол жадырай күлді.

	— Жоқ, жоқ. Маған кезбе саудагер күн сайын келе бермейді ғой. Бұл сапар, шынымен, кофем бітіп қалыпты.

	— Қашан да солай ғой.

	— Сонда қалай?

	— Ертеңгісін соғатын он адамның тоғызы кофесі тақыл-тұқыл ада болып қалғандықтан келеді.

	— Жоқ, расында солай ма?

	— Расында солай. Айтпақшы, маған сілтеп жіберген кезбе саудагеріңіз үшін көп-көп рахмет!

	— Ол соның өз ойы болатын.

	— Сіз оған ептеп емеурін таныттыңыз ғой. Сіз кофенің қайсысын қалайсыз?

	— Бәрібір. Мен оның қайсысын демдесем де, ылғи ашыған көжедей болып шығады.

	— Сіз оны мөлшерлеп саласыз ба?

	— Әрине, әйтсе де бәрібір ашыған көжедей болады. Кофе жо... Менің мамандығым емес дегім келіп еді.

	— Сіз айтуын солай деп-ақ айттыңыз. Енді мынау қоспаны байқап көріңізші. — Мен текшеден бір темір қалбыр алып ұсындым, Марджи соны алуға ұмтылған сәтте — қас қағымда оның марғау денесі үркін оянып іле жанданғандай, жайсаң жадырап, өздері жайлы жарияға жар салғандай болды. Міне, мен аяқпын, мен мықынмын, бәрінен де мықтысы мен жұмырдай жүгінген қарынмын деп дандайсып дабыралағандай. Мұның бәрі мен үшін бұрын көріп-білмеген тосын жаңалық. Мэри айтады, әрбір әйелдің зәру болған жағдайда атой салатын өзгеден бөлек өзіндік әдіс-айласы бар дейді. Олай болса, Марджидің, ендеше, жалтыраған лак туфлиінің сүңгідей сүйір тұмсығынан бастап, оның төгілген жұмсақ жирен шашының әрбір талына дейін жұмыла қатысатын аса күрделі айбарлы дабыл жүйесі болғаны да.

	— Сіздің жабыққан көңіліңіз жай тапты, білем?

	— Кеше жаным жабырқап, көңілім пәс болғаны рас. Қайдан пайда болады екен сол құрғыр?

	— Кім білсін! Әлдебір сылтау себепсіз-ақ менде де сондай сәттер сан мәрте болып жатады.

	— Сіздің бал ашуыңыз керемет болды.

	— Сіз ренжіген жоқсыз ба?

	— Жоқ. Мен сіздің соны қалай жасайтыныңызды білуге құштармын.

	— Бірақ сіз ондай нәрсеге сенбейсіз ғой.

	— Сенем бе, әлде сенбеймін бе, онда тұрған ештеңе жоқ. Кейбір жәйтті сіз дөп бастыңыз. Менің кейбір ойларым, қайсыбір іс-әрекеттерім жөніндегіні айтам...

	— Мәселен?

	— Мәселен — өзгеріс жасайтын уақыт туды.

	— Сіз мені алдын ала қатталған карта ашты деп шынымен ойлайсыз ба?

	— Онда тұрған ештеңе жоқ. Айталық, егер сіз картаны әдейі қаттап жасаған болсаңыз, оны басқаша емес, дәл осылай етіп жасауға сізді мәжбүр еткен не? Бұл жөнінде сіз ойланбадыңыз ба?

	Ол менің көзіме сынаған сыңаймен сезіктене, сұқтана қарады.

	— И-иә, — деп күбірледі ол, — яғни, мен — жоқ, ойламадым дегім келеді. Картаны басқаша емес, солай жасауға мені мәжбүр еткен не? Демек, картаны жасаудың өзі оны жасау болмай шығады.

	Бейкер мырза есіктен сығалады.

	— Сәлем, Марджи, — деді ол — Итен, менің ұсынысым жөнінде ойланып, қабырғаңызбен кеңестіңіз бе?

	— Ойланып-толғанғанда қандай, мырза. Мен де сізбен сөйлессем бе деймін.

	— Жарайды онда, Итен, қалаған уақытыңызда жолығайық!

	— Жұмыс күндері менің қолым босауы екіталай. Өзіңіз білесіз, Марулло мұнда жоламайды деуге болады. Ал ертең сіз, қалай, үйде боласыз ба?

	— Шіркеуден кейін, әрине, үйде боламын, айтыңыз. Сағат төрттер шамасында Мэримен бірге бізге келіңіздер. Әйелдер көктемде киер қалпақ жөнінде шүйіркелесіп жатқанда, сіз бен біз оңаша қаламыз.

	— Менің сізге бір құшақ сұрақтарым бар. Әсілі, мен оларды алдын ала қағазға жазып қойғаным жөн болар.

	— Рақым етіңіз. Білгенімнің бәрін бүкпесіз айтып берейін. Сонымен, ертеңге дейін дейміз ғой. Мэриге дұғай-дұғай сәлем! — Ол шығып кеткен соң Марджи:

	— Сіз бекер уақыт ұттырмаңыз, — деді.

	— Бәлкім, тыраштанбай, тағдырға табынармын. Бері қараңызшы, біз осы сондай бір тәжірибе жасап көрсек, қайтер еді? Ашып көрмей, жасырын жабық күйінде тағы бір мәрте карта ашсаңыз қалай болады, кешегімен сәйкес шығар ма екен, көрейік?

	— Жоқ! — деді ол. — Олай істеуге болмайды! Сіз қалай, қалжыңдағыңыз келе ме, шынымен, әлде бірдеңенің шалығы шалды ма?

	— Менің ойымша, гәп бұл арада сенуде немесе сенбеуде болмаса керек. Мүмкін, мен сезімнен тыс түйсікке немесе найзағайға, әйтпесе сутегі бомбасына, әлде, тіпті көктем көркі көгілдір гүлге немесе қораланған балық сияқты нәрселерге сенбейтін болармын, бірақ та солардың бәрі де табиғатта бар екеніне әрі оған күмәнім жоқ. Мен керек десеңіз, аңыз болып айтылып жүретін елеске де сене бермеймін. Солай бола тұрса да, мен оны өз көзіммен көргенім бар.

	— Иә, қалжыңдамай қоя қойыңыз.

	— Қалжыңы жоқ.

	— Сіз өз пікіріңізден өзіңіз айни бастадыңыз.

	— Рас айтасыз. Оқта-текте ондай әркімде де болады ғой.

	— Ал сонда бұған себеп не, Итен?

	— Білмесем. Әлде мені мына сатушылық әбден мезі еткен болар.

	— Әлдеқашан.

	— Айтыңызшы, Мэри шынымен сізге алғаусыз ұнай ма?

	— Әрине. Ұнайды, оны неге сұрадыңыз?

	— Былай қарағанда, сіздер мүлде... жалпы, бір-біріңізге ұқсамайтын әртүрлі жандарсыздар.

	— Сіздің не айтқыңыз келгенін түсіндім. Қалай болған күнде де, ол — менің жанымның жалғыз қалаулысы. Мен әйтеуір, оны сүйемін.

	— Мен де.

	— Жолыңыз болған жан екенсіз!

	— Жолым болғанын өзім де білемін.

	— Әңгіме сіз жөнінде емес, ол жөнінде! Жарайды, одан да барып шалабымды әзірлейін. Ал карта жөнінде әлі де ойланып көрейін.

	— Алайда онша сөзбұйдаға салмаңыз, темірді қызған кезде соққан абзал.

	Өкшесін тықылдата басып ол сыртқа шықты, оның бұлқынған бұла бөксесі бейне резинадай серпіледі. Мен оны бұған дейін көрген емеспін. Мен өмір бойы күнде жүзін көрсем де соның өзін көрмей жүрген бұл жалғанда қаншама жан барын кім білсін? Тіпті соны ойлаудың өзі өкінішті. Бұл да тағы баяғы жақша ішінде. Екі адам ұшырасып, дидарласқанда солардың әрқайсысы бір-біріне ықпал етеді,шапағаты тиеді, өзгерістер әкеледі, соның нәтижесінде келе-келе екі жаңа адам қалыптасады.Бәлкім, бұл әлгі... Жоқ, құрып кетсінші, бұл шешуі қиын шиедей күрделі... мұндай нәрсе жөнінде мен тек түнде ұйқым қашып отырғанда ғана ойлауға ұйғардым... Дүкенді уақтылы ашпай, ұмытып кеткенім мені қатты қобалжытты. Қылмыс жасалған жерде орамалын ба, әлде, айталық, Чикагодағы әйгілі оқиғадағы сияқты өзінің киіп жүрген көзілдірігін тастап кеткенмен бұл да бірдей ғой. Мұның түпкі төркінінде не жатыр? Қандай қылмыс? Өлтірілген кім, өлген кім?

	Түсте мен ірімшік пен шошқаның сүр етін қосып төрт сэндвич жасап, үстіне салат пен балқаймақ құйдым. Ірімшік пен салат, шық ағаштың басына, тар болса, үй ақиқат. Екі сэндвичті бір шөлмек кока-коламен қоса банктің қапталдағы есігінен Джойға апарып бердім.

	— Қалай, қатені таптыңыз ба?

	— Жоқ, әлі. Шынымды айтсам, үңіле-үңіле, екі көзім төрт болды.

	— Дүйсенбіге дейін қоя тұрсаңыз болмады ма?

	— Болмайды. Банк қызметі кінәратсыз болғанды қалайды. Кейде езіліп ертеден кешке дейін басыңды қатыруды қойсаң, ұмытқаның заматында ойыңа сап ете түседі.

	— Оны мен де білем. Әкеп берген сэндвичіңіз үшін рахмет, — ол мен сэндвичке салат пен балқаймақ құйды ма екен деп, бетіндегі бір тілім нанды әдейі көтеріп қарады.

	Пасха қарсаңында азық-түлік сату — бұл "өлерменнің ісі" деген болар еді, менің ұлы мәртебелі надан ұлым. Алайда менің жан-дүниемнің тұңғиық терең түкпірінде шын мәнінде түбегейлі өзгерістер болып жатқанын қалай да, әйтеуір айғақтайтын елеулі екі оқиға болғаны рас. Мен өзімнің осы бүгін іс-әрекетімді, әсілі, кеше де, бұрнағы күні де әсте жасамаған болар едім. Өзіңіз ойлап көріңізші, тұсқағаздар үлгісін саралап жатқан кезде сіздің алдыңызға күтпеген жерден бұрын көрмеген соны ою-өрнектерді әкеп жая салды делік.

	Алдымен дүкенге әдеттегідей Марулло келді. Ол аяғы ауырып, артриттің айтарлықтай азабын шегуде. Кәдімгі гірдің тасын көтеретін алыптай қолын бүгіп-жазып, әбден әбігер болуда.

	— Шаруа қалай?

	— Сәкін-сәкін, Альфио. Мен бұрын ешқашан оның атын атаған емес едім.

	— Қала бүгін қаңырап қалғандай...

	— Неғып сіз "балақай" демедіңіз?

	— Сен оны ұнатпайтын сияқтысың ғой!

	— Оныңыз бекер, Альфио, қайта мен оны қатты ұнатам.

	— Жұрттың бәрі жан-жаққа тарап кеткен. Шамасы, буындарына қыздырып құм сепкендей, иығы жан шыдатпай күйіп тұрса керек.

	— Сицилиядан сіз бұ жаққа қашан келіп едіңіз?

	— Қайда, баяғыда. Қырық жыл бұрын.

	— Содан бері о жаққа әлі бір бармадыңыз ба?

	— Бір де барған емеспін.

	— Онда неге қонаққа барып қайтпайсыз?

	— Несіне барам? Қазір бәрі бөтен, бәрі өзгеріп кеткен.

	— Сонда қалай, ең болмаса, көріп қайтуға зауқыңыз соқпай ма?

	— Жоқ, онша ықыласым жоқ.

	— Туысқандарыңыз бар ма еді?

	— Әрине, бауырым мен оның балалары, ендігі тіпті олардың да балалары бар болар.

	— Сонда сіздің солармен мүлде жүздескіңіз келмей ме?

	Марджи мені алғаш көргенде қалай қараған болсам, ол да енді маған нақ солай тесірейе, тіксіне қарағандай болды.

	— Балақай, кенет сенің бұның қалай?

	— Мына артриттің азабын тартып жүргеніңізге жаным ашиды. Сицилия жылы ғой. Әлде сол жаққа барсаңыз, аяғыңыздың ауырғаны басылар ма еді!

	Ол маған сезіктенгендей состия қарады.

	— Саған не болған?

	— Ал не?

	— Сен бүгін әдеттегіден мүлде басқасың.

	— Ә-ә! Жанға жағымды бір жаңалық естідім.

	— Сен осы менен кеткелі жүргеннен саумысың?

	— Әзірге ондай ойым жоқ. Егер сіз Италияға барып қайтатындай ойыңыз болса, оған алаңдамай-ақ қойыңыз. Мен сіздің келуіңізді күтемін.

	— Ал естігенің қандай жаңалық?

	— Күні бұрын көңіліңізді қобалжытып айтпай-ақ қояйын. Өйткені оның өзі сондай іс қой... — мен қолымды көтеріп, төбеме үйірдім...

	— Ақша ма?

	— Солай да болуы ғажап емес. Ал шынына келсек, Альфио, сіз дәулетті адамсыз. Ақшалы алпауыт американның қандай болатынын сол сицилиялықтар өз көздерімен көрсін, сіз қыдырып барып қайтпайсыз ба? Әрі көптен сағынып жүрген туған топырағыңызда күннің шуағына қыздырынып, рақаттанған болар едіңіз. Ал дүкенді беймарал маған сеніп қалдырып кетуіңізге әбден болады. Ол жағын сіздің өзіңіз де білесіз.

	— Сонда, сенің кеткің келмейді ғой?

	— Жоқ-ә, сайтан алғыр. Сіз мені бір адамдай білесіз ғой, менің сізді ұятқа қалдыруға арым бара ма?

	— Балақай, осы сені әлдебіреу айырбастап кеткендей. Саған не болды?

	— Мен жаңа сізге айттым ғой. Барыңыз, bambinos-тарды (балақайларды) әлдилеп, мауқыңызды басып қайтыңыз.

	— Мен қазір о жаққа бөтен біреумін, — деді ол бірақ мен өзімнің оның жан дүниесіне әлдебір кірбіңнің көлеңкесін сепкенімді, мықтап сепкенімді сезгендей болдым. Кешқұрым оның енді дүкенге қайтып келіп, есеп-қисап тіркелген кітапты тексеретініне әсте күмәнім қалған жоқ. Өзінен басқаға сенбейтін күдікшіл оңбаған неме.

	Ол есіктен шығып үлгермей, өткендегідей ылдым-жылдым "Б.Б.Д және Д"-ның кезбе саудагері де жып етіп жетіп келді.

	— Менің бұл келісім іске қатысты емес, — деді ол — Дүйсенбіге дейін Монтокке барып қайтпақшы едім. Содан жол-жөнекей сізге соға кеткенді жөн көрдім.

	— Оныңыз орынды болған, — дедім мен де. — Маған да сізге мына біреулерді қайтаруым керек еді. — Мен әлгі былғары әмиянды ұсындым, одан жиырма доллардың құлағы қылтиып көрініп тұрды.

	— Сіздің мұныңыз бекер болды. Мен сізге әншейін соққанымды айттым ғой.

	— Алыңыз!

	— Сіздің мұныңызды қалай түсінуіме болады?

	— Біздің бұл жақта келісімді осылай бекітеді.

	— Әйтсе де мұныңыз қалай, ренжіп қалдыңыз ба?

	— Ондай ештеңе жоқ.

	— Ендеше, бұныңыз не?

	— Алыңыз! Сауда әлі аяқталған жоқ қой.

	— Тәңірім-ау! Расында Бэйланде артық ұсынғаны ма?

	— Жоқ.

	— Сонда кім, сайтан алғыр!

	Мен жиырма долларлық қағаз ақшаны бет орамалдың ұшы қылтиып тұрған оның төс қалтасына тыға салдым.

	— Әмиянды өзім алып қалайын, — дедім, — ол маған ұнайды.

	— Тыңдаңыз, бас кеңсемен келіспей тұрып мен сізге өзге баға ұсына алмаймын. Ең болмаса, алдағы сейсенбіге дейін кідіре тұрыңыз. Мен сізге телефон шаламын Егер "Сөйлеп тұрған Хью" дегенді естісеңіз, онда оның мен екенімді біле беріңіз.

	— Телефон соғам десеңіз, соға беріңіз, сіздің ақшаңызды аяймын ба?

	— Бірақ менің өтінгенімдей сіз сейсенбіге дейін тоса тұрыңыз.

	— Тосайын, — дедім мен — Балық аулауға әуестігіңіз бар ма еді?

	— Тек келіншектер қауымынан ғана. Келіншек емес, кәмпиттей Марджиді Монтокке қонаққа шақырып көріп едім, көну қайда, қайқайып болмай қойды. Мен өзіме паналар жер таппадым. Мен осы әйелдерді сірә да түсінбеймін.

	— Иә, олар барған сайын адам түсініп болмайтын ғажап бір жұмбақ болып бара жатыр.

	— Сіздің сөзіңіз алтын, — деді ол ескіден есте қалған сарында, оның әлденеге алаңдап отырғаны айқын аңғарылады, — мен телефон шалғанша сабыр ете тұрыңыз, — деді ол. — О, құдауанда, мен бар ма, шалғай шетте жатқан аңқау жандармен істес болдым деп ойлап жүріппін ғой.

	— Мен өз қожамның көрсеткен сенімінен айрылғым келмейді.

	— Е, ол деген бос сөз ғой. Сіз бар болғаны өз бағаңызды арттырғыңыз келеді.

	— Егер сізге әр нәрсені өз атымен атау соншалықты қажет болса, онда мен бар болғаны парадан бас тартқым келді.

	Менің болмысымда әлде бірдеңенің өзгергендігінің айқын айғағы, міне, осы. Мен сол бір кісімсінген қуыс кеуде пенденің көз алдында марқайып шыға келдім және бүл маған ұнады. Тіпті аса ұнады. Сол алыпсатар алаяқ неме де өзі өскен алқаптағы қодырең жемістің бірі деп ойласа керек, ал мен одан әлдеқайда ірімін.

	Дүкенді нақ жабардың алдында Мэри телефон шалды.

	— Итен, — деп бастады ол, — сен тек маған ренжіме жарай ма?!

	— Не үшін, аңыздай айым менің?

	— Біле-білсең, ол жападан-жалғыз жан ғой, мен... қысқасы, мен Марджиді түскі асқа қонаққа шақырдым.

	— Ал сонда не демексің...

	— Қалай, сен оған ренжімейсің бе?

	— Жоқ-ә, сайтан алғыр!

	— Сайтанды аузыңа алма, ертең пасха ғой.

	— Иә, айтпақшы, қауырсыныңды тарап, тазалағайсың. Біз ертең сағат төртте Бейкерлерге барамыз.

	— Солардың үйіне ме?

	— Иә, бізді шайға шақырды.

	— Маған пасхаға арналған ғибадатқа кием деп тіктірген костюміммен баруға тура келеді.

	— Өте тамаша, жайсаң жапырағым!

	— Марджиге бола сен ренжімейсің бе?

	— Мен сені сүйем, — дедім мен.

	Мен шынында да оны сүйемін. Жанымдай сүйем. Және де сол сәтте адам деген қайбір кезде қандай қасиетсіз болып кетеді екен деп менің ойлағаным да есімде.





V тарау

	Шегіршінді көшеден мен қиыршық тас төселген жалғыз аяқ жолға бұрылдым, алайда жол ортада сәл аңырып, ескі үйге аңтарыла қарадым. Оған қарағанда да мен өн бойымды билеген ерекше бір сезіммен қарадым. Менің үйім. Мэридің де емес, әкемнің де емес, Қарт шкипердің де емес, мына менің үйім. Оны менің сатуыма да болады, өртеп жіберуіме де болады, керек десе, оған дәнеңе істемеуіме де болады.

	Мен үшінші басқышқа көтеріле бергенде, кенет есік айқара ашылып кетті де маған:

	— Кәне... "Пикс", сен "Пикс" әкелдің бе? — деп бар даусымен барылдаған Аллен дүрсе бас салды.

	— Жоқ, — дедім мен. Бірақ "о, ғажап-ай", ол ызалы ренішімен қабынған өкпесін ашуға булыққан адуын айқаймен ақтара салмай, тіпті менің оған уәде бергеніме шешесін куәлікке көлденең тартып жатпады. Ол өкіне бір күрсінді де, кілт бұрылып кете барды.

	— Қайырлы кеш! — дедім мен оның ту сыртынан қарап тұрып, сәл мүдіріп ол да "Қайырлы кеш" деп қайталады, оның мұнысы, құлды бір өзі жаңа ғана жаттап алған жат тілдік сөздей болып естілді.

	Мэри асханаға шықты.

	— Сен шашыңды қидырғансың ба? — деді ол. Менің бойымда болған өзгерістің бәрін ол әрдайым дене қызуының көтерілуінен немесе шашымды қидыруымнан деп біледі.

	— Жоқ, бұраң белім, шаш қидырудан аманмын.

	— Ал мына әзірлікпен менің басым әбден айналып кетті.

	— Әзірлікпен дейсің бе?

	— Марджи түскі асқа қонаққа келеді деп, мен саған айтып едім ғой.

	— Жарайды, сонша әбігерленудің қажеті қанша?

	— Бізге түстікке қонақ келмегеніне кемінде жүз жыл болған шығар?

	— Оның рас. Шындықтың аты — шындық.

	— Сен қоңыр костюміңді киесің бе?

	— Жоқ, көгілдір-сұр костюмді кием.

	— Қоңырды неге кимейсің?

	— Айтпақшы, ертең оны мен шіркеуге киіп баруым керек екен ғой.

	— Таңертең мен үтіктеп қоярмын.

	— Көгілдір сұр костюмімді кием, бұл өңірде ешкімде ондай әдемі костюм жоқ.

	— Балалар, — деді Мэри даусын көтеріп, — әне жердегі ештеңеге тиюші болмаңдар! Мен мерекеде ұсталатын ыдыстарды шығарып қойдым. Сонымен, қалай, қоңыр костюмді кигің келмей ме?

	— Кигім келмейді.

	— Марджи бұлқан-талқан болады ғой.

	— Оған көк боз түс қатты ұнайды.

	— Сен оны қайдан білесің?

	— Ол маған айтқан-ды.

	— Ойыңа келгенді айтасың.

	— Бұл жөнінде ол, керек десең, газетке де жазды.

	— Қойшы, сен осы. Абайла, сен онымен сыпайы бол!

	— Мен қалай да оның көңілін табуға тырысам.

	— Менің байқауымша, осы сен қоңыр костюмді де Марджидің келуіне орай кигің келіп тұрған сияқты.

	— Тыңда, балаусам менің, осыдан небәрі бес-ақ минут бұрын маған қандай костюм кигенім — тіпті ештеңе кимегенім бәрібір еді. Бірақ енді, міне, сен өзің мені көгілдір костюмді киюге мәжбүр етіп отырсың.

	— Сонда маған ерегіскенің бе?

	— Нақ солай.

	Айнымаған Аллен сияқты ол да назалы жандай күрсініп қойды.

	— Кәне, түстік асқа бізде не бар екен? Мен еттен істелген тағамның түріне қарай галстук алғым келіп тұр.

	— Кәдімгі қуырылған балапан, иісінен-ақ сезбейсің бе?

	— Сезгенде қандай! Мэри, сен... - Әйтсе де мен сөзімді жұтып қойдым. Соның өзі қажет пе осы? Ұлттық сезімді тұншықтыруға болмайды. Гастрономиялық дүкенде арнайы тауық сатылатын күнге оның назары ауғанын қараңыз. Маруллодан онда арзандау. Арнаулы дүкендегі мұндай сауда-саттықтың сырын мен Мэриге талай мәрте түсіндірдім де. Бағаның арзандатылғанына қызығып дүкенге барған соң, сіз одан бәсі бәз қалпындағы толып жатқан заттарды қоса сатып алып шығасыз. Сонда барып, бағада ешқандай айырмашылық жоқ екеніне көзіңіз жетеді. Мұны бәрі біледі, бірақ бәрі солай жасайды.

	Көктем гүлі — Мэриге арналған лекция көктемей жатып көктей солды. Жаңа Итен Аллен Хоули ұятқа тән үркін еліккіш әуесқойлықпен үзеңгілес түсуде және мүмкіндігіне қарай оларды бас пайдасына айналдыруда.

	Мэри:

	— Сен мені бейбастақтық жасадың деп кінәламайсың ба?

	— Айым-ау, балапандарға байланысты қандай ерлік пен ездік болуы мүмкін?

	— Біле білсең, оларда балапандар аса арзан екен.

	— Сенің мұның ақылдылық әрі шаруаға ұқыптылық болған.

	— Саған бәрі қалжың, бәрі ойын.

	Мені бөлмемде Аллен күтіп отыр еді.

	— Храм сақшысының семсерін көруіме бола ма?

	— Көре ғой. Ол анау бұрыштағы қабырға-шкафта тұр. Ол мұны, әрине, менен кем білмейді. Мен өз құпиямды айтып үлгергенше, ол былғары қорапты алып, семсерді қынабынан суырып, жалаңаш жүзін жалаңдатып, айнаның алдына барып толағай тұлғалы жауынгердей осқырынған өзінің оғаштау ұсқынына қасқия қарап тұрды.

	— Сенің шығармаң қалай болып жатыр?

	— Не дейсің?

	— Сен әлде... көке, мен естімедім дегің келген болар?

	— Көке, мен естімей қалдым.

	— Мен шығармаң қалай болып жатыр деп сұрап тұрмын.

	— Ә, шығарма ма! Өте жақсы!

	— Демек, жазып жатырсың ғой?

	— Әрине.

	— Сен қалай дедің?

	— Жазып жатырмын, көке!

	— Қалпақты да алып қарауыңа болады. Текшедегі былғары қорапта. Қауырсыны сарғая бастапты.

	Мен арыстанның аяғындай сирағы бар абажадай ескі ваннаға түстім. Ол заманда әр нәрсенің мол болғанын тәуір көрген ғой, сондықтан рақаттанып еркін созылып жатуға лайықталып жасалған Мен өзімді әбден мезі еткен азық-түлік дүкенін, күні бойы көп күйбеңнің бәрін ізін қалдырмай жуып-шаю үшін денемді аямай шөткемен әбден ысқыладым, сосын айнасыз-ақ бетімді саусағыммен ақырын сипалай отырып ваннаның ішінде сақал-мұртымды қырындым. Бұл тұрғыдан қарағанда, сонау Рим дәуіріндегі есте жоқ ескіліктің сарқыншағы сияқты бірдеңенің бар екені күмәнсіз болса керек. Мен таранып алу үшін айнаның алдына келдім. Өз жүзімді өзім көрмегелі қашан! Егер ынта-ықыласың болмаса, құдайдың құтты күні қырынсаң да өз жүзіңді өзің көрмеуге әбден болады. Сұлулық — көрер көзге сырттай көрініп тұрады, әйтсе де адамның көзге шалынбай ішкі жан-дүниесінде — атойлап тұратын да сұлулық бар. Егер мен бар ма, әділін айтар болсам, соңғы сұлулықты ерен ұнатам. Бұл менің көз тоқтатар бет ажарым болуынан емес, меніңше, онда өзгенің назарын көңіл аударар айрықша дәнеңе де жоқ. Мен өзімнің бет-аузыма әртүрлі сыңай беру үшін оны ойыма келгенше құйқылжытып, құбылтып та көрдім, бірақ онымнан да ештеңе өнбеді. Еңсесі биік өркөкіректің, яки жадыраған жарқын, әйтпесе айбары асқан айбатты, әлде құнтиған қуақы мінезді бейнелеу орнына сол баяғы алуан-алуан тыржиған, тыжырынған сыңайдағы сүреңсіз ұсқын міз бақпай мелшиіп қарап тұрғандай болып көрінді.

	Мен ваннада омалып отырғанда Аллен басына түйеқұстың қауырсыны қадалған шіркеу сақшысының қалпағын киіп те үлгеріпті. Егер сол қалпақты киген кезде менің де ұсқыным адам күлер әжуаға лайық болса, онда масондар ұйымының мәртебелі жиналысына киіп барғанды ұмытуыма тура келеді. Былғары қорап әлгіндегі ашық күйінде әлі еденде жатыр. Ортасында төңкерілген дөңгелек тасбақа тәрізді дөңі бар, түбі барқытпен тысталыпты.

	— Сарғайған қауырсынды аршып, ағартуға болар ма екен, әлде жаңасын сатып алған жөн бе, біле алмадым.

	— Егер жаңасын сатып алсаң, онда мынасын маған бер, жарай ма?

	— Мақұл онда, Эллен қайда? Неғып оның шыңғырған даусы шықпай жатыр?

	— Ол әлгі шығарманы жазып жатыр.

	— Ал сен ше?

	— Мен әзір жоспарын ойластырып жүрмін. Әйтсе де сен әлгі "Пиксті" алып келесің бе?

	— Егер ұмытпасам. Қолың қалт еткенде дүкенге соғып, сен өзің-ақ алып кетпейсің бе?

	— Жарайды. Көке, енді сенен тағы бірдеңе сұрауыма бола ма?

	— Ал сұра, жауап беруді өзіме биік мәртебе санаймын.

	— Бас көшеде екі квартал жерде біздің меншігіміз болды деген рас па?

	— Рас.

	— Біздің кит аулайтын кемеміз де болған ба?

	— Иә, бұл да рас.

	— Ендеше, қазір солар қайда кеткен?

	— Біз оларды жоғалтып алдық.

	— Ол қалай?

	— Несі бар, оп-оңай жоғалттық та тындық.

	— Сен бәрін қалжыңға айналдырасың.

	— Егер оның астарына үңілер болсаң, бұл — бас жармаса да тас жаратын зілді қалжың.

	— Біз бүгін мектепте көлбақа сойдық.

	— Пайдалы тәжірибе. Әрине, көлбақаға емес, сендерге пайдалы. Мен мына галстуктердің қайсысын тақсам екен?

	— Көгін, — дей салды ол енжар ғана. — Айтшы, сен қазір киініп болған соң, сен әлгі... үйдің шатырына шығуға сенің бірер минут уақытың болмас па екен?

	— Егер істің мүддесіне байланысты болса, онда бірер минуттан да артық табылады.

	— Жоқ, рас па?

	— Жарайды. Онда мен алдымен барып, шамды жағайын.

	— Мен де қазір мына галстукті байлап болайын.

	Үйдің төбесіне шығатын жадағай баспалдақпен көтеріліп бара жатқан оның аяғының басқан әрбір қадамы дүңкілдеп, айқын естіліп тұрды.

	Егер мен галстук байлап жатқан кезімде шұқшия, бүкіл ынта-ықыласымды соған аударсам, оның ұштары сусып қолда тұрмай, әбден әлегімді шығарады, ал егер ойланып жатпай саусақтарым өздігінен қимылдаса, онда өз міндеттерін оп-оңай ойдағыдай орындайды. Мен галстук байлауды саусақтарыма сеніп тапсырдым да, өзім Хоулилердің ескі үйінің шатыры, өз үйімнің, өз шатырым жайлы ойлағанды жөн көрдім. Бұл қоқыр-соқыр, ескі-құсқы үйілген, өрмекші айқыш-ұйқыш торын құрып тастаған, қараңғы қапас емес-ті. Жақтауы бөлінген тар көзді терезеден сараңдау түскен жарықтың өзі жеткілікті. Әйтсе де ертеде шығарылған ескілікті қалың шыны жарыққа сәл көгілдір рең бергендіктен де айналадағы заттардың бәрі бейнебір су асты әлемінің аясында тұрғандай бұлыңғыр тартып, бұлдырап көрінеді. Шатырдың астына жинап қойған кітаптардың қоқыстай шығарып тасталу, не болмаса теңізшілер училищесіне тапсырылу қаупі қаперіне кірмейтіні айдан анық. Өйткені олар өздерін қайта ашып, аялар күнді тағатсыз күтіп, текшелерде тізіліп тұр. Сол арада көненің көзіндей, яки тысы тозса да түрі таймаған отыруға оңтайлы кең бақтақтар (кресло) да бар. Шаң-тозаң да шамалы. Егер үй жиналатын болса, шатыр да жинастырылады, әйтпесе ол көбіне жабық тұрады, шаң болатын реті жоқ.

	Бала күнімде кітаптардың құпиялы асыл тасын кеміріп, әбден қалжырағанда, әйтпесе әлдеқалай жазықсыз жаным жадап, жазалы күй кешкенде немесе оқшау шығып оңашалануды қалайтын өң мен түстей қисыны қиын қияли дүниенің қым-қуыт қызығына емін-еркін беріліп, елтіп отырған кезде мен шатырға шығып, адам тұлғасына сай соғылған ұзын төсекте терезе әйнегінен құйылған көгілдір-күлгін сәулеге шомылып, бүк түсіп, бүктетіліп жататыным әлі есімде, сол арадан төбені көтеріп тұрған төрт қырлы өрлік те анық көрінеді, тіпті солардың жігін тауып, бір-біріне қалай шебер жымдастырылғаны да, ебін тауып, емен сыналармен берік бекітілгенін айна-қатесіз аңғаруға әбден болар еді. Әсіресе жаңбырлы күндерде ол сіркіреп себелеп жауа ма, әйтпесе шүмектеп құя ма, оның бәрібір — онда мамырдай мажырасын болушы еді. Жыпылықтаған жарықтың сиқырлы сәулесі түскен кітаптар — иелері әлдеқашан есейіп ержеткен соң, туған топырақтан қол үзіп, әлемнің әр түкпіріне тарап кеткен алуан түсті бояулы әсем суретті балалар кітаптары: "Мылжың" мен "Ролло" басылымдары, суретіне көз тұнатын құдайға құлшылық жолындағы істер баяндалған "Тасқын", "Тасу және қайту", "Зілзала", суреттер арасына кірпіштей қаланған Дантенің шумақтары басылған Густав Доренің "Тамұғы", жан жүрегіңді еріксіз емірентетін Ганс Христиан Андерсонның ертегілері; ағайынды Гриммдердің адуын қатыгездің, асқан алып тұлға Мэлоридің туындыларына сурет салуға жүрегі дауаламас дейтін, дімкәс те шілбиген шыңжау адам Обри Бердслей суреттерімен өрнектелген айбынды "Артурдың қазасы" (Бұл XV ғасырда Томас Мэлори өңдеген орта ғасырлық аңыз негізінде жазылған).

	Мен Андерсонның даналығына талай рет тәнті болдым. Король құпиясын құдыққа сеніп тапсырады — сөйтіп, ол өз құпиясын енді ешкім аша алмайтынына кәміл сенеді. Құпия сақтаушы немесе абыз аңызшы өзін кімнің тыңдайтынын, елде оқитынын білуге тиіс, өйткені тыңдаушы қанша болса, айтылар әңгіменің түр-түрі де сонша болмақ. Әркім әңгімеден өзінің өресі жеткен тұсын алады, соны өз ұғымына, өз өлшеміне қарай бейімдейді. Біреулері өзіне керек бөлігін ғана айырып алады да, басқасын ысырып тастай салады, екінші біреулері оны өз сенім-нанымының елегінен өктей еткізеді, ал үшінші біреулері оны өзінің қуанышымен айшықтайды. Әңгіме көңілге қонып, жүрекке жету үшін айтушы мен оқушының қалай да түйісер нүктесі, тоғысар тұсы болуы шарт. Онсыз оқушы көктен түскен кереметке де сенбейді. Алленге арналған әңгіме, егер мен оны Мэриге қайталап айтып бермек болсам, оңда ол одан мүлде өзгеше құрылуға тиіс, ал Марулло үшін одан да өзге соны соқпақ іздеуге тура келген болар еді. Бірақ қалай болған күнде де, ең дұрысы, Андерсеннің құдығы екені күмәнсіз. Ол бар болғаны тыңдаушы, ал оның ішкі жан дүниесінде болатын жаңғырығы онша күшті емес әрі тез сейіліп, лезде өшіп отырады.

	Біздің бәріміз де және біздің көбіміз өзі түсіндіре алмаған, әйтпесе өлшей алмағанның бәрін өмірде жоқ деп жариялаған он тоғызыншы ғасырдың ғылымынан нәр алып өстік. Бірақ бұдан біз түсінбейтіндер, былайша айтқанда, біздің құзырымызсыз жойылып кеткен жоқ. Біз өзіміз сырын білмеген, түсінік таба алмағанның бөрін қасарысып көзге ілмеуге, елемеуге тырысамыз, міне, содан барып, бүл дүниедегі көп жәйттер әдетте құбылыстардың құпия себептерін ашудан гөрі олардың өзін қызықтауға құштар балалардың, есалаңдардың, ақылсыздар мен қияли ауандардың еншісіне тиіп, үлесіне қалып отыр, көзге шыққан сүйелдей біз көргіміз келмейтін, әйтсе де алаңсыз лақтырып тастауға қимайтын, сыры кетсе де сыны кетпеген көненің көзі дерлік көптеген келісті заттар жиналған өз шатыры бар.

	Абажурсыз жалғыз шам төбедегі өрдіктен төмен түсіп түр. Қалыңдығын екі, ал енін жиырма дюйм етіп қолдан жонылған жалпақ қарағай тақтайдан төселген шатырдың едені ара-арасына қағазға оралған әдемі шамдар, сәнді сауыттар, бағзы заманғы байлық пен сән-салтанаттың куәсі болған күні өткен көптеген басқа да көне бұйымдар нығарлап тығылған мына сіресе сап түзеген сандықтар мен жәшіктерді алаңсыз көтерері күмәнсіз. Ал ашық текшелерде көрер көзге сәл қораштау көрінетін кіл кітаптар әулеті тізіліп, сапта тұр. Кір де жоқ, шаң да жоқ — тазалық десе аянуды да, аяуды да білмейтін менің Мэриім, ымыраға келмейтін қытымыр кіші офицер сияқты кітаптардың бәрін көлемі мен мұқабасының түсіне қарай қатаң тәртіппен мұқият орналастырған.

	Аллен жоғарғы текшенің біріне маңдайын сүйеп, төменгі қатардағы кітаптарды қарап тұр екен Оң қолымен ол әсем таяқтың жұмыр басындай семсердің сабына сүйеніпті.

	— Балам, сен осы тұрғанда көненің көзінен аумайсың. Былайша айтқанда, жастық, соғыс пен білім бейнесі сияқты.

	— Менің сенен сұрайын дегенім — өткенде сен осының ішінен қажет материалдар табылатын болар деп едің ғой.

	— Қандай материал?

	— Әлгі, шығарма үшін, отаншылдық мазмұндағы мәнжұма сияқты бірдеңелер.

	— Е, сол ма еді отаншылдық мәнжұма. Жарайды. Саған мынадай әуен ұнай ма: "Өмір қанша аяулы, бейбітшілік біздің жүрегімізде қаншалықты қалаулы болғанымен, ләкін құлдықтың құрыш құрсауы оған төленер қисапсыз қымбат құн емес пе? Алла жар болсын! Өзгелер қалай ұйғарарын қайдам, ал менің еншіме тиер бір-ақ таңдау бар: азаттық, иә болмаса ажал"2.

	— Мәссаған. Ғажап айтылған.

	— Енді қалай деп ең! О заманда бүл жалғанда айтулы алыптар болған

	— Әттең-ай! Мен сол кезде өмір сүрсем ғой, шіркін, теңізді күні-түні кешкен қарақшылар, қандай керемет, қандай ғажап. Тарс-тұрс, тарс-тұрс, атыс, үрен-сүрен аттан-аттан! Қыш құмыра толы алтын, үлде мен бүлдеге малынған, асыл гауһар тағынған ақтамақ арулар! Міне, нағыз өмір! Көке, осы біздің ұлы аталарымыздың арасында да қарақшылар болған ғой. Сен өзің айтқан болатынсың.

	— Ол деген қарақшылықтың ерекше түрі болатын — оны олжалау (каперство) деп атаған. Алайда сырт көзге болмаса, олардың өмірі де ішкені алдында, ішпегені артында, адам армандарлықтай анау айтқан мұңсыз болмаған. Қайда барса да — қатқан нан мен қара сорпа. Ол кезде баршаны баудай түсіретін құрғұлақ та аз емес-ті.

	— Мейлі, болса бола берсін, бәрібір мен одан қорықпас едім. Мен алтынды көбірек жинап, үйге әкелер едім. Ал қазір олай істеуге болмайды ғой.

	— Әрине, қазір одан әлдеқайда өрісі кең, ұйымшылдығы күшті және ол мәмілегерлік деп аталады.

	— Біздің мектепте теледидар ұйымдастырған бәйгеден екі мәрте — бірінде елу, екіншісінде екі жүз доллар сыйлық алған бір бала бар. Керемет!

	— Қабілетті бала болар?

	— Ол ма? Қайдағы қабілет. Ондағының бәрі алдау-арбауға құрылған. Ең бастысы — ебін табу, есебін келтіру, — дейді ол.

	— Ебін табу. Мәселен, сен мүгедексің, әйтпесе сенің қария шешең бар делік, ал оны асырау үшін сен құрбақаларды өсіресің немесе көпшілікті елең еткізетін осындай тосын басқа бірдеңе табу керек, сонда сарапшылар сөзсіз сені ұсынатын болады. Америкадағы өткізіліп жататын осындай барлық бәйгелер жөнінде бүге-шігесіне дейін қалдырмай тізіп жазылған оның журналы бар. Көке, сен маған сондай журнал тауып бере аласың ба?

	— Ие... қарақшылық заманы әлдеқашан өтсе де, оның рухы әлі күнге өмір сүріп отырғаны ғой.

	— Қандай рух? Қайдағы рух?

	— Кәдімгі ақы-пұлсыз тегін алу. Еңбек етіп, маңдайдың терін төкпей-ақ, байлыққа ие болу.

	— Сен маған әлгіндей журналды тауып бересің бе?

	— Пара жөніндегі дүрліккен дүрбелеңнен кейін мұндай өрескел әрекеттерге орын болмайтын шығар деп дәмеленген едім.

	— Тапқан екенсің! Яғни мен, көкесі, қателесесің дегім келіп еді. Бар болғаны, мұны қазір бұрынғыдан сәл өзгешелеу түрде істейді. Шіркін-ай, не де болса қыбын тауып бір сыйлықты қағып алсам, қандай керемет болар еді.

	— Дұрыс айтасың, жеңіп алу емес, қағып алу.

	— Онда тұрған не бар? Ақша — қолға қалай түссе де бәрібір, әйтеуір ақша.

	— Мен мұныңа келісе алмаймын Рас, ақшаға, әрине, бәрібір, алайда әлгінде өзің айтқандай ол қолына түскендер үшін әсте де бәрібір емес.

	— Онда тұрған қандай әнтектік бар? Заң жүзінде тыйым салынбаған. Керек десе, Американың таңдаулы деген адамдарының өзі де...

	— О, Карл, ұлым менің, ұлым менің!

	— Неге Карл?

	— Аллен, сенің бай болғың келе ме? Аса құштармысың?

	— Ал сонда сен мотоциклсіз өмір ұнайды ғой деп ойлайсың ба? Жиырма шақты бала мотоциклге мініп жүйткіп жүретін кезде қалай дейсіз? Ал үйде машина тұрмақ, теледидардың да болмауы ұнайды ғой дейсің бе?

	— Айтары жоқ, бұл деген барып тұрған сұмдық!

	— Иә, саған айту оңай. Мен бірде мектепте "Менің ата-бабам" деген тақырыпта шығарма жазғанда арғы атам айтулы, атақты шкипер болғанын айтқан болатынмын

	— Несі бар, ол рас.

	— Ал бүкіл сынып қара қарғадай қарқылдасты. Осыдан кейін олардың мені қалай атағанын білесің бе? Хоули-кито-лоули. Ұнайды ғой деп ойлайсың ба?

	— Шамасы, онша ұнамайтын болар.

	— Егер сен әрісі адвокат болсаң, әйтпесе құрығанда бір банкте қызмет істесең, онда бір жөн. Осыдан бір сыйлықты қағып алсам, менің ең алдымен не істейтінімді білесің бе?

	— Сонда, мәселен, не істер едің?

	— Өзгелер жаныңнан жүйткітіп өтіп жатқанда ішіңді қызғаныштың қара мысығы тырнамау үшін саған машина сатып алып берер едім.

	— Ой, рахмет саған, Аллен, — дедім мен. Өндірім кеуіп, үнім өшіп қалды.

	— Оқасы жоқ, онда тұрған не бар. Бәрібір оны жүргізуге маған құқықтық куәлік бермейді ғой.

	— Аллен, сен біздің отанымыздың барлық көрнекті қайраткерлерінің сөйлеген сөздерін мына текшелерден табасың. Менің ақылымды тыңдасаң, оқып шық деп кеңес берем.

	— Қалай да оқып шығамын. Бір кәдеме асар.

	— Асқанда қандай! Ал онда табыс тілеймін, — жол-жөнекей ауық-ауық ернімді жалап қойып, асықпай ақырын басып баспалдақпен темен түстім. Алленнің айтқаны рас болатын Шынымен менің ішкі жан дүниемді қара мысық қан қақсатып тырнап жатқан-ды.

	Арқалығына шам қондырылған абажадай арбиған бақтаққа барып мен жайғасып отыра бергенімде, Мэри қолыма газеттерді ұстата салды.

	— Әй-пәлі, менің әлпешім-ай.

	— Көрдің бе, мына костюм саған қандай қонымды?

	— Ал сен береке басы бәйбіше ғана емес, сонымен қатар алысты болжайтын осы отбасының ақыл қалтасысың.

	— Маған мына галстук ұнайды, өйткені ол сенің көз жанарыңның реңіне ұқсайды.

	— Байқаймын, сен осы менен бірдеңені жасыратын сияқтысың. Жарайды, жарайды. Кел одан да келісім жасайық: құпияға құпия — баспа-бас.

	— Қой әрі, менің ешқандай құпиям жоқ, — деді ол.

	— Жоқ па, онда ойлап тап!

	— Таба алмаймын, Итен. Айтшы, әлде бірдеңе болды ма?

	— Әлде осы маңда өсектен өлген біреу құлағын түріп тұрған жоқ па екен?

	— Жоқ.

	— Ендеше, тыңда. Бүгін дүкенге Марджи Янг-Хант келді. Сылтауы - кофе алу. Менің байқауымша, ол маған ғашық болып қалғаннан сау емес.

	— Қойшы, сен де бір, қайдағыны шығарасың, одан да жөнін айтсаңшы.

	— Әңгіме кешегі картамен бал amy жайында болды да, мен оған қызық үшін өткендегі карталар сол қалпында шығар ма екен, осы және бір мәрте картамен бал ашып көрсек қайтеді дедім.

	— Сен рас сөйледің бе? Мұның өтірік.

	— Рас. Ол менің айтқаныммен келісті.

	— Ал сен ондай істі онша жақтырмайтын сияқты едің ғой.

	— Бәрі сәтті болып жатса, қолдаймын.

	— Сонда сен бүгін ол картамен тағы бал ашады демексің бе?

	— Егер сенің шын білгің келіп отырса, онда айтайын, ол бүгін мұнда тек соған бола келеді ғой деп ойлаймын.

	— Қой әрі, о не дегенің? Оны мен ғой үйге қонаққа шақырған.

	— Әрине, ол сені ығына жығып, әбден ыңғайына көндіріп қойған соң қайда барасың?

	— Сен Марджиді жақтырмайсың.

	— Сірә да олай емес, қайта мен оны ұната, тіпті керемет тәуір көріп, аялай бастаған сияқтымын.

	— Сенің қалжыңың қайсы, шының қайсы, ешқашан ұғып болмайды.

	Сол сәтте сыбысын сездірмей Эллен кіріп келді, біздің сөзімізді тыңдады ма, әлде жоқ па, беймәлім. Бірақ тыңдаған болуы ықтимал Эллен он үш жаста, бойында қызға тән қылықтың бәрі — нәзіктік пен назалық та, жайдарылық пен жайсаңдық та, өзіне зәру жағдайда наздылық пен ізгілік те — бәрі де бар. Қазір ол әлі иі қанбаған жасаң қамыр сияқты. Әлде тәуір болуы да, әлде онша ойдағыдай болмауы да мүмкін. Ол әманда бірдеңеге сүйенгенді тәуір көреді. Көбіне келіп менің иығыма асылады, ыстық демі бетіме тиеді, демі сүт емген бұзаудың деміндей, жып-жылы, жұп-жұмсақ және емірене еркелегенді ерекше ұнатады.

	Эллен мен отырған бақтақтың тұтқасына шынтақтай сүйенді де, өзінің шидиген иығымен менің иығыма келіп асылды. Ол албыраған сүйріктей саусағымен ақырын ғана жеңімді сипап барды да, білегіме түсіп, биязы қимылмен оның түгін жатқыза тарады, тіпті жұмсақ жыбырдан менің қытығым келгендей болды. Шамның жарығы түскен оның қолындағы шөкімдей үлпілдеген ұлпа түк апталған алтынның қиқымындай құбылып, ұшқындап тұрды. Алдауыш неме, жә, жалғыз ол ғана емес, балғын жаста қыз баланың бәрі сондай екені белгілі.

	— Боялған ба? — дедім мен.

	— Ақшыл лак жағуға апам рұқсат етеді. Ал сенің тырнағың мүжіліп қалған ғой.

	— Қайдағы?

	— Бірақ таза екен.

	— Мен оларды щеткамен тазалағам.

	— Аллен сияқты тырнағы тазаланбай кір-кір болып жүретіндерді жаным жек көреді.

	— Бәлкім, сен жалпы Алленді жек көретін шығарсың?

	— Жек көрем.

	—Е-е солай ма? Онда не бітіріп жүрсің — оны өлтір де, істі тындыр.

	— Орынсыз ол көкесі, — ол ақырын-ақырын құлағымның түбін қасып қойды. Соған бола енді бір емес, бірнеше саусақтар әбігерге түсті-ау деп күдіктене бастадым.

	— Сені шығармаға қызу кірісіп кетті дейді ғой?

	— Ә, өсектеп үлгерген екен ғой!

	— Қалай, ойдағыдай жүріп жатыр ма?

	— Тамаша! Кейін көресің! Жазып бітірген соң оқып шығуға берем.

	— Мархабат! Байқаймын, сен қонақ келетін болған соң сәнденіп киініп алыпсың?

	— Сен мына ескі-құсқыны айтасың ба? Ертең мен жаңа көйлегімді кием, бәлем, сонда көрерсің.

	— Дұрыс. Шіркеуге балалар да барады.

	— Балалар барса ше. Мен балаларды жек көрем.

	— Оны мен білем, сенің ұраның — бітпес, өшпес өшпенділік. Менің өзім де соларды онша тәуір көрмеймін. Кәне, енді сәл ығысшы. Мен газет оқиын.

	Ол жиырмасыншы жылдардың әйгілі кино жұлдыздарындай ыршып тұрды да, қас қағымды қалт жібермей заматында-ақ есесін қайырды:

	— Сен осы қашан байисың?

	Ие... Бұған маңдайының соры бес елі сормаңдай тап болады ғой. Менің алғашқы сәтте ойыма келгені оны ұстап алып, жақсылап тұрып жонын тілу болатын, оның тілегенінің өзі де сол ғой. Маған ол көзін де сүрмелеп қойғандай болып көрінді. Оның қатулы қабағы, қатыгез назарындағы аяушылық сезімінің ұшқыны сілеусіннің жанарындағы нышаннан да әлдеқайда кем болатын.

	— Келесі жұмада, — дедім мен.

	— Одан тездетуге болмай ма? Жарлылық әбден жанымды мезі етті. — Ол шұғыл бұрылып, лезде бөлмеден лып етіп шығып кетті. Есіктің сыртында тұрып тың тыңдау да оның дағдылы әдетіне тән Бір ғажабы, сонда да мен оны жақсы көрем. Керек десеңіз, өзгелердің бойындағы мен жек көретін жексұрындықтың бәрі соның бойынан табылатынына қарамай, мен оған дегенде бүкіл жан-жүрегіммен өліп-өшіп тұрамын.

	Газет оқу маған бұйырмады. Оны енді аша бергенімде, Марджи Янг-Хант келді. Шашын бір түрлі бөлекше, кәдімгі шаштараздарша тарапты. Шашты бұлай сәндеп тарауды Мэри біле ме, жоқ па, ал мен өзім білмеймін.

	Таңертең дүкенге кофе алуға келгенде Марджи аюды тосқан қақпандай мені торығаны анық болатын. Ал мына кешкі Марджи алаңсыз Мэриді арбағандай. Тіпті жүргенде мықынының манағы жайпалған жорға бүлкілі де білінбейді. Егер оның үстіндегі жарасты костюмі әлдебір жерін жауып тұрса, ол оны алаңсыз жасырып тұрады. Кез келген сыйлы қонақ — үй иесі үшін, әрине, әрқашан көмекке әзір, сыпайы, әдепті, өнегелі, кішіпейіл қарапайым жан. Таңертеңнен бері менің жасыма қырық жас қосылғандай ол мені елемей, енжар қабақ танытты.

	Әйел дегендер ғажап жаратылған жандар ғой! Тіпті бар ма, егер мен жыға танымаған, жете түсінбеген күннің өзінде де олардың мінез-құлықтарына, солардың өзіне қайран-асыр қалмауым әсте мүмкін емес-ті.

	Марджи мен Мэри әдетте зиялы қауымдағы әйелдерге тән ұзақ сонар әңгімеге кірісті: "Сіз шашыңызды не істегенсіз?"... "Маған ұнайды"... "Бұл сізге қонымды түс... Оны әсте ауыстырмаңыз" — әйелдердің таным жүйесінің бейкүнә байрағы мен естіген әйелдер жайлы айтылып жүрген айшықты әзіл әңгімелердің ең уытты ұшқыр ойлы біреуі есіме түсті. Сонда сырлас екі әйел ұшыраса қалады: "Ал сіз шашыңызды не істегенсіз? Кепеш сияқты ғой өзі". "Иә, бұл сол кепештің өзі". "Рас па? Әсте ойламаған болар едім" десе керек.

	Мүмкін, мұның астарында Тәңірім бізге түсінуді бұйыртпаған өзіндік бір сыр болар.

	Ас үстінде қуырған балапандар жөніндегі тамсанған таңырқаулар мен олардың жеуге болатынына күмәнді сөздер шаужайласып, тайталас жүріп жатты. Эллен қонақтың шашын тарауы мен бетін бояуын бүге-шігесіне дейін зер сала зерттеп, сүқтана қарап шұқшия қалыпты. Мен әйелдерге тән сезімталдылық деп аталатын ұғымға негізделетін зәредей жаңсақ баспайтын жіті бақылау қасиетінің тым ерте оянатынын сол заматта бірден ұқтым. Эллен мен жаққа қарамауға тырысты. Ол өзінің нысанаға дәл тигенін білді, енді қарымта ғана күтті. Жарайсың, ашулы да айбарлы қызым.

	Мен сенен қақсатып тұрып кегімді аламын. Сенің айтқандарыңды ұмытамын.

	Түскі ас ойдағыдай өтті, әдетте арнайы шақырылған қонаққа жайылатын дастарқандай бәрі де ағыл-тегіл мол болды, былайғы күндерде пайдаланылмайтын ыдыс-аяқтар да тау болып үйіліп қалды. Ал астан кейін кофе берілді, бұл да күнде-күнде болмайды.

	— Ал кофе ұйқыңызды қашырып жүрмей ме?

	— Менің ұйқыма ештеңе ара түсе алмайды.

	— Тіпті мына мен де!

	— Итен!

	Содан соң ыдыс-аяқпен үнсіз шайқас басталды.

	— Рұқсат етсеңіз, мен де көмектесейін.

	— Жоқ, жоқ, атай көрмеңіз. Сіз қонақсыз.

	— Тіпті ең болмаса үстелдің үстін жинайын. — Мэри көзімен іздеп балаларды тауып алды да, шабуылға шығуға найзасын оңтайлады. Өздеріне қандай қатер төнгенін олар түсінді, амал қанша, жан сауғалар жер қалмады.

	— Біздің үйде мұны ылғи да балалар істейді, — деді Мэри. Олар ыдыс-аяқ жууға машық. Бәрін тап-тұйнақтай тындырады, көргенде көңілің көншиді.

	— Ой, бәрекелді, жарайсыңдар! Біздің заманымызда мұндай тым сирек ұшырасады.

	— Сіз орынды айтасыз. Бұл жағынан алғанда, біз балаларымызға шүкіршілік етуімізге әбден болады.

	Олардың зұлымдық ойлары сауғалар пана таппай шарқ ұрғанын мен ап-анық көзіммен көргендей болдым. Абыр-сабыр жасау, аяқ астында тап болған сандырақ сырқатты сылтаурату, қастерлеп жүрген екі-үш табақшаны сындыру, олардың аярлық арам ойын айтпай танығандай Мэри:

	— Бір ғажабы, олардың қолынан әсте ыдыс-аяқ сынбақ тұрсын, сылдырламайды. Тіпті мына шарап ішетін шыныаяқтарға дейін шетінемеген.

	— Айтары жоқ, сіз барып тұрған бақытты анасыз! — деді Марджи, — сіздің бұған қолыңыз қалай жетті?

	— Бұл араға қатысым жоқ. Олар табиғатынан осылай жаратылған. Өзіңіз де білесіз, қолына алғанның бәрі қожырап, үйлеспей жататын ебедейсіз жандар болады ғой, ал біздің Эллен мен Аллен ондай емес, қолдары епті, ұсынықты, он саусағынан өнері тамған.

	Мұны қалай қабылдар екен деп, мен балаларға көз қырын тастадым. Өздерінің торға түскенін олар айқын аңғарған сыңайлы. Марджи мұны аңғарды ма, әлде жоқ па, осы жағы ғана неғайбыл еді. Дегенмен олар жайылған тордан құтылу жолын табудан әлі үмітін үзбеген болатын. Мен олардың үміттенген жолын үзілді-кесілді кесіп тастадым.

	— Өзіңді мақтағанда әрине, жаның масайрап, марқайып қаласың, — дедім мен, — Әйтсе де оларды жолынан қалдырмайық, іске кіріссін, әйтпесе кешігіп, кинодан қалып қояр.

	Марджи мүсіркегендей көмейіне келген күлкісін іркіп қалды, ал Мэри болса есеңгірегендей еліріп, ежірейе қарады. Кино жайлы ауыз ашқан ешкім болмады.

	Жасы он мен он бестің аралығында болған жерде, тіпті олардың селт еткен сыбысы естілмеді деген күннің өзінде де тыныштық болуы әсте неғайбыл. Олардың төңірегіндегі ауаның өзі қапырылысып қайнап жатады. Эллен мен Аллен кеткен соң құдды бүкіл үй кеңіп, еркін тыныстағандай болды. Жын-шайтан, әртүрлі малғұн, әдетте жасөспірім бар отбасына үйір болады деп тегін айтылмаса керек. Үшеуіміз оңаша қалған соң біз қалайда сөз болуға тиіс көмейге тығылып тұрған мүлделі тақырыпты сақтықпен шым-шымдап шиырлай бастадық. Шыныланған шкафтан бұдан неше жыл бұрын Англиядан әкелінгенін бір құдайдың өзі білсін, мен лала гүлі сипатты биік те әдемі үш бокалды алдым. Сосын оларды көп тұрып күңгірт тартқан айналасы шыбықпен өрнектеп өрілген галлон құтысынан ішімдік құйып толтырдым.— Ямай ромы, — дедім мен. — Заманында Хоулилер теңізші болған ғой.

	— Көп жыл ұсталған екені көрініп тұр, — деді Марджи Янг-Хант.

	— Сіз бен біз түгіл тіпті менің әкемнен де үлкен.

	— Бірден басқа шабады, байқа, — деді Мэри. — Бүгін біз үшін бұл ерекше кеш. Итен бұл ромды тек үйлену тойында әйтпесе азалы күнде ғана ұсынады. Сүйіктім, мұнымыз ыңғайсыз болып жүрмей ме, қалай ойлайсың? Және өзі нақ пасханың қарсаңында?

	— Жаным-ау, мінәжат шарабы да сіміре салар сусын емес қой.

	— Мэри, мен сіздің күйеуіңіздің мұндай жадыраған көңілді шағын әсте көрген емеспін.

	— Мұның бәрі сіз ашқан картаның, сіз айтқан сәуегейліктің игі ықпалы ғой, — деді Мэри, жарық дүниеге жаңа келгендей күйде жүр.

	Адам дегеніңіз қандай ғаламат құдіретті құбылыс, қандай өлшегіштердің, индикаторлардың, есептегіштердің күрделі жүйесі десеңізші, ал біз болсақ, солардың кейбіреуінің ғана көрсеткіштерін оқи аламыз, оның өзінде де өреміз жетпей, қателесіп, шат-шәлекейіміз шығады. Менің ағзамда жан-тәнімнің терең, кенет азабынан бас айналып, көз қарауытар сұмдық бір шоқтай қарып, күйдіргі дерт бүрк ете қалды да, лезде лапылдап жоғары өрлеп барып, аш бүйірден қабырғамның астына сынадай қадалды. Менің құлағымда аңыраған адуын жел желкенін жиып үлгерем дегенше мачтасынан айырылып қаңыраған, қақсал кемедей мені алды-артына қаратпай дедектетіп ала жөнелді. Аузым удай запыранға толып, көзімнің алдындағының бәрі көлбеңдеп көшіп жатты. Үрей дабылы, қауіп-қатер дабылы, опат дабылы. Әйелдер отырған тұстан айналып өте бергенімде, сап ете қалған бұл дерт мені екі бүктеп, қас қағым жан төзгісіз жойқын азапқа салып, ізінше лезде ғайып болды. Мен қайта еңсемді көтеріп, бойымды жаздым да, ештеңе болмағандай әрі қарай жүре бердім, олар тіпті түк те сезбей қалды. Есте жоқ ескі заманда адамдардың жын-перінің салқыны, кесірі, кесапаты тиеді дегенге неге сенгенін менің түсінуіме болатын сияқты. Ол тұрмақ, соған менің өзім де сенуге бармын. Шымыр шыдамдылық, тұңғиық төзімділік. Табиғаты жат белгісіз бірдеңенің озбырлықпен шұғыл шабуыл жасауы мен оған қасарыса қарсы тұруға қисынсыз қарекет жасауға әлектену, Әйтсе де жеңіліс қасіретін тартып, басқыншыдан аяушылық тілеп әлектенсе де, ақыры амалсыз айтқанына көніп, айдауына жүру. Егер дәнекер шамның жалынындай көлкіген көгілдір сәуле ішінен қалтқысыз көруге қабілетің жетсе, оның ақтық атауы — зорлық! Менің сүйіктімнің даусы естілді.

	— Атыңа айтылған жылы сөздің әрқашан пайдасы тиеді. Мен даусымды кенеп көрдім, ол жарқын да өктем естілді.

	— Аз үміттің мейлі тіпті ақталмас үміттің ұшқыны болса да, оның ешкімге залалы тимек емес, - дедім мен, шараптан босаған құтыны буфетке апарып қойып өз орныма қайтып оралдым да, хош иісті көне ромның жарты бокалын қағып тастап, бақтаққа жайғасып отырған соң, аяғымды аяғымның үстіне айқастырып тастап, тіземді қапсыра құшақтадым.

	— Мен Итенді түсінбеймін, — деді Мэри, — ылғи картамен бал ашқанда жаратпайтын, ондайды өрескел көріп күлетін. Мен әйтеуір түсінбеймін.

	Менің жүйке тамырларымның ұштары жел тербеген қураған қысқы қурайдай судырлай бастады, айқаса тарақталған саусақтарым сығымдалып, қан-сөлінен айрылып, боп-боз болып кетті.

	— Янг бикем... Марджи, мен оның мәнін өзімше түсіндіруге тырысып көрейін, — дедім мен. — Мэри байырғы текті, бірақ кедейленген ирландық отбасынан шыққан.

	— Біз соншалықты тақыр кедей болған емеспіз.

	— Оның сөйлеген сөзінен-ақ байқамайсыз ба сіз?

	— Расында, мен енді сіз айтқан соң ғана аңғардым.

	— Сонымен, Мэридің кезінде ағаттық кетіп, әулиелер санатына ілінбей қалған өзі христиан мейірімді әжесі болған. — Менің сүйіктімнің жүзінен өшпенділіктің көлеңкесі елес бергендей болды. Мен сөзімді одан әрі сабақтадым!

	— Алайда христиан дінін зерттейтін ресми ғылым ресми түрде мойындайтынына қарамастан оның қайдағы бір жын-пері және аруақ тәрізді әлде бірдеңелерге сенуіне мұның еш бөгеті болмаса керек.

	— Бұл мүлдем басқа нәрсе ғой.

	— Оған дауым жоқ, бүлдіршінім менің. Бәрінен де белгілі бір айырмашылық табуға әбден болады. Ал бірақ мен өзім білмейтінге қалай сенбеуіме болады?

	— Сіз онымен сөйлескенде сақ болыңыз, — деді Мэри, — ол білдірмей тұзақ құрып, сізді сөзден тосуы да ғажап емес.

	— Мұның қалай? Менің бар кінәм - картамен бал ашу не екенін және соның өзі неге негізделетіні жайлы бейхабар екенімді мәлімдеу еді. Сонда менің бұған қалай сенбеуіме болады? Картамен бал ашуға болатынына мен сенемін. Өйткені қалай бал ашатынын көргенім бар.

	— Бірақ ашылған балда шындықтың болуына сен сенбейсің ғой.

	— Миллиондаған адам сенеді, тіпті керек десең, сол үшін ақша да төлейді. Біле білсең, осының өзі-ақ оған құштарлық туғызады.

	— Бірақ сен оған...

	— Сабыр ет! Мен сенбейді емеспін, қайта мен білмеймін. Бұл екеуі екі түрлі емес. Мен қайсысы қайсысының алдында екенін яғни бал ашу шындықтың алдында ма, әлде шындық бал ашудың алдында ма, мен тек соны ғана білмеймін.

	— Оның көкейінде не тұрғанын мен айтпай-ақ аңғарып отырмын.

	— Рас па? Мэридің ұнатпай қалғаны айдан анық.

	— Шарасыздықтың шырмауынан шығуға қалайда балгердің сирек сезімталдығы қолұшын беруге тиіс. Сіздің соны айтқыңыз келетін болар?

	— Балгер солай болар, ал карта оны қайдан біледі?

	Мен оған:

	—Карта өзінен-өзі ашылмайды, оны әйтеуір біреу ашуы керек қой, — дедім.

	Марджи маған көз салып, көңіл аударған жоқ, әйтсе де Мэридің әлдебір алаң көңілінің абыржи бастағанын сезіп, енді оның ишарат күтіп, іркіліп қалғанын аңғардым.

	— Одан да тексеріп көрейік, — деп мен ұсыныс еттім.

	— Айтудың өзі ұят, алайда егер өздерін тексерсе, бұл күштер жәбірленеді, ондай тексерістен түкте шықпайды. Дегенмен байқап көруге болады. Бірақ соны қалай істеуге керек?

	— Сіздер түк ішпепсіздер ғой. Екеуі жарыса бокалдарын қолына алып, ұрттады да, үстелге қайта қойды, мен қалған шарапты бірден көтере салдым да, қайта құты әкелуге беттедім.

	— Итен, саған жеткілікті болған жоқ па?

	— Жоқ, бүлдіршінім, — мен бокалымды толтырып алдым, — ал егер картаны қарамай ашса, қалай болар еді?

	— Ал сонда оны қалай оқу керек?

	— Ендеше, не мен, не Мэри картаны таратайық, сосын сіз онда не түскенін айтып беріңіз.

	— Әдетте, картаны кім ашса, ол соған ғана жауап береді деген бар, мүмкін, олай емес те шығар, мен біле бермеймін ғой, жарайды, не де болса байқап көрелік.

	— Ал, меніңше, егер істелетін болса, онда бәрін рет-ретімен дұрыстап істеу керек, - деді. Нағыз Мэридің айтатын сөзі. Ол өзгерісті, ұсақ-түйек өзгерісті ұнатпайды. Бір ғажабы, үлкен өзгерістерге қыңбайды, сыртқа сыр бермейді - абайсызда саусағын кесіп алғанға үрейі ұшып жұртты дүрліктіруі мүмкін, бірақ өндіршегі орылып қалғанды көргенде қыңқ етпей, салқын сабырлылық, ширыққан ширақтылық танытады. Менің көңіліме күдік кірді: мен Мэриге алдында Марджимен арамызда тексеру жайлы әңгіме болды деп айтқан едім, ал енді біз оны қазір, аяқ астынан ойлап тапқандай болып отыр.

	— Біз бұл жөнінде бағана сөйлесіп едік қой, есіңізде ме?

	— Иә, иә, мен кофе алуға келгенде сөйлескенбіз. Сол күні бойы менің ойымнан кетпей қойды. Мен мұнда картамды да ала келдім.

	Мэри қайсарлықты қатыгездікпен, қатыгездікті қара күшпен шатастыруға бейім тұрады, ал қара күштен ол қатты қаймығады, зәресін алған бүл үрейді өмір бойы өшпестей етіп оның бойына ұялатқан — әйгілі араққұмар, маскүнем немере ағалары, тіпті айту түгіл ауызға алудың өзі ұят, әйтсе де бұдан оның өмір бойы арылуы екіталай. Мен оның оқыс селк етіп шошып кеткенін сездім.

	— Онымен ойнауға болмайды, — дедім мен. — Одан да казино (карта ойыны) ойнаған дұрыс.

	Менің жалтарғанымды түсінген Марджи лезде соны пайдалана қойды. Әрине, бұл оның бірінші мәрте бұлай жасауы болмаса керек.

	— Келіңіздер, ойнайық.

	— Менің тағдырым тайға таңба басқандай айқын, менің алдымда қыруар байлық күтіп тұр. Енді бұдан артық не керек?

	— Міне, көрдіңіз ғой? Ол бәріне сенбейді деп мен сіздің өзіңізге айттым. Алдап-арбап, басыңызды шыр айналдырып жібереді де, өзі жалт беріп, ши түбіне жасырына қалады -бұл оның үйреншікті әдеті. Мұнысымен кейде ол менің есімді шығарып, жындандырып жібере жаздайды.

	— Мен бе, сені ме? Өмірімде оны сезген емеспін. Сен менің әманда аялы асыл жарымсың.

	Кейде адамдар арасында кенет пайда болатын қарсылықтың әлде қарама-қарсылықтың ұшқынындай бірдеңе сезгендей боласың. Әрине, бұл өне бойы болмаса да, әйтеуір болып тұрады. Мэри қисынды етіп ойлауға онша миын қинамайды, әлде оның өзгенің айтқанына ойланбай иланып, секемсіз сенетіні, бәлкім, содан да болар. Бөлме ішінің тынысы тарылғандай сезілді. Мен Мэри мен Марджидің достығы осымен аяқталған болар деп ойладым. Енді Мэридің онымен арадағы қарым-қатынасы қалайда бұрынғыдай болуы қиындыққа соғатын болар.

	— Мен шынымен, осы картамен бал ашудың сыр-сынын біліп, сауатымды ашсам деп едім, — дедім мен. — Өйткені бұл жөнінен мен қоқ етпейтін кещемін. Маған мұнымен ылғи да әлгі сығандар ғана айналысатын сияқты болып көрінетін. Марджи, әлде сіз сығансыз ба? Сыған қыздарынан менің бірде-бір танысым болған емес.

	Мэри айтты:

	— Оның қыз күніндегі әкесінің аты орысша, ол өзі Аляскада туып өскен.

	Шықшытының бұлайша шығыңқы болуы, міне, қайда жатыр!

	Марджи сөзге килікті:

	— Мэри, менің Аляскаға қайдан, қалай барғаным жайлы сізден бүгіп қалған қылмысты құпиям бар.

	— Аляска бұрын орыстардың жері болған ғой, — дедім мен. — Біз оны Ресейден сатып алдық.

	— Десе де, оның кәдімгі Сібір сияқты аса қауіпті қылмыскерлерді жер аударатын аймақ болғаны сіздерге де аян шығар деп ойлаймын

	— Сонда қандайлар үшін дейсіз?

	— Барып тұрған қауіпті қылмыскерлерге. Балгер-сиқыршылығы үшін менің арғы әжемді соттап, сонда жер аударып жіберген.

	— Ал сонда ол не істепті?

	— Дүлей дауыл шақырса керек. — Мен күліп жібердім.

	— Демек, бұл сізге мирасқа қалған қабілеттілік болды ғой.

	— Дүлей дауыл шақыруды айтасыз ба?

	— Жоқ, тағдыр болжауды айтамын, әйтсе де мұның бәрібір ғой.

	Мэри айтты:

	— Сіз қалжыңдап отырған боларсыз. Бұныңыз жалған.

	— Мэри, рас, мен қалжыңдап отырған да болармын, бірақ бұл — алғаусыз ақиқат. Сиқырлық онда адам өлтіргеннен де ауыр сұмдық қылмыс саналған. Менің қолымда сол арғы әжемнің сақталып қалған қайсыбір қағаздары бар, әрине, олардың бәрі бірдей орыс тілінде жазылған емес.

	— Ал сіз орыс тілін білесіз бе?

	— Білетін едім, бірақ қазір мүлде ұмытып қалыппын.

	— Бәлкім, қазір, біздің кезімізде де сиқырлық тым ауыр қылмыс болар, — дедім мен.

	— Сонда менікі жөн болмағаны ғой? — деді Мэри. — Ол біресе ана жағына, біресе мына жағына бұлтарады. Оның көкейінде не тұрғанын ешқашан білмейсің. Кеше, жо-жоқ, бүгін екен ғой, таң атпай тұрып, үйден шығып кетті. Оның серуендеп қайтқысы келіпті.

	— Рас, мен сұмпайымын, — дедім мен, — барып тұрған жексұрынмын, оңбағанмын.

	— Қалай десек те, мен Марджидің картамен бал ашқанын қалаймын, бірақ сен, өтінемін, соған араласпай-ақ қойшы. Әйтпесе біз құсшының құр әңгімесімен отырып үйде балалардың жоқ кезін босқа өткізіп аламыз.

	— Бір пәске, — дедім. Мен жоғарыдағы жатын бөлмеге бар дым. Дін сақшысының семсері әлі төсекте жатыр екен де, қорабы мен қалпағы ашық күйінде еденде қалыпты. Мен ваннаға кіріп дәретхананың суын ағыздым. Бізде су жібергенде оның қалай сарылдап құйылып жатқаны бүкіл үйде естіліп тұрады. Мен сүлгіні мұздай суға малып алдым да, маңдайыма, көзіме бастым. Басым қысқаны сондай, тіпті көзім ұясынан шығып кете жаздады. Салқын судан кейін аздап болса да сәл жеңілдегендей көрінді. Мен нәзшаймаға (унитаз) жайғасып отырдым да, сулы матаны бетіме бастым, ол жылыған кезде оны қайта малып алдым, жатын бөлмеден қайта өтіп бара жатып, қораптағы сақшының қалпағын алып, басыма кидім де, ақырын төменге түстім.

	— Түу, нақұрыс! — деді Мэри. Өзі күліп, көңілденіп қалды. Еңсені басқан әлдебір алаңдаудың сеңі сөгіліп, ызғары тарағандай болды.

	— Түйеқұстың қауырсынын аршып ағартуға бола ма екен, — деп мен тосын сұрақ қойдым. — Ол мүлде сарғайып кетіпті.

	— Болатын шығар. Шульд мырзадан сұрау керек.

	— Дүйсенбіде кіріп шығармын оған.

	— Мен Марджидің бал ашқанын қалаймын, — деді Мэри. — Мен соны көргенше құштармын.

	Мен қалпақты баспалдақ тұтқасының шығып тұрған бақалақ басына кигізе салдым, егер сондай ерсі құбылыс болуы ықтимал десек, онда әлгі қалпақ киген бақалақ ішіп алған адмиралдан аумай қалды деуге әбден келісетін еді.

	— Ит, карта ойнайтын үстелді алып келші. Көп орын керек болады.

	Мен шоланнан үстелді әкеліп, оны аштым да, аяқтарын бекіттім.

	— Марджи бақтаққа отырғанды ұнатпайды. Мен орындықты жақындатып қойдым.

	— Ал біз не істейміз?

	— Алаңсыз көңіл қою керек, — деді Марджи.

	— Неге көңіл қоямыз сонда?

	— Мүмкін болғанынша ештеңеге алаңдамаған абзал. Карта анау диванның үстінде жатқан менің сумкамның ішінде.

	Мен бал ашатын картаны ылғи да көп ұсталып сағал-сағал болған, түте-түтесі шығып умаждалған болатын шығар деп ойлаушы едім, ал мынау жап-жаңа, тап-таза, пластмассадан жасалғандай жалтырап тұр екен Кәдімгі ойын картасына қарағанда, бұлар сәл ұзындау әрі жіңішкелеу және де колодада елу екіден әлдеқайда көп болатын. Марджи үстел басында оқтау жұтқандай тіп-тік қалшиып отырған бойы картаның колодасын саралап, олардың күрделі айырым дәрежесіне қарай түрлеп-түстеп әсем боялған мүсіндерді рет-ретімен асықпай жая бастады. Атауларының бәрі французша: lempereur, lermite lechariot, la justice, diuble (император, тақуа, арба, әділет, мачта, пері); жер, күн, ай, жұлдыз, ал түр-түсі де төртеу: семсер, шыныаяқ, сойыл және ақша - менің ойымша, суреті геральдикалық раушан гүліне ұқсай тұрса да, geniere дегені ақша дегені болса керек, ал әрбір түстің өзіне тән королі, өз патшайымы мен (валеті) бар. Сосын тағы қисынсыз, үрей ұшыратын ұсқынсыз карталарда — найзағай, қақ айырған қоқырайған мұнара, тағдыр тегершігі аяғынан адам асылған дар ағашы — le pendu және la mort — шалғы асынған адамның қаңқасы.

	— Айтарлықтай-ақ адам жанын жабырқата түнерген түсі суық сурет екен, — дедім мен, — бұл суреттер соларда бейнеленгендерді танытады.

	— Олар қалай түссе, соған байланысты. Егер картаның аяғы жоғары қарап түссе, оның мәні керісінше болады.

	— Ал жалпы мәні өзгеруі мүмкін бе?

	— Мүмкін. Бұл әрине, бал ашушының түсінігіне, ашылған картаның мәнін талдауына байланысты.

	Картаны қолға алған бойда Марджи кәдімгі байсалды да ресми кейіпке түсті, жарқыраған жарықтың сәулесінде оның жыпылдаған епті саусақтары мен бұрында бір кезде көрген қолдың құпиясын әшкерелегендей болды; ол тосын қарағаннан әлдеқайда жасамыс сияқты.

	— Сіз мұны қайдан үйреніп жүрсіз? — деп сұрадым мен.

	Қыз күнімде әжемнің бал ашқанын жиі көруші едім, ал кейін қонаққа барғанда карта алып баратын болдым, бәлкім, бұл әлде жұрт көңілін өзіме аудару үшін ойлап тапқан әдісім шығар.

	— Сіз өзіңіз сенесіз бе?

	— Білмеймін. Кейде ақылға қонбайтын оғаш нәрселер болады. Білмеймін.

	— Карта психологиялық жаттығу іспетті, қалтқысыз қадала ойлауға мәжбүр етеді, мүмкін, бар гәп осында шығар.

	— Кейде менің өзіме де солай болып көрінетін де тәрізді. Картаға өзіне тән емес қасиеттерді таңатын шақтарым да менің болмайды емес, мұндай сәттерде еш уақытта жаңсақ баспаймын да. — Оның епті қолы бейнебір жанды мақұлықтай тынымсыз қозғалып, біресе картаны араластырып, біресе қайта кесіп отырды да, ақыры карта колодасын кесуге менің алдыма қарай итерді.

	— Кәне, кімге бал ашамыз?

	— Итенге, — деп Мэри дауыстап жіберді. — Кешегімен сәйкес келер ме екен, кәне, көрейік!

	Марджи маған көз тастады.

	— Шашы сары, — деді ол, — көзі көк. Сіз әлі қырыққа келмеген боларсыз?

	— Қырық.

	— Шоқпарлы король. — Ол колодадан карта алды. — Міне, мынау сіз, корольдің үстінде мантиясы, басында тәжі, ал қолында ап-ауыр қызылды-жасылды скипетрі, төменгі жағында жазуы бар: Roi de Вaton. Ол картаны ашып, бет жағын жоғары қаратып үстел үстіне тастады да, колоданы қайта араластырды. Содан соң әндете сөйлей отырып қалған картаны тез-тез таратып жайып тастады. Бір карта менің королімнің үстіне түсті. — Бұл сізге жамылғы үшін. Екіншісі бірінші картаға кесе-көлденің түсті. — Бұл сізге крест үшін — Үшіншісі үстіне бастырылды. — Бұл сізге тәж үшін. — Төртіншісі астына төселе түсті. — Бұл сізге тірек үшін, мынау — бұрын болғандарға, ал мынау енді болатындарға. Үстел бетінде карталар үлкен кресті бейнелеп, бірінен соң бірі жайылып түсіп жатты. Ақыр соңында ол: сіз үшін, үй ішіңіз үшін, не күтіледі, не болады деп атап-атап, крестің сол жағына тағы да төрт карта жайып тастады. Соңғы карта аяғынан дарға асылған адам болып шықты, әйтсе де мен үстелдің ар жағында отырғандықтан ол маған кәдімгідей аяғынан тұрғандай боп көрінді.

	— Әжептәуір орындалатын тәрізді.

	— Әлде бұл құтқарудың нышаны болар, — деді ол сұқ саусағының ұшымен төменгі ернін сипалап тұрып.

	Мэри одан:

	— Ал мұнда ақша жайлы айтылғаны бар ма?

	— Әрине, бар, — деді ол самарқау ғана. Кенет ол карталарды араластырып жіберді де, оларды мұқият сыпырып, өзінің үйреншікті сиқырлы дуасымен күбірлей отырып картаны қайта таратып жая бастады. Бейнебір ол алдындағы әр картаға жеке-жеке шүйліге қарамай, оның есесіне, бүкіл көріністі тұтастай толайым шолып отырған сыңайлы және де оның қаумалаған қалың ойдан қабағы түйіліп, жанары жасық тартып, мұнартып кеткендей.

	Мен мұны әйелдер клубында, тіпті керек десеңіз, қалаған жерде өткізілетін кеш бағдарламасының айшықты ажары-қызығы бола алатын татымды тамаша деп ойладым.

	Расында, мына сәуегей түсі суық, сыр алдырмайтын жұмбақ жан. Жұртты солай ұзақ уақыт ширықтырып, шыдамы таусылғанша алаңдатып, аптықтырып, зарықтырып ұстай білсең болғаны — бұл арада іс-әрекет, не істегенің мәнді емес, соны қалай істегенің, уақытты ұта білгенің маңызды. Мына әйел қайдағы бір кәкір—шүкір саудагерге бола дара дарынын бекер қор ғып жүр. Әйтсе де бізден, мына менен не дәметеді? Кенет ол жаюлы жатқан карталарды қайта араластырып жіберіп, колодаға жинап, сыртында: «I. Muller et Сіе, Fabrigue Cartesh3» - деген жазуы бар қызыл қорапқа салып қойды.

	— Жүрмейді, — деді ол — кей-кейде мұндай болады.

	Демін әзер алған Мэри:

	— Сіз картадан өзіңіз айтуға дауаламайтын әлде бірдеңе көрдіңіз бе? — деп сыбырлап қана сұрады.

	— Жо-жоқ, айтып беруіме әбден болады! Бірде, кішкентай қыз күнімде менің жыланның, жақпар жартасты таудың қоңыраулы ысылдақ жыланының қабығын қалай тастағанын көргенім бар-ды. Міне, қазір де, картаға қараған сәтте олар әп-сәтте ғайып болып кетті де, солардың орнында мен шаң-шаң көне терісінің жартысы жалбыраған, жартысы жарқыраған сол баяғы жыланды көрдім. Міне, осылай, қалай түсінсеңіздер, солай түсіне беріңіздер.

	Мен оған:

	— Бұл дұғадан басы айналып, есі ауғандағы елеске ұқсайды. Бұндайды сіз бұрын-сонды байқап па едіңіз?

	— Бұрын да болған, үш мәрте.

	— Онда да осындай неге екені түсініксіз болды ма?

	— Менің өзіме түсініксіз.

	— Ылғи да жылан көріне ме?

	— Жо-жоқ. Басқа да заттар бар, бәрі де қисынсыз бірдеңелер.

	Мэри болса қызыға, қызына сөйледі:

	— Әлде бұл Итеннің тағдырында болғалы тұрған елеулі өзгерістерге мегзейтін ишарат шығар?

	— Сонда қалай, Итен жылан ба?

	— Ә... түсіндім, түсіндім, — дедім мен.

	— Менің тіпті денем түршігіп кетті ғой, — деді Марджи. — Сонау бір кездерде жыланнан жаным анша-мұнша түршікпеуші еді, жылыстап жылдар өте келе енді одан аза бойым қаза болуға айналды. Жылан ойыма түссе болды, тұла бойым түршігіп қоя береді. Әйтсе де осы менің үйге қайтатын уақытым болғанға ұқсайды.

	— Итен сізді шығарып салады.

	— Қажеті жоқ, қаперіне де келмей-ақ қойсын!

	— Несі бар. Мен ыстық ықыласыммен шығарып салуға бармын.

	Марджи Мэриге қарап тұрып жымия күлді.

	— Жаныңнан қия бастырма оны, мықтап ұста, — деді ол. — Жалғыз басты тұрудың қандай екенін сіз білмейсіз ғой.

	— Қыңыр сөздің қажеті не, — деді Мэри, — сіз емеурін танытсаңыз болды, күйеудің өзі-ақ жетіп келеді.

	— Бұрын мен солай жасаушы да едім. Оның да мәні шамалы. Ондай оңай түскен олжаның құны да қораш болмақ. Одан да өз күйеуіңізді ұстаңыз, мықтап ұстаңыз. Күтпеген жерден қолды болып кетуі де ықтимал.

	Ол үстіне пальтосын киіп те үлгереді, бүл өзі сағат бойы қоштасатындардан емес-ті.

	— Ас дәмді, отырыс мәнді болды. Сіздердің қайта шақыруларыңызды күтемін. Итен, ашқан балға ренжи көрмеңіз.

	— Ертең шіркеуде жүздесеміз ғой?

	— Жоқ. Мен дүйсенбіге дейін Монтокке барып қайтамын.

	— Осындай ызғарлы, суық күнде ме?

	— Мен азанғы теңіз ауасын ұнатам. Қайырлы таң болсын. Нақ бір соңына түскен қуғыншыдан қорқып қашқандай мен есікті ашып үлгеремін дегенше ол зым-зия жоқ болды.

	— Мен оның қала сыртына шықпақ болғанын тіпті білгем де жоқ, — деді Мэри.

	Ал мен оған: "Мұны оның өзі де білген жоқ" деп жауап бере алмадым.

	— Итен, сен оның бал ашқаны жайлы не ойлайсың?

	— Әйтсе де ол бал ашып болжарлықтай ештеңе айтқан жоқ қой.

	— Жоқ, сен ұмыттың, ол ақша жөнінде айтты ғой. Бірақ менің ;айтайын дегенім ол емес. Картадан ол айтқысы келмеген бірдеңелерді көрді-ау осы деген бір күдікті ой келмей ме саған? Қалайда, әйтеуір оны сөзсіз бірдеңе шошытқаны даусыз.

	— Әншейін, әлгі жылан есіне түсіп кетіп, соның шырғалаңынан шыға алмай қалған шығар.

	— Ал сен бұл арада басқа бір мән болуы ықтимал-ау деп ойламайсыңба?

	— Балды күлшем, бал ашу жөніндегі біздің маманымыз сенсің ғой. Мен қайдан білейін.

	— Қалай болғанда да, сенің оны достық жылы шыраймен қарсы алғаның үшін мен дән ризамын. Маған сен оны өлердей жек көретін сияқты болып көріндің.

	— Мен қумын ғой, — дедім мен. — Өз сезімімді жат көзге шалдырмай жасыра білемін.

	— Тек менен басқадан. Олар енді екінші сеансқа қалатын шығар.

	— Кім қалады?

	— Балаларды айтам, олардың екі сеансты бірден көретін әдеті ғой. Сен ыдыс-аяқ жөнінде жақсы тауып кеттің!

	— Мен залыммын да, — дедім мен. — Кезі келгенде сенің ар-абыройыңа да әлі-ақ шабуыл жасамақ арам ойым бар.





VI тарау

	Маған қайсыбір мәселені шешуді әдетте жиі-жиі кейінге шегере тұруға тура келетін-ді. Сосын барып бір сәті түскен күні уақыт тауып ойластырып қарасам, кенет мен оның бәрі жан-жақты сараланып, шығар жол табылып, ұйғарым жасалғанын көретінмін. Бәлкім, жұрттың бәрінде осылай болатын да шығар, бірақ оны білу менің еншіме тимеген. Құдды бір сананың саңылаусыз қапас, дүлей үңгірінде қайдағы бір ұсқынсыз соттар кеңеске жиналып, үкім шығарғандай. Осы бір ұйқысыз құпия аймақ дәйім маған қап-қара, түнерген тұңғиық тұйық су — тереңінен рабайда ғана бетіне бірдеңе қалқып шығатын түпсіз шұңғыл шүңейт болып көрінетін-ді. Әлде, бүл жанды дүние ә деп алғаш тіршілік ете бастаған сәттен былай қарай оның басынан кешкен үлкенді-кішілі оқиғалардың бәр-бәрі тірнектеп тізіліп, мұқият сақталған ғаламат алып кітапхана болар.

	Қайсыбір адамдар, меніңше, бұл құпиялы орынға, айталық, ақындар әлдеқайда еркін ене алады ғой деймін. Бірде газет таратушы болып істеуге мәжбүр болып жүрген кезімде, әрине, онда менің қоңыраулы сағатым жоқ болатын, мен өзімше белгі берудің және оған жауап алудың жүйесін ойлап таптым. Кешке төсекке жатқанда, мен өзімді ойша қара судың жағасында тұрмын деп санаймын. Қолымда аппақ тас, мінсіз жұмыр аппақ тас. Мен соған көмірдей қара әріппен "4 сағат" деп жазамын, сосын оны суға лақтырып жіберемін де, оның үйіріліп бірте-бірте тереңге батып бара жатқанын, ақыры батып кеткенін бақылаймын. Бұл — қапы кетпейтін әдіс. Содан мен сағат дәл төртті соққанда шырт ұйқыдан оянатын болдым. Сосын мен өзімді сағат төртке он минут қалғанда және төрттен он бес минут өткенде оянуға дағдыландырдым. Бірде-бір мәрте ұйықтап қалған кезім болған емес.

	Ал кейде түпсіз терең тұңғиықтан шыққан теңіздің әбжыланы ма, әлде жан шошырлық құбыжық тәрізді ме, әйтеуір, ақылға қонбайтын әнтек, оғаш та жексұрын бірдеңелер су бетіне андыздап шығатын кездері де болады.

	Мэридің ағасы Деннистің біздің үйде, тамақтан шыққан ұра дертінің ауыр қасіретін тартып қайтыс болғалы бері бір-ақ жыл өтті. Ағзаның алаңсыз улануы бүкіл денедегі үрей атаулы сезім-түйсіктің бәрін аластағандықтан, байғұс өзін-өзі билеуден, әлденеден тежеуден мүлде қалды да, тек аласұрып, арпалыса бастады. Сол бір ирландықтарға тән ақкөңіл ат жақты адамның жүзінде жыртқышқа тән қорқынышты құбылыс пайда болды. Мен оны ұстауға, аптығын басуға көмектестім, жантәсілім алдындағы сандырағын сейілтуге тырыстым, ақыры, өкпесі қабынып, ісініп, тынысы тарылып діңкесі құрығанға дейін апта бойы арпалысумен болдық. Оның ажал құшағындағы ауыр азабын Мэри көрмей-ақ қойсын дедім. Өйткені ол бұған дейін өлімді өз көзімен көрген емес, ал мен оның ағасы болған осы бір кеңпейіл жақсы адамның жарқын бейнесін көкірегінде сақтауына мынадай қасіретті қаза қатерін тигізуі ықтимал деп білдім. Міне, сондай бір кезде мен оның төсегінің басында күзетіп отырғанымда, әлгі айтылған түнерген тұңғиық шүңейт судан жан түршігер жалмауыз бір ғаламат құбыжық шыға келді. Мен Деннисті сұмдық жек көрдім. Өшіккенім сонша, тіпті оны өлтіргім келді, алқымынан алып шайнап тастағым келді. Жемтігінің арса-арсасын шығаратын көкжал қасқырдай азуымды ақсита ашқанымда, жағым қарысып қалды, тіпті бар ғой, еріндерім дірілдеп, қалшылдап кеттім.

	Бәрі тәмам болған соң ауыр айыбым еңсемді езген мен үрейім ұшып, өлім туралы куәлікке қол қойып жатқан карт доктор Пилдің алдында амалсыз кінәмді мойындадым.

	— Мына сіз баяндаған жәйт, меніңше, онша сирек ұшырасатын құбылыс емес, — деді ол. — Мұндайды менің өзгелерден де байқағаным бар, бірақ оны жұрттың бәрі бірдей мойындай бермейді ғой.

	— Бірақ бұл менің бойымда қайдан пайда болды? Мен оны қатты сыйлаушы едім.

	— Мүмкін, бұл ұрпақтан-ұрпаққа мирас болып келе жатқан құбылыс болар, — деді ол. — Әлде ұяластар арасындағы ауыр және жаралы болу өзгелеріне қатерлі болып көрінетін кезеңге қайта оралудың бір нышаны шығар. Қайсыбір жан-жануарлар мен көптеген балықтар өздерінің әлсіз ұяластарының, бауырластарының парша-паршасын шығарып, жеп те қоятыны белгілі.

	— Бірақ мен ондай хайуан да, балық та емеспін ғой.

	— Әрине, сіз жыртқыш хайуан да, балық та емессіз. Міне, сол себептен де мұндай сезім де сіздің қазіргі болмысыңызға сыйымсыз, әнтек болып көрінуі ықтимал. Бірақ олар сіздің табиғи жаратылысыңызда, қаныңызда бар. Бар болғанда, біте қайнасқан деуге болар.

	Доктор Пил — көп жасаған, қажыған, жақсы адам. Елу жылдан бері ол бізді мына жарық дүниеде қарсы алады, о дүниеге аттандырып салады.

	Алайда түнектегі соттар кеңесіне енді қайта оралайын, онда, шамасы, уақытпен санаспай тер төгіп, еңбек етіп жатса керек. Кей-кейде адамды ауыстырып, айырбастап жіберген тәрізді болып көрінеді, ондайда, әдетте, біз: "Жоқ, олай жасау оның қолынан келмейді, оған оның қабілеті жетпейді. Бүл оған мүлде ұқсамайды" дейміз. Әйтсе де, мүмкін, біз қателесетін болармыз? Ең дұрысы, ол бізге беймәлім өзге қырынан көрінді, яки жоғарыдан не төменнен болған қысым оның түр-тұлғасын өзгерткен болар. Соғыста мұндай аяқты аттап басқан сайын ұшырасады. Қорқақ батыр болып, ал батырдың зәресі зәр түбіне кетіп жатады. Әйтпесе кейде таңертеңгі газеттен ақкөңіл адам, жап-жақсы отағасы ойда жоқта әйелі мен баласын балтамен шауып тастапты деген оқыс хабар оқисың. Менің ойымша, адам үнемі өзгеріп, құбылып отырады. Алайда бойында болған ондай өзгерістердің қалтқысыз көзге шалынар айрықша сәттері де болады. Әлде бұдан да тереңірек қазып, тереңірек үңілсем, бәлкім, шыр етіп туып, кіндігім кесілген күннен, яки одан да әріректен бастап өзімде болған өзгерістердің түп-тұқиянына дейін әлде жеткен де болар ма едім. Соңғы кезде қай-қайдағы ұсақ-түйек бірдеңелер өзара ұласа барып, әжептәуір ауқымды өрнек құрайтынды шығарып жүр. Сан-сапалық сансыз оқиғалар ма, алуан-алуан байқау-бақылаулар ма, ылғи құлағыма тынымсыз ызындап, өзімнің табиғи деп таныған жолыма қарама-қарсы жолға, әйтпесе менің табиғи деп таныған азық-түлік дүкенімнің сатушысы, бақытсыз, талаптан жұрдай, болашақтан үмітсіз, отбасын, бала-шағасын асырау, ішіндіру-киіндіру борышымен әбден шырмалған, өзінше абзал адамгершілік, асқан ізгілік деп білетін сірескен сірі жанды көне әдет-ғүрыптар, бұлжымас рәсімдерді қасиеттейтін, сөйтіп, өзін өзге ортадан оқыс оқшаулаған адамның жолына итермелеп, игісі келеді. Бәлкім, менің кеудеме дем бітіп, өзін өзгеден биік санайтын менмендік пайда болған шығар, соның салқыны тиіп, енді мен де өзімді жұрт айтып жүретін әлгі жақсы адамдар сапына қосатын болармын.

	Әрине, айналада не болып жатқанын мен білем. Маруллоға тәптіштеп түсіндіріп жатудың қажеті жоқ еді. Біздің Нью-Бэйтаундай шағын кентте тұрып, оның жай-жағдайын, тіршілік-тынысын білмеу әсте мүмкін емес. Шынын айтсам, мен ол жайында онша ойланған да емеспін Доркас соттың таныстықпен сыпайылық жасап, мені көшеде жүру тәртібін бұзғаным үшін айып төлеуден босатқаны бар. Бұдан тіпті құпия жасаудың өзі орынсыз деп саналады. Бірақ "сыйға-сый" деген бар ғой. Қала мэрі, былайша айтқанда, ол кәдімгі "Бад" — құрылыс материалдарының фирмасы ғой, міне, сол қалаға әртүрлі, кейде тіпті мүлде қажеті жоқ жабдықтарды қымбат бағамен сатқан. Жаңа көшеге асфальт төсеу қажет болған сәтте, аяқ астынан оның екі қапталындағы жердің, қаланы жөндеу, көгалдандырудың кезекті жаңа жоспары жасалып, ресми түрде жарияланбай тұрып-ақ, оларды Бейкер, Марулло, тағы басқа да бес-алты ақшалы алпауыттар сатып алып қойғаны әйгілі болып қалды. Мұның бәрін болып жататын үйреншікті жәйттер деуге болар, бірақ маған менің өмірде басшылыққа алар заңым бұдан әлдеқалай басқа сияқты болып көрінеді. Марулло, Бейкер мырза да, кезбе саудагер де, Марджи Янг-Ханта, Джой Морфи де әрқайсысы маған өзінше пыш-пыш сыбырлап жүріп, ал олардың бүл әрекеті бір арнаға тоғыса келіп, ақыры әжептәуір пәрменді сілкініске себепкер болды, енді, міне, "Уақыт тауып, мұны мұқият ойластыру керек" деген түйінге тірелді.

	Еріндерінде ертеден үйреншікті жымиған бейкүнә мұңсыз күлкісімен, айдай ажарлым менің, баяу пырылдап алаңсыз ұйықтап жатыр, жүзінен әдеттегідей, әсіресе махаббат мауқына толы жалынды жар құшағынан кейін оның бойындағы ыстық құштарлық ынтығы саябырлап, сабасына түскендей жайбарақат бір маужыраған мажырасын ұйқыға кеткені әбден аңғарылады.

	Кешегі түнгі сергелдеңнен кейін мен тырп етіп, тұяқ серіппей тас боп ұйықтап қалуым жөн еді, бірақ олай болмай шықты. Ертемен тұруым қажет болмаған жағдайда кешкілік басым жастыққа тиген бойда ұйықтап кете алмайтынымды мен әлдеқашан байқағанмын. Менің көз алдымда бір қызыл дақ көлбеңдеп, көшедегі шамның жарығы бөлменің төбесіне жапырағынан жұрдай болып айрылған сидай бұтақтардың көлеңкесін түсіреді де, солардың бір-бірімен айқасқан сүлбесі баяу ырғалып, байыппен тербеледі, өйткені көшеде көктемнің қоңыр майда желі есіп түр. Сыналап ашық тұрған терезенің жарық шалған аппақ перделері құдды зәкірден босанған қайық желкеніндей желбірейді. Мэри жиі-жиі жуылатын ақ перделерді ұнатады. Оған ақ перделі үй көрікті де сәнді, салтанатты көрінеді. Кейде мен оған әртүрлі әлем-жәлем шілтерлер мен әдептерді айрықша қастерлейтін оның ирландық жаратылысынан қалған жұқана ғой десем, ол маған жорта ренжіген сыңай танытады.

	Менің де көңілім көншігендей, жақсы болды. Алайда менің Мэриім, әдетте, ұйқы десе алаңсыз бірден сүңгіп кетеді, ал менің кезіме шырыштасаң да шыр жұқпайды. Мен көңілімнің қоштығын сезініп, өзімше бір масаттанып, масайрағым келді. Өз ұрпақтарым қатысуға ұйғарған "Мен Американы сүйемін" деген тақырыпта өткізілетін конкурс жайлы ойласам деймін. Әйтсе де бұның және бұдан басқа да кейбір ойлардың төркінінде жатқан: осы маған не оқалақ тиіп жүр және мен оны не істеуім керек, дегендерді де егжей-тегжейлі ой елегінен өткізу керек еді, әрине, енді соның соңғысы алдыңғы кезекке шықты да, ал тұңғиық түнектен шыққан соттары соның бәрін менен бұрын шешіп қойды. Шешім дайын жатыр, қайта қаралмайды. Жаттығу кезінде, жарысқа дайындалып жүргенде, сөйтіп, ақыры сен сөреге шығып, бәтеңкеңнің мықтары тіреу қалыпқа қадалған сәтте, міне, нақ осындай болады. Мұндай мезетте басқа таңдау қалмайды. Тапанша атылған бойда атыла алға ұмтыласың. Мен бәтеңкемнің мықтары тіреу қалыпқа қадалғанын, енді тек тапаншаның атылуын тосып тұрғанымды ұқтым. Және мен мұны, шамасы, бәрінен кеш білсем керек. Күні бойы маған сен бүгін ширақсың десіп жүрді, демек, мұны: әдеттегідей емессің, одан әлдеқайда батылсың деп түсінген жөн болар. Кезбе саудагердің түр-әлпеті күндіз тым абыржулы көрінген-ді. Марулло алаң жарлы адамдай маған қайта-қайта қарай берді. Ал Морфи болса, күтпеген жерден менің кінәм үшін менен кешірім сұрауға әлектенді. Сосын қоңыраулы әбжыланын қойнына қысып, Марджи Янг-Хант жетті. Мүмкін, ол бәрінен де сезімтал болды ма екен? Осылай ма, әлде басқаша ма, қалай десе де, әйтеуір Марджи түрткілеп отырып менің бойымнан өзге түгіл өзім де әлі сене қоймайтын бірдеңелер тапты ма? Мұның сипаты — қоңыраулы әбжылан. Мен қараңғыда өзімнен өзім езу тартып, еріксіз күлгенімді сездім. Содан соң сол қымсынып, абыржып қалған ол әбден сыналған сыр мінез әдісті — опасыздық қатерін ойлап тапты, бірақ оның мұнысы балық жайылатын айдынды анықтау кезінде өзенге дәніктіру үшін шашылатын жем тәрізді еді. Мен оның киімшең денесінің еміс-еміс сыбысын жадымда сақтап қала алмадым. Көз алдымда басқа бір бейне: егде тартқан жасын әшкерелейтін, қолдары буылтық-буылтық, адам өзін-өзі билейтін жағдайдан қалғанда оның бойына бітетін қатыгездік пен беймаза дегбірсіздік бейнесі көлбеңдеп тұрды.

	Кейде мен түнгі толғаныстардың табиғатына тереңірек үңілгім келеді. Олар, әрине, ұйқымен бауырлас. Рабайда оларды мен өзім-ақ жөнге салам, бірақ сол бар болғырлардың, менің он бойымнан құдды ауыздығын шайнаған асау атша дүбірлетіп шауып өте шығатын шақтары да болады.

	Дэнни Тейлор келді. Менің ол жөніндегі уайым-қайғымды әсте оятқым келмеп еді, бірақ әй-шәйге қарамай оның өзі жетіп келді. Сол сәтте талай-талай шайқастарда болып әбден шындалған қарт қақсал жауынгер біздің сержанттық үйреткен бір айласы менің есіме оралды. Бұл айла қалт кетпейді, қатты көмектеседі. Бірде майданда әдеттегі жағдайдан тыс бір күн және бір түн, енді бір күн болды, соның бәрі бір-біріне сабақтасып барып тұтас бір бүтінге айналды, ал бүтіннің бөлшектері сол масқара, лас істің барлық жантүршігерлік жауыздығы мен жиіркенішті мерездерін құшағына сыйғызды. Мұның бәрі болып жатқан уақытта, әбден жансебіл боп қалжырап жүрген кезде оны менің сезінуім, әрине, екіталай еді, тіпті, әділін айтқанда, өз сезімімді күйттеуге онда мұршам да болған жоқ, бірақ кейін сол күн-түн-күн менің түнгі толғаныстарымда аян бергендей қайта-қайта оралып соғатынды шығарды, тіпті ақыр аяғында бұл аяңдай оралулар қазір сандырақ деп жүрген, бұрындары контузия — жарымжандық деп аталған дертке сайғандай сыңайы бар. Ол жайлы ойламайыншы деп нендей қулық жасасам да бәрібір болмайды, әйтеуір, қалайда орала береді. Күндіз тырп етпей бұғып жатады да, түн болды дегенше қараңғыда маған тарпа бас салады. Бірде аздап ішіп алып, сәл масаңдау болып келгенімде, бұл жөнінде мен әлдеқашан естен шығып кеткен, байырғы жауынгер, соғысқа қатысқан майдангер, кәдімгі өзіміздің сержантпен сөйлескенім бар. Егер ол өзінің ордендерінің лентасы мен белгілерін түгел тақса, оның сыртқы жейдесінің өңірінде түйме қадарлық та орын қалмаған болар еді. Майк Пуласки — Чикаголық поляк (даңқты генералмен әсте шатастыруға болмайды). Абырой болғанда, ол қызулау болатын, әйтпесе офицерлермен бауырласу жөніндегі сүйегіне сіңген сірі жанды ескі көзқарасының ықпалымен бұртиып өкпелеп, үндемей қалар еді.

	Майк менің сөзімді қақ маңдайыма қадала қарап тұрып тыңдады.

	— Әрине, білемін, — деді ол. — Ондай-ондай болады. Бірақ оны басыңыздан аластаушы болмаңыз. Бәрібір пайдасы жоқ. Қайта керісінше жасау керек.

	— Сонда, керісінше болғанда қалай?

	— Бұл деген ұзақ үзілмейді, бірден қол үзіп кете қоймайды. Бәрін басынан бастап рет-ретімен еске түсіріп, ақыр аяғынан шығу керек. Анталап келген бойда — алғашқы мезеттен ақырғы сәтке дейін бірден бастап кетіңіз. Сосын өзі де қожырайды, құдды жентектеліп ыдырап түскендей пышырай бастайды да, ақыр аяғы құрдымға кетіп тынады.

	Мен солай істеп көрдім — көмектесті. Мұндай емді біздің емшілер біле ме, жоқ па, ол жағын мен білмеймін, егер білмейтін болса, байқап көргендері, әрине, артық болмас та еді.

	Маған сондай түнде Дэнни Тейлор келе қалса, мен оған сержант Майктің әлгі тәсілін қолданамын.

	Біздің онымен бала кезіміз есімде — жасымыз да бір, бойымыз тең, салмағымыз бірдей, Бас көшедегі жем сататын дүкенге онымен бірге барып таразыға түсетініміз жадымда. Сонда бір апта мен жарты қадақ ауыр болатынмын-да, келесі аптада Дэнни таразы басын теңестіретін. Біз бірге жүріп қармақпен балық ауладық, бірге суға шомылдық, екеуміз де бір қызға қырындап әлек болдық. Дэннидің ата-анасы Нью-Бэйтунның көпшілік байырғы отбасылары тәрізді ауқатты болатын. Тейлорлар үйі — сонау Порлоктегі биік дөре бағаналы оңаша тұрған кең сарай, үлкен там. Тейлорлардың қала сыртында үш шақырымдай жерде жеке мекенжайлары болған.

	Біздің айналадағы жеріміз жон-жоталы келеді — қайда көз тастасаң да алуан түрлі ағаштар өскен, бір тұста бәкене бойлы балапан қарағайлар, шыбықтай емендер, енді бір өңірде жаңғақ ағаштары мен самырсындар бой түзейді. Бір кезде, баяғы заманда мен дүниеге келмей тұрғанда біздің жердегі емендер шынымен көк тіреген алып болған — сондай алып болғандықтан да жергілікті кеме жасаушылар қажетті кильдерді, шпангауттер мен қаптама материалдарды верфіден екі аттам жерде, осында дайындайтын болған. Айналадағы ат шаптырым аймақтағы жалғыз осы жазық жерде — шалқар жасыл шалғында, жайлы жайғасқан жон-жоталар мен дөңкиген дөң-төбелердің ортасына орналасқан бір кезде Тейлорлар мекенжайы — үйі тұратын. Баяғы заманда бұл жер, шамасы, көлдің табаны болса керек, өйткені ортада жатқан жасыл жалпақ шалғын тақтайдай тегіс те, оны айнала аласа жұмыр жонды жоталар қоршаған. Бұдан алпыс жылдай бұрын Тейлорлар үйі өртеніп кеткен-ді, міне, содан соң ол қайта қаз-қалпына келтірілмеді. Біз Дэнни екеуміз кейде балаларды ілестіріп, велосипедпен сонда барушы едік. Тастан соғылған қамбада ойнайтынбыз, ескі іргетастың кірпішінен аңшының үйін соғушы едік. Қазіргі қалпына қарағанның езінде бақтың кезінде ғажап әдемі болғаны айтпай-ақ аңғарылатын сияқты. Қайта бой көтерген қалың орманның қаулаған балапан шыбықтары арасынан аллеялардың, бұрынғы қоршалған жасыл желектер мен ернеулердің сілемдері әлі сайрап жатыр. Әр жерде шашылып жатқан әсем бағаналардың үлкенді-кішілі сынықтары көзге түседі, бірде біз осы арадан жоғарғы басы сүйірленген тұғырға қондырылған Панның кеуде мүсінін (бюст) тауып алған едік. Пан шөптің арасында жатыр екен, бетін, сақалын топырақ басып қалыпты. Біз оны көтеріп алып, тауып, тазалап, әуелгіде оны қастерлеп көрдік, бірақ соңынан бізді қыздарға деген іңкәрлік, құштарлық билеп кетті де, ол жайына қалды. Сосын Пан қол арбаға тиеліп, фладхэмтонға жеткізіліп, ескі-құсқы жинаушыға бес долларға сатылды. Бұл шамасы, онша жаман жасалмаған мүсін болса керек, мүмкін, тіпті көненің көзі болуы да ықтимал.

	Достарсыз балаға өмір жоқ, біз де Дэнни екеуміз солай достастық. Сосын ол Әскери-теңіз училищесіне оқуға түсті. Әскери киімімен мен оны бір-ақ мәрте көрдім, содан кейін біз бірнеше жыл бойы кездескен емеспіз. Нью-Бэйтаун — шағын кент, бізде құпия деген болмайды. Дэнниді училищеден шығарып жібергенін бәрі біледі, бірақ ешкім оны сыпсыңдап өсектемейді. Шындығын айтқанда, мына біз Хоулилер сияқты Тейлорлар да өспей қалған тұқым. Біздің тұқымнан тірі қалған жалғыз мен, әрине, менің ұлым Аллен ғана. Дэнни Бэйтаунға барлық ет жақын туған-туысқандары қайтыс болған соң қайтып оралды, онда да алаңсыз ішкілікке салынған маскүнем болып оралды. Бастапқы кезде мен оған қолұшын беріп, көмектесуге тырысып көрдім, бірақ ол менің көмегіме мұқтаж емес еді. Оған ешкімнің де қажеті жоқ болатын. Әйтсе де соған қарамастан біз әлі де бір-бірімізге жақын, тіпті бауырластай жақын едік. Мен біз жөнінде еске алуға болады дегеннің бәрін, тіпті әйгілі әлдебір қордалы орыннан құлқыны тойып ішу үшін менен бір доллар алған күнгі таңсәрінің сәтіне дейін түгін қалдырмай түгел ойша шолып шықтым.

	Менде болған өзгерістерді алдын ала әзірлеген менің өзімнің іштей сезінуім мен сырттай түскен салмақтың ықпалы — Мэридің тілегі, Алленнің талабы, Элленнің лап еткен айбарлы ашу-ызасы, Бейкер мырзаның ақыл-кеңесі болды. Бәрі дайындалып, іргесі құрастырылып, сең соққан сол құрылыстың төбесін жабар шақта, тек соңғы сәтте ғана ой соның мән-мағынасын түсіндіру үшін ауызша сөз салады. Несі бар, егер мына менің қисапсыз азық-түлік саудасының саласына сіңірген кішігірім қызметім ізгіліктің нышаны емес, қайта жаным қиналмасын деген жатыпішер жалқаулықтың салдары болса ше? Жетістік қажыр-қайратты талап етеді. Бәлкім, мен әлде бірдеңе болып қалмас па екен деп бостан-босқа бекерге абыржитын, алаңдайтын, қауіптенетін, әділін айтсақ, кәдімгі ерінетін болармын? Менің отандастарым өздерінше табысты деп жүргізіп жататын іс-әрекеттеріне қарап тұрсақ, соларда ешқандай тапқырлық та, анау айтқан айрықша құпия керемет те жоқ, керек десең, соның өзі жетіскен жетістік те емес. Өйткені бүл адамдар оз жолдарын өздері бөгейді. Олардың істеген қылмыстары да кәкір-шүкір, табыстары да ұсақ-түйек. Егер біздің қаланың өкімет орындарының қызметін, Нью-Бэйтаунның бүкіл қаржы саласын тұтас алып, мұқият тексерген болса, сөз жоқ, одан кәсіпкерлікке байланысты жүздеген сыйымсыздықты, моральдық тұрғыдан қыруар заң бұзушылықтарды анықтаған болар еді — ләкін, солардың бәрі, түптеп келгенде, қалтаға түскен ұрылардың кінәсінен аспайтын ұсақ-түйек кінәраттар болып шыққан болар еді. Өнеге тұтар өсиеттің өзгерсе, тек азғана бөлігі ғана өзгереді, өзгесі сол қалпында қалады ғой. Жолы болып, жорғасы жосып тұрған біздің кәсіпкерлеріміздің қайсы біреулері алдына қойған мақсатына жетті дегенше, бейнебір көйлегін ауыстырып кигендей оп-оңай өзінің баяғы үйреншікті қалпына қайта түсуді әсте бір әбестікке санамайды. Өйткені ойлап тұрсақ, өз міндетін мансұқ етсе де, әрине, оны қолынан ұстап алмаған жағдайда деу абзал болар еді, ол еш қандай мораль дық зауал тартқан жоқ ғой. Солардың ең болмаса біреуі бұл жөнінде ойлады ма екен? Білмеймін. Сонымен, ұсақ-түйек кінәні кешіруге болады, бірақ ендеше, қас қағымда, қасақылықпен қаймықпай өзіңе жасаған қылмысыңды өзің неге кешірмеске? Сонда адамның бар сөлін асықпай ақырын сығып алуды мейірімділік жасап, пышақпен шалт шалып жіберуден қолайлы болғаны ма? Мен немістерді қырғанда әсте өзімді кінәлі сезінген емеспін. Ал егер маған екі-үшеуімен ғана шектелмей, заң атаулының бәрін кесімді мерзімге жойса ше? Сонда көздеген мақсатқа жеткен соң оларды қайта қалпына келтіруге болмас па еді? Өйткені бизнес - бүл да соғыс қой, бүл даусыз ақиқат. Ендеше, бейбітшілік орнату үшін неге онда жаппай соғыс жарияламасқа? Бейкер мырза мен оның сыбайластары, әрине, менің әкемді атып өлтірген жоқ, бірақ олар оған ақыл-кеңес берді, ал оның салған құрылысы құлап, опат болғанда өзге емес, солар үшін шықты. Сонда бүл не, адам өлтіру емес пе? Сонда біз бас иіп, бәйек болатын миллиондаған қазына байлық міз бақпас мейірімсіздік, қаныпезер қатыгездік жасалмай, жиналуы мүмкін бе еді? Әй, қайдам!

	Егер мен барлық заңдар мен ережелерді уақытша жойсам, онда менің тыртық-таңбасыз құтылуым әлбетте екіталай, әйтсе де менің бастан кешкен барлық сәтсіздіктерімнен қалған таңбалардан солардың несі олқы, несі оғаш болар еді. Өйткені өмір сүру — демек, тыртық таңбадан әшекей тағынумен бірдей ғой.

	Менің ой-толғаныстарымның бәрі алаң көңіл мен көлгірсіген күдіктен жасалған үй төбесіне орнатылған желгезек болатын Бұл дүниенің бастаушысы да, жоқтаушысы да біз емес. Әйтсе де егер мен мына есікті айқара ашсам, оны қайта тарс жаба алам ба? Білмеймін. Өз қолыммен істеп көрмейінше, оны біле де алмаймын Ал Бейкер мырза білді ме? Сірә, соның басына сондай ой келе қойды ма екен? Қарт шкипер "Әсем Адэрді" Бейкерлер қамсыздандыру құны үшін өртеді деп ойлады. Мүмкін, міне, осы жағдай да, сондай-ақ әкем ұшыраған қырсық та Бейкер мырзаны енді маған қолұшын беруге итермелеген де болар. Әлде оның тыртығы осы болмас па екен?

	Менің басымнан кешкен жәйттерді қаптаған кішкене буксир қайықтар олай да, бұлай да шыр айналдырып, әрі итеріп, бері тартып әлек-шәлегін шығарған үлкен кеменің үркін қимылымен ғана салыстыруға болады. Солармен толқынның айтқанына көніп, айдауына жүрген кеме енді жаңа бағытты бетке ұстап, қазандағы буды көтеруге тиіс. Әмір айтатын капитан мінберінде тұрып, өзіңе-өзің: "Қалай қарай жүзу керек екенін енді мен білемін. Демек, оған қалай жүзіп баруға болады, онда қай тұста су асты жартастары бар, жүзу сапарына ауарайы қолайлы бола ма?" деуің керек.

	Нағыз қатерлі найза тастардың бірі — бұл мылжыңдық. Даңққа зарыққан, тіпті әйтеуір кез келген даңққа ынтығу, тіпті ол жеңіліске душар еткен болса да мейлі, қаншама адамдар өзгелер опасыздық етем дегенше өздеріне-өздері опасыздық жасап жатты. Андерсонның құдығы, бұл жалғанда сенуге болатын жалғыз адам, міне, осы Андерсонның ертегісіндегі құдық қана.

	Мен Қарт шкиперді шақырдым: "Осы бағытқа бет алуға бұйырасыз ба, осы ұстаған бағытым дұрыс па, мырза? Бұл мені барар жеріме адастырмай апара ала ма?"

	Қарт шкипер маған әмір етуден түңғыш рет бас тартты. "Өзің шеш бәрін Біреуге пайдасы болғанның басқа біреуге залалы тиеді, алдын ала бәрін болжай алмайсың".

	Қазымыр қарттың маған бірдеңе деуіне әбден болатын еді, бірақ кім білсін, одан ештеңе өзгере қоймауы да ықтимал ғой. Ақыл айтқанды біз жаратпаймыз, бізге қажеті — мақұлдап бас шұлғу.





VII тарау

	Мен оянғанда, менің ұйқышыл маубас кемпірім — Мэри әлдеқашан төсектен тұрып кетіпті, ал асханада кофе қайнап, шошқаның қоң еті қуырылып жатыр екен. Солардың қолқа қытықтар хош иісі маған да жетті. Қазалы жандар қайта тірілер қандай ғажап күн десеңші! Бәрі көгілдір-жасылды алтындай жайнап тұр. Бұдан артықты әсте де таба алмассың. Жатын бөлменің терезесінен шөптің де, ағаштың да, бәр-бәрінің қалай көктеп-көгеріп, түлеп келе жатқаны айқын көрінеді. Бұл мереке үшін жылдың аса бір қолайлы кезеңін белгілеген. Мен өзімнің жаңа жылға сыйлаған желбегейімді, аяғыма туған күнге алған сыйлығым — туфлиімді кидім. Сосын ваннадан Аллен қолданып жүретін шайырдай жабысқақ далап тауып алдым да, шашыма әбден сыбастырып жақтым, сұмдық болғанда, әлгі пәле щетка мен тарақтан кейін басымның құйқасын резеңке қалпақ кигендей жиырып, күйген терідей тырыстырып тастады.

	Пасха күнгі азанғы ас — нағыз той, дастарқанда құймақ, жұмыртқа, табада айналасы қаусыра қуырылған шошқаның сүбесінен бастап, алуан түрлі кілең дәмді тағам қойылған нағыз той. Мен ақырын абайлап келіп, Мэридің жібекке оранған бөксесін шапалақпен шарт еткіздім де:

	— Kyrie eleison! Жаратқан нем жар болсын! — дедім.

	— Ой, — деді ол. — Сенің қасыма келгеніңді білмей қалдым. — Сосын түркі қиярларының бейнесімен өрнектелген менің желбегейіме қарап тұрып. — Саған жарасады екен, — деді ол. — Сен неғып мұны сирек киіп жүрсің?

	— Қай уақытта киетін едім? Бұған дейін әсте бір реті келмеді ғой.

	— Шын айтам, әдемі екен, — деді ол.

	— Оған таңданатын несі бар? Оны мына сенің өзің таңдап алдың ғой. Мына ғажап иісті сезбей балалар әлі ұйықтап жатыр ма?

	— Жо, жоқ. Олар аулаға шығып, боялған жұмыртқаларда жасырып жүр. Қызық, сонда Бейкер мырзаның не ойлағаны болды екен?

	Мұндай тосын, әнтек жәйттер әманда мені абыржытып, алаңдатып тастайтын әдеті.

	— Бейкер мырза, Бейкер мырза... Ә, иә! Сірә, ол менің болашағымды жөнге салуды ойлаған болар.

	— Сен оған айтып па едің? Бал ашу жайлы.

	— Қымбаттым-ау, жоқ, әрине. Мүмкін, әлде оның өзі аңғарған шығар. — Содан соң мен сөзімді салмақтап, байсалды сөйлеуге көштім, — Бері қарашы, күлшетайым, сен менің есеп-қисапқа деген асқан қабілетім бар екеніне күмәнданбайсың ғой?

	— Сен неғып қапелімде мұны сұрай қалдың? Ол табадағы құймақты аударыстырып жатқан болатын, енді соның біреуін пышақтың ұшына іліп алып, қолын созған күйі селт етпей, селтиіп тұрып қалды.

	— Бейкер мырза сенің ағаңның ақшасын айналымға салуды мақұл санайды.

	— Ал егер Бейкер мырза...

	— Тоқта, сабыр ет! Мен олай жасағым келмейді. Ақша сенікі, сенің болашағыңның кепілі.

	— Әйтсе де аяулым менің, Бейкер мырзаның айтқаны жөн болар.

	— Менің оған күмәнім бар. Менің білетінім, кезінде менің әкем де солай деп ойлаған болатын. Міне, соның салдарынан мен Маруллоға жұмыс істеп жүрмін.

	— Әйтсе де бар ғой. Бейкер мырза...

	— Сен менің ойыма қосыласың ба, сүйіктім.

	— Әрине. Әрине.

	— Бәр-бәріңе ме?

	— Сен тағы да әжуалана бастадың ба?

	— Алғауы жоқ, имандай шыным?

	— Жарайды, солай-ақ болсын. Бірақ Бейкер мырзаға шүбә келтіру... Ол.. ол деген...

	— Ол — Бейкер мырза. Ол бізге не ұсынар екен, біз тыңдап көрейік, ал содан соң... Әзірге бүл ақшалар банкте қалай жатқан болса, солай жата берсін.

	Аллен рогаткадан атылғандай асханаға аптығып кіріп келді.

	— Марулло, — деді ол. — Марулло мырза келді. Саған келіп тұр.

	— Тағы неге келді, — деп Мэри аң-таң қалды.

	— Жарайды шақыр, үйге кірсін.

	— Мен шақырдым. Ол сенімен аулада сөйлескісі келеді.

	— Итен, мұнысы несі? Желбегеймен шықпайсың ғой аулаға. Бүгін — пасханың алғашқы күні.

	— Аллен, мені әлі киінген жоқ деп сен Маруллоға барып айт. Кейінірек соғар. Ал егер тығыз бір шаруасы болса, менімен оңаша сөйлескісі келсе, онда мен оны көше жақ есіктен кіргізіп алайын.

	Аллен шығып кетті.

	— Оны сонша не қыстап барады екен, түсінбеймін. Әлде, мүмкін, дүкенді тонап кеткен шығар?

	Аллен аптығып қайтып келді.

	— Көше жақ есікке қарай кетті.

	— Әйтеуір, не де болса сенің азанғы асыңның астан-кестенін шығарып жүрмесе болғаны да. Естідің бе, сүйіктім?

	Мен бүкіл үйді өктей өтіп барып, көше жақтағы есікті аштым. Кіреберісте пасхаға арналған мінәжатқа баруға бар тәуірін киіп тыраштанған, ал оның ең тәуірі: үстінде жұқа матадан тігілген қара костюмі мен қалтасынан сағатының сом алтыннан соғылған шынжырын салбыратып қойған жеңсіз кеудешесі бар Марулло шертиіп тұр. Қара қалпағы қолында, жүзінде сәл ыржиған жасаң күлкі, онысы зекігенде жасқанған иттің тісін ырситқанынан әсте аумайды.

	— Кіріңіз!

	— Жоқ, — деді ол. Тек бір ауыз сөзім бар. Әнебір сүмелек саған қосымша табыс табуды ұсыныпты деп естідім бе осы?

	— Солай ма?

	— Мен сені оны қуып шығыпты деп естідім.

	— Оны кім сізге жеткізіп жүр?

	— Айтпаймын. Болмайды, — ол тағы да жымың етіп күлді.

	— Жарайды, сонымен не дейсіз? Әлде сіз мені одан бекер бас тартқан екенсіз деген емеурін танытқыңыз келе ме?

	Ол ілгері ұмсынып, шап беріп менің қолымнан ұстай алды да, қолпаштап құрмет көрсеткісі келгендей біресе жоғары, біресе төмен қайта-қайта сілкілей бастады.

	— Сен азаматсың, — деді ол ақыры.

	— Бәлкім, ол бар болғаны маған аздау ұсынған болар?

	— Күлме! Сен азаматсың. Айтарым осы ғана. Жарайсың! — Ол қампиып тұрған жан қалтасына қолын салып, бір түйіншекті суырып алды. — Мә, мынаны ал. — Сосын мені иығымнан қағып, қымсынып-қысылғаннан елеңдеп есі шығып, әй-шәйге қарамай жалт бұрылып, асығыс кетіп отырды. Оның быртиған бір тұтам қысқа аяқтары тып-тып етіп жорғалап, қатырма жағасы қысқан шиқандай қып-қызыл жуан желкесінің оғаш қатпарлары білеуленіп шығып тұрды.

	— Иә, не деп жүр?

	Мен қолымдағы түйіншекке көңіл аудардым. Боялған қызыл жұмыртқа тәрізді етіп істелген түрлі-түсті мәмпәси екен. Біздің дүкенде оның шіренген бір шыны құтысы бар.

	— Балаларға әкелген сыйлығы болар, — дедім мен.

	— Марулло ма? Сыйлық әкеліп жүр ме? Мүмкін емес.

	— Десе де...

	— Мұнысы қалай? Бұрын ол ешқашан мұндай істемейтін еді ғой.

	—Мені жақсы көргендіктен шығар?

	— Бәлкім, мен бәрін білмейтін болармын.

	— Қазоты-ау, мына жарық дүниеде біз екеуміз білмейтін сегіз миллион зат бар. — Асхана есігінің алдында аңырған балалар бізге үрке қарап қалыпты. Мен оларға қолымдағы қалтаны ұсындым. — Бұл сендерді жақсы көретін бір адамның жіберген сыйлығы. Тек азанғы асты ішкенше шыдай тұрыңдар.

	Шіркеуге барар алдында біз киініп жатқанда Мэри:

	— Әйтсе де бұл арада нендей сыр бар екенін білгім келеді, — деді.

	— Сен Маруллоны айтасың ба? Қымбаттым-ау, соны менің де білуге құштар екенімді сенің алдыңда мойындауға тиіспін.

	— Бір қалта арзан мәмпәси...

	— Бұл оның қарапайымдығының куәсі болар.

	— Ұқпаймын.

	— Оның әйелі қайтыс болған. Туған-туысқандары жоқ, қарақан қара басы. Жас ұлғайып, кәрілік тықсырып келеді. Мүмкін, әлгі, бәлкім, жалғыздық құрғыр жанын жадатқан да.

	— Өмірде ол біздің есігімізді ашқан емес. Жалғыздықтан әзір жаны елегізіп жүргенде, одан еңбекақыңа қосымша сұра. Бейкер мырзаның есігін ашпайды ғой. Мен, тіпті бір түрлі қымсынып, қысылып қалдым.

	Мен егін даласындай ерекше сәндендім: үстіме парға жыртылған қара жердей өзімнің азалы қара костюмім мен шағылысқан күн сәулесінің шалығы жүзінде ойнағандай етіп әбден крахмалданған ақ көйлегімді киіп, бұршақтай ұсақ дөңгелегі бар көбелек галстугімді тақтым.

	Марджи Янг-Хант бикем неменеге әлек болып жатыр екен? Өзінің әжесі сияқты сиқырлап жатыр ма? Марулло соның бәрін қайдан білген? Яки Биттерс мырза — Янг-Хант бикеме, ал Янг-Хант бикем Марулло мырзаға жеткізген — ең дұрысы, осы болар. Хант бикем, мен сізге сенбеймін, мен сізден қашан да күдіктенемін. Неге екенін қайдам, оны өзім де білмеймін, бірақ, әйтеуір Хант бикемді мен әсте ұқпаймын.

	Басымда бытысқан осындай қойыртпақпен қаңғалақтап, пасхаға орай өңіріме қадайтын бір тал ақ гүл іздеп, өзіміздің баққа шықтым. Үй іргетасының бұрышы мен жаппа қамбаның жатағандау есігінің аралығындағы шағын алаңда қазандықпен іргелес жатқандықтан жер қыртысы қысқы күннің қызуы шамалы шуағына да бусанатын біздің бір алақандай аялы орнымыз болушы еді. Сол жерде бұрын менің ата-бабамның бейітінің басында қаулап өсіп тұратын, кейін сол зираттан осында көшіріліп отырғызылған ақ шегіргүл өседі. Мен содан арыстанның тұмсығы тәрізді құртақандай үш тал гүлді таңдап алып, өңіріме қададым да, өзімнің сүйіктіме арнап тұп-тура бір уыс (он екі тал) гүлді үзіп алып, оны солғын жасыл жапырақтармен әшекейлеп, кәмпиттің күміс қағазымен түбін орап, құндақтап тастадым.

	— Қандай ғажап! — деді Мэри. — Тоқта, қазір мен оларды өңіріме қадап алып, осы күйімде шіркеуге барам.

	— Бұл алғашқы, ең алғашқы шыққаны, ақ құсым менің. Мен сенің адал құлыңмын Христос қазадан қайта тірілді. Алла жаратқан әлемінде бәрі ғажап!

	— Қойшы, аяулым. Бұл қасиетті әжуалайтын бұнда дәнеңе жоқ.

	— Сен шашыңа не пәле жасағансың?

	— Ұнай ма?

	— Ғажап, ғажап! Әрдайым осылай таранып жүр.

	— Ал мен саған ұнамайды ғой деп қорқып едім. Марджи сені тіпті көңіл аудармайды деп еді, жоқ, сен көңіл аудардың ғой. Мен енді оған көресісін көрсетем! Ол — Эостраның (Ежелгі тевтондықтардың көктем құдайы) жыл сайын көктемгі сыйлығы. — Гүлді вазаны төбесіне көтерді. — Ұнай ма?

	— Ғажап, ғажап!

	Содан соң жас ұрпақты — олардың құлағын, мұрнын, аяқкиімін қарау басталды. Олардың бұрқанған дүлей қарсылығына қарамай, ұсақ-түйекке дейін түгі қалмай түгел тексерілді. Аллен шашын шылқыта майлап, ақыры кірпігін қағуға шамасы келмей қор болды. Оның кебісінің сірісі жалтырап сүртілмей қалды, бірақ соның есесіне шөкім кекілін әбден жан аямай ұйпалақтаса керек, онысы енді маңдайының үстінде бұйра-бұйра болып едірейіп тұр.

	Біздің Эллен — қыздар арасындағы қырдың қызыл гүлі. Оның бойындағы көзге ілінердің бәрі — көңілге қонымды, бәрі орынды. Мен сәтті жүрісімді және бір қайталағым келді.

	— Эллен, — дедім мен. — Сен шашынды жаңаша таранған сияқтысың. Саған әбден жарасып тұр. Мэри, қымбаттым, сен мұны қолдайсың ба?

	— Ол бойын таранып-сылана бастаған сияқты, — деді Мэри.

	Үй ішіміз бақ ішіндегі жалғыз аяқ жолмен тізіліп, Шегіршінді көшесіне қарай бет алды. Шегіршіндіден біз өзіміздің шіркеу, Кристофер Ренне сол күйі "көрсетпей сұрап алынған" қоңыраулы ақ мұнарасы бар өзіміздің байырғы шіркеу тұрған Порлок көшесіне бұрылдық. Біз тасқын сулы өзенге келіп құйдық, енді әйел біткен бірінің қалпағына бірі сұқтана қарап, әбден рақаттануына қолайлы жағдай туды.

	— Мен пасхада киетін қалпақтың үлгісін ойлап таптым, — дедім. — Өзі қарапайым ғана, алдыңғы жағына кәдімгі ұсақ лағыл тастан моншақтар тізілген шытақ тағылған маңдайды жарқыратып ашып тұратын алтыннан соғылған айшықты сәукеле.

	— Итен, — деді Мэри қатқыл үнмен, — зәуқайым естіп қойса ше!

	— Иә-ә, бұл үлгі, сірә, қолдау таба қоймайтын болар.

	— Сен бар ғой, сұмдық екенсің! — деді Мэри, өзім жайлы өзімнің ойым да онша жетісіп тұрмаған-ды. Сұмдық деген — бұл әлі шүкіршілік қой. Қалайда сол сәтте маған: егер Бейкер мырзаның алдырған шашын айтып мақтасам, ол бұған қалай қарар еді деген тосын бір ой сап ете қалды?

	Біздің отбасымыздың жылғасы басқа жылғаларға ұласты, ондағылардың бәрімен салтанатты түрде сәлемдесті, содан соң әлгі жылғалар түгел қосылып, тұтас бір ауқымды ағын болып, Фома әулиенің епоскопальдық шіркеуіне құйыла бастады.

	Менің ұлыма да өмір құпиясының сырын ашар күн (әрине, оның аян екеніне күмән жоқ) туғанда әйелдердің тарануы дегеннің не екені жайлы пайымдаулардың аужайын қайымдап жеткізуді ұмытпасақ жарағаны. Бұл орайдағы жанға жайлы жылы сөздермен қаруланған оның жұдырықтай жүгірмек жүрегі не қалағанын қапы жібермей қағып алары да, әрине, даусыз. Әйтсе де "сақтықта — қорлық жоқ", ескерткеннің де артықтығы болмас. Олардың итеруге, төмпештеуге, аунатуға, жұлқылауға қалағаныңның бәрін істеуге көнеді, тек әйтеуір, сәндеп тараған сиқын бұзбаса болғаны. Бұл дәрісті игерген соң ол қара тұрмақ, ханға сәлем бермейді.

	Бейкерлер біздің алдымызда ғана баспалдақпен жоғары шығып келеді екен, біз олармен сыпайы ғана сәлемдестік.

	— Шайға келіңіздер, күтеміз.

	— Жарайды, әлбетте, Мейрам мерейлі болсын!

	— Мынау шынымен Аллен бе? Жігіт болып қалыпты! Мэри-Эллен де. Танымастай өсіп кетіпті.

	Бала күніңнен барып жүрген шіркеуден сенің жүрегіңе жылы, жаныңа аяулы қашанда бірдеңе табылары хақ. Мен Фома әулие шіркеуінің киелі бұрыш-қуысын түгел білем, оның қасиетті иіс-қоңысына дейін бәрі маған аян Мына кеспекте шомылдырып, мені шоқындырған, анау шарбақтың жанында алғаш рет тәңірге тізе бүгіп, мінәжат еткенмін, енді мына орындықта қанша жылдан бері Хоулилер отырып келе жатқанын бір құдайдың өзі білсін, ал бұның бөрі ойдан шығарылған көпірме сөз, кенеусіз бейне емес. Менің бойыма бала жастан діндарлықты терең сіңірсе керек. Өйткені менің өзім жасаған арамдығымның бәрі әлі есімде және олар анау айтқан аз да емес. Қажет десе, бәлкім, мен өз есімімнің алғашқы әрпі шегемен сызып жазылған жердің бірін қалдырмай түгел тауып көрсетіп берген де болар едім. Біз Дэнни Тейлор екеуміз иманшарттың бетіне құрастырылғанда, айтуға аузың бармайтын масқара әдепсіз сөз шығатын әріптерді түйреуіштің ұшымен шабақтап жазып жатқан үстімізден түсіп, Уилер мырза ұстап алғанда, әрине, ол үшін мықтап тұрып сазайымызды тартқызған болатын, бірақ соның есесіне басқа еш жерде сондай әдепсіз сөздер жоқ екеніне көз жеткізу үшін оған барлық иманшарттар мен әнұрандарды парақтап қарап шығуына тура келген еді.

	Бірде кітап текшесінің тақ жанындағы мына отырғышта жан түршігерліктей оқиға болды. Сол жылы мен шіркеуде дін қызметшісінің ізіне ілесіп, крест көтеріп жүріп, шырылдаған дауыспен шырқап ән салатын қолбала едім. Содан бір күні басы піскен пияздай, бірақ онда менің көзіме әулиенің киелі ақ сәулесіндей болып көрінген бір ақ жарқын қарт епископ біздің шіркеуде құдайға құлшылық ету жорасын өткізді. Міне, сонда мен ән аяқталған бойда қолыма көтерген кресті апарып өз орнына қондырдым, бірақ қуаныштан көңілім шалқып, есім шығып, еліріп жүргенде ұяның құрсауын бекітуді ұмытып кетіппін. Сұмдық болғанда, екінші өсиет аяқталған сәтте жезден соғылған әлгі ауыр крест шайқалып кетті де, діндар қарттың қасиетті тақыр шекесіне сарт ете қалды. Бауыздалған сиырдай епископ сол тұрған жеріңде мұрттай ұшты, ал мен болсам, әкесінің аты Хилл өзгелер өзін Сасық деп атайтын, әнді менен әлдеқайда даусыз нашар айтатын балаға өз қызметімді өткізуге амалсыз көндім. Ол енді антрополог батыстағы штаттардың бірінде істейді. Осы бір тосын оқиға — ізгілік пе, әлде зұлымдық па, бәрібір, әйтеуір, жалаң ниет етудің әсте жеткіліксіз екеніне көзімді жеткізіп, көңілімді сендірді. Бәрі сәтіне, әлде сәтсіздігіне, тағдырға, басқаша қалай деп атасақ та, мейлі, тек соған тәуелді, соған бағынышты болса керек.

	Біз мінәжатты ақырына дейін тыңдадық, мінәжат соңында бізге Христос шынымен өлген жерінен қайта тірілді деп жариялады. Осы сөздерді естігенде ылғи да менің тұла бойым тітіркеніп, түршігіп кетеді. Мен дұға оқып, қасиетті дәм татып жатқан жерге ақ адал көңіліммен бардым. Аллен мен Мэри-Эллен шіркеу аясына әлі қабылданбаған-ды, мінәжаттың ақырына таман олар қипақтап жан-жағына алақтап қарай бастады да, содан ала көзбен алая бір қарап, олардың аптыққан алаң көңілін басуға тура келді. Мэридің қатулы қабағы түнергенде, оның оқты көзі жастықтың жасаң менмендік сауытын жарып өтуді шыбын құрлы көрмес еді. Сосын біз күншуаққа шықтық, мұнда тағы да қол алысу, сәлемдесу, тағы да мерекемен құттықтау, қол алысу, сәлемдесу қайта басталды. Шіркеуге кіреберісте жолығып тілдескендермен біз қайта шүйіле шүйіркелесіп, құлшына құттықтастық, ал бұл да сол баяғы әдеп-ғұрыптың сенің көзге ілініп, құрметке ие болуыңды іштей аңсаған үнсіз үмітіңді әйгілейтін кәдімгі айтулы әдептіліктің айғағындай әсте де ада болмас әдет-ғұрыптың жалғасы еді.

	— Қайырлы таң, қалай, аман-сау жүріп жатырсыздар ма?

	— Шүкір, рахмет сізге, Қалай, анаңыз бақуат па?

	— Қартайып келеді ғой. Амал қанша, жас ұлғайған сайын ауру да әуес бола береді екен. Сіз сұрап жатыр деп айтып барармын.

	Былай қарағанда, бұл сөздерде тұрған дәнеңе жоқ, олар тек көңілдің көздеушісі ғана. Біздің іс-әрекетімізді танытатын не — ой-пiкір ме? Әлде олар сезімнің салдары да, ал ой-пікір тек соларды оқта-текте жүзеге асыруға көмектесуші ғана ма? Күн шұғыласы құйылып тұрған көшедегі біздің шағын шеруімізді жаға жолдың жарық тұсын баспауға тырысқан Бейкер мырза бастап келе жатты; бұл жағынан қарағанда бұдан жиырма жыл бұрын дүние салған оның анасына қасиетті қабірінде алаңсыз жата беруіне болатын еді. Ал қатарында оның кібіртіктеген кикілжіңді аяқ алысына оңтайын тауып, орайласуға ұмтылған жекше жорғалаған майда жүрісті Анемия — өзі шүйкедей ғана көзге қораш, әйтсе де ақырдан жем шоқып, қолға үйренген күйкентайдай теспе көз Бейкер бәйбіше келе жатты.

	Менің ұлым Аллен апасының қасында қатар жүріп келе жатты, екеуі де бірін-бірі білмейтін бейтаныс жандай көрінуге тырысады. Менің байқауымша, қызым оны жек көреді, ал ұлым болса, оны ; атарға оғы жоқ. Олардың арасы өмір бойы осылай қалуы да мүмкін, алайда олар сезімдерін көлгірсіген кенеусіз сөзбен көлегейлеуді өлі-ақ үйренетін шығар. Қарындасым қарағым, жаным менің, жарым менің: бер оларға азанғы ішер тамағын — бүтін күйде піскен жұмыртқасын, қиярын, шірне мен жаңғақ қосып жемделген сэндвичін, кеспек иісі бұрқыраған қызыл алмасын әрқайсысының қолына ұстат та, жібер оларды жөніне, мына кең дүниеде өссін-өнсін, өркендесін, көбейсін.

	Мэри солай істеді де. Оралған үлесін алып, олардың әрқайсысы өзгеден оңаша өз құпия өлкесіне оқшауланды.

	— Мінәжат саған ұнады ма, жаным?

	— Иә, ұнағанда қандай! Мен шіркеуде болғанды ұнатам. Ал сен.. шынымды айтсам, — дінге сенесің бе, әлде сенбейсің бе, көбіне күдіктене берем. Рас айтам! Сенің кейде қалжыңың бар осы...

	— Орындығыңды жақындатшы, — меңлі туған меңлі айым!

	— Түстік асты ысытуым керек.

	— Сенің түскі асың түленге жем болсын!

	— Міне, сенің қалжыңың ылғи да осылай келеді. Менің айтып отырғаным да осы ғой.

	— Түскі ас кепиеті соғатын киелі емес. Сыртта күн сәл жылылау болса, мен сені қайыққа отырғызып алып, сосын екеуміз сонау толқын тосқыштың ар жағына асып кетіп балық аулаған болар едік.

	— Бүгін бізді Бейкерлер қонаққа шақырды. Айтпақшы, Итен, сен осы дінге сенесің бе, жоқ әлде сенбейсің бе? Соны сен өзің анық білесің бе? Сосын сен осы маған неге қайдағы-жайдағы сұмпайы аттарда тауып қоясың? Ең болмаса анда-санда өз есімімді атасаң қайтеді?

	— Тағы да қайталап айтып, құлағыңның құртын жегім келмейді. Бірақ менің жан жүрегімде сенің есімің қоңыраудай күмбірлеп түр. Мен діндармын ба? Бүл не деген сауал? Никей нышанындағы әрбір айшықты сөзге жармасқым келген және де оны кәдімгі кешігіп жарылатын минадай асты-үстін аударып-төңкеріп қараған кездерім, сірә да, болды ма? Жоқ. Маған мұның түкке қажеті жоқ. Бірақ қайран қаларлық бір жәйт бар, Мэри! Егер менің жаным мен тәнім дінсіздіктен қауыздағы бұршақтай қурап қалса, онда: "Жаратушы жаппар ием мен ештеңеден таршылық, тапшылық көрмеймін. Ол мені құнарлы топырақтан жаратып өсірген" деген сөзді естігенде менің асқазаным аяз шалғандай мүздап, жүрегім аласұрып асаудай тулап, басымда лапылдап жалын лаулауы күмәнсіз.

	— Түсінсем бұйырмасын.

	— Ақылдым. Мен де түкке түсініп жатқаным жоқ. Жарайды, ендеше, былай делік: адамның сүйегі шеміршектей майысқақ әрі иіп, сомдауға келетін сәби шағында мені кішкентай крест тәрізді епископтың жәшігіне салып жатқызып қойыпты, менің денем, міне, соның ішінде қалыптасқан. Жұмыртқаның қауызынан шыққан балапандай менің сол жәшіктен крестке ұқсап жарып шыққаныма енді таңдануға бола ма? Сен байқайсың ба, балапанның денесі де біршама жұмыртқаға ұқсайды ғой.

	— Сен тіпті балаларға да қай-қайдағы сұмдықты айтасың.

	— Маған — олар да... Эллен кеше кешкісін ғана менен: "Көке, қашан біз байимыз?" деп сұрады. Бірақ мен оған: "Көп ұзамай біз байитын боламыз, ал сен тапшылыққа төзімің жетпейтіні сияқты, байлықты да көтере алмайсың" деп білгенімді айта алмадым. Бұл — ақиқат. Жарлы кезде қызғаныш оның жанын жейді. Байыған кезде ол, көріп тұр әлі, танауын аспанға көтереді. Ақша мұндай дертті айықтырмайды, тек оның білінер белгісін, сипатын ғана өзгертеді.

	— Сенің өзіңнің туған балаларың жөнінде осылай ойлайсың ғой! Ал сонда мен туралы не айтасың?

	— Айтарым — сен менің қуанышымсың, менің аяулымсың, тұмандай бұлыңғыр өмірімнің жылтыраған отысың.

	— Сен, сірә, мас болған шығарсың! Шынымен ішіп алған адамға ұқсайсың!

	— Дәл солай.

	— Оның өтірік. Әйтпесе мен сезген болар едім ғой.

	— Сен әлі-ақ сезесің, қымбаттым!

	— Осы саған не болған өзі?

	— Әһә, демек, сезіледі екен ғой! Иә, бірдеңе болуда. Өзгеріс, өзгеріс болғанда қандай, менің жан дүниемнің бәрі, қарғыс атқыр, қаһарына мінгендей бұрқанып тұр. Саған дүлей дауылдың ошағынан шет-шалғайдағы жуасыған толқындар дүрмегі жетіп жатыр.

	— Итен, мен сенен қорқайын дедім. Имандай шынымды айтам. Сен танымастай тағы боп кеткен сияқтысың.

	— Менің қанша мәрте марапатқа не болғаным есіңде ме?

	— Медальдарың ба? Соғыстан әкелген?

	— Оларды тағылық үшін, жабайылық үшін берген. Адам өмірін қиюды қаламайтын мендей жан бұл жалғаннан әсте табылмайды. Ал майданда мені қайтадан жәшікке зорлап тықты. Уақыт берілген әрбір қас қағым сәт адам деп аталатын тірі жанды өлтіруді талап етті және мен сол талапты орындадым.

	— Онда соғыс жағдайы еді және отан үшін солай істеу қажет болды.

	— Уақыт қашан да, әйтеуір ерекше болады. Оның құзырына берілсең, үлесіңнен айрыласың. Мен батыл айлакер, жаужүрек, нағыз айтулы солдат болдым. Қысқасы, соғыс уақытының қиын-қыстау жағдайына мейлінше бейімделген болсам керек. Бәлкім, менің қазіргі, бүгінгі күнге де содан кем түспейтін икемділік пен ептілік танытуым да әбден ықтимал ғой.

	— Сен өзі бірдеңе айтуға мені алдын ала әзірлеп жатқанға ұқсайсың ғой?

	— Иә! Өкінішті болса да амал жоқ. — Аузымнан шыққан сөзімдегі кешірім сұраған назалы үнді менің өз құлағым да шалады. Ал мұның жәдігөй жалбаң екеніне, әсте күмәнім жоқ.

	— Барып тамақты әзірлейін.

	— Мынадай аста-төк азанғы астан кейін тағы да тамақ жайлы ойлаудың өзі күнә.

	— Жарайды, онда осы арадағылардан бірдеңе қарбыт. Бейкер бәйбішенің басындағы қалпағы қандай екенін сен байқайсың ба? Шамасы, Нью-Йорктен әкелінген болар.

	— Ал шашына не пәлекет жасап алған өзі?

	— Сен де байқап қалдың ба? Шашы мүлде көкпеңбек болып кетіпті.

	— Түлетіп тілін қайтадан Израильдей халықтың. Асырып даңқын аспанға сәулесіндей жарықтық.

	— Жылдың осындай кезеңінде Марджидің неғып Монтокке барып қайтқысы келе қалды екен?

	— Ол азанғы ауаны тәуір көреді ғой.

	— Жоқ. Ол ерте тұрып дағдыланбаған жан. Бүл жөнінен мен оны ылғи келемеждеп жүрем. Марулло неғып балаларға жұмыртқа сияқты мәмпәси әкеп берді екен, мұнысы, қалай десе де, көңілге оғаш көрінеді де тұрады.

	— Сен бұл екі оқиғаны бір-біріне байланысты деп ойлайсың ба? Марджи таңсәріден төсектен тұрады, ал Марулло балаларға мәмпәси әкеп береді.

	— Сайқымазағыңды қоя тұршы.

	— Менің қалжыңым емес. Бұл сапар сайқымазақтан аулақпын. Егер мен саған құпия түрде бірдеңе айтсам, сен оны тісіңнен шығармауға уәде бересің бе?

	— Тағы да қалабай-қалжың.

	— Жоқ.

	— Онда уәде берем.

	— Меніңше, Марулло Италияға кеткелі жүрген болар деймін.

	— Сен оны қайдан білесің? Саған өзі айтты ма?

	— Жоқ. Олай емес. Мен кейбір деректерді салыстырам. Салыстырам.

	— Ендеше, дүкенде сен бір өзің қалатын боласың ғой? Онда саған жәрдемшілікке біреуді алуың керек шығар.

	— Өзім-ақ үлгеремін.

	— Сен онсыз да бәрін өзің істеп жүрсің. Көмекші алуға тура келер.

	— Есінде болсын, бұл әлі піспеген мәселе, мұның бәрін әзірге құпия сақтаған жөн.

	— Мен уәдемді бұзбаймын.

	— Бірақ ишарат жасайсың ғой.

	— Жасамаймын, Итен, оллаһи, шын сөзім.

	— Сен өзіңнің кім екеніңді білесің бе? Шекесіне гүл қыстырған құртақандай көжексің.

	— Ендеше, асханаға өзің ие бол Мен барып таранып-сыланып, киініп алайын.

	Ол кеткен соң мен креслоға жарбиып жайғаса беріп едім, құлағыма: "Жаратқан ием, өзіңнің құлыңды бетінен жарылқасын, азат еткейсің" деген тосын бір жұмбақ үн естілгендей болды. Міне, сол-ақ заматында, оллаһи, ұйықтап кеттім. Тура отырған жерімде, қонақ бөлмеде қия жардан түпсіз түнек шыңырауға құлдырап құлап түстім. Мұндай жағдай менің басымда сирек ұшырайды. Сол сәтте мен Дэнни Тейлор жайлы ойлағандықтан, менің түсіме Дэнни Тейлор кірді. Біз ол екеуміз кіші де емес, үлкен де емес, бірақ есейген ересек болсақ керек, біз солардың ескі үйлерінің іргетасы мен ескі қамбаның апаны әлі үңірейіп жатқан суалған көлдің тақтайдай тегіс табанымен жүріп келеді екенбіз. Шамасы, жаз болар, жаздың жаңа басталған шағулы шағы болар, өйткені ағаштардың жасыл жапырақтары әлі нәрінен айрылмаған, ал шөп біткеннің бәрі өз салмағын көтере алмай иіліп қалыпты. Мұндай күнде сен өзің де денеңе тосын қоң біткендей, көңілің желігіп, масайрағандай сезінесің. Дэнни бағанадай биік те сымбатты арша ағашының арасына кіріп кетті. Оның даусы бір түрлі су астынан шыққандай күмбірлеп, жаңғырығын естілді. Сосын мен ғайыптан оның қасында тұрғанымды көрдім, ал ол болса, кенет бұлдырап мұздай ери бастады да, ақыры мүлдем жоқ болып кетті. Астаудан асып төгілген сұйық цементтей қос қолыммен уыстап алып, оны төбеге үйкелей бастадым, бірақ ештеңе өндіре алмадым. Дэннидің нағыз мән-мәтіні менің саусақтарымның арасынан сусып ағып кетті. Біздің көрген түсіміз қас қағымда өте шығады деседі. Ал маған көрінген мына түс, ұшы-қиыры жоқ ұзыннан-ұзақ үздіксіз көріне берді. Мен Дэннидің қасында көбірек күйбеңдеген сайын, ол да тез-тез ери берді.

	Мэри оятқан кезде мен діңкем құрып қалжырағандықтан алқынып, әзер дем алып отырдым.

	— Көктемнің "...жіңішкенің үзілер" ашөзек шағы ғой, — деді ол. — Бұл соның алғашқы белгісі. Балауса қыздар бой жетер шақта, сонау бір жылдары мен де бас алмай ұйықтайтын болған соң, ақыры шешем Грейди докторды шақырып әкелді. Ол қарап, ұйқы дерті болар деп болжаған, сөйтсе, мен көктемде шұғыл өсе бастаппын.

	— Тапа-тал түсте мен сұмдық түс көргенім бар. Мұндай түсті досым түгіл, дұшпаныма да тілемес едім.

	— Мұның бәріне мереке қарсаңындағы әбігерлік кінәлі. Тұршы! Барып жуын, таран. Аяулым, сенің қажып жүргенің түріңнен-ақ көрініп тұр. Бір жерің ауырмай ма? Шамалыдан кейін шығамыз ғой. Сен екі сағат ұйықтадың. Сірә, ағзаң талап еткен болар. Бейкер мырза не ойлады екен, білер ме еді!

	— Әлі-ақ білесің, жаным. Бір сөзін қалт жібермей мұқият тыңдаймын деп маған уәде бер.

	— Ал егер ол сенімен оңаша сөйлескісі келсе ше? Кәсіпкер адамдарға әйелдердің қатысуы кесірін тигізеді ғой.

	— Түк те жоқ, төзсін, әңгімеге мен сенің қатысуыңды қалаймын.

	— Мұндай істен менің тәжірибем жоқ екенін өзің де білесің ғой.

	— Білемін. Бірақ әңгіме сенің ақшаң туралы болып отыр ғой.

	***

	Бейкер сияқты адамдарды егер сенің бесіктен біткен ондай қасиетің болған жағдайда ғана тани аласың. Сыйластық, тіпті достық байланыстың өзі әдеттегідей емес, мүлде бөлек түрде қалыптасады. Менің Бейкерлерді білетін себебім, Бейкерлер мен Хоулилер бір жерде туып-өскен жерлес, шыққан тегі жөнінен де тең, бүл екі отбасының өмірлік тәжірибесі, өткені де ұқсас, орайлас. Мұның өзі бізді жат көзден жасыратын өткел бермес ормен қоршалған құлдық қамалдай бейнебір өзіндік қауымдастыққа топтастырады. Менің әкем өзінің бүкіл жиған-тергенінен айырылып, ақ сирақ болып қалған кезде бұл қауымдастық мені қатарынан алда-жалда аластаған жоқ болатын. Хоулилер әулетінің мүшесі ретінде мен жұрт көзінде әлі де қадірі бар жандардың бірі болсам керек, шамасы, өмірімнің ақырына дейін Бейкерлер үшін мен сол қалпымда қалуым да ықтимал Өйткені олар біздің ағайын екенімізді біледі. Бірақ мен алары болса да, берері жоқ ағайынмын. Ақшасы жоқ ақсүйек бірте-бірте ақсүйек болудан қалады. Ақшасы болмаса, менің ұлым Алленнің Бейкерлермен байланысы үзіледі, ал оның баласы, дардай атағына, шыққан тегіне қарамастан, оларға қаймана біреу болады. Қазір біз жасыл көделі шалқар шалғыны жоқ жер иесі - егінші, әскері жоқ қолбасы, екі аяғына мінген салт атты боламыз. Бұдан біз аман қалмаспыз. Әлде содан да шығар, менің бойымда мұндай өзгерістер болғаны, мен әйтеуір ақша табудың жолына түсіп, бұрын да құныққан емеспін, қазір де құнықпаймын.

	Бірақ онсыз менің мына өзіме үйреншікті әрі қолайлы қазіргі дәрежеден кері кетпей, қалай қалыпты тіршілік етуіме болады? Сірәсін де мұның бәрі, әлбетте, менің санамның сонау саңылаусыз терең түкпірінде пайда болып, содан, міне, енді ой-пікір ретінде емес, кәдімгі сараланған салмақты сенім түрінде көтеріліп отыр.

	— Қош келдіңіздер! — деді Бейкер бәйбіше. — Сіз екеуіңізбен дидарласқанға аса қуаныштымын Мэри, сіз бізді мүлдем ұмытуға айналдыңыз. Шынында, бүгін тамаша күн болды ғой? Сізге шіркеудегі мінәжат ұнады ма? Меніңше, діни қызметкерлер арасында мұндай еркектер сирек ұшырасатын болса керек?

	— Біз де сіздермен сирек жүздесетін болдық, — деді Бейкер мырза. — Нақ осы креслода отырып сіздің атаңыздың оңбаған испандықтардың "Мэнді"4 қалай суға батырғандарын айтып бергені менің әлі есімде. Ол тіпті қатты толқып кеткендіктен — сол кезде шай жаңа атала бастаған — қолындағы шайын шайқап төгіп алды. Қарт шкипер Хоули оны ромға құйғанның өзінде де болар-болмас қана тамызып қоятын. Мінезі қатал адам еді, талайлар оны ұрда-жық дөрекі санайтын.

	Мұндай күтпеген қабылдау алғашқы сәтте Мэриді әжептәуір абыржытып тастағанын, соңынан барып оның көңілі сабасына түсіп, жайнап-жадырағанын мен байқап қалдым. Өйткені менің оны бай мұрагерлер санатына қосқанымды ол аңғалдықпен аңғарған да жоқ. Ақшалы адамның мәртебесі де ақшаның өзіндей дерлік жоғары бағаланады ғой.

	Басы қалт-қалт етіп Бейкер бәйбіше жайсаң гүлдің жапырағы тәрізді мөлдір де нәзік әсем шыныаяқтарға шай құйды, оның өн бойында қалтылдамаған бірден-бір мүшесі — шәугім ұстаған қолы ғана болатын.

	Бейкер мырза ойға шомып, асықпай қасықпен шайын шайқап отырды.

	— Шайды ма, әлде шай ішу салтанатын ба, соның қайсысын тәуір көретінімді өзім де білмеймін, — деді ол. — Маған әйтеуір салтанат болса болғаны, тіпті келеңсіз, келісімсіз болса да сол ұнайды.

	— Мен сізді түсінемін, — дедім мен. — Бүгін таңертең шіркеуге барғанда менің көңілімді сондай мажырасын алаңсыз ақ сезім биледі. Өйткені тәңірге мінәжат ету күтпеген оқыс оқиға болар-ау деген қауіптің нышанын сездірген жоқ. Айтылар әрбір сөзді ауыздан шықпай жатып-ақ алдын ала білесің.

	— Итен, соғыс кезінде... Ханымдар сіздер де құлақ қойыңыздар, мұндайды бұрын-сонды сіздердің де байқай қоюларыңыз екіталай. Соғыс кезінде мені соғыс министрлігіне, министрдің кеңесшісі қызметіне жіберген-ді. Біз едәуір уақыт Вашингтонда тұрдық.

	— Маған онда тұру сұмдық ұнамады, — деді Бейкер бәйбіше.

	— Сонда министрлік бес жүздей адам қонақ шақырып шай беріп, ағыл-тегіл қабылдау жасады. Бес жұлдызды генералдың зайыбы бірінші бикем, ал генерал-лейтенанттың жұбайы одан кейінгі бикем болды. Үй иесі — министрдің жары бес жұлдызды бикемнен қонақтарға шай құюды, ал үш жұлдыздыдан кофе құйып беруді өтінді. Енді қараңыз, бірінші бикем шай құюдан бас тартты, өйткені "Шайдан кофенің барлық жағынан артықшылығы баршаға аян" деді ол. Мен оның айтқанын бұл арада сөзбе-сөз келтіріп отырмын. Ал мұндайды бұрын-соңды естігендеріңіз бар ма еді? — Ол мырс етіп миығынан күліп қойды. — Ақырында артықшылықтың бәрі вискиді үлесінде болып шықты.

	— Қандай абыр-сабыр беймаза қала! — деді Бейкер бәйбіше. — Келгелі жұрт айналасын андап, байыптап, жайғасып, тұрмыс құрып үлгерем дегенше қайтадан тағы басқа жаққа көшуге мәжбүр болады.

	Мэри бірде өзін Бостондағы бір ирландықтың үйі қонаққа шақырғанын, сонда суды жер ошақтағы шағын темір кеспекке қайнатып әкеп, шыныаяқтарға кәдімгі қалайы ожаумен құйып бергенін айтты.

	— Өйткені олар шайды демдемейді, тек қайнатады, — деді ол. — Ондай шайдан үстелдің бетіндегі лак еріп, ағып кетеді.

	Әрбір маңызды, байсалды әңгіме алдында немесе бір кәсіпке кіріспес бұрын тұспалдап айту рәсімі болады, мәселе тым шетіп аса абайлап сөйлеуді қажет ететін нәзік болған сайын ресми мылжың әрі шұбалаңқы, әрі мән-мағынадан айрылады. Әңгімеге қатысып отырған әрбір адам өз тарапынан оған бір қауырсын, әйтпесе бір жапырақ алабажақ шоқпыт қосуға тиіс. Егер Мэри мен Бейкер бәйбіше маңызды мәселеге қатысуға алдын ала әзірленбеген болса, әрине, онда әлдеқашан-ақ олар өзара тіл табысқан болар еді. Бейкер мырза біздің шүйіркелескен әңгімеміздің топырағын шараппен құнарландырып үлгерді, менің Мэриім де соны жасады, ал өзі үй иелерінің риясыз көңілмен көрсеткен құрметіне риза болған ол көңілі тасып, аңқылдап кетті: енді біз Бейкер бәйбіше екеуміздің де өз үлесімізді қосар кезегіміз келгендей, әйтсе де сыпайылық сақтау үшін мен соңынан сөйлегенді жөн көрдім.

	Күткен кезегі келгенде Бейкер бәйбіше де өзгелер сияқты өз шабытын шай құйылған шәугімнен тапты.

	— Бұрын шайдың қаншама түрі болғаны естеріңізде ме? — деді ол аңқылдап. — Және әрбір үйде оны әркім өзінше демдейтін. — Шайға салынбаған бұл дүниеде бір қылтанақ, бір жапырақ, бір гүл қалмаған тәрізді. Ал қазір содан не бары екі-ақ түрлі — үнді және қытай шайы ғана қалды, онда да қытай шайы іздегенде үнемі табыла бермейді. Естеріңізде ме? Шетеннің жемісін де, түймедақ гүлдің, апельсиннің гүлі мен жапырағының тұнбасын, тіпті кэмбрикті де іштік қой.

	— Кэмбрик деген о не? — деп сұрады Мэри.

	— Жартылай қайнаған су қосып шалаптаған сүт. Балалар керім жақсы көреді. Әдеттегі су қосылған сүттен дәмі де мүлде басқаша, — Бейкер бәйбіше өз шаруасын тындырды.

	Менің кезегім келді, басында мен "Бостонша шай ішу" делініп жүрген жайлы бір-екі ауыз бірдеңе айтып, оп-оңай құтылып кетермін деп ойлаған едім, бірақ әрқашан біздің ойлағанымыздай бола бермейді ғой.5

	Тосын жәйттер біздің рұқсатымызды сұрамай-ақ, сопаң етіп шыға береді.

	— Шіркеуден келген соң көзім ілініп кетіпті, — деген менің даусым құлағыма естілді. — Түсімде Дэнни Тейлорды көрдім. Жан шошырлық сұмдық түс болды. Дэнни есіңізде ме?

	— Байғұс, — деді Бейкер мырза.

	— Кезінде ол менің туған бауырымнан да жақын еді. Біздің үйде мен жалғыз өстім, аға-інім болған жоқ. Расында, кейде біздің жақындығымыз нағыз бауырластай болатын, әрине, мен өзімнің Дэнни бауырыма қалайда қамқоршы болуым-ақ керек-ті, бірақ, амал қанша, мен олай жасай алмаймын.

	Дастарқан басындағы әңгіменің шырқын бұзғаныма Мэри шынымен шытынап қалған-ды. Шама-шарқы келгенше менен өшін алып бақты.

	— Итен оған ақша беріп жүреді. Меніңше, олай істеуге болмайды. Ол бәрібір оны ішкілікке жұмсайды.

	— Ғафу етіңіз! — деді Бейкер мырза.

	— Болады — болмайды, оны қайдан білесің. Әйтсе де мына көрген түсім нағыз жан шошырлық сұмдық түс болды. Бергенде мен оған соншалықты көп беремін бе? Оқта-текте бір доллар ғана. Ал бір доллармен не тындырасың? Бар болғаны тойып бір мәрте ішерсің, басқа түк те емес. Әлде, егер бір жолы қомақты етіп берсе, мүмкін, ол емделіп, айығып кетер ме еді?

	— Мұндайға кімнің батылы жетіп бара алады? — деп сөзге килікті Мэри. — Бұл дегеніңіз оны өлімге кесумен бірдей ғой. Сіз қалай деп ойлайсыз, Бейкер мырза?

	— Байғұс, — деді Бейкер мырза. — Ол өзі өнегелі, оңды отбасынан шыққан ғой. Оның соншалықты қасіретті хәлге душар болғанын көргенде, менің жаным зар илейді. Бірақ Мэридікі де жөн. Ақшасы болса, ол бұдан да бетер ішкілікке салынып кетеді де, ақыры о дүниеден бір-ақ шығады.

	— Ол онсыз да ішкілікке салынуда. Алайда оған менен келер қатер жоқ. Менің қолымда қомақты ақша жоқ.

	— Бұл арада гәп оған қалай қарауда, — деді Бейкер мырза. Бейкер бәйбіше әйелдерге тән нағыз қатыгездік танытып:

	— Оған ең қолайлы орын — қалыпты күтім жасалатын емхана болар еді, — деген өз пікірін қосып қойды.

	Үшеуі де маған онша риза болмаған сыңай танытты. Енді менің "бостондық шайдан да" бас тартуымның қажеті жоқ еді.

	Бір ғажабы, қатерлі мина қойылған құпия қулықтар мен тосын тосқауылдар алаңынан өтуге ыңғайлы өткел іздеп, майда-шүйдеге дейін бәрін сүзіп шығудың орнына, адамның миы неліктен кенет "соқыр теке — бақ-бақ" ойнағандай жасырынбаққа бой ұрып әбігерге түсіп, әлек болады екен. Бейкерлер үйі мен Хоулилер үйі дегеннің олардың күңгірт тартқан қабырғалары мен көне перделерін, қаздиған қаралы фикус ағаштарын, көп жылдар күннің көзі шалмаған ертеден қалған ескі портреттерін, гравюралары мен дәурені өткен бағзы заманды жадында жаңғыратын теңіз бақаларының қабыршағы, фарфорлар мен ағашқа ойылған әшекей өрнек, торланған маталар түріндегі — сол үйлердің бұл дүниеде әлі барлығына куәлік ететін, олардың айнымас ақиқат екеніне сенуге сезіміңді оятатын осы айғақтардың бәр-бәрін мен білемін де риясыз түсінемін. Отырғыштардың түрі де сән үрдісіне ыңғайлы деген ұғымның жаңғыруына орай жаңарып отыратыны аян, бірақ мына киім ілетін, кітап қоятын шкафтар, тамақ ішетін, жазу жазатын үстелдер -бұлар қасиетті көнемен ұласатын, ұластыратын кәдімгі куәгерлер. Хоули бұл отбасы деген ұғымнан әлдеқайда кең, Хоули — бұл үй — орман. Сондықтан да Дэнни байғұс та бір кезде Тейлорлар үйі тұрған көкорай шалғынға жармасып, айрылмай келеді. Сол шалғынсыз оның отбасы — әулеті де жоқ, көп ұзамай оның аты да өшеді. Менің жанымда отырған үшеуінің үні, сөз саптауы, көкіректерінде тұрған күпті де күпірлі ойлары ашып айтпас ада Дэнни Тейлорды барынан жоғы дейтіндері айқын аңғарылады. Қайсы біреулерге әсілі анау айтарлықтай айбынды айғақ бола алмаса да, өз басының бұл жалғанда әлі де бар екеніне алаңсыз сенімді болуы үшін де үй-жай қажет, отбасының, өз әулетінің тарихы қажет сыңайлы. Азық-түлік дүкенінде мен де жолы болмаған жан, кәдімгі сатушы да, ал өз үйімде — Хоулимін. Демек, маған да өзіме деген сол сенімділік жетіспейді. Бәлкім, Бейкердің Хоулиге көмекке қолұшын созуы да ықтимал. Егер менің меншікті өз үйім болмаса, онда мына маған да болмасаң бордай тоз деуі күмәнсіз. Адамның күні адаммен дей ме? Жоқ. Үйдің күні үймен Дэнни Тейлорды олардың тірілер қатарынан сызып тастағанына мен қатты ызаландым, бірақ одан басқа қолымнан келері болмады. Менің өз шешіміме шұғыл да батыл кірісуіме осы бір ой қамшы болды. Өзіне — Бейкерге Мэридің сайда саны, құмда ізі жоқ қиялдағы мұрасына қалай да жағысуға мүмкіндігі болу үшін Бейкер Хоулилерді ауған түйені басқандай жеңіл-желпі жөндеуден өткізуге ұйғарды. Сөйтіп, мен енді миналы шалғынның шет шалғайына аяқ бастым. Риясыз осы бір ақ ниетті адамға қарсы менің жүрегім ымырасыз қатуланды. Тіпті мен оның мұғамала мейірімсіз — дене, секемшіл ашу билей бастағанын сезінгендей болдым. Соның әмірімен айқас майданы ашылғандай, ауыздықталған дүлей долылық заңдары сап түзегендей сыңайға түстім, соның алғашқысы мынадай: егер сен тіпті қорғаныста болсаң да, оған шабуылға шығардай сипат бер. Бұл әрине, "бөрі арығын білдірместің" кері екені белгілі. Сонда мен былай дедім:

	— Бейкер мырза, бізге тарихты қазбалаудың қажеті жоқ. Мына біз Хоулилер қай жағынан қуатты болсақ, менің әкемнің нақ сол тұрғыдан ақырын болса да анық құлдырай бастағанын сіз өзіңіз көрдіңіз. Мен ештеңе білмеймін, онда соғыста жүрдім. Соның өзі қалай болды?

	— Оның ой-ниеті жөнінде орынсыз бірдеңе айту, әрине, қисынсыз болар. Әйтсе де сол кездегі нақты жай-жағдайды талдауда ол..

	— Расында да, менің әкем нақты кәсіпкерлік тұрғысынан алғанда, әрине, орашолақтау адам болатын, бірақ соның өзі қалай болған еді?

	— Иә, десе де, кезең сондай болатын. Биржалық аса қатерлі операциялар жүргізу кезеңі еді. Сондай кезде ол "тәуекел деп тас жұтуға" барды.

	— Мұндай операцияларды өткізген кезде оған басшылық еткен біреу болды ма?

	— Ол өзінің бар ақшасын ескірген қару-жарақтар шығаратын өндіріс саласына салған болатын, содан барып кейін тапсырыстар жойылғанда оның ақшасы құмға сіңген судай құрдымға кетті.

	— Сіз онда Вашингтонда тұрдыңыз ғой. Әлгі тапсырыстар жайлы сіздің хабарыңыз бар ма еді?

	— Әншейін, жалпылама ғана хабарым бар-ды.

	— Дегенмен хабарыңыз болды әрі сіз өзіңіз сол акцияларды сатып алмадыңыз ғой.

	— Иә, ол акцияларды мен алған емеспін.

	— Ал әкем сізбен ақылдасты ма?

	— Онда мен Вашингтонда болатынмын.

	— Бірақ сіз оның Хоулилер меншігін кепілдікке салып қарыз алғанын, соған әлгі акцияларды сатып алып жатқанын, әрине, білдіңіз.

	— Иә, білдім.

	— Онда неге себеп-сылтауын айтып, айнытпадыңыз?

	— Мен Вашингтонда болатынмын.

	— Бірақ сіздің банкіңіз оған төлемді кейінге қалдыра тұруға келісім бермей қойды.

	— Банк одан бөтен ештеңе істей алмайтын еді, Итен. Оны сіздің өзіңіз де білесіз.

	— Әрине, білемін. Дегенмен оның сізбен ақылдаспауы әсілі өкінішті-ақ болған.

	— Итен, оны кінәламай-ақ қойыңыз.

	— Кінәламаймын. Енді маған бәрі түсінікті болды. Шынын айтқанда, мен оны сірә да кінәлаған емеспін, тек соның қалай болғанын жете түсіне, дұрыс ұға алмай, алаң боп жүруші еді.

	Әңгіменің кіріспе бөлігін Бейкер мырза, шамасы, алдын ала әзірлеп қойғанға ұқсайды. Енді сол сүрлеуден адасып қалған ол жаңа жүрістің жай-жапсарын қарастыра бастаған сыңайлы. Ол бір жөткірініп алып, мұрнын сіңбірді де, оны қалтаға салып жүруге ыңғайлы жалпақтау бумадан алынған қағаз орамалмен бипаздап сүртіп болған соң барып көзін, үшінші кезекте көзілдірігін сипалай бастады. Әр адамның уақыт созуда өзіндік әдісі бар. Мен бір кезде трубкасына темекі салып тартуға бес минут уақыттың сарп ететін біреуді білуші едім.

	Әзірлігін әбден аяқтауын асықпай тосып отырдым да, сосын мен:

	— Өз атымнан сізден көмек сұрауға менің қақым да жоқ болар, — дедім. — Әйтсе де біздің отбасы-әулетіміздің арасында бұрыннан келе жатқан кәсіпкерлік байланыс жайлы әңгімені сіз өзіңіз бастадыңыз ғой.

	— Айтары жоқ, тамаша адамдар болатын, — деді ол. — Бір ғажабы, әдетте жағдайдың жай-жапсарын кінәратсыз жете түсінетін, ескі тәртіпті ерекше қадірлейтін жандар еді...

	— Бірақ доғал ойлы, добал мінезді көрсоқыр емес еді, мырза! Әдетте өздері түскен жолдан қандай қатерге тал болса да әсте таймайтын.

	— Оның рас.

	— Керек десеңіз, егер қажет болса, жауының кемесін суға батырып жіберуден де, тіпті өртеп жіберуден де тайынбайтын...

	— Олардың, әрине, соған лайықты өкілдіктері де болған.

	— Бірақ, менің білуімше, мырза 1801 жылы олардың кімді жау санау жөніндегі арнаулы комиссияның алдында жауап берулеріне тура келді ғой деймін?

	— Соғыстан кейін кейбір нұсқаулардың қалайда өзгеретіні белгілі ғой.

	— Әрине, солай. Десе де, мұның бәрін мен әншейін әңгімелеп, ауыздың дәмін алу үшін еске түсіріп отырғаным жоқ, шынымды айтсам, Бейкер мырза, өткеннің орнын толтырып, есесін қайтарсам деп ойлаймын.

	— Жарайсыз, Итен. Бір кездерде сізді Хоулилер әулетіне тән жауынгерлік рухтан айрылған екен деп ойлай бастаған уақытым да болған еді.

	— Мойындаймын, жоғалтқаным рас. Бәлкім, оның еркіндік алуына жол бермеген де болармын. Сіз өз көмегіңізді ұсындыңыз. Сонда менің неден бастағаным жөн?

	— Қырсық қылғанда, сол баяғы капиталдан бастау керек.

	— Мұны мен білем. Ал егер капитал бола қалса, сонда қалай?

	— Әйелдерге бұл әңгіменің қызығы шамалы болар, — деді ол. — Әлде сіз бен біз менің кабинетіме көшкеніміз жөн болар? Іс деген — кісіні зеріктіріп жіберетін материя бар болғыр ғой.

	Бейкер бәйбіше орнынан көтерілді.

	— Мен де Мэриге біздің жатын бөлмеге жаңа тұсқағаз таңдап алуға жәрдемдесуді ұсынғалы отыр едім. Мэри, олардың үлгілері жоғарыда, менде.

	— Мен оның осында болғанын қалаған болар едім...

	Бірақ Мэри әдеттегідей жалт беріп, солар жағына шығып кетті.

	— Іс жөнінен мен түк түйсігі жоқ миғұламын, — деді ол — ал тұсқағаздан бірдеңе білетін болуым ықтимал.

	— Әйтсе де қымбаттым-ау, мұның саған тікелей қатысы бар.

	— Итен, мен кілең бірін-біріне шатыстырып жүрем ғой. Сен не, мені білмейсің бе?

	— Қымбаттым-ау, сенсіз мен одан бетер шатыстырып алам ғой.

	Тұсқағаз жөніндегі сылтауды, сірә, Бейкер мырзаның өзі ойлап тапқанға ұқсайды. Шынында да оларды әйелінің өзі таңдап алуы екіталай. Қалай болғанда да, біз отырған бөлменің қабырғасына жапсырылған геометриялық бейнелер салынған түрі де, түсі де жоқ ұсқынсыз тұсқағаздардың әйел атаулыға ұнай қоймайтыны күмәнсіз.

	— Сонымен, — деді Бейкер мырза олар шығып кеткен соң барып. — Капиталды қайдан алуға болады? Итен, сіздің міндетіңіз, міне, осы. Үйлерің кепілдікке өткізілмеген, ендеше, соны өткізіп несие алыңыз.

	— Ешуақытта да!

	— Жарайды, солай-ақ болсын, таймас табандылықты мен де ұнатам, бірақ қарыз ақшаның қарымтасына ұсынарлық басқа ештеңе жоқ қой. Одан басқа енді Мэридін ақшасы ғана бар. Сомасы онша көп емес, бірақ ақшаны ақша жасайтыны мәлім.

	— Менің оған тиіскім келмейді. Ол оның берекелі болашағының кепілі ғой.

	— Сіздің ол ақшаңыз көк тиын түсімі жоқ жалпы есепте босқа жатыр.

	— Оны қойшы, жарайды, мен келістім екен делік, сонда сіздің өз ойыңыз қандай?

	— Шамамен болса да оның шешесінің дәулеті қандай екенін сіз білесіз бе?

	— Жоқ, әйтсе де ауыз толтырып айтарлықтай әжептәуір болса керек.

	Ол көзілдірігін алып, бипаздап сүртті.

	— Менің қазір сізге айтқалы отырғанымның бәрі сіз бен біздің арамызда қалуға тиіс, оны әсте тістен шығаруға болмайды.

	— Әрине.

	— Құдайға шүкір, сіз, әйтеуір, сөзуар емессіз, мен оны білем. Сіздің әкеңіз болмаса, басқа Хоулилер арасында сүйреңдеген сөзге құмарлары болған емес. Сонымен не керек, қаржы есеп-қисап қызметкері ретінде маған Нью-Бэйтаунның кеңейетіні жайлы мәлім болды. Онда кеме тоқтайтын айлақ та, шалқыған теңіз айдыны да, ішкі тұйық су да... оның кеңеюіне септігін тигізетін не қажеттің бәрі бар. Басталуы ғана, басталса болды, сосын оны тоқтата алмайсың. Байсалды кәсіпкер қалай да өз қаласының өсіп-көркеюіне қолұшын беріп, көмектесуге міндетті.

	— Сонымен қатар одан пайда да табуға тиіс.

	— Бұл айтпаса да өз-өзінен түсінікті ғой.

	— Нью-Бэйтаун неге бұған дейін өсіп-өркендемеген?

	— Менің ойымша, оның себебін сіздің өзіңіз де білесіз ғой деймін Әкімдіктегілер кілең қауқары жоқ, қажыған кәрі-құртаңдар. Өткенімен өмір кешуде. Жаңалық атаулыны жаза бастырмайды.

	Табыс табуды бейкүнә қайырымдылық тұздығымен дәмдеп, мәнерлеп ұсынған сылқымдарды мен қашан да ықыласпен тыңдауға құштармын. Егер Бейкер мырзаның "бәрі қоғам үшін" деген позициясының — көрегендік көлгірсуінің сыпайы сиқын көлегейлеп тұрған сыртқы киімін сыпырып алсаң, онда ол өзінің қаз-қалпында көз алдыңызға келген болар еді. Ол және онымен сыбайлас тағы бірнеше адам — саусақпен санарлықтай топ. Нью-Бэйтаунды келешекте көркейту үшін жасалатын барлық жұмыстар мен шараларды шашау шығармай сатып алғанша немесе соның бәрін өздері бақылағанша, қазір қаланың билік басында отырғандарды қошаметтеп, қолпаштап, қорғаған болады да, содан соң әкімшілікті мэрімін қоса түгел сыпырып тастайды да, таққа прогресті қонжитып отырғызады, міне, сол сәттен бастап біздің қалаға шеру тартып шұбыратын әлгі прогрестің даңғыл жолы енді солардың меншігіне көшетіні бесенеден белгілі. Алғауы жоқ ақ ниетпен аяушылық еткен Бейкер сол ортақ көмештен маған да дом татқызғысы келді. Мұның бәрі одан әрі қалай болатынынан мені хабардар ету о бастан оның ойында болды ма, әйтпесе абайсызда "сырын айтам деп шынын айтып қойды ма" ол жағын мен білмеймін, бірақ белгіленген нысаналы мерзім кенет бейсауат көпірме көп сөздің ішінен қылт етіп көзге шалынып қалды. Муниципалитеттің сайлауы шілденің жетінші жұлдызына белгіленіпті. Соған дейін алысты болжайтын көреген азаматтар тобы прогрестің тұтқасын қалайда өз қолдарына алуға тиіс.

	Бұл жалғанда өзгеге ақыл айтқанды ұнатпайтын адамды табу екіталай. Десе де, менің кейбір жәйттерге кереғар көзқарасым мен қарсылығымды көрген ұлағатты ұстазым енді барған сайын қызына сөйлеп, мән-жәйді тәптіштеп түсіндіре бастады.

	— Жарайды, мырза мен ойланайын, — дедім. — Сізге оп-оңай болып көрінетін нәрсе, мен үшін бас қатырып, ми ашытатын қияметпен тең ғой. Оның бер жағында мен Мэримен де ақылдасуым керек.

	— Меніңше, мұныңыз бекершілік болар, — деді ол. — Әйелдер жынысы бізде аса белсенді болып барады.

	— Әйтсе де мұра соныкі ғой.

	— Егер сіз күтпеген жерден қомақты сома әкелсеңіз, өзгеден гөрі оны сол қуантқан болар еді. Оларға осы көбірек ұнайды.

	— Жақсылықты білмейді деп сөге көрмеңіз, Бейкер мырза. Әйтсе де "асығыс — шайтанның ісі" демекші, мен асықпай ойлағанды тәуір көрем. Мен он ойланып, тоқсан толғанып, бәрін жан-жақты ақылға салып таразылауым керек.

	— Маруллоның Италияға барғалы жатқанын сіз естіген боларсыз?

	Ол тіксіне қалды.

	— Біржола ма?

	— Жоқ, біраз уақытқа.

	— Егер ол әлдеқалай тосын бір жағдайға душар бола қалса, онда осы орныңызда сіздің өзіңізге қалдыру жайын ойластырған болар? Анау айтқан жас емес. Жаман айтпай, жақсы жоқ демекші, мұра хаты бар ма?

	— Білмедім.

	— Байқаңыз! Ондағы-мындағы туыстары Италиядан қаптап келсе, сіз жұмыссыз далада қалып қоясыз.

	Мұндайда араша түсер алаң көңілдің атүсті енжар жауабына паналап, бас сауғалауға тура келді.

	— Мен сізден қыруар нәрсе естіп білдім, енді соның бәрін бірден бойға сіңіру оңай болмасы аян, — дедім мен. — Әйтсе де осының бәрін неден бастауға болатыны жайлы сіз жалпылама болса да маған ишарат етуге келіспес пе екенсіз?

	— Мен сізге бір ғана жайтты айтуыма болады: — қаланың өсіп-өркендеуі көбіне-көп жағдайда қатынасқа, көлікке байланысты.

	— Несі бар, құрлық аралық жолды салып, бізге дейін жеткізетін болар.

	— Қалай дегенмен де бұл құрылысы тым ұзаққа созылатын жол! Бізге қажет деген қалтасы қалың, қаржысы мол улы іскер-кәсіпкер әуемен саяхат жасағанды ұнатады.

	— Ал бізде ұшақ қонатын әуежай жоқ па?

	— Міне, сол жоқ болып отыр ғой.

	— Оны айтасың, қала төңірегіндегі төбелерді тегістемесе, соны салатын басқа ыңғайлы жер де жоқ.

	— Тым қымбатқа түсетін шаруа. Өзін ақтамайды ғой.

	— Сонда сіздің не жасамақ ойыңыз бар?

	— Итен, сіз ренжімеңіз, бәрін маған кәміл сеніңіз. Қазір мен сізге ештеңе ашып айта алмаймын. Бірақ уәде беруіме әбден болады: егер ақшаңыз болса, онда сіз ұтылмайсыз. Бұл арада кейбір жәйттерді әлі де нақтылау қажет болса да, мен сізге көңілімдегі күмәнсіз жәйттерді айтып отырмын.

	— Бәлкім, мен мұндай сенімге лайық емес те болармын.

	— Байырғы отбасылардың өзара ауыз бірлікті болғаны ләзім.

	— Сіздердің топтарыңызға Марулло да кіре ме?

	— Жоқ-ә, о не дегеніңіз! Олардың өз сыбайластары бар, өздері дербес әрекет жасайды.

	— Және ойдағыдай табысты болар?

	— Мейлінше табысты. Сол шетелдіктердің жегі құрттай барлық жерді жайлап кеткені маған ұнамайды.

	— Демек, шілденің жетінші жұлдызын күту керек болды ғой?

	— Мен солай дедім бе?

	— Жоқ, мен солай жаңсақ естіген болармын.

	— Солай болар.

	Осы кезде тұсқағазды таңдауды тәмамдаған Мэри де қайтып оралды. Біз рәсімге сай айтылуға және істелуге тиістінің бәрін адалап, асықпай үйге қайттық.

	— Бізді аса бір ілтипатпен әдемі қабылдады, бұдан артық не істесін енді. Ол саған не айтты?

	— Бәрі бәз-баяғы сол ғой. Істі бастау үшін мен сенің ақшаңды алып айналымға салуым керек дейді, ал мен олай істегім келмейді.

	— Сен менің қамымды ойлайсың, мен оны білем, сүйіктім. Әйтсе де біз егер оның айтқанын тыңдамасақ, меніңше, бұл нағыз есуастық болады ғой деймін.

	— Соған мына менің ішкі жан дүнием мүлде иланбайды, тіпті сенбейді, Мэри. Әлде ол қателесетін шығар? Сен онда тұлдырсыз қаласың ғой.

	— Итен, өзің бері қарашы, егер мұны сен істемесең, онда ақшамды алып, оған мен өзім барамын, соны біліп қой. Көресің әлі.

	— Маған ойлануға мұрша бер. Мен сені ештеңеге араластырғым келмейді.

	— Араластырмай-ақ қой! Өйткені екеуміздің банктегі есебіміз ортақ. Бал ашқанда картаның не айтқаны есіңде ме?

	— О, Тәңірім! Тағы да сол карта...

	— Иә.. Иә, мен соның айтқанына сенем.

	— Егер мен сенің ақшаңнан айрылып қалсам, сен мені өмір бойы жек көріп өтесің ғой.

	— Жоқ. Менің байлығым сенде. Марджи бал ашқанда солай деген болатын.

	— Марджидің бал ашып айтқандары менің миыма мәңгі жазылып қалған, мен оны өзекті жаным өмірден өткенше жадымнан шығармаймын.

	— Қылжақты қоя тұршы.

	— Мүмкін, бұл қылжақ та, қалжың да емес шығар. Сол байлық қиындығы болса да қиқуы жоқ біздің мамырдай мажырасын өміріміздің қуанышты шырқын бұзып жүрмесе жарағаны.

	— Азғана ақша әлде бірдеңеге қалай қырсығын тигізуі мүмкін екенін түсінсем бұйырмасын. Мен көп ақша жөнінде айтып отырғаным жоқ, тек былай... Қажетке жетсе болғаны да.

	Мен тіс жарып, тіл қатпадым.

	— Итен деймін!

	— Уа, көрікті менің ханша-айым! Ақшаның жеткілікті болуы бұл жалғанда әсте мүмкін емес. Не ақша мүлдем жоқ, не ақша жетіспейді — екінің бірі.

	— Жоқ, мұның жалған.

	— Жоқ, мұным шындық. Жақында қайтыс болған техастік миллиардер есіңде ме? Жалғыз боғжамасын арқалап келіп сол қонақ үйінде тұрыпты. Артында қалдырған мұрасы да, мұрагері де жоқ, көзі тірісінде сол да ақша тапшылығының тауқыметін тартқан екен. "Жылан түк біткен сайын қалтырауық болады" демекші, адам байыған сайын оның араны ашыла береді.

	Бұған Мэри мысқылдай жауап қатты:

	— Әрине, бұл ауыр күнә болар, әйтсе де мен қонақ бөлмеге жаңа перде сатып алғым келеді, бір күнде торт адам ваннаға шомылуы үшін, оған қоса қысылмай-қымтырылмай ыдыс-аяқтарды жуу үшін үлкендеу қазан орнатқым келеді.

	— Тәлпішім-ау, мен күнәмді ойлап қайғырудан аулақпын, мен табиғат заңын, мәнді мәнбені айтып отырмын.

	— Адамның болмысын сыйлау деген саған бұйырмаған-ау.

	— Адамның болмысын ғана емес, қымбаттым менің, Мэри, жалпы табиғаттың болмысын сыйлау десеңші. Тиын жаңғақты өз қажетінен он есе артық жинайды. Зорман қарны жарылғанша қапқа тыққандай екі ұртына тыға береді, тыға береді. Ал бәрінен асқан ақылды бал арасы қанша бал жейді, сонымен қатар сол данышпандар және қанша бал жасайды?

	Мэри сөз таппай сасқан кезде сиядай сұйық шашып, сол бұлыңғыр бұлтқа сіңіп жан сағалаған сегізаяқ тәрізді ашулы айбат шегіп, ызалы ызғар шашады.

	— Құрыш кетсін, қойшы. — деді ол. - Кішкене бір сергіп серпілейін десең, көнесің бе сен ондайға!

	— Жоқ, жаным, мені қорқытатын қуаныш емес, мені өз ісіңе көңілің толмайтын кемшіндік күйініші, әбігерлік әлегі, менмендік, күйке күншілдік — ақша айналасында астаса жүретін арамзалық атаулының бәрі шошындырады. Ашық айтпаса да, бәлкім, ол да осылардан қауіптенетін болар. Ол тікенегін сыртына тепкен кірпідей тіксініп шыға келді де, менің жанды жерімді іздеп тауып, айнала бере орайын келтіріп, сол араға шөңгедей үшкір сезім шанышты:

	— Міне, көрдіңіздер ғой. Жанқалтасында көк тиыны жоқ азық-түлік дүкенінің сатушысы байлықтың кесапаты жөнінде қалай-қалай пәлсапа соғады. Бәлкім, сенің қалаған сәтте бора-бора ақша табатын айрықша құдіретің бар шығар?

	— Несі бар, табамын да.

	— Қайтіп табасың?

	— Гәп, міне, сонда.

	— Сен ештеңе де істей алмайсың, егер істей алатын болғанда, сенің қолында әлдеқашан-ақ бәрі болатын еді, мақтанғаннан басқа қолыңнан келері жоқ. Бұл — сенің үйреншікті әдетің.

	Біреудің жанына батырып жәбірлеу ниеті әдетте біздің ашу-ызамызды келтіреді. Менің бойымды қалшылдатып адуын ашу, дүлей долылық дабыл қаға бастады. Доңыз топастықтан туған кек толы кернеген кесапат сөздер дүрлігіп, улы запырандай басқа шапшып, алқымға тығылды. Мен мелшиген меңіреу түнектей түнеріп, кекшілдік тұңғиығына сүңгіп кеттім.

	— Қара! Әне, әне көрдің бе? — деді Мэри.

	— Не? Қайда?

	— Анау ағаштың арасында — тура біздің аулаға қарай өтті.

	— Мэри, о не елестеген? Айтсаңшы! О жақтан сен не көрдің?

	Мен оның қараңғыда жымиып күлгенін сездім, бұл өзі адамның ақылы жетпейтін әйелдерге ғана тән сиқырлы күлкі еді. Мұны әдетте даналық деседі, алайда әңгіме бұл арада, меніңше, даналықта емес, қайта, ешқандай даналықты қажет етпейтін табиғи ұғымталдық қасиет болар деймін.

	— Сен түк те көрген жоқсың.

	— Жоқ, көрдім, ұрыс... бірақ ол қашып кетіп қалды.

	Мен оны құшақтап шыр айналдырып жібердім.

	— Жүр, үйге кірмей тұрғанда көшені бір айналып шығайық.

	Біз төңіректі тұмшалап түнерген түнге қарамай жүріп кеттік, бұдан әрі бір-бірімізге тіл де қатқан жоқпыз, тіпті оның қажеті де болмай қалды.





VIII тарау

	Бала кезімде мен ұсақ жәндіктерді іздеп, ізіне түсіп жүріп, көрген жерде өшім кеткендей өлтіре беруші едім. Үй қояны, ақ тиын, құртақандай торғай — шымшықтар, ал кейіннен жабайы үйректер мен қаздар, әр жерде сүйектері күйреп, қауырсын қанаттары, мамық жүні қанға малшынып, домалап жататын болды. Мұнда кекшілдіктің, өшпенділіктің, әлдебір кінәні сезінудің қисыны да байқалмайтын, қайта өзеуреген оспадар өзімшілдіктің өктем нышаны болатын.

	— Тәттіге тойған баланың тамаққа қарамай қоятыны сияқты сұрапыл соғыс менің де өмірді өлімге қию жөніндегі обадай тәбетімді тойтарып тастаған еді. Тарс етіп атылған мылтық даусы енді менің кеудемнен есалаң долы қуанышты ақтармайтын болғалы не заман!

	Биыл көктем шығысымен біздің баққа екі үй қояны үйір болып алды. Бәрінен де оларға менің Мэриімнің қызыл қалампыр гүлі аса ұнаған болса керек, соның сойдиған сабағын ғана қалдырып, жапырағын түгел сыпырып жеп қойды.

	— Сен соларды құртпасаң болмас, — деді Мэри. Баттасқан майы әлі кетпеген өзімнің ұсақ колибрлі мылтығымды, қашаннан бері жатқан бесінші санды бытырамен оқталған патрондарымды тауып алдым да, кешке қарай үйдің сыртқы есігінің алдындағы басқышта күтіп отырып, қояндар әдеттегіше жайылуға келген сәтте екеуін бір оқпен атып алдым. Сосын олардың түбітті мүрдесін кәдімгі кәрі сиреньнің түбіне апарып көмдім, соларды аяғаннан болар, ішімнің қатты ашығанын сездім.

	Шамасы, мен кәдімгі кінәсіз қантөгістен қарайып қалған болсам керек. Адамның бойы бәріне де үйренеді. Адам өлтіруге де, мүрдені бальзамдау кәсібіне де, астыртын арамзалық істер шеберлігіне де үйренесің — дар ағаш та, айтулы атауыз қышқаш та сенің әдеттегі құрал-сайманына айналады.

	Балалар ұйқыға жатқан соң мен:

	— Шамалы қыдырып, бой жазып келейін, - дедім. Бұдан екі-үш күн бұрын болса, Мэри:

	— Қайда, неге? — деп қазбалап сұраған болар еді, қазір енді:

	— Кеш ораласың ба? — дей салды.

	— Жоқ, кеш оралмаймын.

	— Мен сені күтпеймін, ұйқым келіп тұр, — деді ол. Өзі қалаған беймәлім жолға түскен менің Мэриім, сірә, бұл сапар әлгі жолмен менен озып кеткен тәрізді. Мен болсам, жаңағы үй қояндарын ойлап әлі көңілім қобалжып, жаным жапа шегуде. Мүмкін, әдетте бірдеңені жойып жіберген адамның кейін өзі бірдеңе жасап, сол арқылы өзінің ішкі жан дүниесінің байырғы мажырасын күйін, тепе-тендік күйін қалпына келтіруге талпынуы, бәлкім, табиғи да болар. Әлде мені итермелеген осы болар ма?

	Дэнни Тейлор тұрған сасық күркені мен тастай қараңғыда сипалап жүріп әзер таптым. Оның төсегінің жанындағы табақшада бықсып білте шам жанып түр. Дэнни әбден жүдеп, қу сүйегі қалыпты — бет-аузы омсырайып балқыған қорғасындай бір түрлі күлгін-көгіс тартып кетіпті, сауыс-сауыс көне көрпе астында талайдан бері жуынбақ түгіл жүзіне су тимеген адам жатқан ыбырсыған лас бөлменің қолқа қабар, қоңырсыған сасық иісінен менің жүрегім айнып, құсуға аз-ақ қалдым. Оның бақырайып ашық жатқан көзі көмескіленіп, күңгірт тартқан Мен есеңгіреп жатқан адамның есалаң сандырағын естірмін деп күткен едім.. Оның мен білетін бұрынғы Дэнни Тейлордай әрбір сөзін қадап-қадап анықтап айтқан даусы құлағыма келгенде, шынымен-ақ мен шошып кеттім.

	— Ит, сен неге келдің?

	— Саған көмектескім келеді.

	— Мұның бекершілік екенін, сен не, білмейсің бе?

	— Сен қатты ауырып қалыпсың ғой.

	— Оны мен өзім білмейді дейсің бе? Білгенде қандай, бәріңнен де артық білемін. — Ол төсектің іргесіне қолын созып, одан үштен екіге жуығы босаған "Қарт орманшы" ішімдігінің шөлмегін суырып алды.

	— Ішесің бе? — деді.

	— Жоқ, Дэнни, мынауың қымбат виски ғой.

	— Менің достарым бар.

	— Мұны саған берген кім?

	— Онда сенің шаруаң болмасын, Ит, — шөлмектің аузынан ұрттады да, ол қиналса да, қолқасына кептелген кекірікті сыртқа шығармай тежеп қалды. Жүзіне лезде қан жүгіре бастады. Ол масаттана күлді. — Досым маңызды іс жөнінде әңгіме қозғай беріп еді, бірақ мен оны сазға отырғыздым. Ол сөзін бастай бергенде мен сылқ етіп сілейдім де қалдым. Маған бірер жұтымның жетіп жатқанынан ол бейхабар болса керек. Ит, сен де бір шаруаға байланысты әңгімелесуге келіп пе едің? Онда тезірек есім танғанша ішіп алайын.

	— Дэнни, сен мені жақсы көресің бе? Маған сенесің бе? Тіпті, зәредей болса да мені жақсы көресің бе?

	— Әрине, жақсы көремін, бірақ егер алғаусыз адал шынымды айтар болсам, мен маскүнеммін, ал маскүнемдер бүл жалғанда бәрінен де вискиді жақсы көреді.

	— Егер мен ақша тапсам, сен емделер ме едің?

	Бәрінен де менің үрейімді ұшырғаны оның лезде есін жиып, еңсесін көтеріп, өзің бұрынғыдай еркін ұстай қалғаны.

	— Итен, менің иә деуіме де болар еді. Бірақ сен олардың, маскүнемдердің, қандай халық екенін білмейсің. Мен ақшаны алам да ішіп қоямын ғой.

	— Ал егер мен оны тікелей емханаға төлесем ше?

	— Саған айтылды ғой. Мен ізгі ниет, ыстық ықыласпен-ақ баруын барамын, бірақ бірер күннен соң одан қашып кетемін. Маскүнемнің сөзінде пәтуа болмайды, Ит. Қанша айтса да сен соны түсінбейсің! Мен келісем, көнем, қажетінің бәрін істеймін, бірақ кейін бәрібір қашып кетемін.

	— Дэнни, сенің шынымен осы пәледен құтылғың келмей ме?

	— Иә, сірә, құтылғым келмейтін болар. Менің көңілімнің не қалайтынын, әрине, сен өзің де білесің, — ол шөлмекті қайта аузына апарды, ішкілік зардабының қас қағымда тарағаны мені қайта қайран қалдырды. Ол лезде бәз-баяғы Дэнни қалпына қайта түсіп қойған жоқ, оның түйсінуі ғана емес, бүкіл сана-сезімі мейлінше ширығып, саралана түскені соншалық, тіпті менің айтылмаған ойымды оқып отырғандай болды. — Әуре болмай-ақ қой, — деді ол. — Енді онша ұзаққа бара қоймас. Ішімдік бастапқыда сергітеді де, соңынан сілеңді қатырып, мәңгіртеді. Сен екінші кезеңін көрмей тұрып, кететін боларсың деп ойлаймын. Қазір мен соның бәрінің дәл солай боларына онша сене де бермеймін. Оқталып от алуға әзір тұрғанда, әрине, сен сене де қоймайсың, — сол сәтте оның балауыз шамның жарығы шалып, жылтыраған жасқа толы жанары менің өңменімнен өтіп, оқтай қадалды. — Итен, — деді ол — сен мен үшін емханаға төлеуді айтасың, сенің ондай ақшаң жоқ қой, Итен.

	— Табамын, Мэри ағасынан қалған мұра алды.

	— Сол ақшаны сен маған бермексің бе?

	— Иә.

	— Тіпті мен маскүнемдерге сенбе деп айтсам да ма? Тіпті, егер мен ақшаны алуға келісемін де, артынан жүрегіңді жаралап, жаныңды отқа саламын деп сені алдын ала ескертсем де ме?

	— Дэнни, сен онсыз да менің жан жүрегімді жаралап, жай тапқызбай жүрсің. Сен менің түсіме кірдің. Біз екеуміз бұрынғыдай сендердің мекенжайларында жүр екенбіз. Есінде ме?

	Ол шөлмекті тағы қолына алды да, іле қайта төмен түсіріп, былай дейді:

	— Жоқ, жоқ, тұра тұр — кейін. Итен, сенбе, маскүнемге әсте сенбе. Ол.. жоқ өліктей болып үрейді ұшырған кездің өзінде де менің айлалыға алдырмас мыстан ақыл-ойым сыбысын сездірмей ақырын айласын жалғастыра береді және соның бәрін саған қарсы жүргізеді. Нақ қазір, дәл осы мезетте мен бір кезде сенің досың болған жанмын. Қалжырап қалдым деп мен саған өтірік айттым. Қалжырап қалғаным рас, бірақ қалжырап қалсам да, шөлмек жөніндегінің бәрі жадымда.

	— Мен сенің сөзіңді бөлейін, тұра тұр, — дедім, — әйтпесе сенің менен күдіктенетін түрің бар. Бұл шөлмекті саған кім әкеп берді? Бейкер ме?

	— Иә.

	— Сені бірдеңеге қол қойсын деген ғой?

	— Иә, бірақ сол сәтте мен есім кетіп есеңгіреп қалдым, — мырс етті де, шөлмекті қайта аузына апарды, балауыз шамның жарығы шалғанда шөлмек мойнына іркіле қалған тарыдай тамшыны көрді. Ол әлденені ынтыға күткендей әлгі сол тамшыны тамсана жұтты.

	— Дэнни, мен сенімен сол жөнінде сөйлескім келіп еді. Оған не керек болған екен -сендердің шалғындарың ба?

	— Иә.

	— Сен неғып оны осы уақытқа дейін сатпай жүрсің?

	— Мен саған айттым ғой деймін. Әрине, менің мына мінез-құлқымды, жүріс-тұрысымды джентльмендік деуге болмаса да, ол менің қолымда, менің меншігім болып тұрғанда мен әлі де джентльменмін.

	— Дэнни, сатпа оны! Одан айрылып қалма!

	— Ал одан саған келіп-кетері не? Неге сатпасқа?

	— Мәртебең биік болуы үшін!

	— Менде бұрынғы мәртебе қайда, одан қалғаны тек баяғы өзімшіл өркөкіректік қана.

	— Жоқ, бар әлі. Менен ақша сұрағанда, сенің қысылып-қымсынғаның айтпай аңғарылып тұрады. Бұл ар-ұяттың айғағы емей немене?

	— Жоқ-ә. Бұл менің қулығым ғой. Саған айтылды емес пе — маскүнемдер керемет сұрқия келеді. Сен өзің қымсынған соң, мені де ақша сұраудан қысылып тұр деп ойлағансың ғой. Мен әсте ұялған да қызарған емеспін. Турасын айтсам, менің тек ішкім ғана келді.

	— Дэнни, сен оны сатпа, ол деген — аса құнды жер. Бейкер бәрін біледі. Әйтпесе ол саудаласпаған да болар еді.

	— Сонда оның құндылығы неде?

	— Қала маңында әуежай — аэродром салуға болатын қолайлы бірден-бір жазық аймақ сол ғана.

	— Түсінікті.

	— Дэнни, егер сен шамалы шыдасаң, жаңа өмірді саған содан бастауға болады. Олардың арбауына түсіп қалма. Емделіп, айығып шығасың, алдыңнан ұйыған өз ұяң қарсы алады.

	—Ұясыз жұмыртқа. Бәлкім, жасыл шалғынды сатып, ақшасын ішкен жөн болар, сонда... "Дүлей дауыл бұрқанып, бұтақтар тұрды шайқалып, сары ауыз шымшық балапан, көк шөпте жатты шырмалып..." деуге болар, — барлыққан даусын көтеріп әндеткен болды да, ол өзі күліп жіберді. — Итен, біздің шалғын саған да қажет болып тұр ма? Сен мұнда сол үшін келіп пе едің?

	— Мен сенің сауыққаныңды қалаймын.

	— Мен былай да саумын.

	— Дэнни, менің айтқанымды тыңдашы. Қайдағы бір қаңғыған қайыршының ойына келгенін істеуіне болады. Алайда сен жалаңаяқ та, сорлы да емессің ғой, өйткені сенің қолыңда біздің кенттің бір топ алысты болжайтын азаматтары ырқынан тыс ықыласы кетіп, ынтық болып отырған аса қажет әрі құнды бір нәрсе бар.

	— Тейлорлардың мекенжайы. Жоқ, мен олардың арбауына алдырмаймын. Мен де көргенмін, — ол шөлмекке ерекше емірене қарады.

	— Дэнни!.. Аэропорт - әуежай салуға бірден бір қолайлы жер сол деп айттым ғой саған! Олар үшін бұл — басты тұтқа, негізгі тірек. Онсыз бәрі құрдым, бәрі қараң. Не сол араға салу керек, не төбелерді қопару керек, ал бұл дегенің қисапсыз қымбатқа түседі.

	— Демек, олар менің ашсам алақанымда, жұмсам жұдырығымда болды ғой, ендеше, оларды әлі де сарсаңға салып, сандалтайын әбден, бәлем.

	— Дэнни, сен ұмытпа! Меншігі, мал-мүлкі бар адам — асыл шөлмек. Сені қажетті күтімге алып бақылап отыратын қолайлы бір мекемеге орналастырса, бәрінен дұрысы да, адамгершілікке лайығы да сол болар еді деген әңгімені мен өз құлағыммен естідім.

	— Олай жасауға батылдары бармайды.

	— Барады. Оны айтасың, мұны мейірімділік деп көкиді. Мұндай жағдай қалай жасалатынын сен өзің де білесің ғой. Өзің білетін кәдімгі қазы сенің құқықтық қабілетіңнен айрылғаның жөнінде шешім қабылдап, үкім шығарады. Сосын саған қамқоршы тағайындайды, ал оның кім болатынын мен айтпаса да білетін сияқтымын. Мұның бәрі онша арзанға түсе қоймайды, міне, шығынды өтеу үшін, әрине, сенің меншікті шалғын жерің сатылады, ал енді оны кімнің сатып алатынын, кәне, сен өзің ойлап тапшы.

	Дэннидің көзі жалт-жұлт етіп, мені аузын ашып, аңырып тыңдап қалды. Сосын теріс айналды.

	— Итен, сен мені қорқытып, зәремді алмақсың ғой, бірақ мұның бейсауат айтылған әңгіме болды. Келсең, сен таң азанмен мен тұяқ серіппей сілейіп жатқанда, айнала жер-жиһанның бәрі запыран құсықтай жасыл түспен малынып жатқанда кел. Ал қазір қолымдағы мынау қажыр-қайратымды үш есе арттырып жіберді, — ол қолындағы шөлмекті көтеріп алып, бейнебір семсердей ерсілі-қарсылы сілтей бастады, көзі шелдей сығырайып, жанары балауыз шамның жарығы шалып, жылт-жылт етті. — Ит, мен саған айтпадым ба? Меніңше, айттым ғой деймін. Маскүнемнің ақыл-ойы айрықша алабөтен жаралған - залым да зұлым болып жаралған.

	— Әйтсе де соның бәрі қалай болатынын мен саған алдын ала ескерттім.

	— Оның рас. Мен сенің айтқаныңа қосыламын. Айтқаныңның бәрі иланарлықтай уәжді болып шықты. Бірақ сен қорқытудың, үркітудің орнына, қайта осы менің бойымда бұйығы бұғып жатқан бәлекет ібілісті оятып алдың-ау деп күдіктенем. Кімде-кім маскүнем — дәрменсіз мақұлық деп ойласа, сол барып тұрған дөкір, кеще. Маскүнем ерекше жаралған мақұлық, оның мүмкіндіктері де өзгелерден мүлдем ерекше. Мен өзімді-өзім қорғай аламын, нақ қазірдің өзінде біреумен айқасуға алақаным қышып-ақ жатыр.

	— Жарайсың! Менің талайдан бері сенен осыны естігім келіп жүр еді.

	Ол шөлмекті маған қарай бұрды да, оның мойын жағына қарауылы бардай мылтықша кезеніп, көздеді.

	— Мэридің ақшасын маған қарызға бересің бе?

	— Берем.

	— Кепілдіксіз-ақ бересің бе?

	— Иә.

	— Оны қайтып алуың мыңның біріндей екіталай екенін біле тұрсаң да бересің бе?

	— Иә.

	— Маскүнем залымдықтың қандайынан болса да қаймықпайды, Ит. Мен саған сенбеймін, — ол өзінің кезерген ернін жалап қойды, — сонда ақшаны менің қолыма бересің бе?

	— Қашан әмір етсең, әзір болады.

	— Беруге болмайды деп мен саған айттым ғой.

	— Ал мен берем.

	Бұл сапар ол басын шалқайтқанда, шөлмектің түбінен көлемді көпіршік көрінді. Шөлмекті аузынан айырғанда жанары бұрынғыдан бетер жалт-жұлт етіп, ұшқындап тұрды, бірақ ол жемтігін арбаған жыланның көзіндей сұсты да суық еді.

	— Осы аптаның ішінде әкелесің бе?

	— Иә, әкелемін.

	— Сәрсенбіде.

	— Жарайды.

	— Ал қазір қалтаңнан екі доллар табыла ма?

	Менің қалтамда барының өзі де сол — бір доллар қағаз ақша мен елу, екі жиырма бес центтік, екі он центтік, бес және үш меннилік ұсақ ақша болатын. Мен соның бәрін оның созған алақанына аудара салдым.

	Ол вискиді тамшысын қалдырмай тауысып ішті де, бос шөлмекті еденге лақтырып жіберді.

	— Мен сені бұрында ақылдылар санатына қоспаушы едім, Ит. Емдеудің тек бастапқы кезеңінің өзіне ғана бір мың доллардай қажет екенін сен білесің бе?

	— Мейлі, бола берсін!

	— Қызық ойын болды. Әйтсе де бүл шахмат емес, Ит, покер — карта ойыны ғой. Бір уақта мен картаны тәп-тәуір ойнаушы едім-ау, тіпті әйгілі құмарпаз деуге де болар. Сен менің шалғынымды қарыздың өтеуіне кепілдікке қояды дегенге бәс тігесің ғой. Ал сенің екінші жүрісте бәске тігерің — шамамен мың доллардай, міне, соған түскен мөлшердегі виски мені өмірем қаптырып, әуежай аспаннан түскендей сенің қолыңа көшеді.

	— Соны айтуға қалай аузың барады, Дэнни, ұялмайсың ба?

	— Ал мен ұялатын мұнда түкте жоқ. Мен саған ескерттім емес пе?

	— Менің саған деген ізгі ниетіме сен шынымен сенбейсің бе?

	— Жоқ. Бірақ мен... мен бәрін сенің қалауыңдай етіп істеуіме болады. Ит, менің бала кезім есінде бар шығар. Ал мен сені ұмыта алам ба? Қазылық қасиет сенің бойыңда бала күнінде байқалатын. Жарайды, енді. Менің аңқам кеуіп қалды. Шөлмек сарқылды. Кетем. Сонымен, мың доллар.

	— Жақсы.

	— Сәрсенбіде, нақтылай күйде.

	— Әкелем.

	— Ешқандай міндеттеме де, ешқандай тілхат та — ештеңе де болмайды. Ит, мені бұрынғыдай екен деп ойлап, әлек болма. Өйткені менің мына құрбым бақалшағыма дейін шағып, күйретіп, іске алар түгімді қалдырған жоқ. Енді намыста, ар-ұятта түкте жоқ. Сенің аңғалдығыңа адал көңіліммен рақаттана бір күлермін, одан басқа дәнеңе жоқ, дәметпей-ақ қой.

	— Менің сенен өтінерім, тастап, байқап көрші!

	— Ит, оған уәде беруіме болады. Бірақ сол маскүнемнің уәдесі неге тұратынын сен өзің де түсінген шығарсың. Алып кел ақшаны, әкел қалам десең, осында қалағаныңша қалуыңа да болады. Менің үйім — сенің үйің. Ал мен кеттім. Сонымен, сәрсенбіге дейін ғой, Ит. — Ол төсегінен тұрып, көрпесін қабырға жаққа, еденге ысырып тастай салды да, теңселе басып күркесінен тысқа шықты. Шалбарының шынжыр ілгектері қаусырылмай қала берді.

	Балқыған балауыз шам ерітіндісінің табақшаға қалай ұйып тоңазып жатқанынан көз алмай оңаша аялдаған күйі мен бір сәт отырып қалдым. Оның айтқанының жаны бар — мен бәске тіккен бір нәрседен басқасының бәрі дұрыс. Ол соншалықты өзгеріп кеткен жоқ қой! Сол қираған сынықтардың арасында бір жерде Дэнни де болуға тиіс. Мен сол Дэнни Тейлорды мынау өзінен етек кесті аластайды деген өресіз ойды әсте мойындағым келмейді. Менің оны жақсы көретінім күмәнсіз, иә, мен оның айтқанын екі етпей орындауға әзірмін. Оған бұрыннан-ақ әзір едім. Алыстан менің құлағыма оның жанұшыра шыңғырған ащы да асқақ даусы естілді:

	Жүйткі кеме — самғаған ақ шағала,

	Желкенді жай, толқынды тіл — арала.

	Ханзаданың көңілі астан-кестен,

	Туған жері, аруы қарсы ала ма?!

	Осылай өзіммен-өзім бейжай біраз оңаша отырған соң, балауыз шырақты өшірдім де үйге қайттым. Бас көшедегі өзінің полиция машинасында Вилли әлі ұйықтамай, бәз қалпы ояу отыр екен.

	— Ит, сіз осы қыдырымпаз болып кеттіңіз ғой, — деді ол.

	— Кейде өзі солай болады ғой!

	— Әлбетте! Көктем! Жас жүректі жай таптырмас.

	Мэри де сол миығынан күлгендей жымиған күйі әлі ұйықтап жатыр екен, бірақ мен ақырын келіп, жаймен жанына жантая бергенімде оянған сыңай танытып сәл қимылдады. Тұла бойымды ақпанғы аяздай қарып, бүкіл ішкі сарайымды сірескен сеңдей құрсаған, жан дүниемді әлі де сүліктей сорған қаңтардай қатыгез жабырқау жадау жанымды жай тапқызбады. Мэри қырындап жатты да, жас шөптің жасаң иісі аңқыған бүкіл денесімен мені құшағына алып, құшырлана қысты да, енді мен оны қажетсінгендей сезіндім. Жанды жабырқатқан жадау көңіл енді кем-кемдеп көншитінін мен білдім, бірақ тап осы сәтте Мэри маған аса зәру еді, мен ынтығым үзілген іңкәр едім. Ол әбден ұйқыдан оянды ма, әлде жоқ па, оны мен білмеймін, бірақ менің оған деген зарығуым мен құштарлығымды мейлі ұйқылы-ояу жатса да, оның ұққанына зәредей күмән келтіруге болмас еді.

	Содан соң оның ұйқысы ашылып кетті де ол:

	— Сенің қарның да ашқан шығар, — деді.

	— Иә, айдай сұлу Елена.

	— Саған не берейін?

	— Пияз қосылған сэндвич, жоқ, екеу! Қара нан және пиязбен.

	— Онда маған да сол керек, әйтпесе қақалып қалармын.

	— Әлдебір өз тәбетің тілеп тұрмағандай?

	— Тілегенде қандай, тілеп-ақ тұр!

	Ол төменге түсіп, біраздан кейін сэндвичтерді, бір құты сүт пен екі стакан алып келді.

	Пияз аюдай ақырған ащы екен.

	— Мэри сұлу, — деп сөз бастадым мен.

	— Алдымен аузыңдағыны шайнап болып алсаңшы.

	— Сен анада осы менің не істеп жүргенімді білгім келмейді деп шын айттың ба?

	— Иә-ә.

	— Ендеше, былай. Мен бір істі қолға алуға ұйғардым. Маған мың доллар керек.

	— Әлгі Бейкер мырзаның айтқан ақыл-кеңесі бойынша ма?

	— Иә, солай деп айтуға да болар. Бірақ онда менің өз үлесім, өз ойымда бар.

	— Жарайды, онда чек жазып бер.

	— Жоқ, бауырым. Мен сенің өзің алғаныңды және нақты ақшалай алып бергеніңді қалаймын. Банкке жаңа жиһаз немесе кілем, әйтпесе тағы бірдеңе сатып алайын деп едім дей салуыңа болады.

	— Бірақ менің ештеңе сатып алғым жоқ қой.

	— Бәрібір.

	— Құпия ма?

	— Соны қалаған сенің өзің емессің бе?

	— Иә, оның рас. Солай болғаны дұрыс. Иә, оһ, ауызды өртеп кеткен мынау өзі неткен ашулы пияз еді! Ал Бейкер мырза мұны мақұлдай ма?

	— Егер қолынан келсе, оның өзі де осылай істеген болар еді.

	— Ақша қашан керек?

	— Ертең.

	— Мына пиязды мен жемеймін. Онсыз да иісі аңқып тұрған шығар?

	— Сен менің асылымсың.

	— Сенің Маруллоң менің көңілімді алаңдата береді.

	— Ол неге?

	— Әй де жоқ, шәй де жоқ, біздің үйге жетіп келді. Кәмпит әкелді.

	— Жаратқанның жарлығын жан біле ме?

	— Қойшы, тәңірге тіл тигізбе. Пасха әлі біткен жоқ.

	— Бітті. Сағат бірден ширек асты.

	— Ой-ой-ой! Ұйықтау, ұйықтау керек қой.

	— Ұйықтасақ, ал ұйықтайық... ал егер ұйықтап жатқанда түс кірсе ше? Бұл Шекспир...

	— Саған тек қалжың керек.

	Бірақ мен қалжыңдаған жоқпын. Сылтау-себебін сірә да ойламасам да, тіпті кей-кейде осы мен неге соншама азапқа түсіп, әлек бола берем деп өзімнен ежіктеп сан сұрасам да, жанымды жадатқан жабырқау ар-ожданым да әлі де жазықсыз жапа шеккізіп, жәбірлеуін әсте қояр емес. Адам бәріне де көнеді, бірақ ол үшін оған уақыт керек. Сонау есте жоқ ерте кездерде менің оқ-дәрі жасайтын зауытта цехтарға нитроглицерин тасушы болып істегенім бар. Онда ақшаны өте жақсы төлейтін, өйткені нитроглицерин — қатерлі зат. Бастапқы кезде менің аяғымды аттап басуға зәрем ұшатын, ал бір апта, екі апта өткен соң етім үйреніп кетті, жұмыстың бәрі бір жұмыс. Мен мына азық-түлік дүкенінің сатушысы қызметіне де үйренісіп кеттім емес пе, бұдан артық не деуге болады! Үйреншікті ісің жаныңа жақын, әманда өзіне тартып тұрады, ал жаңалық, әдетте керісінше жатырқап, көңілге түйткіл тастайтыны айтпаса да аян.

	Қараңғыда мен көз алдымнан көлбеңдеп өтіп жатқан қызыл даққа тесіле отырып, өз бойымдағы әдетте ар-ұят деп аталатын қадау қасиетті өзімше таразылап тексеріп көрдім, алайда оның кеселді тұстарын таба алмадым. Сосын мені белгіленген бағыттан ауытқы немесе компас бойынша тоқсан градусқа шұғыл бұрылып кете алар ма едім деген сауалдар қаумалай бастады, сонда қалаған жағдайда солай жасай алатыным белгілі болды, бірақ менде ондай ой да, ниетте болған емес.

	Мен өзгеше бір ұғымда, жаңаша бір өлшеммен тіршілік етіп жатқандаймын, оның мәні мен сәнінің өзі де, міне, осында еді. Бейнебір сенің бұған дейін бейжай бұйығы жатқан бұлшық еттерің кенет ұйқысынан оянғандай немесе тап өзің бала күнінде түсіңде көргендей көлбеңдеп көкте ұшып жүргендей сезінесің. Мен көбіне өткенде болған алуан-алуан оқиғаларды, сахна қойылымдарын, әңгіме-дүкендерді жиі-жиі ой елегінен қайта өткізіп, екшеп-елеп отырамын, сонда әрдайым алғашқы қойылымда аңдамай, менің назарыма ілінбей қалған көптеген соны жәйттерді, тың тұстарды байқаймын. Әрине, бұлар солардың мән-мағынасына өзіндік үлес қосары күмәнсыз.

	Маруллоның бір уыс мәмпәси салған дорбасын көтеріп, біздің үйге күтпеген жерден келе қалуын Мэри әнтек іс деп біледі, ол ондай оғаштықты айтпай таниды. Бұл жөнінен оның мұрнының шүйіне сенуге әбден болады. Мен болсам, оның бұл келісін өзімнің оған деген айнымас адалдығыма төлем-сыйлық деп санаймын. Алайда Мэридің сұрағы бұрын мен елемейтін, құлаққа ілмейтін қайсыбір жәйттерді ойлануға мәжбүр етті. Марулло менің өткеніме сыйлық берген жоқ, қайта ол мені алдын ала марапаттап жатыр. Мен оған пайдалы болғандықтан ғана Марулло мені қажетсініп, маған көңіл бөліп отыр. Мен оның жұмыс жөніндегі ақыл-кеңесін, Сицилияға байланысты екеуміздің арамызда болған әңгімені есіме алдым. Байқаймын, әлдеқалай ол тіреуінен, өз сенімінен айрылып, жалтақтап қалған сияқты. Бірдеңе менен керектей, менен бірдеңе дәмететіндей сыпайы бар. Тәсіл тауып, мұны байқап көруге де болады. Айталық, бұрын бермек түгіл көрсетуге қимайтын бірдеңені сұрау керек, егер есеңді қайтармай, қолыңды қақпай бере салатын болса, онда, демек, оның әлденеге қатты алаңдап, әлек болып жүргенін аңғартады. Енді Маруллоны былай қоя тұрып, Марджимен айналысамыз. Марджи — бір кезде сәнге айналған есімге қарап, оның жас шамасы жөнінде де болжауға болады. "Марджи! Менің түсіме енген арулар патшасы Марджи! Бердім саған барша әлемді!.."

	Төбеде жүзген қызыл дақтың аясында мен Марджиға қатысты сахна көріністерін өз жанымнан ештеңе қоспай, қаз-қалпында бәрін қайта есіме түсіріп, көз алдымнан көгендеп өткізіп шықтым. Ұзақ уақыт, бәлкім, екі жылдай болар ма екен, бұрын менің көп сөзіне құлақ аса бермейтін жан дегенде жалғыз жарымның Янг-Хант бикем деген сырлас құрбысы болатын. Содан соң ол кенет Марджи Янг- Хант болып шыға келді де, кейін кәдімгі Марджиге айналды. Бәлкім, ол пасха алдындағы қасиетті жұмада маған, менің дүкеніме соғып кеткен де болар, бірақ ол менің мүлде есімде жоқ. Ал сол күні ол өзін айрықша айғақтап, таныстырғандай болды. Оған дейін, шынын айтар болсақ, шамасы, біз бір-бірімізді елемегенге ұқсаймыз. Алайда әлгі жұмадан кейін ол үнемі осында жүргендей шаужайласып, шашадан басып қылт еткеннен қалмайтын болып алды. Сонда оған не керек? Әлде бұл бар болғаны не істерін білмей, іші пысып еріккен әйелдің қиқарлық қиястығы ғана ма? Әлде оның алыстан орағытар шытырман тұзағы бар ма? Былай қарағанда ол маған мәртебелі өзін осылайша таныстырып, бұдан былай біліп, назарында ұстап жүрсін деп әдейі ескерткен сыңайы болып та көрінуі ықтимал Екінші мәрте картамен бал ашқанда ол пәлендей бір арам ойсыз кәдімгі кәнігі сиқыршыларға тән судыраған сылдыр сөзбен-ақ құтылып кетем деп ойласа керек. Сірә, сол араға күтпеген бір қырсық килігіп, бәрінің астан-кестенін шығарып жіберген болар. Ал оны соншалықты ширықтырып, шымбайына батар оған Мэри алабөтен ештеңе айтқан жоқ, мен боса-болмаса да одан аулақпын. Әлде жылан жайлы айтқаны ойдан шығарылмаған болғаны ма? Егер олай болса, кәдімгі қарапайым, тіпті ақиқаттан алшақ кетпейтін түсінік болар. Яки соның өзі өзгенің ойын айтпай тани білетін айрықша қабілеті бар, тумысы бөлек, түйсігі дара жаралған нәзік сезімді жан болар. Тумысымнан бергі менің түбегейлі терең өзгере бастаған жаңару шағымда оның тап болуының өзі сол бір шикілдеу пікірді куәландырады-ау дей тұрсақ та, бірақ бұл сонымен қатар кәдімгі күтпеген кездейсоқтықтың нақ өзі болуы да ықтимал ғой? Әйтсе де әй де жоқ, шәй де жоқ, оны аяқ астынан Монтокке не айдады, неғып кезбе саудагермен ұшыраса қалды, неғып бәрін Маруллоға ақтара салды? Бұл әйелді абайсызда андамай бірдеңе айтып қойыпты дегенге де әсте иланудың өзі неғайбыл Біздің үйдің шатырындағы кітап тұрған шкафтардың ішінде өмірбаян жазылған бір кітап бар, кім еді, әлгі, иә, иә, Беринг болар? Жоқ. Барановтың, 1800 жылдардың бас кезіндегі Аляскадағы орыс губернаторы Александр Барановтың өмірбаяны. Ұмытпасам, соның ішінде бал ашып, сиқыршылық жасағандары үшін Аляскаға жер аударылғандар жөнінде де айтылған болса керек. Бұл ақылға сыймайтын, тек сирек кездесетін оқиға, мұндайды ойдан шығару да оңай емес. Сол кітапты қайтадан бір қарап шыққан жөн болар. Әлде осы тап қазір-ақ үйдің шатырына шықсам ба екен, Мэриді оятып алып жүрмес пе екенмін деп те ойладым.

	Сол заматта өзіміздің ескі емен басқыштардың сықыр-сықыр еткенін менің құлағым шалды, бір, екі, үш... демек, бұл ауа райының құбылуына орай үй құрылысының табиғи шөгуі емес. Бәлкім, ұйқысырап төсектен тұрып жүрген Эллен болар.

	Мен, әлбетте, қызымды жанымдай жақсы керемін, әттең қызымыз жүгініп кеткен жөнсіз пысық, тіпті бар ма, жарық дүниеге осы күйінде туғандай пысық та өзгені көре алмайтын қызғаншақ әрі жатырқауды білмейтін үйірсек. Оның інісінен қызғанбайтыны кемде-кем. Кейде маған солай қарайтыны айдан анық байқалып тұрады. Менің ойымша, жыныстық қатынас мәселелері оны ерте алаңдата бастаған тәрізді. Әкелер жағы, шамасы, мұны қашанда сезетін болар. Тіпті ол бесіктен белі шықпай жатып, еркектің жыныс мүшесіне ерекше ықылас аударатынын байқап қалғанда біз қатты қысылушы едік. Сосын ол бүкіл ынта-ықыласымен кемелдену, кәмелетке толу құпиясын зерделеуге шүйілді. Журналдар бетінде жарыса жазылып жататын қыздардың періштедей моп-момын момақандығы оның бойында болмақ былай тұрсын, тіпті оған елесін де көрсетпеген сыңайлы. Оның шыныдай шытынаған шырт мінезінен біздің үйдің іші қазандай қайнап, қабырғаларына дейін тыныштық таппайтын. Сонау орта ғасырларда бой жетіп, әлібұлыққа (кәмелетке) тола бастаған қыздардың бойына арам пиғылды әртүрлі азғырушы жын-шайтан үйір болады дегенге жұрт сенетін болған дегенді менің оқығаным бар еді, мен енді өз басым соны үзілді-кесілді теріске шығара алмаған болар едім. Бір кездері біздің үйде құйыршық та пайда болды деп қалжыңдап та жүрдік. Кенет қабырғадағы суреттер құлап түсіп, ыдыс-шыныаяқтар күлпарша боп қирайтынды шығарды. Үйдің шатырының астында бірдеңе тынымсыз тоқылдап, төменгі қабатта ел көшкендей астан-кестен болады да жатады. Оның не ғаламат екені беймәлім — бірақ бұл әдеттен тыс әнтек жайттер менің назарымды аударып, көңілімнің құштарлығын қытықтады да, мен енді қалт жібермей Элленің ізін бағып, оның сыбысын сездірмей келіп, ғайыптан зым-зия жоғалып кететін құпия жүрістерін қадағалай бастадым. Ол түн торыған аңнан, мысықтан аумайтын. Дегенмен бізді алаңдатып әуреге салған әлгі салдыр-күлдірдің, тықыр-тықырдың, түрлі тоқылдың бәрінің оған қатысы жоқ екеніне көзім жетті, әйтсе де ол жоқ кезде ондай оғаш ештеңе болмағаны да анық. "Ошақ иесі" (домовой) үйге келген кезде оның елең қылмай қиялмен қиянды шолып, тапжылмай отыра беруі де ықтимал әйтсе де істің оның қатысынсыз болуы екіталай. Сонау ерте-ерте заманда Хоулилердің ескі үйінде елес — біздің қарақшы арғы аталарымыздың бірінің рухы тұрыпты дегенді бала күнімде естігенім бар-ды, бірақ айтуларына қарағанда, ол өзі бүкіл үйді әрлі-берлі кезіп, аралап, әдеттегіше күрсіне күңіренгеннен басқа ондай оғаш ештеңе істемейтін парасатты, тәуір елес-рух болғанға ұқсайды. Жүргенде оның көзге шалынбайтын салмағынан басқыштар сықырлайды. Әлдекімнің ақтық сәтін алдын ала ескерткендей тоқылдатып қабырғаны қағады, соның бәрін аса инабаттылықпен, әйтсе де заманының әдептілік салтына орай істейді екен. Ал "ошақ иесінің" құлқы мүлдем басқа ол— қаскөй, ызақор, зұлым, кекшіл. Тек қымбаттары ғана болмаса, оның қолына арзан заттар әсте ілікпейді. Сосын ол зым-зия ғайып болды. Мен шынымды айтсам, соған онша нана қойғаным да жоқ. Ол біздің отбасымыздың әзіл-оспағының ақ құлағы болатын, бірақ қалжың қалжыңмен де "ошақ иесі" ошақ иесі ғой, міне, енді әйнегі күлпарша болған суретті, фарфор шыныаяқтың сынықтарын өз көздеріңізбен көрулеріңізге болады.

	Бізді алаңдатуын ол қойған соң, Эллен тап қазіргідей ұйқысырап, түсінде кезуді шығарды. Мен оның баспалдақпен ақырын асықпай абайлап басып төмен түсіп бара жатқан аяқ тықырын анық естідім. Сол мезетте менің Мэриім терең бір күрсінді де, әлдене деп өзінше күбірледі, қапылыста ұйтқи соққан жел төбеге түскен бұтақтар мен жапырақтардың көлеңкесін шайқап, көлбең-көлбең еткізді.

	Мен жаймен төсектен тұрып, дәл солай жаймен желбегейімді кидім. Өйткені ұйқысырап жүрген айғарақтарды шошытып алуға болмайтыны өзгелер сияқты маған да аян еді. Менің сөзіме қарап, мені өз қызын өзі жек көреді екен деп ойлап і а қалуға болар, алайда бұл — түбегейлі қате. Мен оны жақсы көремін, бірақ, сонымен бірге одан сескенемін, өйткені оның болмысындағы, мінез-құлқындағы көп жәйттердің қыр-сырына түсіне бермеймін.

	Егер біздің баспалдақтың қабырға жоқ шетімен жүрсе, онда басқыштар сықырламайды. Оның сырын мен сонау жасөспірім көзімде, мауыққан мысықтай түнгі жорық-жортуылдан үйге оралған шақта-ақ ашқан едім. Егер Мэриді ұйқысынан оятқым келмесе, мен сол ашқан жаңалығымды әлі күнгеше пайдаланамын. Ол қазір де есіме түсті — абайсызда әлдеқалай сүрініп кетпеу үшін мен қабырғаны қолыммен сипалап отырып, сыбысымды шығармай баспалдақпен төменге түстім. Көше бет жақтан терезеге бөлменің төріндегі алагеуіммен астасып, сырттағы шамның алашабыр әлсіздеу жарығы түсіп түр екен. Бірақ мен Элленді көрдім. Одан бейнебір арайлап айшықты нұр тарап жатқандай, әлде бұл оның үстінде түнде киетін ақ көйлегі болғандықтан шығар. Жүзі көлеңкеде қалыпты да, ал иықтары мен қолдары жарыққа малынып, жайнап тұр. Ол біздің отбасымыздың қадір тұтатын қасиетті бұйымдары, былай қарағанда кәкір-шүкір заттар: сыңар мүйіздің сүйегінен ойып, өрнектеп жасаған киттер, бүкіл тобымен шанышқышылары отырған үлкен қайық, иілген морж мұрты мен азуы; лакталған тұлғасы жалтырап тұрған, ал уақыт озып түрілген желкендері мен керек-жарақтары, ажарынан айрылып, көркі көнерген, шаң басқан "Әсем Адэрдің" кішкентай үлгісі қойылған әйнекті тұғыр алдында тұрған еді. Онда кит аулайтын кемелерімен Қытайдың төңірегіндегі суларды торып, тонаған байырғы шкиперлердің Шығыстан алып келген қытайлық бұйымдары: қара сандал ағаштан, піл сүйегінен жасалған мүсіндер мен әртүрлі ұсақ-түйек әшекейлер, күлімдеген әлде маңқиған маңғаз құдайлар бейнесі, ештеңеге алаңы жоқ, абыржудан әсте бейхабар, талайдан бері тәні су көрмеген буддалар, гүлдер, қызғылт кварцтан, сабын тастан, тіпті нефриттен — иә, иә, кәдімгі нефриттен ойып, айшықтап жасалған әсем де кірбіңі жоқ, кіршіксіз тұнық судай мөп-мөлдір фарфор шыныаяқтар да бар. Көздің жауын алатын, көңілдің күйін шертетін осы ғажап заттардың ішінде сәл олақ қолмен дөрекілеу қашалса да кәдімгі — ойынға тоймайтын тірі жануардай көрінетін кішкентай құлыншақтар сияқты құндылары да болуға тиіс, бірақ бұлар күмәні жоқ, басқаша емес, кездейсоқ қолға ілінген қисынсыз "олжалар" болса керек. Кит аулаушылар, теңізшілерге жақсыны жаманнан айыру қайдан келсін? Бәлкім, менің мұным жөн емес те шығар? Мүмкін, жақсыны жаманнан айырған да болар? Рүмдіктердің бейнебір арғы аталарының тасқа басылған бет әлпеті, нақ құпиялы қобдиша мен отбасының киесі, ал егер одан да әрігірекке, тереңірекке үңілер болсақ — құдды айдан түскен асылтас тәрізді бұл қобдиша мен үшін қашанда қадірі таймайтын қасиетті зат. Ол ол ма, бізде су түбіне шөккен тұқымнан өскен мандрогораның шілмиген шыңжау адамнан аумайтын томарлы тамыры да бар; сондай-ақ екі жартыдан құрып тігілген — кеудесі маймылға, ал құйрық жағы балыққа ұқсайтын нағыз су перісі де бар. Жылдар озған сайын оның түгі түсіп, қырылып, түсі оңып, түрі кетіп мыжырайып, тігістері арса-арса болып қалды, бірақ соған қарамай аюдай айбат шегіп, ызалана ыржиған аузынан тізілген орақтай ұсақ тістері бәз-баяғы кіршіксіз қалпында аппақ болып көрінеді.

	Әр отбасының сірә да ұрпақтан ұрпаққа ұласып, оларды рухтандырып, талаптандырып, аялап алға бастап отыратын өзіндік бойтұмары, өзіндік мұрагерлік, мирасқорлық өнегесі болса керек. Біздің бойтұмарымыз — қалай деп айтсам екен? — бұл өзі кварцтан ба, әлде ямшадан ба, яки сабын тастан ба жасалған диаметрі төрт дюимдей, биіктігі бір жарым дюимдей келетін түсі шыныдай жалтыраған жылтыр тас қобдиша. Оның өн бойынан үзілмей, біріне бірі ұласып, өрімдей өріліп отыратын өрнекті ирек бар және ол құламадан құйылған мөлдір бұлақтай сылдырап, әлдеқайда асыға ағып жатқандай. Иректің жаны бар-ды, бірақ оның басы да, аяғы да, құярлығы да, бастауы да жоқ. Қолмен сипасаң, тас онша жылтыр да емес, адам терісінің өңі тәрізді, алақанға сәл түрпідей тосаң тигені болмаса әманда жып-жылы. Оның тереңіне үңілуге болады, десе де, одан сәуленің жарығы өктеп өтпейді. Менімен қандас байырғы теңізшілердің біреуі бұл тасты Қытайдан әкеліпті. Ол өзі сиқырлы жанына жақын барсаң, айналдырып қарай бергің келеді, қолыңмен ұстауға, саусақтарыңмен сипауға, алақанына алып бетіңе басуға ынтығып тұрасың, осы жұмбақ бойтұмар біздің үйдегі әйнекті қобдишаның ішінде тұрып жатыр. Бала кезімде де, жасөспірім шағымда да, тіпті ержетіп, жігіт болған соң да оны үйден алып шықпасаң болды, ұстап көруге, тіпті қолға алуға да кеңшілік жасалатын Оның түр-түсі, оның өн бойындағы өзекті өрнектері мен арқауы менің өз болмысымда, жан дүниемде болған өзгерістерге орай құбылып отыратын. Бірде мен соған қарап тұрып, өзім ойша оны әйелдің омырауы сияқты көз алдыма елестеттім. Сол заматында әлі кәмелетке толмаған бала екеніме қарамастан, әлдебір жұмбақ сезім менің өн бойымды өртеп, жанымды тосып тарығушылық жайлап алды. Содан соң адамның миы айналып, шешуі қиын жұмбақ болды: сағасы да, жағасы да жоқ бірдеңе толассыз төңбекшіп ағып жатыр — көз жетер кеңістікте бастауы да, құярлығы да көрінбейтін, бірақ ақыры оның өзін суалтып, сарқып тынатын, жауапты талап етпейтін бейнебір өзімен-өзі томаға-тұйық сұрақтан әсте аумайды.

	Қобдишаға көне жез құлып қондырылған, құлыптың ұңғысында әрдайым жез кілт тұрады.

	Менің ұйқыдағы қызым киелі тасты қос қолдап ұстап алып, оны саусақтарымен сипап, тірі мақұлықтай аялады. Сосын оны өзінің әлі қалыптасып үлгермеген балалыққа тән, тұмса кеудесіне құшырлана қысты, бетіне басты, сырғалығынан төмен апарып, үйірсек күшіктей соған тұмсығын тығып бұйығандай ыңырсыған әуені әннен гөрі зарыға күткен аңсарына енді ғана қолы жеткендей көңіл көншуін аңғартатын сиқырлы сазбен күбірлеп, ақырын әлдилей бастады. Оның өн бойынан тереңге тұнған соны сезім, бұла бір күш атойлап тұрғандай. Сондай бір сәтте ол кенет қолындағы киелі тасты тастай салып, сындырып қояр ма екен, әлде елеусіз бір жерге тығып, бізді әлекке түсіріп жүрер ме екен деп менің зәремді зынданның түбіне жібере жаздады, бірақ, әйтеуір, абырой болғанда, тап осы киелі тас оның қолында — аяулы ана, сүйген жар, сүйкімді сәби кейпінде екені есіме түсе кетті.

	Шошытып алмай қалай оятсам екен? Жалпы, ұйқысырап жүріп үй кезетін айғарақтыларды оятудың осы не қажеті бар? Үрейлері ұшып солардың өзі зардап шегіп жүрмей ме? Әйтсе де мұндай ұйқысырап жүрген кезде солардың келеңсіз жағдайға тап болғанын менің өз басым естіген емеспін, әрине, оларды тосын оятудың жөні бір басқа. Ендеше, менің қызымның да ұйқысын бұзудың қажеті қанша? Өйткені бұл азабы аттың қапталынан үрейіңді ұшыратын, жан шошырлық жаман түс емес қой, қайта бұдан ол ояу жүрген шағында қиялымен қисындай алмайтын ғажап бір сезімге бөленеді. Соның бәрінің шырқын бұзатындай құдіретті маған кім берді? Мен ақырын ғана кейін шегіндім де, өзімнің үйреншікті ұясы терең үлкен бақтағыма барып отырдым да, асықпай әліптің артын тостым.

	Алагеуім бөлме іші самаладай жамыраған жарықтың сәулесімен құдды бейнебір дамылсыз ұшып, құйындай үйірілген құжынаған маса-шыбын-матағанның ұясындай жарқ-жұрқ етіп, ұшқындап тұрды. Шындығында, менің көзімнің сәл ғана бұлдырағаны болмаса, ондай оғаш ештеңе болмаса керек, дегенмен сол сезімнен қайтсем де құтыла алмай-ақ қойдым. Ал менің қызым Элленнің шынымен арайлап ақ сәуле шашып тұрғаны рас, ол және оның түнде киетін ақ көйлегінен ғана тараған ақ сәуле емес-ті, сондай-ақ оның аппақ тәнінен таралған сәуле еді. Қараңғы бөлмеде оның жүзін көру мүмкін болмайтын, бірақ мен анық көрдім. Маған оның жүзі әлі бойы өсіп, бұғанасы қатпаған жас қыздың да, ертеден келе жатқан ескіше ұғымда қалыптасқан қыздың да бет әлпетін емес, қайта кемелденген, кәмелетке толған, бойжеткен бикештің бейнесін айтпай аңғартқан сияқты болып көрінеді. Тіпті оның еріндері де әдеттегіден тыс қасарыса қатты жымқырылған.

	Эллен енді бұлжытпай бойтұмарды баяғы орнына апарып қойды, әйнектің қақпағын жапты да, қобдишаның ұңғысында тұрған жез кілтпен сырт еткізіп құлыпты бекітті. Сосын айналып барып менің бақтағымның жанынан әрі өтіп, баспалдақпен жоғары көтеріле бастады. Екі нәрсе менің көңіліме келді: біріншісі — оның аяқ алысы маған әлі он екіде бір гүлі ашылмаған жас қыздан гөрі көңілі көншіп, ләззат тапқан кәнігі әйелдің жүрісіндей болып көрінді, екіншісі — аяғын аттаған сайын одан тараған айшықты сәуле бірте-бірте азая бастағандай болды. Жарайды, мұның бәрі менің қисынсыз қиялымның қиыннан қиыстырған тұрлаусыз жемісі делік, бірақ мен үшіншісіне — оның аяғының астындағы басқыштардың сықырламағанына кепілдік бере аламын. Сірә да ол ескі баспалдақ қыңқ етпейтін, аярлық танытпайтын қабырға жақтағы жиекпен жүрген болса керек.

	Бірер минут күтіп отырып, мен де орнымнан тұрып, соның ізінен үйге бардым, оның көрпесін қымтана жауып, төсегінде бейжай ұйықтап жатқанының куәсі болдым. Жүзі ұйқыдағы сәбидің жүзіндей, аузымен дем алып тыныстап жатыр.

	Мені төменге қайта түсіп, көне қобдишаны ашуға әлде бірдеңе мәжбүр етті. Мен киелі тасты қолыма алдым. Онда менің қызымның әлгіде аялаған тәнінің жылуы әлі тарала қоймаған екен.

	Бала кездегідей мен оның толассыз құйылған бұлақтың тұнық суындай саулаған иірілген өрнекті қатпарларын жаймен саусақтарымның ұшымен сипай отырып, кем-кемдеп көңілім сабасына түскендей болды. Мен Элленнің өзіме жанымдай жақын екенін сездім.

	Міне, енді оны менімен, Хоулилер әулетімен ұластырған қасиетті бойтұмар ма, жоқ, әлде басқа ма, ол жағын біле алмадым.





IX тарау

	Дүйсенбіде көктем аса аңғал ағаштардың жаңа алақан жайған балапан жапырақтарын нөсерлеткен жаңбырмен сабалап, ызғарлы долы желмен сілкілеп, оқыс опасыздық жасап, қаһарлы қысқа қайта жалт беріп, жалтарып шыға келді. Көгалда арсыздыққа салынған әдепсіз торғай тобырын тентек жел лезде ыдыратып жіберді, енді табиғаттың сол қыңыр қиқарлығына ыза болған олар өзгеде кеткен өшін өшіге шиқылдап, өрекпи шулап өңештен алуда.

	Мен жел өтінде жалбыраған құйрығын жалаудай желбіретіп, әдеттегідей өзінің азанғы серуеніне шыққан жирен Бейкер мырзамен сәлемдестім. Ертеден білетін ескі досым жаңбырдан жасқанып, көзін жыпылықтатты. Мен оған:

	— Біздің ізгі достарша ілтипатпен жолығуымызға әбден болар еді, — дедім. — Бірақ бұдан былай қарай сіздің жымиған күлкіңіздің астарында күрес, бітіспес мүдделер қақтығысы жатқанын мәлімдеуді өзімнің борышым деп санаймын, мен одан да асырып айтқан да болар едім, алайда ол оз шаруасын тындырып, қауіпсіз жерге барып сағалауға асықты.

	Морфи тұп-тура шыға келді. Бәлкім, ол мені күтті ме екен? Әсілі солай да болар.

	— Ауа райы қандай ғажап! — деді ол. Оның арқауы резинадан жасалған өткерме жібек сулығы біресе үрлеген қуықтай қампиып, біресе малмандай тізесіне жабысып тұрды: — Сіз кеше менің қожамның үйінде қонақта болды дейді ғой?

	— Менің онымен ақылдасуым керек болды. Сіз оны айтасыз, біз бірге отырып бірер шыныаяқ шай да іштік.

	— Е, оған сөз бар ма!

	— Ақылдасудың қалай болатынын білесіз ғой. Әдетте соның өзі талабыңызға сай келгенде ғана сіздің көңіліңізден шығады.

	— Ақшаңызды қайда салуды қарастырып жүрген боларсыз?

	— Менің Мэриім жаңа жиһаз сатып алғысы келеді. Әйелге әлде бірдеңе қажет бола қалса, өзінің бұл әрекетін алдымен ақшаны тиімді орналастыру етіп көрсетуге тырысып әлек болатын әдеті ғой.

	— Бұл әйелдердің ғана әдеті емес, — деді Морфи. — Менің өзім де дәл сондаймын Ақша соныкі, міне, сондықтан да ол тиімді бір нәрсе іздестіргісі келеді.

	Бас көшенің бұрышындағы Раппа ойыншық дүкенінің алдында тұрған қаңылтыр жарнама қалқанды тентек жел ұшырып түсіріп, құдды автомобиль апатқа ұшырағандай төңіректі дүрліктіріп, оны тар көше — табан жолмен салдырлатып-гүлдірлетіп қуалай жөнелді.

	Сіздің қожаңыз Италияға кеткелі жүр деп естіп едім, айтыңызшы, сол рас па?

	— Білмеймін. Әлі күнге дейін сол жаққа бір барып қайтпағаны қызық екен. Италиялықтар сондай-ақ бауырмал келеді ғой.

	— Кіріп, кофе ішіп шығуға қалай қарайсыз?

	— Менің әлі дүкенді жинастыруым керек. Мерекеден кейін ертеңгісін әрқашан келушілер де үдеп кетеді.

	— Жарайды, жарайды. Ұсақ-түйектің қажеті не! Бейкер мырзаның жақын досына қалайда асықпай-саспай бір шыныаяқ кофе ішуіне болатын шығар.

	Ол мұны қағазға түсіргендегіден әлдеқайда зілсіз айтты. Қалаған ойын ол қалайда кінәратсыз, достық сыңайда айтып жеткізе алатын.

	Шамасы, бүкіл қалада жалғыз мен болармын — осы жылдар ішінде "фок-мачтадан" таңертең бір мәрте кофе ішкен жан емеспін. "Фок-мачтадан" кофе ішу — үйреншікті әдет, қалыптасқан дәстүр, бұл да кәдімгі клубпен бірдей. Біз биік көтерме үстел алдындағы орындыққа қонжиып отырып алдық, Линч бикеш — мен бір кезде онымен мектепте бірге оқығаным бар-ды — кофе толы шыныаяқты шайқалтпай бізге сыпайы ғана сырғыта салды. Әр шыныаяқтың жанында кілегей құйылған бармақтай ыдыс, қағазға түрілген екі түйір қантты соның ізінше бізге қарай асықша атып жіберді.

	Линч бикеш, Линч бикеш. "Бикеш" оның есімінің құрамдас бөлігіндей, оның өзімен біте қайнасқандай. Турасын айтсақ, оған бүл жұрнақтан енді құтылу, әсте мүмкін де бола қоймас. Оның қып-қызыл мұрны жылдан-жылға бұрынғыдан бетер қызара түсуде, әйтсе де мұның әдеттегі арақтың әлегіне қатысы жоқ, қайта айықпайтын тұмаудың тартқызған қасіреті.

	— Қайырлы таң, Итен, — деді ол. — Немене, бүгін бір мереке бар ма еді?

	— Мынау ғой, болмай мені осында ертіп келген, - дедім де, сыпайы болғансып сөз соңында Анни деп қосып қойдым.

	Атылған тапаншадан шошығандай басын кекшең еткізді, бірақ ізінше сөздің мәнін ұғып, жымиып күлді де, сенсеңіз бар ғой, қып-қызыл мұрны да, басқа да оғаштықтары да сол баяғы бесінші сыныптағы қалпында қайта көз алдымда тұра қалды.

	— Итен, сені көргеніме қуаныштымын, — деді де, ол қағаз орамалға мұрнын бір сіңбірді.

	— Мен мұны естігенде өз құлағыма өзім сенерімді де, сенбесімді де білмей, қайран-асыр қалдым, — деді Морфи. Сөйтті де, қанттың оралған қағазын аршыды, оның лак жағып бипаздаған тырнақтары жалтырап тұрды. — Міне, осылай басыңа қайдағы бір қисынсыз қыңыр ойлар келеді де, кейін бойың үйренген соң олар басқаша емес, енді табиғи сияқты етене болып кетеді. Бұдан соң сенің ағаттығыңа иланудың өзі қиын.

	— Сен не жөнінде айтып отырсың, түсінбедім.

	— Соны менің өзім де ұғып жатқаным жоқ. Құрып кеткір мына бір оралған қағаздарды қарашы, неге осы қантты бірден сауытқа салып қоймайды екен?

	— Тым көп алып қоймасын деп, әдейі үнемдеу үшін солай жасайтын болар.

	— Солай шығар.

	— Мен бір сұмырайды білуші едім. Ол бір кездерде тек осы қантпен ғана күн көріп жүрді. "Автоматқа" барып он центомға бір шыныаяқ кофе алады да жартылап ішіп, үстіне толтырып қант салады, соны қорек қылады, қалай дегенмен әйтеуір аштан өлмейсің. — Мен әдеттегідей: қай жаста екені жұмбақ бет-аузы жылмиған, тырнағы боялған, кірпідей түксиген сол жексұрын осы Морфидің өзі болмас па екен деп күдіктеніп қалдым. Оның сөйлеген мәнеріне, сөзінің қисынына, ойының өрісіне қарағанда, әрине, ол оқыған зиялы адам сияқты, ал бірақ әдетте айтатын, қолданатын сөздері дөрекі, тым қарадүрсін, адыр, анайы келеді, оның төменгі тобырдан шыққан надан екенін аңғартып тұратын.

	— Сіздің кофені бір түйір қантпен ішуіңіздің мәні сонда емес пе осы? — деп сұрадым мен одан.

	Ол мырс ете қалды.

	— Әркімнің өз теориясы бар, — деді ол. — Ең сорлы деген жалаңаяқ жарлы өзінің қалай тақыр кедей болғаны жайлы оз теориясын соғады. Жолмен жүріп келе жатып, кенет тұмсығың тұйыққа тіреледі, өйткені сен теорияға сеніп, жол бойындағы белгілерді елемедің. Нақ осындай себеппен мен де, расында, сіздің қожаңыз жөнінде қалт жіберіп алдым.

	Менің үйден тыс жерден кофе ішпегеніме де талай заман болған-ды. Мына кофе онша емес екен. Әйтеуір ыстық та қаралығы демесе, оның тіпті кофеге тән дәмі де жоқ екен — көйлегіме төгіп алғанда, рас, оның қаралығына әбден көзім жетті.

	— Имандай шыным, сіздің не айтып отырғаныңызға түсінсем бұйырмасын.

	— Жалпы осы оспадар ойдың менің басыма қалай ұялағанын ұққым келеді. Айтпақшы, әңгіме мынадан шыққан екен ғой: ол сонда менің мұнда келгеніме қырық жыл болды деген-ді. Отыз бес әлде отыз жеті жыл болса болар да, бірақ әсте қырық жыл бола қоймас.

	— Мен, шамасы, осы миғүла болсам керек.

	— Егер қырық жыл болса, онда бүл бір мың тоғыз жүз жиырмасыншы жылға дөп келеді. Сен әлі ұққан жоқсың ба? Әсілі, банкте істеген кезде адамды бір көрген бойда танитындай сезімталдық қабілет болған жөн, сонда сен ол чекті ұсынған сәтте-ақ қандай жарықтық екенін біліп отырасың. Содан барып бірте-бірте машықтанасың. Кейін мүлде ойламайтын боласың. Бәрі өз қалпына келеді, әйтсе де арагідік анда-санда қателесетін кездер де болады. Мүмкін, ол шынымен жиырмасыншы жылдары келген де болар. Бәлкім, мен қателесетін де болармын.

	Мен кофемді ішіп болдым.

	— Жүрейік, әйтпесе мен дүкенді жинауға үлгермеймін, — дедім мен.

	— Сіз менен айлаңызды асырдыңыз, — деді Морфи, — Суыртпақтап сұрағанда сізге ештеңе айтпаған болар едім. Ал сіз үндемейсіз, сондықтан менің айтуыма тура келді. Жиырма бірінші жылы көші-қон жөнінде алғашқы заң қабылданды.

	— Онда тұрған не бар?

	— Демек, оның мұнда жиырмасыншы жылы келуі ықтимал. Ал жиырма бірінші жылы келуі екіталай.

	— Ал сонда ше?

	— Демек — менің бір ойым айтады, ол жиырма бірінші жылдан кейін, бірақ астыртын жолмен келген болуы ықтимал дейді және олай болса, оның туған отанына бармайтын себебі де сол болуға тиіс, өйткені ол мұнда қайтып келуге қажет құжаттарды ала алмайды.

	— Менің банкте істемегеніме құдайға шүкір!

	— Ал онда менен гөрі сіздің пайдаңыз көбірек тиген болар еді. Мен мылжыңдап коп сөйлеймін, қысқасы, егер ол баратын болса, онда менің қателескенім. Тұра тұрыңыз, бірге шығайық. Кофе үшін мен төлеймін.

	— Сау бол Анни! — дедім мен.

	— Келіп тұр, Ит. Сен тіпті келмейсің ғой.

	— Келем.

	Біз көшені кесіп өткен кезде Морфи:

	— Сіз көші-қон мәселесімен айналысатын өкімет орындарымен оның қарым-қатынасы жөніндегі менің жортақы жорамалдарымды мәртебелі макароншыға айтпай-ақ қойыңыз, жарай ма? — деді.

	— Менің оған айтып нем бар?

	— Ал мен сізге неге айттым? Мына бір қораптағы қандай құнды зат?

	— Храм сақшысы — серісінің қалпағы. Қадалған қауырсыны сарғайып кетіпті. Өзін ағартуға алмай ма екен, білсем деп едім.

	— Сіз осы масонсыз ба?

	— Отбасының дәстүрі ғой, Джордж Вашингтон ұлы магистр болмай тұрғанда-ақ Хоулилер масон болатын.

	— Бейкерлерде де осы дәстүр бар ма?

	Біз енді тар көшеге келіп түстік. Морфи банктің қапталдағы есігінің кілтін іздеп, қалтасын қармана бастады.

	— Мүмкін, біздің темір сандықты мәртебелі масондар алқасының мәжілісі сияқты салтанатпен ашатынымыз да содан болар. Одан айырмасы тек жағылған шырақтар ғана жоқ. Ал былай қарағанда кәдімгі қасиетті діни рәсімнен аумайды.

	— Морфи, — дедім мен, — бүгін сіз, неге екенін қайдам, осы бәріне қыңыр қарайтын сияқтысыз. Пасха сіздің жаныңызға шүкіршілік пен береке — бейбітшілік сезімін ұялатпағандай.

	— Бір аптадан соң көрерміз, — деді ол. — Жоқ, шын айтам, сағат тілі тоғызға тақағанда бәріміз жалаңбас жан ұшырып, жалғандағы қасиеттінің қасиеттісі алдында қалшиып тұрамыз. Тура тоғызды соққанда Бейкер әкей тізесін бүгіп, темір сандықты ашады, біз бәріміз шытырлаған ақшаның Ұлы Құдайы алдында иіліп тағзым етеміз.

	— Морфи, сіз қояншық боларсыз.

	— Мүмкін, мен қояншық болсам, болармын. Ал қарғыс атқыр мына құлыпты не етсем екен. — Оны кілттен басқаның бәрімен ашуға болады. Оны көпке дейін қайта-қайта кілтпен бұрап, есікті аяғымен теуіп, ашылғанша әбден әлекке түсті. Сосын қалтасынан дәретханаға арналған қағазды алып, құлыптың кілт салатын ұңғысын тас қып тығындап тастады.

	Мен одан: мұның қатерлі емес пе деп сұрауға аз-ақ қалдым.

	Ол мен сұрамай-ақ жауап берді:

	— Әйтпесе бұл кесапат күтпеген жерден жабылып қалады. Темір сандықты ашқан соң Бейкердің өзі барлық құлыпты тексеріп шығатын әдеті. Менің күдігім жайлы Маруллоға айтып қоймаңыз, байқаңыз. Ондай салымшылармен ойнауға болмайды.

	— Жарайды, Морфи! — дедім де, мен жолдан өтіп, оз есігіме қарай беттедім, ылғи да апас-қапаста дүкенге жылт етіп кіріп кетуге әзір тұратын әккі мысықты іздеп, айналамды шолып, аз аялдадым, бірақ ол бұл маңайдан көзге шалына қоймады.

	Дүкеннің ішіндегінің бәрі құдды өзгеріп, бәрі жаңарып кеткендей, маған біртүрлі бөтен сияқты болып көрінді, мен бұрын ешқашан көзге ілмегендерімді көрдім, ал бұрын мені ылғи да ренжітіп ашындырғандарды көре алмадым. Бұған таңырқарлық та дәнеңе жоқ. Дүниеге, айналаңа басқаша көзбен, әйтпесе ең болмағанда өзге көзілдірік киіп қарасаң болды — заматында көз алдыңа бұрынғыдан бөтен де жаңа дүние келеді.

	Түтік тұтқасының әлегінен дәретханада ылғи сарылдап су ағып тұрады. Оны жөндеуге Марулло да асықпайды: өйткені су шығыны сұраусыз, содан да болар, ол оған пысқырып та қарамайды. Мен қос табақшалы ескі таразы тұрған дүкеннің алдыңғы бетіндегі бұрышқа барып, сол арадан екі қадақтық гірдің тасын алдым. Гірдің тасын ағаш тұтқаның үстінен асырып, дәретханадағы шынжырға байлап қойдым. Су құйылды, бірақ тыйылмай одан ағып тұратын болды. Мен дүкенге кіріп, сәл аңырып құлақ түрдім: нәзшайғышқа судың сауылдап, сарылдап құйылып жатқаны естілді. Бұл дыбысты басқамен шатастыру мүмкін емес. Мен гірдің тасын қайта ағытып алып, бұрынғы орнына әкеп қойдым да, дүкенге оралдым. Менің діндарларым текшелерде селт етпей сірескен күйі тұр. Бұл байғұстардың қыбырлауға мұршасы жоқ. Азанғы асқа арналған тағамдар қойылған алақандай текшеде тығылысқан қораптардан тістері ақсиған Микки-Маусың ұсқыны (маска) бірден менің көзіме түсе кетті. Ол менің Алленге берген уәдемді есіме салды. Мен жоғарғы текшелерден тауар алуға арналған аша таяқты тауып алдым да, бір қорапты іліп, көтерген бойда оны қоймадағы өзімнің шекпенім ілулі тұрған жерге апарып қойдым. Қайтып келіп текшеге көз жібердім: онда бұрынғыша тістері ақсиып тағы бір Микки-Маус қарап тұр.

	Мен қаздай қаланған консерві қалбырларының ірге жағынан қолыммен сипалап, ұсақ тиын-тебен салынған сұрғылт кенеп дорбаны тауып алдым, сосын есіме түсіп кеткен соң, есте жоқ ерте кезден бері жатқан сырты сыбасқан май ескі тапанша қолыма іліккенше қуысты ақтарып қарай бердім. Бұл өзі әу баста күміспен күптелген, бірақ енді күмісінің жұқанасы ғана қалған 38 калибрлі "айвер-джонсон" болатын Мен оның оқшантайын ашып қарадым, одан талай жылдар жатып әбден көгеріп кеткен патрондарды көрдім. Оқшантайдың сыбасқан майы жентектеліп қалған, әзер айналады. Мен сол опасыз, әлде кесапат ойыншықты кассаның астындағы жәшікке салдым да, таза алжапқышпен орап, сосын белуарынан таспамен шандып, оның ұшын әдемілеп тұрып бүктелген жиегіне қыстырдым.

	Бұл жалғанның шоң-шонжарларының құзырымен қабылданған шешімдер, адуын әрекеттер мен аламан ойлар жайлы ойланбаған, толғанбаған пенде жоқ шығар? Міне, солардың бәрі парасатты ақыл-ойдан, алғаусыз ақ ниет, адал тілектен туды ма, әйтпесе соларға біздің бәріміз де өзімізге тамсана айтуға құштар кейбір әнтек жайлар, асау арман, қисынсыз қиял есіңді алып, еріксіз еліктірер ертегі-аңыз кінәлі ме? Өз қиялымның түкпірі қисындалып жүргізіліп жатқан ойынның сол Морфи маған банкті тонаудың шарттарын тасқа басқан таңбадай нақпа-нақ талдап-талдап айтып берген күннен басталғанын мен жақсы білем. Оның айтқан әрбір сөзінің аужайын мен әдетте ересек адамдар ескере бермейтін балалықтың бейкүнә аңғалдығымен сан-саққа жүгіртіп, ұзақ уақыт әбден ойластырдым. Дүкеннің кәнігі тіршілігімен шаужайласа қатар жүрген ойын, міне, осылай бастау алып, әрі кәдімгі күнде күйбең тіршілікте болып жатқанның бәрі соның өзегімен табиғи өріліп кеткендей болды: дәретханадағы істен шыққан тұтқа, Аллен сұраған Микки-Маустың ұсқыны, темір сандықты ашу жөніндегі әңгіме. Істің жаңадан ашылған бүге-шігесі, мәселен, есік құлпының ұңғылыға тығылған қағаз орама — осындай өзгелері де қисынын тауып, оған қиысып жатты. Ойынның бірте-бірте өрісі кеңейіп, өрнегі күрделі бола түсті, десе де, бұған дейін соның бәрі қиялда қисындалып, ойша өрбітілді. Дәретханада шынжырға байланған салдауыр гірдің сол қиялда қисындалған бейкүнә ойынның шындыққа айналар алғашқы айғақ-нышаны болатын. Екінші шындық — ескі тапанша еді. Ал мен енді уақытты нақтылауды, анықтауды қолға алдым. Ойын ақиқатқа айнала бастады.

	Мен тілдері жалпақ, сандары балпандай әкемнің күміс сағатын - хронометрін әлі күнгеше жанымнан тастамай келем — егер түрі сұлу болмаса да, жүрісінің дәлдігі жөнінен бұл сирек кездесетін зат. Ертеңгісін мен сыпырғышты қолыма алмас бұрын оны көйлегімнің төс қалтасына салып қоям.

	Тоғыздан бес минут бұрын есікті ашып, табан жолды сыпыратын етіп уақытты алдын ала дәлдеп белгілеп қойғанмын. Бір ғажабы, сенбі мен жексенбі күндері адам көргісіз боп, бәрін шаң басып қалады да, жаңбыр жауса бітті, мидай аяқ алып жүргісіз лайсаң болады.

	Біздің банк әкемнің хронометрінен аумайды — мүлт баспайтын ғажап дәл механизм. Тұп-тура тоғызға бес минут қалғанда Шегіршінді көше жақтан Бейкер мырза қылаң берді. Гарри Роббиг пен Эдит Олден, сірә, оның келер жолын тосып тұрған болса керек. Олар "Фок-мачтадан" атып шығып, жарты жолда соңынан қуып жетті.

	— Қайырлы таң, Бейкер мырза, — деп дауыстадым мен.

	— Қайырлы таң, Эдит, қайырлы таң, Гарри.

	— Қайырлы таң, Итен. Бүгін сіз шаңсорғыш түтіксіз үлгере алмайтын шығарсыз. — Олар банкке барып кірді.

	Мен есіктің босағасына сыпырғымды сүйеп қойдым да, таразыдан гірдің тасын алып кассаға келдім, оның жәшігін суырып ыңғайлап қойдым, сосын бірқалыпты ырғақпен тез-тез пантомимо жасауға кірістім. Дәретханаға барып, гірдің тасын шынжырға асып қойдым. Алжапқышты көтеріп, шалғайымды түріп белбеуіме қыстырдым, үстіме сулығымды киіп, қапталдағы есікке бардым да, оны абайлап қана аштым. Хронометрдің тілі он екіге беттескенде ратушаның мұнарасындағы сағат қоңырауын соға бастады. Мен жолдан өткенше сегіз қадам, одан соң тағы да жиырма қадам жасадым. Мен қолымды бұлғадым, аузымды ашпай он секунд күттім де, тағы да қолымды бұлғадым. Мұның бәрін мен ойша пайымдадым — қолым қажетіне орай қимылдап жатты, ал мен: әуелі жылдам-жылдам жиырма қадам, сосын тағы да сегіз қадам жасадым. Мен есікті жаптым, сулығымды шештім, алжапқышты төмен түсірдім, дәретханаға барып, сарқырап ағып тұрған суды тыю үшін шынжырдан гірдің тасын ағытып алдым, қайтып кассаға келдім, жәшікті жаптым, қалпақтың қорабын аштым, содан соң қайтадан жаптым да, белдікпен тартып буып қойдым, сосын кірер есікке қайыра келіп, сыпырғышты қолыма алдым да, сағатқа қарадым. Тоғыз сағат екі минут жиырма секунд екен; жаман емес, бірақ әлі де жаттығу жасаса, бәрін екі минуттың ішінде үлгеруге болатынға ұқсайды.

	"Фок-мачтадан" шыққан аға констебль Стони көшеден өтіп, бері қарай бет алғанда, мен әлі табан жолды сыпырып үлгерген жоқ едім.

	— Қайырлы таң, Ит. Маған жылдамырақ жарты қадақ май, бір қадақ шошқаның сүр етін, бір шөлмек сүт пен он жұмыртқа бере қойшы. Менің жұбайымның сақтық қоры сарқылып қалыпты.

	— Құп болады, бастық мырза. Әйтсе де тіршілік қалай? — Мен қағаз дорбаны ашып, оған қажет тағамдарды салып, жайғастыра бастадым.

	— Рахмет, шүкіршілік, — деді ол. — Мен осыдан бес минуттай бұрын кіріп шыққан едім, естідім, сіз дәретханада екенсіз.

	— Қатты піскен жұмыртқаға тыңқиып тойып алсаң, әрине, солай ертеден кешке дейін еріксіз отырасың.

	— Шындықтың аты — шындық, — деді Стони. — Ол сондай пәлекет.

	Демек, кәдеге асқаны. Кетуге ыңғайлана беріп ол:

	— Сіздің досыңызға, Дэнни Тейлорға, не болған? — деді.

	— Біле алмадым. Ол тағы да ескі әніне басып па?

	— Жоқ-ә, бұрынғы күйі, тіпті үсті-басын тазалаған тәрізді. Мен машинада отыр едім, ол келіп өзінің қолтаңбасын куәландыруды өтіңді.

	— Не үшін?

	— Түсінсем бұйырмасын. Екі парақ қағаз ұсынды, бірақ бүктеулі күйі ұстап тұрды да, мен не жазылғанын көре алмадым.

	— Екі қағазға да ма?

	— Иә. Ол екі мәрте қолын қойды, мен екі мәрте оның қолтаңбасын куәландырдым.

	— Өзі мас емес пе екен?

	— Меніңше, мас емес. Шашын қиғызған, галстук таққан.

	— Жарайды онда, олай болса, әміршім.

	— Әрине, байғұс. Олардың бәрі де бірдеңеден әйтеуір үміт етеді ғой. Жарайды, мен кетейін. — Ол асығыс кете барды. Стонидің жұбайы өзінен жиырма жас кіші. Мен сыпырғымды қайта қолыма алып, қатып қалған саз балшықтарды су ағатын арыққа қарай сыпырып құлата бастадым.

	Менің жан дүнием алай-дүлей, абыржулы, мүмкін, нені болса да алғаш бастағанда дәл осылай күдікті де күрделі болатын шығар.

	Мерекеден кейінгі күн жайлы менің айтқаным айна-қатесіз дұрыс болып шықты. Қала тұрғындары түгел азық-түліксіз қалғандай. Ал бізге көкөніс пен жеміс-жидекті әдетте түстен кейін ғана әкеледі, сондықтан дүкенде ала қоятын мардымды ештеңе бола қоймады. Әйтсе де сол қолда барының өзін де сатып үлгере алмай, әлек-шәлек болып жаттым.

	Марулло сағат ондардың шамасында келді, бір ғажабы, өлшеп, орап, кассаға чек басып, маған белсене көмектесті. Біраздан бері сауда-саттыққа оның қолы тимей жүрген. Соңғы кезде ол көбіне мекенжайына жол-жөнекей соққан ағылшынның алпауыт жер иесі сияқты, дүкенге басын сұғып көрген болып, сосын қалаған жағына тайып отыратын. Ал бұл сапарда ол өзгеше сыңай танытып, дүкенге түскен тауарлар салынған қораптар мен жәшіктерді ашуға жәрдемдесіп, қолды-аяққа тұрмай жүгіріп, көп шаруа тындырды. Ол маған әлденеге алаңдайтындай және мен айналып бірдеңе істеп жатқанда сыртымнан сынағандай шұқшия қарайтын сияқты болып көрінді. Сөйлесуге біздің уақытымыз да болмады, әйтсе де мен оның зілді қабағын, жаутаң назарын сезгендей болдым. Оны мен бас тартқан пара жөніндегі оғаш оқиға мазалайтын болар деген күдікті күмәнге сайдым. Бәлкім, Морфидікі де жөн болар. Әлдебіреу ала жіпті аттамай адалдық танытыпты дегенді естісе, оның осылай істеуіне мәжбүр еткен арам пиғылды іздеп әлек болатын адамдар да аз емес қой. "Бұдан оған келіп-кетер қандай пайда бар?" Өз өмірін картаға тігуге дағдыланған дарақылардың өзегін өртейтін өресіз ой да, міне, осы болар. Бұл ойға менің мырс етіп мысқылдай күлгім ғана келеді, бірақ көлкіп, тіпті көпіршігі де шықпас үшін бұл мысқылымды көңілімнің көзге түспейтін терең түкпіріне тығып қойдым.

	Түкті сисадан сәнді етіп тігілген жаңа көйлегін киген Мэри он бірге жақын дүкенге келді. Жаңа ғана қатерлі болса да қайырымдылық жасап тастаған жандай, ал шынымен солай болғаны да рас-ты, қуаныштан оның жүзі бал-бұл жайнап, толқып тұрған болатын Ол маған қалың сары қағаздан жасалған конверт ұсынды.

	— Әлде саған қажет болып қалар деп ойлаған едім, — деді ол. Сосын әдетте өзі ұнатпайтын сүйкімсіз адамдарға жымиятын дағдысымен ол құсша мойнын бұрып Маруллоға қарады да, салқын ғана сәл езу тартты. Ал Марулло оған әу бастан-ақ онша ұнаған да жоқ, оған сене де қойған жоқ. Мен мұны өзімше күйеуінің қожасы мен хатшысына қырын қарайтын әйел біткенге тән табиғи қиқарлық болар деп түйдім.

	Мен оған:

	— Рахмет, жаным, — дедім, — сен аса сезімтал, сергек жансың. Бірақ менің тап қазір сені қайықпен Нілде сейіл құрып, серуендеп қайтуға шақыра алмайтыным өкінішті-ақ.

	— Мен сенің қолың тимей, мұрныңнан шаншылып жатқаныңды көріп тұрмын, — деді ол.

	— Сенің де шаруашылығында тындырар іс жиналып қалған болар.

	— Әрине. Міне, тізімі. Үйге қайтқанда осыларды ала кел Жарай ма? Қазір сенің онымен әуреленуге қолың тимей жатқан шығар.

	— Неде болса, әйтеуір, енді қатты пісірілген жұмыртқамен қатырмасаң болғаны.

	—Қатырмаймын, сүйіктім. Жыл бойы істемеймін.

	— Пасханың бал татыған көмеші де шаужайлап қалар емес.

	— Марджи бізді бүгін түстеніп кетуге "Фок Мачтаға" қонаққа шақырды. Бізді қонақ етудің сәті бір түспей жүргеніне ол өзінің өкінішін білдіріп жатыр.

	— Несі бар, тамаша болған, — дедім мен.

	— Ол қонақ қабылдауға үйінің тар екенін айтады.

	— Солай ма?

	— Мен сенің көңіліңді бөліп, жұмысыңа бөгет жасадым — деді ол Маруллоның көзі қадалған күйі мен қолыма ұстап тұрған сары конверттен әсте айрылар емес. Мен оны алжапқышпен жауып, ақырын шалбарымның қалтасына салдым. Марулло банктің конвертін ә дегеннен айнымай таныды. Қаланың қаңсыған қоқысын жайлаған егеуқұйрықты сезген аңшы иттей секем алған оның селтиіп сіресе қалғанын мен де аңғардым.

	— Марулло мырза, әкелген кәмпитіңіз үшін мен сізге әлі ризашылығымды білдіре алмай жүрмін. Балалар әбден қуанып қалды.

	— Мен, әншейін мерекемен құттықтайын дегенім ғой, — деді ол. — Сіз тіпті көктемдегіше киініпсіз.

	— Иә, әйтсе де мұным онша орынды болмаған сияқты. Міне, малмандай су болғаным, көрмейсіз бе? Мен жаңбыр жаумайтын шығар деп ойлап едім, ал ол болса, қайта құйып кетті.

	— Мэри, менің шекпенімді ал!

	— Жетпей жатқаны енді сол ғана еді. Мұндай жаңбыр ұзақ жаумайды. Ал сен алаңдамай өзіңнің сатып алушыларыңмен бола бер.

	Дүкенге келуші жұрт үдей түсті. Бейкер мырза кеп соққан еді, бірақ көштей шұбап кезекте тұрғандарды көрген соң ішке кірмей кетті.

	— Кейінірек келермін, — деп дауыстады ол маған. Түске дейін халық толассыз ағылып келді де, содан соң әдеттегідей сауда бірден сап болды. Жұрт азанғы асын ішіп жатты. Көшеде жүріс-тұрыс та саябырсыды. Сол бір күйбеңі жоқ, баршаға бірдей беймарал таңның алғашқы алаңсыз сәті туды. Мен алдында ашылған картон қораптан қалған сүтті іштім. Дүкеннен алғанымның бәрін мен жазып отырамын, кейін түгел жалақымнан ұсталады. Марулло менің алғандарымды көтерме бағамен есептейді. Бұл әрине, едәуір арзанға түседі. Әйтпесе менің айлығыммен күн көру де екіталай.

	Марулло қолын кеудесіне қаусырып, текшеге сүйенді, бірақ бәрібір ауырған қолын ауырсынды; сосын қолын босатып жанқалтасына салды, әйтсе де одан да жанына шипа таппады.

	Мен оған:

	— Көмегіңізге көп-көп рахмет, — дедім. — Мұндай топылған тобыр бұрын сірә да болып көрген емес. Алайда мұны түсінуге де болар — картоптан жасалған салаттың сарқытымен күн көре алмайсың.

	— Балақай, сен жұмысты жақсы істейсің.

	— Мен жұмысымды істеймін, басқаны білмеймін.

	— Жоқ, ол ғана емес. Сен алушылардың көңілін таба білесің. Олар сені жақсы көреді.

	— Олар маған үйреніскендіктен шығар. Өйткені менің мұнда істегенімде қай заман, — сол сәтте менің көкейіме бір кішкентай і ана,тіпті бармақтай ғана барлаушы шар салып көру жөнінде тосын ой сап ете қалды:

	— Сицилияның шуағына жеткенше сіздің таңыңыз атып, айыңыз батпай, тағатыңыз таусылып жүрген болар. Онда шыжыған ыстық. Соғыс кезінде менің Сицилияда болғаным бар.

	Марулло жанарын жалтарып әкетті.

	— Мен үзілді-кесілді әлі шешкенім жоқ.

	— Оныңыз қалай, неге?

	— Арада көптеген уақыт өтті. Табандатқан қырық жыл Мен онда қазір ешкімді танымаймын.

	— Сіздің туған-туыстарыңыз бар емес пе?

	— Олар мені танымайды, білмейді.

	— Мен мылтықсыз, киім-кешек салған қапшықсыз Италияға бір айымды қуана-қуана қиған болар едім. Рас, қырық жыл — қисапсыз ұзақ мерзім. Сіз мұнда қай жылы келіп едіңіз?

	— Мың тоғыз жүз жиырмасыншы жылы. Қаш-шан. Әлдеқашшан.

	Шамасы, Морфи үстінен дөп түсті. Оның айтқаны айна-қатесіз дәл келді. Осы солардың — банк қызметкерлерінің, кеденшілердің, полицейлердің елден ерекше мұрнының шүйі болса керек? Мен алдыңғыдан үріккендей және бір шар салып бағымды сынауға ұйғардым. Жәшікті ашып, тапаншаны алдым да, оны сатушы текшесінің үстіне қоя салдым. Марулло дереу қолын тартып алды да, арқасына қайырып ұстады.

	— Балақай, мынауың не?

	— Сізге бір ақыл айтқым келіп еді. Егер сіздің рұқсатыңыз болмаса, онда кеткен қатені дереу түзетіңіз. Салливэннің кесімімен (акт) ойнауға болмайды.

	— Мына тапанша қайдан шықты?

	— Бұрыннан осында жатыр екен.

	— Мен мұны өмірімде көрген емеспін. Менде тапанша, сірә да, болған емес. Бұл сенікі.

	— Жоқ, менікі емес. Мен де оны бұрын көрген емеспін. Алайда бұрын оның біреудікі болғаны даусыз ғой. Енді, не десек те, оның бар екеніне күмән жоқ, ендеше, тиісті құжатын да жөндеу керек болар. Оның өзіңіздікі емес екеніне сіз шүбәланбайсыз ба?

	— Айттым ғой саған, оны көріп тұрғаным осы. Мен, жалпы, қару ұстағанды жек көрем.

	— Қызық екен, ұялы қылмыскерлер тобының мүшелері міндетті түрде қарумен қандас-бауырлас болуға тиіс қой.

	— Ұялы қылмыстың бұған қандай қатысы бар? Сен сонда, мені де ұялы қылмыскерлер тобының мүшесі дегің келе ме?

	Мен әдейі аңғармағандай сыңай таныттым.

	— Сонда қалай, ұялы қылмыскер топқа сицилиялықтардың бәрі қатыспай ма?

	— Бұл не деген айуандық! Керек десең, мен солардың қосынында кім бар екенінен де түк хабарым жоқ.

	Мен тапаншаны қайтадан жәшікке тастай салдым.

	— Көп жасағаннан емес, көп білгеннен үйрен, — деді ол. — Ал турасын айтқанда, оның маған да қажеті жоқ. Әлде Стониге тапсырған жөн болар ма екен? Оған тауарлар сіресіп тұрған текшелердің артынан ойламаған жерден тап болдым деп айта салармын, кысқасы, турасының өзі де солай болды ғой.

	—Оны неғылсаң о қыл, — деді Марулло. — Мен оны өмірімде көрген емеспін. Оның маған қажеті жоқ. Ол менікі емес.

	— Жарайды, — дедім мен. — Тапсырамын, сонымен іс бітті.

	Рұқсат құжатты Салливэн кесімі бойынша қайта жөндеу үшін төлқұжат алуға кем дегенде анау-мынау емес, бір құшақ қағаз қажет.

	Менің қожам шынымен қатты абыржып қалды. Мұның бәрі, әрине, ұсақ-түйек болғанымен, соңғы кезде бір-біріне тым қабаттасып кетті.

	Желкенді жайып, жел өтіне шұғыл бұрылған Нью-Бэйтаунның мұрагер ханымшасы, кәрі қыз Эльгар бикеш дүкенге келіп кірді. Эльгар бикеш арасын әдейі алшақтап тартқан қос қабат әйнекпен айнала қоршалған оқшау үйде — оңаша әлемде тұрушы еді. Оны мұнда келуге мәжбүр еткен небәрі оншақты жұмыртқа сатып алу і ғана. Ол мені аяғын апыл-тапыл басқан бала күнімнен білетін, әйтсе де уақыт озып, менің бойым өсіп, бұғанам қатып кеткені оның қаперіне де келмейтін болса керек. Сыралғы сатушыдай кінәратсыз есептеп, артығын адал қайырған ұсынықтылығыма мен оның тамсана таңданғандай сыңай танытқанын аңғардым.

	— Рахмет, Итен, — деді ол. Оның ықыласы кофе диірмені мен Маруллоға бірдей енжар түсіп, елеусіз өте шыққаны жанарынан көрініп тұрды. — Итен, атаңның денсаулығы қалай?

	— Жақсы, Эльгар бикеш.

	— Ақылдылық жасап, оған менің дұғай-дұғай сәлемімді айтып баруды ұмытпағайсың.

	— Құп болады, мэм, оған шүбәланбаңыз, мэм. — Мен оның уақыт өлшемі жөніндегі түйсік-түсінігін түзеткім келмеді. Атам заманда электрленгеніне қарамастан әлі күнге дейін, ол жексенбі сайын қабырғадағы сағатты бұрап қоюдан әсте жаза баспайды. Әйткенмен де ешқашан ертеңге өтпейтін ұшы-қиырсыз бүгінде осылай уақыт шеңберінен тыс өмір сүру онша жаман да болмаса керек. Дүкеннен шығар алдында ол кофе диірменге қарап, әлденеге игі емеурін танытқандай иегін қақты.

	— Аздап былай-ау, — деді Марулло саусағымен самайын нұқып.

	— Оның ойынша ешкім өзгермейді. Ешкім ешқандай жағдайға душар болмайды.

	— Сенің әкең қайтыс болған ғой. Оның қайтыс болғанын оған ұғындырып айтпайсың ба?

	— Оған қалай ұғындырып айтсаң да, бәрібір, заматында ұмытып қалады. Ол ылғи әкемнің денсаулығын сұрайды. Атамның денсаулығын сұрауды таяуда ғана қойды. Тоқал ешкідей мыстан кезінде онымен ашына болған деседі.

	— Аздап солай-ау, — Марулло тағы қайталады. — Алайда уақыт жөніндегі түсінік-түйсігі шатасып кеткен Эльгар бек-бикеш оның абыржулы алаң көңілінің сабасына түсуіне септігін тигізді. Адам әдетте біз ойлағаннан қарапайым әрі күрделі. Өзіміздікі дұрыс деген тұста біз, әдетте ағат басамыз. Тәжірибесі мен дағдысына сүйене отырып Марулло адамға әмірші — өктемдік, жарамсақ-жағымпаздық, ұсынақты-іскерлік тұрғыдан қарауды бойында қалыптастырған Әрине, көбіне осы үшеуі өмірде өзін-өзі ақтаған болар, сол себептен де олар оның көңілінен шыққан да шығар. Әйтсе де менімен арадағы қарым-қатынасының белгілі бір кезеңінде ол соның алғашқысынан бас тартқанға ұқсайды.

	— Сен тамаша жігітсің, — деді ол. — Сен нағыз доссың.

	— Байырғы шкипер — менің атам «егер досыңнан айрылғың келмесе, оны сынама» дегенді жиі айтушы еді.

	— Асқан ақылды сөз.

	— Ол ақылды адам болатын.

	— Ал енді, балақай, былай: мен жексенбіде күні бойы, тіпті шіркеуде болғанда да бәрін ойластырдым.

	Мен қабылдамай қайтарып тастаған параның оның ойынан кетпей жүргенін білдім, не сездім десем болар, енді мен оны сол қыр ізінен қалмай қинап жүрген азаптан арашалап алғым келді.

	— Сірә да, бәрі сол жомарт сый-сыралғы жөнінде болар.

	— Әрине. — Маған сүйсіне қарағандай болды. — Ал сенің өзің де ақылдысың.

	— Сірә, онша ақылды бола қоймасам керек, әйтпесе, қожама емес, өзім үшін істеген болар едім.

	— Сен мұнда істегелі қанша болды, он екі жыл ма?

	— Иә-иә, солай, олқысы жоқ, аттай он екі жыл! Тым ұзап кеткен жоқ па, сіз қалай деп ойлайсыз?

	— Сен өз қалтаңа бір мәрте көлденең түскен көк тиын салған жоқсың, кітапшаға жазбай ештеңе де үйіңе әкеткен емессің.

	— Адалдық — менің әміршім.

	— Сен қалжыңға айналдырма. Мен шынын айтып отырмын, мен білемін.

	— Онда менің өңіріме медаль қадаңыз.

	— Бәрі жымқырады — біреу көп, біреу аз — ал сен одан амансың. Мен білемін!

	— Әлде мен бәрін түгімен түгел жұтудың қолайлы сәтін күтіп жүрген болармын?

	— Сен қалжыңыңды қой. Мен шынын айтып отырмын.

	— Альфио, сіздің қолыңызға гауһар тас түсті. Тым қатты ысқыламаңыз оны, әйтпесе жасанды сыры ашылып қалуы ықтимал

	— Мен сені іске серіктес етіп алсам, қалай қарайсың?

	— Капитал қайда? Менің жалақым ба?

	— Бір амалын табармыз.

	— Онда мен өзімді-өзім тонамай, сізден ештеңе жымқыра алмай қалам ғой.

	Ол көңілдене күлді.

	— Балақай, сенің ақылың бар. Сен онсыз да ұрлап жүрген жоқсың.

	— Сіз менің не дегенімді естімедіңіз, білем. Мүмкін, мен бәрін бірден көтеріп кеткім келген болар.

	— Балақай, сен адал адамсың.

	— Мен де соны айтам, сен адал болған сайын, саған сенім де тамшыдай там-тұмдап суала береді. Альфио, көкейдегі көксеген ниетіңді жат көзден жасырудың оңтайлы әдісі — шындықты шашау шығармау екенін сіз білесіз бе?

	— Сен не деп көкіп тұрсың?

	— Өнерде ең бастысы — өнерді жасыру.6

	Ол қайталап ернін жыбырлатты да, кенет қарқылдап күлді.

	— Ха-ха-ха! Дәлелдеуді қажет еткенінің өзі де осы еді. Hie erat demohstrandum.

	— Салқын кока-кола ішуге қалайсыз?

	— Маған жақпайды, мына жеріме, — ол қарнын алақанымен шапаттап қойды.

	— Асқазаныңыз ауырып әбігерге салардай сіз қартайып, қалжырап тұрған жоқсыз ғой. Өйткені әлі елуге де келмеген боларсыз?

	— Елу екідемін, асқазаным расында ауырады.

	— Солай-ақ болсын, — дедім мен. — Демек, егер мұнда жиырмасыншы жылы келсеңіз, онда сіз он екі жаста боласыз. Сонда Сицилияда латын тілін ерте оқытатын болғаны ғой.

	— Мен шіркеуде әнші болғанмын.

	— Менің өзім де шіркеудегі хорға қатыстым, құдайға мінәжат ету кезінде кресті көтеріп жүретінмін. Жарайды, ішпесеңіз өзіңіз біліңіз, ал мен өзім ішем. Альфио, — дедім мен, — сіз менің іске қатысуымның жай-жапсарын, жолын ойластырып көріңіз, сосын аржағын мен көре жатармын Әйтсе де алдын ала ескертіп қояйын, менің ақшам жоқ.

	— Ойластырамыз, ойластырамыз.

	— Бірақ ақшам болады.

	Назарын айрықша бірдеңе аударғандай ол менің жүзіме кірпігін қақпай қадала қарады. Сосын барып ақырын ғана:

	— Мен саған кәміл сенем, (Lo lo credo), — деді.

	Даңқ дақпырты болмаса да, бойдағы қажыр-қайрат сезімі буырқанғандай болды. Мен кока-кола шөлмегінің аузын аштым да, ернеуіне ернімді тигізіп, шынының мойнынан асырып тура Маруллоның көзіне қарадым.

	— Сен тамаша балақайсың, — деп ол менің қолымды қысты да, есікке қарай беттеді.

	Кенет оны шақыруға бірдеңе мені түртіп қалғандай болды.

	— Альфио, сіздің иығыңыз қалай?

	Ол артына бұрылып состия қарады.

	— Қазір ауырмайды, — деді ол. Сөйтті де: — Қазір ауырмайды, — деп өзіне-өзі күбірлеп кете барды. Әлденеге абыржып алаңдағандай ол ізінше қайтып оралды.

	— Анау ақшаны сенің алуың керек еді.

	— Қайдағы ақшаны?

	— Әлгі бес пайызды.

	— Неге?

	— Алу керек. Өз үлесіңнің өтеуіне маған, қазір, шамалы кейін, тағы аздап, там-тұмдап төлейтін боласың. Бірақ бес пайыз емес, одан алты пайыз талап ет.

	— Жоқ.

	— Мен иә деп отырғанда, сен қалай жоқ дейсің?

	— Альфио, оның маған қажеті жоқ. Егер маған қажет болса, онда мен алған болар едім, бірақ маған қажет емес.

	Ол ауыр күрсінді.

	Күндіз жұрт дүкенге таңертеңгідей шұбырып коп келе бермейді, бірақ бәрібір онсыз да істейтін жұмыс таусылмайды. Неге екенін қайдам, әйтеуір сағат үш пен төрттің аралығында жиырма минуттай ма, әлде жарты сағаттай ма, келушілер сиреп, сәл саябырлайтын сәт болады. Содан соң екінші толқын — жұмыстан қайтарда жол-жөнекей соғатын, әйтпесе түскі ас әзірлеуге түк таппай сасқалақтаған ұқыпсыз, салақ әйелдер тобырының дүмеуі басталады.

	Жұрт сәл саябырлаған тұста Бейкер мырза дүкенге келді. Бейнебір керегі қолына өзі келіп түсетіндей, тіпті сатып ала гөр деп жалбарынатындай біресе ананы ұстап, біресе мынаны тастап, не аларын өздері де білмей, әбден әуре-сарсаңға түсіп жүрген тартыншақ екі сатып алушының дүкеннен шығуын күтіп, ол тоңазытқыш әйнегінің арғы жағындағы ірімшіктер мен шұжықтарды қарап, әрлі-берлі ұзақ жүрді.

	Ақыры, әйтеуір, бірдеме сатып алды да, олар жөніне тайып тұрды.

	— Итен, — деді Бейкер мырза. — Мэридің банктен мың доллар алғанын сіз білесіз бе?

	— Білем, мырза. Ол маған құлаққағыс қылған болатын.

	— Ақшаның оған неге қажет болғанын да білесіз бе?

	— Білгенде қандай, мырза. Ол құлағымның құртын жегелі бері жарты жылдың жүзі болған. Әйелдерді сіз өзіңіз де білесіз. Тысы ептеп қырылғаны болмаса, әлі әжептәуір жиһаз, ол жаңасын сатып алуды ойлаған сәттен бастап адам отыруға болмайтын ескі-құсқыға айналды.

	— Қазір сондай ақша шығаруды сіз есуастық деп санамайсыз ба? Болашақта қандай болатыны жайлы кеше мен сізге айттым емес пе?

	— Мырза, ақша оның өзінікі.

	— Итен, әңгіме әлдебір қауіп-қатерлі саудагерлік жайында емес. Гәп капиталды күдік-күмәнсіз сенімді етіп орналастыру жөнінде болып отыр ғой. Сондай мыңға келесі жылы-ақ жиһаз сатып алған болар еді және сондай мың артылып қалған болар еді.

	— Бейкер мырза, мен оның өз ақшасын өзі жұмсауына тыйым сала алмаймын.

	— Десе де, сіздің оған мән-жайды түсіндіруіңізге, сіздің оған жөн сілтеуіңізге болар еді ғой.

	— Сол жағы менің ойыма келмепті.

	— Бұл — сенің әкең айтар жауап. Бұл — сүмірейген сүмелектің жауабы. Егер сіз қойнынан бөзі, аузынан сөзі түсіп тұрған сүмелек болмаған жағдайда ғана мен сізге қолұшын беріп, көмектесе аламын.

	— Тырысып бағайын, мырза.

	— Сондай-ақ оның жергілікті фирмалармен қарым-қатынас жасауға онша құлқы жоқ сияқты. Қайдағы бір алыпсатар алаяқтардың бағаны болмашы түсіргеніне қызығып, қыруар ақшасын қолма-қол төлей салуы да ықтимал. Оны былай қойғанда, сол сатып алған затының сапасы қандай болып шығарын кім білсін Мүмкін, мұнда ол азды-көпті қымбатқа түсер, бірақ ең болмағанда, егер әлде-жәлде бір кінәрат бола қалса, оны біреуден талап етуге болады ғой. Итен, сіз бұл араға араласуға тиіссіз. Ақшаны қайта орнына салғызыңыз. Әйтпесе, оны тек менің өзіме ғана сеніп тапсыратын болсын. Ол әсте ұтылмайды.

	— Мырза, бұл ақша — оның ағасынан қалған мұра.

	— Білем. Оны алуға келгенде мен өз білген ақылымды айтқан болатынмын. Ол жәудіреген көкшіл көздерін төңкеріп, маған жиһаздарды барып көргісі келетінін айтқан-ды. Сірәсі, қалтаға мың доллар салып бармай, оны көруге болмайтындай-ақ. Егер бұған оның ақыл-ойы жетпесе, онда сіздің ақыл-ойыңыз жетуге тиіс қой!

	— Мұндай істен менің түйсік-түсінігім шамалы, Бейкер мырза, әдетімде жоқ. Өйткені біз үйленгелі бері әсте ақшамыз да болған емес.

	— Сондықтан да мен сізге мүмкін болғанша тезірек реттеуге кеңес берем, әйтпесе қолдағы бардан айырылып қаласыңдар. Кейбір әйелдердің аста-төк ысырапқа құштарлығы нашақорлықпен бірдей болады.

	— Мэридің ондай құштарлығы жоқ, мырза. Ол қайдан болсын онда?

	— Жоқ, онда болады. Бір мәрте қан көрсе болды, өлімге адамның еті үйрене бастайды.

	— Бейкер мырза, сіз мұны әншейін айтқан боларсыз.

	— Қапысыз шын сөзім.

	— Мэри — бұл жалғандағы аса құнтты да ұқыпты әйел асылы, оған өзгеше болу мүмкін де емес.

	Осы тұста ол неге екенін қайдам, әйтеуір тас-талқан болды.

	— Итен, мен сізден мұны күтпеп едім. Егер сіз бірдеңеге қолым жетсін десеңіз, ең алдымен өз үйіңіздің қожасы болуға тырысыңыз. Жаңа жиһаз алуға аз күн кідіре тұруға әбден болады.

	— Мен кідіремін-ау, ол кідірмейді ғой. — Ақша дегенде банкирлердің көз жанары құдды ренттент сәулесіндей өткір келеді ғой, ол қазір менің қалтамда жатқан конвертті көріп тұр-ау деген басыма тосын бір ой сап ете қалды. — Жарайды, Бейкер мырза, мен оны көндіріп көрейін.

	— Егер ол бәрін жұмсап қоймаса. Қазір өзі қайда, үйде ме?

	— Автобуспен Риджхэмтонға барам деп жиналып жатқан.

	— О, құдіреті күшті құдайым-ау! Әрине, енді мың доллар жер жұтқандай жоқ болды дей бер!

	— Бұл оның ақшасының бәрі емес қой, мырза.

	— Мәселе онда емес. Ақшасыз сізге барар жер, басар тау жоқ.

	— Ақшаны ақша жасайды, — дедім мен ақырын ғана.

	— Дәл солай. Көкейіңізге мұны мықтап түйіп алыңыз, әйтпесе, маңдайыңыздың соры арылмайды, осылай өмір бойы біреудің дүкенінің есігінде өтесіз.

	— Бұлай болғанына мен қатты өкініштімін.

	— Өкінгенше оған өктем сөзіңізді тыңдатқаныңыз абзал.

	— Әйел деген айтары жоқ айрықша жаралған халық қой, мырза. Ақшаның қалай табылатыны жайлы күні кеше сіз өзіңіз айтып бердіңіз, бәлкім, бұл оған жан қинамас оңай іс болып көрінген шығар.

	— Ендеше, оның адасқан ағат ойын дереу сара жолға салыңыз. Өйткені егер сіздің істі бастауға түгіңіз болмаса, онда ешқандай ақша жөнінде ойлаудың қажеті болмай қалады.

	— Мырза, салқын кока-кола ішуге зауқыңыз соқпай ма? — Ол шөлмектің аузынан ішуге епсіз болғандықтан, қораптағы қағаз стакандарды ашуға тура келді. Соның есесіне, ол сабасына тез түсті, енді айбары басылып, алыста күркіреген күндей күңкілдеп, міңгірлей бастады.

	Көше қиылысындағы үйде тұратын екі негр әйелі келіп кірді, бұған деген ашу-ызасын енді оған амалсыз, алдында тұрған кока-кола қалдығымен қоса сіміріп жұта салуына тура келді.

	— Жарайды, онымен сөйлесуді ұмытпаңыз, — деп ызалы түрде арс ете қалды да, ол дүкеннен шыға жөнелді. Маған осының өзі бірдеңеден сезіктеніп тулап жүргеннен сау ма екен деген көңілімде күдік елес берді де, бірақ қисынсыз ойды сол заматында аластап тастадым. Жоқ, ол бәрі өзі ойлағандай болып шықпағанын сезеді, ал мұндайға оның төзімі жоқ, міне, соған ырқынан тыс ызасы келеді. Сен ақыл-кеңес беріп әбігерленіп жүргенде, сол ақылыңа құлақ аспаса, әрине, сенің адуын ашуың атойламауы екіталай.

	Бұл негр әйелдер — сүйкімді жандар, сыпайы сатып алушылар. Көшенің қиылысында бір топ қара нәсілді халық тұрады, бәрі де абзал жандар. Олар мұнда сирек келеді, өйткені өздерінің дүкендері бар, бірақ нәсілдік ынтымақтастық тым қымбатқа түспей ме екен деп салыстыру үшін олар анда-санда бізге келіп сауда жасап тұрады. Бүл екеуі сатып алудан гөрі саудаласуға бейім, мен олардың ниетін түсіндім, сосын өздері көрер көзге көрікті әйелдер: аяқтары түп түзу, шынардай бойы сұңғақ, сымбатты келіншектер, қараудың өзі бір ғанибет. Бір ғажабы — бала кездегі тамағы тоқтық, уайымы жоқтық адамның ағзасына ғана емес, сондай-ақ оның рухына да ерекше мәні бар.

	Дүкенді жабардың сәл ғана алдында мен Мэриге телефон шалдым.

	— Бүгін мен кешігіңкіреп келермін, үкілім менің!

	— Біз бүгін Марджимен бірге "Фок-мачтада" түстенетінімізді ұмытпа!

	— Мен түсіндім.

	— Сен қанша уақыт кешігесің?

	— Он-он бес минуттай. Теңіз жағасына барып, айлақтағы жер сорғыштың қалай жұмыс істеп жатқанын көріп келуге зауқым ауып тұр.

	— Оның қажеті не?

	— Сатып алсам ба екен деген ойым бар.

	— Туу!

	— Саған балық ала келейін бе?

	— Егер жақсы камбала кездесе қалғандай болса. Қазір басқа ештеңе таба да алмайтын шығарсың.

	— Жарайды. Онда мен кеттім.

	— Тек түртінектей бермеші, жарқыным. Сенің әлі жуынуым. киінуің керек. Қалай десек те, "Фок-мачтаға" барамыз ғой.

	— Оған алаңдама, аяулым менің, сұлуым менің. Саған мың долларды ысырап етуге бергенім үшін мен де Бейкер мырзадан сазайымды тарттым-ау.

	— Қарай гөр өзін, кәрі қақсалдың!

	— Мэри, Мэри! Қара жердің де құлағы бар!

	— Сен оған айт, ол.. не деуді өзің де білесің ғой.

	— Қой, оны! Онысымен тұрмай, сені ақылы кем, шолжаңға теңейді.

	— Не дейді?

	— Ал мені — сүмер, сүмелек, тағы сондай бірдеңе деп атайды.

	Естігенде есімді шығарып, жүрегімді елжіретіп, өн бойымды шымырлатып жіберетін өзінің сылқым да сиқырлы күлкісіне салып, сықылықтап алды.

	— Аңсап күтем сені, — деді ол. — Күтем, күтем, күтем! — Мұндай сөз естіген еркекке не сын бар! Егер дәл солай болатын болса — шексіз бақытқа бөленген мен трубканы іліп, телефонның қасында тынысым тарылып, діңкем құрып, селт етпей сілейіп тұрып қалдым.Мен Мэриге дейін өмірімнің қалай өткенін жадымда жаңғыртуға тырысып бақтым, бірақ жадым ештеңе есіме сала алмады, онсыз өмірім қалай болар еді деп қиялымды қинап көрдім, алайда қиялым да қазалы шеңбердегі ұсқыны жоқ қисынсыз бірдеңелерді елестетті. Күн батыстағы дөң-төбелердің жиегінен әлдеқашан асып құлады, бірақ оның шырайлы шұғыласын аумағы атшаптырым үлбіреген бұлт аялап бойына тартып алып, шапағын айлаққа, толқын тосқышқа, одан әрі теңіз айдынына себелей шашқанда дөңбекшіген толқынның желкілдеген жалы ақшыл-қызғылт реңге малынып түсті. Қайраңның тақ жиегінде андыздап судан шығып тұрған кеме айлағының бағаналары — қыста сықырлаған көк мұздың қысымынан қорғану үшін бас жағын пилонның түріндей етіп әдейі тайпақтап жонып,темір құрсаумен тартып тастаған үш бөренеден құралған бағаналар. Солардың бәрінде қонған шағалалар тістері аппақ сүттей кіршіксіз, сұр қанаттары ықшам жиналған, көпшілігі көнектей, мекиен болса керек, тырп етпей тыныстап тұр. Бір қызығы, бәлкім,қаласа сатуына, әлде жалға өткізуіне болатын солардың әрқайсысының өз меншікті орны бар шығар-ау,осы!

	Бірнеше балықшылар қайығы жағаға шығарылып қойылған. Мен балықшылардың бәрін білем, білгенде соларды мен өзім де білгелі білем. Мэридің айтқаны келді. Камбаладан басқа оларда ештеңе болмай шықты. Джо Лоғаннан тәуірлеу төртеуін сатып алдым, ол балықтың етін судай тілгілеген өзінің өткір пышағымен оның ішін жарып, аршып, тазалап болғанша мен соның ұсынақты қимылынан көз алмай, қасында қарап тұрдым. Көктемде әңгімеге арқау болар жалғыз тақырып бар: кумжа қашан келер екен? Соған орай айтылған: "Сирень гүлдейді, кумжа дүмейді" деген нақыл сөз де бар. Әрине, оған иланып қалуға да болмайды. Мен өзім өз болғалы әйтеуір естігенім ылғи: "Кумжа әлі келмей жатыр немесе ол өтіп кетіпті" деген сияқты сөздер. Ал ол өзі көргенде көздің жауын алатын әдемі, бітімі сүген балыққа ұқсас көрер көзге келісті, тап-таза, аршылған ақ күмістей, нақ... нақ күміс балық. Иісі қандай ғажап десеңізші! Міне, сол кумжа әлі келмепті. Джо Лоғанға оның ең болмаса біреуін ұстау бұйырмағанға ұқсайды.

	— Ал маған келсек, мен теңіз алабұғасын тәуір көрем, — деді Джо. — Күлкің келеді! "Теңіз алабұғасы" десең қарамақ түгіл оған ешкім елең етпейді де, ал оны "теңіз мекиені" десең, сатып алушылар тура додаға түседі.

	— Қызыңыз қалай, Джо, тәуір болды ма?

	— Кейде әжептәуір болып көтеріледі де, кенет тағы қайталап нашарлап қалады. Айықпас бір қасірет болды.

	— Әрине, ауыр. Тілектеспін, тәуір болуына.

	— Егер көмектесуге қолдан бірдеңе келіп жатса...

	— Мен түсінемін, бейшара қызыңның жағдайына. Джо, міне, қағаз қапшық. Балықты соған сала сад Джо, қызыңызға менен дұғай сәлем дегейсіз.

	Менен бірдеңе, яки әлде дәрі-дәрмек алуға дәмелегендей ниетін сездіріп, ол менің жүзімнен көз алмай телміре қарады.

	— Жарайды, Ит, сәлеміңді айтайын!

	Толқын тосқыштан әріде гүжілдеген жер сорғыш жұмыс істеп жатты, оның алып сорғышы теңіз түбінен лаймен қабыршақтарды сорып алып, салға тиеулі өңештей кең түтіктерімен оны қимайыға малшынған қара қожалақ дуалдан әрі асырып жіберуде. Қозғалыс тетіктері мен зәкірдің шамы, ұзын сырықтың ұшындағы жанған екі қызыл шар — жер сорғыштың жұмыс істеп жатқанын айнала төңірекке айғақтауда. Алдана аппақ алжапқыш байлап, басына ақ қалпақ киген өңі сұп-сұр сүреңсіз аспаз кеменің үстіне шығып жалаңаш шынтағымен тұтқаға сүйенген бойы төменде астан-кестен болып, дөңбекшіп жатқан лайсаң суға аңтарыла қарап тұрып, ауық-ауық борттан асыра шырт түкіріп, шиіріп тастайды. Жел теңіз жақтан соғуда. Ол жер сорғышта корида қосып, алмадан пісірілген тоқымнанның балдай тәтті бұрқыраған иісіне араласқан лай мен өлген құрт-қыбырдың, шала шіріген балдырдың қолқа қабар қолаңса сасығында аяусыз көміп-көміп өтеді.

	Шағын қайық батар күннің соңғы арайлы шұғыласында желкенін жалт еткізгені сол-ақ еді, жағалаудың көлеңдеген көлеңкесі жалт еткен әлгі қызғылт арайды жібермей, әп-сәтте сейілтіп, сіңіріп әкетті. Мен шұғыл шегініп барып ескі яхта-клуб пен кіреберісіне қоңыр бояулы пулемет қойылған Американ легионы үйінің жанынан солға қарай бұрылып кеттім.

	Уақыттың тым кеш болғанына қарамастан қайық аялдамасында әлі қарбалас жұмыс жүріп жатты — қайықтарды шайырмен бояп, жазғы маусымға әзірлік жасауда. Көктемнің әдеттегіден әлдеқайда кешігіп келуі де "ашқа тартқан, кешке тартады" демекші, әрине, көп іске кедергі жасап, кесірін тигізсе керек, енді соның есесін қайтаруға, ағаттықтың орнын толтыруға асығулы сыңайлары аңғарылады.

	Мен қайың аялдамасын айналып өтіп, сораң басқан алаңнан әрі айлақтың аяғына дейін бардым да, сол арадан асықпай аяндап отырып

	Дэнни лашығына қарай тарттым. Егер Дэнни менімен жүздесуге құлқы болмаған жағдайда деп мен ертеден есімде қалған бір әннің әуенін ысқырған болдым.

	Меніңше, дәл солай болды ғой деймін Лашықта ешкім жоқ екен, бірақ мен Дэннидің сол маңда бір жерде — қаулаған қалың сораңның арасында, әйтпесе айналада шашылып жатқан жуан бөренелердің біреуінің тасасында тығылып жатқанына басымды бәске тігуге бармын. Мен кеткен бойда оның жасырынған жерінен шығарына зәредей күмәнім де жоқ; мен қалтамнан сары конвертті алып қабырғаға тақау тұрған оның баттасқан лас төсегінің үстіне тікесінен сүйеп қойдым да, ақырын ғана: "Көріскенше, Дэнни, сәттілік тілеймін" деп айту үшін ғана ысқырған әнімді үзіп, лашықтан тысқа шықтым. Сол ысқырып әндеткен бойыммен қалаға қайтып оралдым. Порлоктің бойындағы сәнді де салтанатты мекенжайлардың жанымен Шегіршінді көшесіне түсіп, сонымен ақыры, байырғы Хоулилер үйінің — өз үйімнің іргесінен бір-ақ шықтым.

	Мен келсем, Мэриім дүлей дауылмен кәдімгі алыптарша арпалысып жатыр екен. Айнала азынаған жел асау толқында алапат апатқа ұшырап, қираған алуан сынықтар сеңдей соғылысып ығып барады, ал ол болса аяғында туфли, үстінде ақ нейлон ішкөйлегі, сол сұрапыл алай-дүлейді абыржымай, асқан ерлікпен, байыпты байсалдылықпен басқарып жүр. Жаңа ғана жуған шашындағы бигудимен бұралған жыпырлаған бұрымы емшекке таласып шүпірлеген шужың торайлардың ауқымды ұясын көз алдыма ол елестеткендей болды. Екеуміз соңғы рет мейрамханада қашан түстенгеніміз менің мүлде жадымда жоқ. Қалтамыз көтермейтін болған соң бүл әдетпен біз қоштасқалы қашан. Мэриді үйіріп әкеткен құйын шалғайымен балаларды да шалып кеткендей. Ол балаларды тамақтандырып, жуындырып, тапсырмалар беріп, оларын қайта ауыстырып, әбден әбігерге түсуде. Асхананың нақ ортасында қаздиып кір үтіктейтін тақта тұр, менің бүкіл қымбат киімдерім мұқият үтіктеліп, отырғыштардың арқалығына ілініп қалыпты. Мэри бәрін бірден қос-қабат істегенді тәуір көреді — тақтада жаюлы жатқан көйлекті бір мәрте үтікпен жүргізіп өту үшін ол оған әр сот сайын жүгіріп барып жүретін әдеті. Әрнеге алаңдап әбден абыржыған балалар да тағаттап отырып ас ішуден қалған Әйтсе де оның айтқанына құлақ аспауға батылдары бармайды.

	Менің қонаққа киюге арналған делінетін бес костюмім бар, азық-түлік дүкенінің сатушысы үшін бұл онша бөтен емес. Мен орындықтардың арқалығына ілулі тұрған бешпенттерімді кезекпе-кезек қолыммен ұстап көріп шықтым. Бізде әрбір костюмнің өзіне тән атауы бар: сия көк — ескі, қоңыр — Джорж Браун, сұр — Дориан Грей, қара — қазалы, ал сұрғылт-қоңыр — көк азбан деп аталады.

	— Менің қайсысын кигенім жөн болар екен, түн жарығым!

	— Түн жарығым дейсің бе? О... о? Сабыр, сабыр, түстік — салтанатты қонақасы емес әрі бүгін дүйсенбі. Меніңше, Джордж Браун, яки Дориан, иә, дұрысы, Дорианды кигенің абзал болар, өйткені анау айтқан сәнді болмаса да, бір көруге әжептәуір костюм ғой.

	— Бұршақ суреті бар көбелек-галстукті тағам ғой, ә?

	— Әрине.

	Әңгімеге Эллен килікті.

	— Көке, саған көбелек-галстук тағуға болмайды! Сен ондай жас емессің.

	— Бекер айтасың. Мен жаспын, көңілдімін, ұшқалақпын!

	— Саған жұрт күледі. Менің сендермен бірге бармайтыным қандай жақсы болған.

	— Оған мен де қуаныштымын. Мені қарттар қатарына қосуды сен қайдан ойлап таптың?

	— Қартсың ба, қарт емессің бе, бәрібір көбелек-галстук тағуға сен кәрісің.

	— Сен қаршадай қыңыр қияссың.

	— Егер жұрттың бәрі күлсін десең, онда мейлің, өзің біл

	— Иә, маған керегінің өзі сол Мэри, жұрттың бәрі күлгенін сен де қаламайсың ба?

	— Көкеңнің мазасың ала берме, оның әлі суға шомылуы керек. Мен көйлегіңді әзірлеп қойдым, төсектің үстінде жатыр.

	— Мен шығармамның жартысын жазып бітірдім, — деді Аллен.

	— Оның дұрыс болған екен, өйткені жазда мен сені бір істің басына қоймақпын

	— Ол қандай іс?

	— Менімен бірге дүкенде істейтін боласың.

	— Қойшы! — мұндай болашақ — оның лепірген көңілін көншітпейтіні бесенеден белгілі болып тұр.

	Эллен бірдеңе айтқысы келіп, аузын аша берді де, бірақ біз аңырып аузына қарасақ, ол одан әрі үндемей қоя салды. Біз қонаққа кеткен соң, олардың не істеуі және не істемеуі керек екенін Мэри балаларға бір жүз сексен бесінші мәрте шиырлап түсіндіріп жатты, ал мен болсам, ванна қабылдау үшін жоғарыға көтерілуге бет алдым. Мен айнаның алдында өзім ұнататын бұршақ суреті бар көкшіл көбелек-галстугімді тағып жатқанымда Эллен кіріп келіп, босағаға сүйеніп тұра қалды.

	— Егер сен сәл жастау болсаң, ештеңе етпес те еді, — деді ол айнымаған кексе әйелдерше.

	— Сенің болашақ бақытты жарыңды қызғанышпен күндемеген болар едім, қымбаттым менің.

	— Жоғары кластың жасөспірім балалары да көбелек-галстук тақпайды.

	— Ал премьер Макмиллан тағады.

	— Оның жөні бөлек. Кітаптан көшіріп алу да жүліктің көкесі.

	— Түсінбедім.

	Айталық, егер біреу, мысалы, егер мен шығарма жазған кезде бірдеңелерді кітаптан көшіріп алсам, сонда мұны қалай деуге болады?

	— Сен бірдеңелерді деп айтқың келді ме?

	— Айталық, бірдеңелерді.

	— Бұл сенің оны қалай істеуіңе байланысты.

	— Енді мен түсінбедім.

	— Егер сен тырнақшаға алып, авторы кім екенін арнайы айырып көрсететін болсаң, онда бұл сенің еңбегіңнің беделін көтеріп, мәнін арттыра түседі. Асылы, американдық әдебиеттің жарым-жартысы сондай үзінділерден, теріп алынған қысқа да тұжырымдардан тұрады.

	— Ал егер ондай тырнақшасыз болса ше?..

	— Онда бұл кәдімгі ұрлықпен бірдей, барып тұрған ұрлықтың өзі болып шығады. Сен ондай өрескел ештеңе жасамаған боларсың деп сенем.

	— Жоқ.

	— Ендеше, сен неден қымсынасың?

	— Бұл үшін түрмеге отырғызуы мүмкін бе?

	— Егер сен сондай әдіспен ақша тапқан болсаң, онда отырғыза алады. Сондықтан сенің, қызым, ондайды істемегенің абзал. Жарайды, одан да сен менің галстугім жайлы не айтасың?

	— Мен айтсам бар ғой, осы сенімен сөйлесу мүмкін емес.

	— Егер қазір сенің төменге түскің келіп тұрған болса, сен өзіңнің сүйікті ініңе айта бар, оны алуға лайық болмаса да, мен оған, әлгі делқұлы Микки-Маусын алып келдім.

	— Сен ылғи да айтылған сөзге құлақ асып, ықылас қойып тыңдамайсың.

	— Мен бәрін де зейін қойып, ықыласпен тыңдадым.

	— Жоқ, тыңдамадың. Кейін өзің өкінетін боласың.

	— Қош бол, көгілдірім. Аққумен қиылып қоштас!

	Ана сүті әлі аузынан кетпеген ол әзәзіл иектеген азғырушы бейнесіндей енжар, еріне басып төменге қарай беттеді. Он екіде бір гүлі ашылмаған бүлдіршін бикештер мені әрдайым осылай абыржулы алаң, мазаң ойға түсіріп, тұйыққа тірейді. Олар әманда бүлдіршін бикештер болып шығады.

	Менің Мэриім кәдімгі ай десе аузы бар, күн десе көзі бар әдемі, айдынды ажары бар хас сұлу болатын. Оның болмысы бөлек, он бойынан сұлулық шұғыласы арайлап тұрғандай. Ол мені қолтығымнан алып, көше бойындағы шамдардың самаладай жарығына малынған Шегіршінді көшесін көмкерген алып ағаштардың саясымен серуендеп өткенде, оллаһи бар ғой, біздің аяғымыз мәреге тақап қалған, тұяғына шаң жұқпайтын тумысы таза тұлпардай, ерен екпінмен алаңсыз-ақ адымдай түсті.

	— Біз екеуміз Рүмге барамыз. Мысыр сен үшін тым шағын, аядай. Кең шалқар, көсілген әлем шақырады.

	Ол мырс ете қалды. Шынымды айтсам, ол біздің қызымыздың мерейін асыра түсетін өзгенің емес, өзінің тол пікірін жасқанбай жария етті.

	— Жаным-ау, біз бұдан былай зиялы қауыммен жиі араласып тұратын боламыз.

	— Қашан?

	— Байыған кезде.

	— Ал ондай күн қашан болады?

	— Таяуда. Мен саған би билейтін туфли киюді үйретем.

	— Ал сен он долларлық қағазға оралған сигар шегіп тұратын боласың.

	— Жиырма долларлық.

	— Сен маған ұнайсың.

	— Ой-хой, мэм (бәйбіше), ондай сөзді айтуға ұялсаңшы. Менің бетімді қып-қызыл еттің ғой.

	"Фок-мачтаның" иесі жақында ғана көше бетке шығатын терезеге шөлмектің қалың шынысынан төрт бұрыштап қиып жасалған әйнекпен әшекейленген рамаларды қат-қабаттап қойған болатын. Мұның өзі мейрамханаға ертеде болған ескі дәмхананың кейпін беруге тиіс болған-ды және де бұл оған сондай біршама сипат беріп тұрған тәрізді де, әйтсе де, оның есесіне, сырттан қараған адамға үстел басында отырғандардың бет-әлпеті сұмдық өзгеріп, құбыжық болып көрінетін. Біреуінде сопиған ұсқынсыз ұзын жақ сүйегі бет-аузын түгел жауып кетсе, басқа біреуінде бақшиған бақадай адырайған алақандай көз ғана қалған, алайда, әділін айтқанда, терезе алдындағы жәшікте шешек атып тұрған қазоты мен лобелия гүлдері ғана алдаусыз да алғаусыз шынайы көненің көзін елестетіп еске салатындай.

	Марджи бізді күтіп отыр екен. Оның түр-тұлғасы аумаған кеңпейіл қонақжайлылықтың куәсі. Ол алдымен бізге Нью-Йорктен келген өзінің көңілдесі Хартог мырзаны таныстырды, оның беті кварц шамының қызуымен тотыға күрең тартыпты, ал аузындағы сығылыса тізілген ұсақ тістері құдды жүгерінің үгілмеген собығына ұқсайды. Хартог мырза целлофанға оралып, жақсы жайғастырылған болып шықты, айтылған әзіл-оспаққа құптап басын шұлғып, сылқылдап күлуден әсте жазбады. Бұл оның әңгімеге араласқан түрі болса керек, менің ойымша, оның мұнысы сәтті шықты ғой деймін.

	— Танысқанымыз қандай тамаша болды, — деді Мэри сыпайы ғана.

	Хартог мырза күлді.

	— Сіз, бәлкім, өзіңіздің қалаулы бикеңіздің сиқыршы екенін білетін боларсыз?

	Хартог мырза тағы күлді. Біз бәріміз де қысылып-қымтырылмай, өзімізді әдеттегідей емін-еркін сезіне бастадық.

	— Сіздерге терезе алдынан үстел қалдырылды, анау тұрған, — деді Марджи.

	— Көріп тұрмын, сіз әдейі гүл де алдырыпсыз, Марджи.

	— Сіздің ыстық ықыласпен үнемі көрсетіп жүрген сыйластық құрметіңізді, Мэри, орайын тауып мен де бірдеңемен өтеуім ләзім ғой деймін.

	Біз үстел басына жайғасқанша, олардың осы сарындас сыпайы әңгімесі әсте үзілмеді, содан соң бәрі Марджидің нұсқауымен әркім оз орнына отырысты. Ауыздан шыққан әрбір сөзден кейін ыржалақтаған Хартог мырзаның ғана күлкіден езуі жиылмады. Шамасы, ақылы асқан адам болса керек. Мен қалай да оның аузынан жалғыз сөз болса да естуге ұйғардым, әрине, қазір болмаса оны кейінірек істерім хақ.

	Үстел үсті жасаулы мерекедей жайнайды: көз тұнар аппақ дастарқан мен күміс ыдыс-аяқтар, тіпті сол өзі күміс болмаса да көрер көзге күмістен де бетер, аршылған ақ күмістей.

	— Сіздер менің қонағымсыздар, — деді Марджи, — демек, ендеше, бұл дастарқанды мен өзім басқарамын. Міне, соның алғашқы қадамы — сіздерден рұқсат сұрамай-ақ, мен бәрімізге мартини шарабын алдырдым.

	Хартог күліп қойды.

	Мартини рюмкаға емес, қасында торғай ваннасы бар бокалдарға құйылып әкелінді және әрқайсысының ішінде бір тілім лимонның қабығы қалқып жүр. Алғашқы жұтым қансорғыш жарқанаттың шаққанындай бір пәс ауыздан асқан бойда өзекті өртеп өткенде содан басқа сезіну атаулының бәрін мансұқ еткендей болды да, ізінше ішіңе жанға жайлы ғажап бір жылылық құйылып, он бойыңды балқытып жібергендей мажырасын бейжай күйге бөледі, сонда, шын мәнінде, ол айрықша дәмді де болып кетті.

	— Қазір тағы бір қайталап жіберелік, — деді Марджи, — мұнда тағамды тәп-тәуір дәмді даярлайды, ал екі мартиниді алып жіберген соң ол одан да тәуір бола түседі.

	Мен бірден екі мартиниден бастауға болатын дәмхана ашуды талайдан бері армандап жүргенімді айттым. Ауқатты болудың таптырмас әдісі.

	Хартог мырза күлді, мен аузымдағы лимон тілімін шайнап бітпей жатып, үстел үстіне сондай тағы да төрт торғай ваннасы келіп жайғасты.

	Екінші мартинидің алғашқы жұтымынан соң-ақ Хартог мырзаға тіл бітті, сөйлеу қабілеті пайда болды. Сөйтсек, оның даусы әдеттегі актерлердің, әншілер мен тірі пенде сатып алғысы келмейтін тауарларын өткізудің амалын іздеп әлекке түсіп жүретін кезбе саудагерлердің даусындай екпіні бәсеңдеу, тосын құлаққа естілуі қасаңдау, үнділігі жуандау шығатын баритон екен.

	— Мен Янг-Хант бикеден сізді Нью-Бэйтаунньщ сауда-саттықпен айналысатын кәсіпкерлер тобынан деп естідім, білем, — деді ол — айтқандайын, тамаша кент. Әдет-ғұрыптары атамзаманнан бері қаз-қалпында сақталған.

	Мен өзімнің сауда-саттық саласына қай жағынан және қандай қатысым бар екенін байыптап, бақайшағына дейін шағып баяндап беруге оқтала бергенімде Марджи алдымды орап, әлденені ескерткісі келгендей ишарат танытты.

	— Хоули мырза — біздің өлкеміздің өскелең күшінің өкілі, — деді ол.

	— Е, солай ма еді?! Сонда, Хоули мырза, сіз немен айналысасыз?

	— Бәрімен, — деді Марджи. — бірақ өзіңіз де түсінетін боларсыз, әрине, оның бәрін ылғи жария жасай бермейді. — Оның көз жанарында масаңдықтың маздаң ұшқыны ойнағандай жалт-жұлт етті. Мен Мэриге көз қырын тастап едім — оның жанары жаңа ғана жасаң тартып, енді-енді бұлдырап, кілгіре бастапты, содан барып, е-е, біздің сыбайластарымыз, ең болмағанда Марджи, оңашалап бізден бұрын бір-екі рюмканы қағып алған-ау екен деген күдікті ой түйдім.

	— Маған үнімді шығармай, қыбын тауып құтылғаннан басқа амал қалмады, — дедім мен.

	Хартог мырза тағы да күлді.

	— Сіздің зайыбыңыз әйбат екен. Мұндай зайыбы болу — бұл кез келген шайқаста жеңістің елу пайызы жанқалтаңызда деген сөз ғой.

	— Бәлки, жүз пайыз да болар.

	— Итен, Хартог мырза біз бен сіздің арамызда сондай шайқастар болып тұрады деп ойлайтын шығар?

	— Өзі де солай емес пе? — Мен жарты бокалды бірден қағып салдым, ішке құйылған жылы толқын лезде жанарымды жауып кетті. Терезе әйнегінің қосалқы рамасындағы торт бұрышты қиығына қондырылған шөлмектің қалың шынысы балауыз шамның жамыраған жарығына шағылысып, шыққан сәуле менің көз алдымда баяу үйірілген бойы сейілмей тұрып алды. Бәлкім, бүл менің сезімтал көңілімнің сенгіш те нанғыш қасиетіне орай пайда болған ерекше әсердің желеуі де болар, өйткені «Янг-Хант бикем — Шығыстың сиқыры, оның құйған мартиниі әдеттегі мартини емес. Ол — уланған ішімдік» деп алыстан талмаусырап келіп, әлі де құлағыма естіліп жатқан үн менің өз даусымнан аумайтын еді. Жарқыраған шамның сиқырлы сәулесі бәз-баяғы қалпында менің жанарымды арбап, назарында матап тұрған-ды.

	— Ал мен өзімді қашан да Озма санаушы едім. Өйткені Шығыс сиқыршысы мейірімсіз, кісінің көзін байлайтын сиқыршы болатын.

	— Сұмдық мейірімсіз.

	— Бірақ ақыр соңында беті бері қарай бастады ғой деймін. — Терезенің алдымен көше жақтан біреу өтті. Бірақ қисық шыны оның ұсқынын бұзып, кескінін келемеждеп көрсетуде, ал мен мойнын сол жағына сәл қисайта қыңырайтып алғанын, қотан аяғын ішке қарай одағай орап, солтақтай басқанын байқадым. Дэнни дені сауда тап солай жүреді. Мен заматында ойша орнымнан атып тұрып, соңынан қуа жөнелдім, Шегіршінді көшесінің қиылысына дейін жүгіріп бардым, бірақ қарасынан көз жазып қалдым, зым-зия ғайып болды. Әлде көрші үйдің қапталдағы қақпасынан зып етіп кіріп кеткені ме, кім білсін Мен: "Дэнни, Дэнни! Ақшаны маған қайтып бер. Дэнни, қайтып бер деймін, өтінем сенен. Ол ақшаны алма, уланған. Мен оны улап қойғанмын", — деп айғайладым.

	Мен күлген дауыс естідім. Хартог мырзаның әйгілі күлкісі.

	Сосын Марджи:

	— Жо-жоқ, одан да Озма болғанды жөн көрем, — деді. Мен көзімде мөлтілдеген жасты қағаз орамалмен сүртіп тастап:

	— Мұны ішуге болады, бірақ көз жуудың қажеті жоқ. Ол күйдіріп жібереді, — дедім.

	— Шынымен сенің көзің қызарып кетіпті, — деді Мэри. Бірақ мен оларға қайтып орала алмадым, тіпті күлдіргі көміп, көңіл көтеретін қызық әңгіме айтқан өз даусымды естіп отырсам да, ол ол ма, еріксіз езу жиғызбас күлкілі етіп, тіпті тамсандырар тапқырлықпен айтып отырған болсам керек, менің Мэриімнің алтындай айшықты, күндей күлімдеген күміс қоңыраудай сыңғырлаған күлкісін естіп елітіп отырсам да, мен, әйтеуір оларға әсте орала алмадым. Меніңше, Марджи мұны ұққанға ұқсайды. Сайтан алғыр, ол көкейінде айтылмаған күдікті сауалы бардай менің жүзіме сұқтана қарай қалыпты. Түстік қонақасыда не ішіп, не жегенімді білмеймін Бәлкім, балық болған шығар, өйткені ақ шарап ішкенім есімде. Терезенің әйнегі кәдімгі петперек тәрізді шыр айналып тұрды. Сосын коньяк әкелінді, асылы, біз кофе ішкен болармыз, сонымен түскі қонақасы тәмамдалды-ау деймін.

	Бәріміз көшеге шыққан кезде Мэри Хартог мырза екеуі бізден сәл озыңқырап кеткен болатын Марджи менен:

	— Сіз осы қайда болдыңыз? — деп сұрады.

	— Түсінбедім, сіз не жайлы сұрадыңыз?

	— Үстел басында отырды демесе, сіз бізбен бірге болмадыңыз ғой?

	— Астапыралла, аулақ-аулақ пәлекет.

	— Жарайды, замандас, — дей салды ол.

	Үйге қайтар жолда мен ағаштың көлеңкесін қуалай жүруге тырыстым. Мэри менің қолыма асылып алды, аяғын аздап шалыс басқандай ма, қалай өзі?

	— Неткен ғажап кеш болды, — деді ол. — Мен өмірімде уақытты бұлай тамаша өткізбеген шығармын.

	— Иә, айтары жоқ, әдемі кеш болды.

	— Марджи керім қонақжайлылық көрсетті. "Сыйға — сый" демекші, мына сыйдың есесін немен өтеуге боларына аз ғана ақылым жетпей, дал боп келем.

	— Иә, сыйластықтың төресі болды.

	— Ал Итен, сен кереметсің! Сенің керегінде тапқырлық таныта алатыныңа мен қашанда шүбә келтірмеуші едім, бүгін сен өз биігіңнен де асқан асудан көріндің. Күлкіден біздің әбден сілеміз қатты. Жирен Бейкер мырза жайлы айтқан әңгімеңнен кейін Хартог мырза күлкіден оның тұла бойында ауырмаған алақандай жер қалмағанын мойындауға мәжбүр болды.

	Мен ол туралы да айттым ба екен? Не айттым екен? Оным дұрыс болмаған екен. А, Дэнни, ақшаны қайтарып бер! Өтінем, сенен!

	— Сен жүрген жерде, ешқандай мюзик-холлдың қажеті жоқ, — деді Мэри. Біздің үйдің есігінің алдында мен оны құшақтап қатты қыссам керек ол: — Ой, қымбаттым, сен мас болғансың ба? Денем ауырып қалды ғой, — деп баж ете түсті. Мен: — Ақырын, балаларды оятасың, — дедім.

	Мен әуелінде Мэридің ұйықтағанын тосуға, содан соң барып үйден сездірмей жылыстап шығып кетуге, оны сағалап жүрген лашығынан іздеп тауып алуға, тіпті қажет болған жағдайда, оған полицияны айдап салуға да ойым болған еді. Кейін, бірақ бұдан дәнеңе өнбейтінін ұқтым. Дэнни бұл маңнан әлдеқашан кетіп қалған еді. Дэннидің жоқ екенін де мен білдім. Мен қараңғыда жасаураған жанарымның алдында селдіреп сейіле бастаған қызылды-жасылды даққа телміре қарап, міз бақпай мелшиіп жаттым да қойдым. Мен өзімнің не істегенімді ұқтым, оны Дэнни де түсінді. Өлген үй қояны ойыма оралды. Мүмкін, бұл алғаш рет қана қиын болар. Бірақ мұндай сыннан өту де жөн. Егер ол балалар ойынындағы сияқты таудың әміршісі болғысы келсе, онда кәсіпкерлікте де, саясаткерлікте де ол адам күшпен және қатыгездікпен қалың тобырды қақ жарып, өзіне жол салуы тиіс. Содан кейін барып қана мейірімді де, кеңпейілді де болу оның өз ықтияры, ал оған шыңның шырқау биігіне шығып алуы қажет.





X тарау

	Темплтон әуежайы Нью-Бэйтауннан небәрі қырық миль жерге орналасқан, кәдімгі реактивті ұшақтар әрі кетсе бес-ақ минутта ұшып барады. Ал ол тұрақты бағытта барған сайын көбейіп келеді, кейде сол ажал себетін алып масалар аспанда құжынап тынымсыз ұшып жүреді. Амал қанша, мен реактивті ұшақтарды аузымды ашып, көзімді жұмып есім шығып мақтаудан мүлде аулақпын, тіптен оның бер жағында ұлым Аллендей оларды сүқтана сүйе де, сүйсіне де алмаймын. Егер олардың атқарар міндеті яки басқадай болса, бәлкім, онда мен олай жасамаған да болар едім, бірақ олар әдейі ажал себуге арналып жасалған, ал мен оған кереметтей әбден кеңірдектеп тойғанмын. Гүріліне емес, одан әрірекке, алысыраққа қаран, Аллен оларды көктен көзімен іздеп табуға шебер, ал бұл менің қолымнан келмейді. Олар көкті көшіре гүрілдеп, дыбыстың жылдамдық шебінен асқанда, мен соны әрдайым жылу беретін қазандық жарылып, апат болған жоқ па екен деп үрейім ұшады. Түнде ұшқанда олар түсіме кіріп, ұйқымды бұзады, мен құдды жанымның жарасы сыздағандай әбден қалжырап, қажып оянамын.

	Таң алдында сондай бір қора ұшақтар көк аспанның көркін бұзып, апшысын қуырып арындап ұшып өтті, мен тұла бойым түршігіп, тітірегендей дірілдеп көзімді аштым. Шамасы, бір кезде біздің зәре-құтымызды алған немістердің құдіретті қаруы — 88 милиметрлік зеңбірегі түсіме енген болса керек.

	Жаңа-жаңа қылаң берген тылсым таңсәрінің бозамықтана бастаған алагеуім сәтінде алыстан талып келіп, бірте-бірте қияндап, семіп бара жатқан зұлымдық ұршықтарының бір қалыпты еміс-еміс гүрілін тыңдап, мен үрейден зәрем ұшып, әбден малмандай терге малшынып сілейіп жаттым. Меніңше, өн бойында — жанында да, оның бер жағында, тәнінде де, терісінің терең астарында да осындай үркін үрей ұяламаған адамды табудың өзі қазір екіталай шығар. Бүл арада, әрине, гәп ұшақтарда емес, гәп солардың неге қызмет ететінінде.

	Кейде әлдебір жағдайда, әлдебір міндетті шешу тым қиын, тым күрделі болған сәтте адамның одан құтылар амалы біреу ғана болады — ол жайлы ойламау. Бірақ бұл онда адамның санасынан саңылау тауып, сондағы бұрыннан қордаланған басқа да сондайларға қосылып, етене араласады да жан сауғалайды, содан барып көңілде күмілжі кірбің, әлде мазаң назалық, наразылық, кінәраттың кінәлі сезімі, не де болса, бәрі зым-зия құрып бітпей тұрғанда бірдеңелерді — не де болса, бәрібір — әйтеуір, қармап қалу қажеттілігі келіп туады. Бәлкім, мәселе техникалық талдау жасау шеберлерінің әлдебір қордалы құбылыспен істес болуында емес, қайта тәңірдің ғажайып бір таңы атқан күні қасиетті жер бетіне саңырауқұлақтан аумайтын қатерлі қара бұлттай қаптап шыға келетін апатты оқтар мен істес болғандарында жатқан шығар. Мен өзім білетін таныстарымның бәрінен әбігерлі алаңдаушылықты, дегбірсіз беймазалықты байқаймын. Жаңа жыл қарсаңындағы түнгі ынсапсыз ішкілік індетіндей асып-тасқан, әдепті мансұқ еткен әулекі ойын-сауыққа зердесіз зарығуды аңғарамын. Ұмытыңыз адал достықтың қасиетті парызын, көңілдес бол жақыныңның жарымен, бұл да сенің өтейтұғын қарызың.

	Мен әйеліме қарай жүзімді бұрдым. Оның ұйықтап жатқан бет әлпетінен әдеттегі жымиған жылы күлкісі көрінбеді. Еріндерінің түйіскен тұсында езу інің ернеуі сәл еңіс тартыпты, ал ойысып барып айқасқан кірпіктерінің етегінде шаршағандықтың шалдығыңдай елес байқалады. Шынымен сырқаттанып қалыпты, науқастанғанда өңінің осылай оқыс өзгеріп кететін әдеті. Ол өзі аурушаң да емес, сирек сырқаттанады, мұндай әйелдің күйеуіне қызғанышпен қарауға әбден болады, бірақ оның есесіне ауырса, мұрттай ұшады, онда, әрине, оған қызғану да қисынсыз.

	Тағы да тыныштық қақырап, қақ айрылды — жаңадан және бір қора құзғындар ұшып өтті. Адамның еті үйренісуі үшін ондаған ғасыр қажет болды, ал отқа қарағанда одан өлшеусіз көп мына ғаламат апатты күшке біз он бес жылда амалсыз үйренісуге мәжбүр болып отырмыз. Бұл күшті, әйтеуір, бір кезде бағындырып, бас білдіруге құдіретіміз жетер ме екен? Егер рухани әлемде солдаттар әлемінің заңдарына тәуелді болатын болса, онда ішкі жан дүниеде де ядролық бөлшектенулер бола ма? Әлде менің басымда, біздің бәріміздің басымызда болып жатқан да осы шығар?

	Бір кезде Дебора апай айтқан оқиға ойыма оралады. Өткен ғасырдың орта шенінде менің ата-бабаларымның кейбіреулері "Христың шәкірттері" атты діни қауымға кіріпті. Дебора апай онда әлі шөпжелке қыз болса керек, бірақ алдын ала жарияланған ақыр заманды әке-шешесінің қалай күткені жадында жақсы сақталыпты. Олар өздері тұтынуға алып қалған бірер сейсептен басқа бүкіл жиған-тергендерін түгел жұртқа үлестіріп береді. Айтулы күн туғанда олар сыбайластарымен бірге ақыр заманды қарсы алуға сейсептеріне оранып, тауға аттанады. Бәрі сейсеп-кебін киген жүздеген адам мінәжат етіп, қосылып ән салады. Ымырт үйіріліп, қас қарайғанда олар бұрынғыдан бетер даурығып, төңіректі бастарына көтеріп ән шырқайды, қайсы біреулері билей бастайды. Кенет айтылған уақытқа бірер минут қалғанда аспаннан бір жұлдыз ағып түседі. Жиналғандардың есі шығып, жан ұшырып азан-қазан айғай-шу көтереді. Дебора апай үнемі мұны әсте ұмытуға болмайды дейтін. Қорқау қасқырдың ұлыған даусын туа бітті естіп-білмеген ол жиналған жұрт қасқырша, қорқау қасқырша ұлыды деуші еді. Міне, енді сол ұлы мезет те туды. Ақ матаға оранған еркектер, әйелдер, балалар дымын ішіне тартып, ынтыға, зарыға күтті, қас қағым сәт қалайда созыла берді. Балалардың бет-аузы мүлдем көгеріп кетті — әйтсе де елең етер ештеңе болмай, аңтарылған жамағаттың ақ ниетін алдап, қасіретті қас қағым сәт өте шықты. Уағда етілген азалы ажалдың айналып өткеніне ашынған тобыр енді өзін алдауға түсіп арбалғандай сезінді. Таңсәріде олар таудан төмен қарай шұбырды, өздерінің үлестіріп кеткен мал-мүлкін, киім-кешегін, ыдыс-аяғын, өздерінің өгіздері мен есектерін қайта жинап алуға әрекет жасай бастады. Дебора апайдың осы әңгімесін үнсіз тыңдап отырғанда менің оларға іштей айрықша аяушылық жасағаным әлі есімде. Бәлкім, осы оқиғаны менің ойыма салған әлде жұмылдырылған қисапсыз қажыр-қайраттың, қымбат уақыттың, қыруар қаржының арқасында жасалған реактивті ұшақтар, тажал қарулары болар ма? Егер бұлар көздеген мақсатқа жұмсалмаса, біз өзімізді алдағандай сезінген болар ма едік. Біз ғарышқа ракеталар ұшырып жатамыз, бірақ көңілдегі үркін үрейлі алаңға, назалы наразылыққа, қаскөй кекшілдікке келгенде, оларға қарсы тұруға шарасыздық танытамыз. Кенет Мэри көзін ашып алды.

	— Итен, — деді, — осы сен айтарыңды айтпас бұрын, есіттіріп ойластырып алатын болғансың ба? Сенің қандай ойың бар екенін білмеймін, бірақ сені менің құлағым естіп жатыр. Итен, сен бұлай ойлағанды қой.

	Менің оған ішуді қой деп ақыл айтқым келіп тұрды да, бірақ оның ұсқыны тым адам аярлықтай болып көрінді. Кейде менің орынсыз қалжыңдайтын кезім де болады, ал бұл сапар мен одан бар болғаны:

	— Басың ба? — деп сұрадым.

	— Иә.

	— Асқазаның ше?

	— Иә, ол да...

	— Жалпы мазаң болмай отыр ма?

	— Жалпы мазам болмай отыр.

	— Менің көмегім қажет пе?

	— Көрімді қаз!

	— Сен бүгін төсектен тұрмай-ақ қой.

	— Болмайды. Балаларды мектепке жөнелту керек.

	— Мен бәрін өзім істеймін.

	— Саған жұмысқа бару керек.

	— Мен бәрін істеймін, алаң болма.

	Бір минуттан кейін ол:

	— Итен, шынында мен орнымнан тұра алатын емеспін. Менің жайым нашар болып тұр.

	— Дәрігер шақырайын ба?

	— Қажет емес.

	— Мен сені қалай жалғыз қалдырып кетем? Әлде Эллен мектепке бармас?

	— Қой, о не дегенің, бүгін оның емтиханы бар.

	— Яки Марджи Янг-Хант осында келсін, телефон шалсақ қалай болады?

	— Марджидің телефоны істемейді. Олардың бірдеңесін ауыстырып жатса керек.

	— Жолшыбай оған менің соғуыма болады.

	— Егер жаныңнан дәмең болса, оны осындай таң азанмен оятып көр?!

	— Әйтпесе, хат жазып есігінің астына тастап кетем.

	— Жоқ, жоқ. Оны мен жаратпаймын.

	— Ал мұнда тұрған не бар?

	— Мен жаратпаймын, естисің бе, мен жаратпаймын!

	— Ал сонда мен сенің бір өзіңді қалай жалғыз тастап кетпекпін?

	— Білесің бе, ұят болса да айтайын, мен бұрынғыдан тәуір болып қалғандаймын. Әлде саған ұрысқаным әсер еткен болса керек. Оллаһи, тәуір болып қалдым. — Соны дәлелдегендей орнынан тұрып, иығына желбегейін жамылды. Шынымен оның әлгіндегіден өңі кіріп қалғаны рас.

	— Жаным-ау, сен ғажап жаралған жансың!

	Мен сақал-мұртымды қырынған кезде абайсызда кесіп алдым да, азанғы асқа түскенде дәретхананың қағазынан иегіме жамау жапсырып бардым.

	Филлипстер үйінің тұсынан өткенімде айнымас әдеттегідей тіс шұқығышымен тұрған Морфи көзіме түсе қоймады. Мейлі, көрінбегені жүдә жақсы, онымен жолығуға менің де зауқым соғып тұрған жоқ-ты. Жолай соңымнан қуып жетіп алмасын деп мен аяғымды асыға басып, шапшаңырақ жүрдім.

	Қапталдағы есікті аша бергенімде табалдырықтың саңылауынан тығылған сарғыштау конвертті көзім шалды. Аузы желімделген, ал банктің конверттері жасалатын қағаздар қашанда қалың қасаң келеді, оны қолмен жыртып ашу да оңай емес. Қалтамдағы бәкімді алуға тура келді. Құны бес центтік түзу сызықты оқушы дәптерінің үш беті жұмсақ қаламмен бипаздап тұрып толық жазылған Аманат: "Ақыл-есім түзу, жадым жаңылмаған қалпында... Баяндалғанды ескере отырып, мен..." Қарыз алғанда берген тілхаты. "Алған қарызымды қайтарып төлеуге міндеттенемін.." Екі қағазға қол қойылған, жазуы түзу, анық. "Қадірлі Ит, саған керегінің өзі де осы ғой".

	Маған бетімнің өңі теңіз шаянының қабыршағындай қаудырап қатып қалған сияқты болып көрінді. Мен қапталдағы есікті сахна есігін жапқандай асықпай ақырын ғана абайлап жаптым. Алғашқы екі парақ қағазды бипаздап бүктеп, әмияныма салып қойдым, ал үшіншісін — үшіншісін умаждап-умаждап дәретхананың нәзшайғышына тастадым да, сумен шайып жібердім. Біздің шылапшынымыз көне, түбі тайпақтау, умаждалған қағаз қалқып, тайпақ тұста біраз шыр айналып тұрды, ақыры ағып барып иірімге түсті де, құбырдың қомағай құрдымдай құлқынына сүңгіп жоқ болды.

	Дәретханадан шыққанда мен сыртқы есіктің сәл саңылаулап ашылып қалғанын байқадым. Кіргенде оны дұрыстап жапқаным есімде бар. Мен жанына жақын бара беріп едім, төбемнен әлдене судырағандай болып естілген соң еңсемді көтеріп, жоғары қарадым. Қарғыс атқыр сұр мысық жоғарғы текшелердің біріне шығып алып, төбеде ілулі тұрған шошқаның сүр етін алдыңғы аяғымен қағып түсіруге әлек болып жатыр екен. Оны дүкеннен қуып шығу үшін қолыма сыпырғы алып қуалауыма тура келді. Ақыры ол есіктен зып етіп атыла жөнелгенде мен ең болмаса сілейте бір соғайын деп ұмтылып едім, сілтеген қолым мүлт кетті де, сыпырғым есіктің босағасына тиіп сынып қалды.

	Бұл күні консерві қалбырларына өсиет айтудың сәті түспеді. Өйткені айтар сөзімді сараптап алуға үлгермедім. Бірақ оның есесіне мен түтік әкеліп, есіктің алдындағы тротуар ғана емес, тіпті арықтың едәуір тұсына дейін мұнтаздай етіп жудым. Сосын барып дүкенді тазалауға кірістім, тіпті бар ғой, айлап, апталап қол тимей әбден шаң-кір басып, баттасып қалған қиян түкпір-түкпіріне дейін түгін қалдырмай түгел жуып-шайып шықтым.

	Мен жұмысты өлеңдетіп, әндетіп жүріп істедім:

	Алаң көңіл ақпаны артта қалды, тарайды,

	Ілесіп Йорк жазына күн де келді арайлы.7

	Мұның өлең емес екенін, әрине, білем, бірақ мен оны әнге қосып айтып жүрдім.





ЕКІНШІ БӨЛІМ





XI тарау





	Нью-Бэйтаун — көзге көрікті жер. Оның бір кездердегі ауқымды айлағын теріскей-шығыстың қуалай соққан атаман, долы желінен құрлықпен қапталдаса жарысқан аядай арал ғана қалқалайды. Кенттің өзі айлақтың айдынынан теңіз толқынын ағыс айдап апарып, тоғытатын толып жатқан қуықтай тар шығанақтар жүйесінің жағалауына орналасқан. Үлкен қалалардай мұнда топырлаған тобыр, сапырылысқан абыр-сабыр әсте сезілмейді. Иелері кезінде ауқатты кит аулаушылар болған еңселі, оңаша мекенжайлардан басқа мұндағы үйлер бәрі кілең жадау-жатағандау болса да, көрер көзге анау айтқандай тым қораш та емес, айнала жасыл желек жамылған сан ғасыр сап түзеп тұрған зәулім алып ағаштар, әртүрлі емендер, үйеңкі, шегіршін, жаңғақ ескен, ішінара кипарис та ұшырасып қалады, әйтсе де, егер кезінде қаланың алғашқы көшелерінің бойына егілген шегіршін шыбықтарын былай қойсақ, онда, дегенмен дені емен ағаштары болып шығады. Бұрындары бұл өңірде көк тіреген алып емендер қаптап қалың өскен, сол себептен іс жергілікті кеме жасаушылар планшер, киль, кильсон, книдке қажетті материалдан әсте тапшылық тартпаған.

	Адамдар қауымдастығының кәдімгі жеке адамдар сияқты сау-саламат та кезеңі, сырқатты да кезеңі, керек десеңіз, жастық та, қарттық та, үкілі үміт күткен шағы да, қайғылы қасірет шеккен уағы да болғаны айдай аян. Тіпті Нью-Бэйтаундай бір шоғыр кенттің бүкіл батыс дүниесін жарқыраған жарық беретін киттің майымен жабдықтап тұрған сәттері де болғаны рас. Оксфорд пен Кембридж студенттері мұхиттың ар жағында қиянда жатқан шағын елді мекендерден әкелінген жанармай құйылған шамның жарығымен оқығаны ақиқат. Содан соң Пенсильванияда бір кезде сұйық комтір деп атаған мұнайдың фонтаны атқылап, су тегін жер май шықты да, киттің майын тұрмыста тұтынудан ығыстыра бастады, ал кит аулаушылардың көпшілігін кәсіптерін тастап кетуге мәжбүр етті. Нью-Бэйтаун құлдырап, ері мойнына кетіп есеңгіреп қалды да, содан кейін қайта есін жиып, еңсесін көтере алмады. Қоңсылас қалалар өздеріне жаңа кәсіп, тың тіршілік тапқандай болды, тек киттен, кит аулау кәсібінен бөтен тіршілік көзі бар екенінен бейхабар Нью-Бэйтаун ғана бейнебір құрдымға кеткендей құлазып, қаңырап қала берді. Нью-Йорктен шұбаған шаңдай шұбырған жұрт та естен кетпес естелігін медет етсін дегендей Нью-Бэйтаунға соқпай, оны айналып өтіп жатты. Әдетте, мұндайда ұшырасатыны тәрізді Нью-Бэйтаун тұрғындары да басқа түссе баспақшылдың кейпін киген сыңай танытқандай. Жазда қалаға айғай-шумен әбігерлігін қоса дүментеті келушілер де топан судай қаптамады, жарқылдаған неон жазулы жарнамалар да жанарыңды жаутаңдатып жасқамады, жан-жақтан жылдағыдай туристік ақша борамады, туристік алабажақ әткеншек те ұршықтай үйірілмеді. Көз тұнар көрікті шығанақтар, жағалауында бірді-екілі жаңа үй ғана бой көтерді. Әйтсе де үйірілген иірімдей үздіксіз шұбаған адамдар тасқыны, сірә, бір толастамады, ерте ме, кеш пе, әйтеуір оның Нью-Бэйтаунға да топан судай қаптайтынына ешкім күмәнданбады. Жергілікті тұрғындар бұған, бір жағынан, ынтық та болды, екінші жағынан, үрейі ұшты да. Көрші қалалар туристер есесінен қыруар табысқа кенеліп жатты, қисапсыз пайдадан көз аша алмай қалды десе де болар, олардың көшелерін жаңа шыққан байлардың сән-салтанатты әсем де зәулім үйлері безендірді. Олд-Бэйтаунда көркемөнер, керамика өнері гүлденді, бір жынысты махаббат еркін етек жайды. Лесбостың майтан маймық мыржықтары қолдан себет тоқып, отбасының кәкір-шүкір өсек-аяңын өрбітті. Нью-Бэйтаунда өткенді өкіне еске алудан, камбала жайлы, кумжаның келер маусымы жайлы еліте әңгімелеуден әріге аспады.

	Қалың құраққа үйректер ұя салып, шиедей шүпірлеген балапандарын өргізуде, таңсәріден суда сүліктей сумаңдаған ондатрлар (су тышқан) өзіне ұтырлы тұстан үйін қазу қамында жүрді. Су қыраны көк жүзінде қияннан канат қақпай қалықтай қалыпты, жемтігін көзі шалса, жебедей зымырап, іліп түсуге әзір, ал аққанат ақ шағала қалықтап барып шолпанша, тарақшаны тырнағымен бүріп алып, зулап көкке қайта шалқып кетіп, ішіндегі жемін шоқу үшін оларды жерге қайта лақтырып, қабыршақтарының быт-шытын шығаруда. Кейде тосын түкті елестей бұлаңдап, кәмшат суға сүңгиді, үй қояндары шеткі жақын қарықтарға тұтқиылдан қарақшылық жорық жасап, жайылып жүр, ал ақ тиіндер азанғы айдың бетінің шып-шып еткен майда толқынындай құлдырап кенет кент көшелерімен жүгіртіп өтеді. Қанатын қомдап қоқиған қырғауылдардың барлыққан даусы айналаға атой салады. Қынаптан суырылған қос қылыштай көк құтан шалшықта міз бақпай мөлиіп қалыпты. Өкініш өзегін өртеген жанның азалы күрсінісіндей түн-түнде әупілдектің назалы даусы естіледі.

	Нью-Бэйтаунның көктемі кеш шығады, оның жазы, ол да кеш шығады және әдетте өзімен бірге жазы айрықша бір болмысы бөтен дыбыстарды, бөгде, нәзік, уыз, үлбіреген самал хош иісті де ілестіре келеді. Маусымның басында жапырақтар шөп-шалғындар, гүл-бәйшешектер, тылсым жасыл ғалам құшағын айқара ашқанда екіндіге қонған батар күннің бүгінгі тамылжыған арайлы шапағы кешегіге мүлде ұқсамайды. Кешке қарай бөденелер өздерінің "быт-былдық, быт-былдығын" айтады, ал мақпал түнді ешкі емердің жалбарынған жалынышты үні күңірентеді.

	Емен жапырақ жайып жайқала жасанып, сәнді сырғадай әсем гүлдерін айнала жасыл шалғынға шашу ғып шашады. Қаланың қаңғыбас иттері ұя-үйірімен орманға саяхатқа аттанады, әбден масайрап, мастанған олар апталап қайтып соқпай, із-түзсіз жоғалып кетеді.

	Маусымда жаратылыс өміріне адал ауыл еркектері шөп шабады, жерге тұқым себеді, көртышқан мен үй қояндарына, құрт-құмырсқа, қоңыз, құстар мен басқа да өз еңбектерінің жемістеріне сұқтанатындардың бәріне қарсы бітіспес майдан ашады. Ал әйелдер райхан гүлдің бұйра-бұйра гүл жапырақшаларына қиыла қарап, жан жүрегі елжіреп, емірене күрсінеді, жүздері мен тәндерінің өңі өзгеріп, гүл жапырақтардың реңіндей албырап, көздері гүлдің күлесінен аумайды.

	Маусым — көңілді ай, салқын да шуақты, дымқыл да сағым ескен сал ауа, бәрі дүркіреп түлейді, есесі кеткен ескі қайта жалғасын тауып, таңдай тақылдатар тәтті мен өзек өртер ащы да, жасампаздық пен жойымпаздық та қисындасып жаңаша өріс алар ай. Бас көшемен тылтиған тар шалбар киген қыздар қол ұстасып, сенделіп серуендеп жүр, иыққа асылған құртақандай радиоқабылдағыш олардың құлағына махаббат жырын құюда. Тердің дәрі сататын дүкенінде зіңкиген биік орындықтарда зерігіп отырған жасөспірімдер болашақ бетте қаптар безеулердің кәміл кепілін сабан түтікпен самарқау сіміруде. Олар қыдырған қыздарға сүзеген текеше ожырая қарап, мәнәйім менсінбеген мінез сездіріп, керенау кескінмен кекесін әзіл тастап, келеке еткен болады, бірақ сөйте тұра махаббат аңсап зарыққан ала құйын іштерінде ит ұлып жатқаны олардың қаперінде жоқ.

	Маусымда пысықай қарт жолай әйгілі "Эла және Сью-занға" яки "Фок-мачтаға" соғып, бір саптыаяқ салқын сыраны сіміріп тастап, оған қоса зауқы соқса, бір стакан вискиді қағып алады да, бұйыртса, одан әрі тал түсте-ақ сілейіп тойып шығудың да ауылы алыс болмайды. Сондай-ақ диірмен көшесінің аяғында сонау шығанда оқшау тұрған есік-терезесі қымтап жабылған көзге қораштау жатаған үйге тал-түсте-ақ машиналар бірінен соң бірі ұрланып келіп жатады, онда қаланың әйгілі жезөкшесі Элес күн ауған соң, маусымның шақырайған ыстығынан қажыған еркектерді қабылдайды. Ал толқын тосқыштың аржағында зәкірде тұрған қайықта тербетіліп, көңілдері көтерілген жұрт көк теңізден күнкөріске ырыздық сұрайды.

	Маусым — жөндеу мен құрылыстар, жаңа жоспарлар мен соны ой, тың жобалар айы. Цементтен соғылған шығыр мен алуан-алуан ұсақ-түйек құрылыс жабдықтарын құмырсқадай қыбырлап, үйіне тасымайтын ұқыпты жандар, қолына қалам алып, өзінше Тадж-Махал тәрізді ғажап ескерткіштерді суретке салмайтын ұсынықтылар да кемде-кем болар. Жаңа бояуы әлі жөнді кебе қоймаған жағада жалтыраған оншақты қайық жатады, ал олардың иелері сірескен белін саусақтарымен сипалап, өз қолымен жасалған жұмыс нәтижелеріне риза көңілмен сүйсіне қарайды. Рас, өжет оқушыларды мектеп әзір өз уысынан шығармай, мықтап ұстап отыр, алайда бүлік бұрқ етер сәт те алыс емес, емтихан тапсырар тәңірдің таңы атқан бойда-ақ, зарықтырған демалыстың алғашқы күні туғанша арындап айылын жимайтын кәдімгі суық тию індеті іле басталар шақ та жабықтан сығалап тұр.

	Маусымда жазғы жаның құштар бал құрағы түлейді. "Төртінші шілдеде біз қайда барар екенбіз... Бізге енді демалысты қалай өткізу жөнінде ойластырған жөн болар". Маусым — бұққан бұла мүмкіндіктер мен тұнған тосын қауіп-қатерлердің анасы: су астында аузын арандай ашқан алып тасбақа барынан бейхабар үрпиген үйрек балапандары беймарал жүзе береді, жасыл жапырағын жаңа жайған салатты аясыз аңызақ аңдиды, помидорлар қоңыр бас көбелек құрт жетілгенше бойлап өсіп қалуға ұмтылады, ыстық құмға аунап, күннің көзіне күреңденіп қыздырынуды аңсаған отбасының лұғатты ата-анасы құжынағанда жылқыны матайтын қарақұрым масаның есті алар есірік ызыңын, ланды музыкасын, ұйқысыз өтер қапырық күндерді ұмытады. "Биыл ма, бәлем, қалайда демалармын. Былтырғыдай сабылып әуре-сарсаңға түспеспін. Демалыс орнына доңғалақ үстіндегі екі апталық азапқа, дозаққа айналдыруға енді балаларға ырық бермеспін-ау. Мен жыл бойы еңбек еттім ғой. Бұл екі апта — мына менің еншім. Мен жыл бойы еңбектендім". Алдағы демалыстың айшықты күндеріне қарағанда, өткен естеліктер, әрине, сүреңсіз, сұрғылт болып көрінеді, ал мына айрықша әлемнің осы бір айтулы кезеңінде әр нәрсенің осылай ақыры қайыр болып аяқталғаны абзал ғой.

	Нью-Бэйтаун ұзақ уақыт ұйқыда болып келді. Оны басқарғанның бәрі оның саясатын, санасын, экономикасын атам заманнан бері алаңсыз басқарып, әбден сілікпесі шығып ескірген, орнатқан тәртіптері оралымға келмейтін мүгедек мешелге айналған. Мэр, әкімшілік, сот, полиция — бәрі аспан айналып түссе де, ауыспайтын тұрақты. Мэр көк тиынға керегі жоқ жабдықтарды қалаға сатады, соттар көше тәртібін бұзғандарды айыптан арашалап шыр-пыры шығады, осыншама жыл омалып отырғандықтан олар мұның заңға — ең болмаса заңның әрпіне қайшы келетінін әлдеқашан ұмытып қалған. Бұлар да өзгелердей кәдімгі қарапайым жан баққан жараңдар болғандықтан, өздері жасаған іс-әрекеттің адамгершілік атты қасиетті ұғымнан ат шаптырым алыс екені олардың қаперіне келмейді. Адамның бәрі қасиетті, қасиетсіз, тек солардың бауырластары ғана.

	Шуақты күндері жайсаң жаздың жанға шипа, жылы лебі де есті. Көшелерде баласы жоқ және мектеп оқушыларының босауын тоспай-ақ, өздерінің жазғы демалысына шығуға мүмкіндігі бар сырттан келген жолаушылар көріне бастады. Олар әдетте сапарға қайықтарымен, оған керек моторларын тиеген тіркемелі машиналармен шығарады. Жол-жөнекей жөпелдемеде дүкенге де соғады, оларды Итен сатып алған антрекот, ерітілген ірімшік, қалбырдағы крэкеттер мен майшабақ сияқты азық-түліктеріне қарап бірден айырады.

	Салқын кока-кола ішіп шығу үшін дүкенге Джой Морфи келді, күн жылығалы бері оның әдеті осы.

	— Енді сізге сусын салқындататын сатуратур алу керек, — деді ол тоңазытқыш жақты қолымен нұсқап.

	— Сонымен бірге тағы да екі жұп қол өсіп шықса немесе бұршақтың собығындай екі айрылатын болса... Джой тамыр, мен бұл дүкеннің иесі емес екенімді ұмытпаңыз.

	— Сіздің иесі болмағаныңыз нашар-ақ!

	— Корольдер әулетінің азғындығы жайлы қайғылы хикаяны тыңдағыңыз келе ме?

	— Сіздің хикаятыңызды білем. Есеп кітабындағы кіріс пен шығысты айыра алмаған соң, қосарланған есептің құйтырқысын жатпай-тұрмай меңгеруге тура келді. Ақыры, әрине, қалай болғанда да үдесінен шықтыңыз ғой.

	— Содан тапқан пайдам қайсы?

	— Дүкен өзіңіздікі болса, әрине, қыруар пайда тапқан да болар едіңіз.

	— Ал ол менікі емес қой.

	— Егер соның қасынан сіз өз дүкеніңізді ашсаңыз, онда сатып алушылар түгел сізге ауысқан болар еді.

	— Сіз неге олай деп ойлайсыз?

	— Жұрт өзі білетін таныс адамынан сатып алғанды тәуір көреді. Мұны фирманың атағы деп атайды, ал бұның әрқашан іске септігі тиеді.

	— Әйтсе де ылғи да олай бола бермейтін сияқты. Мені бұрын да бүкіл қала білетін-ді, бірақ менің сазға отырып, сазайымды тартуыма мұның бөгеті болған жоқ.

	— Бұл — аспан мүлдем басқа мәселе. Сіз өнім өткізушілердің қыр-сырын білмедіңіз.

	— Мүмкін, солай да шығар. Менің соны әлі де біліп жарытып жатқаным шамалы.

	— Жоқ, сіз білесіз. Оны қалай үйренгеніңізді сіздің өзіңіз де байқамай қалдыңыз. Алайда кілтипан онда емес, қайта сіздің өмірге қазір де сол тақырға отырып, тауқымет тартқан адамның көзімен қарауыңызда. Хоули мырза, бұлай етуге болмайды. Бұлай етуге болмайды, Итен!

	— Рахмет!

	— Мен сізге тілектеспін. Марулло Италияға қашан жүргелі жатыр?

	— Әлі білмеймін. Айтыңызшы, Джой, ол осы шынымен бай ма? Жарайды, айтпай-ақ қойыңыз. Клиенттеріңіздің ісі жайлы сіздерге айтуға болмайды ғой.

	— Достық үшін ережені де ептеп бұрмалауға болады. Мен оның ісіне байланыстының бүге-шігесін біле бермеймін, бірақ банктегі есебіне қарағанда, ол сөзсіз бай адам. Оның сыртында ақшасы салынбаған жер жоқ! Әр жерде жылжымайтын мүліктер, бос жатқан жер учаскесі, теңіз жағасында саяжайы, бір қолыңның уысына сыймайтын бума-бума салым қағаздар.

	— Мұны сіз қайдан білесіз?

	— Ол — біздің үлкен темір сандықты жалдаушылардың біреуі. Кілттің біреуі онда, біреуі менде. Оқта-текте сыңар көзіммен сығалап қоятын кінәмді мойындаймын. Амал қанша, бойға туа біткен әуестік қой.

	— Алайда оның әлдебір күдікті іске қатысы жоқ па? Өзіңіз де білесіз ғой, әлгі газетте жазатын есірткі саудасы, зорлық-зомбылық жасау сияқты істерді айтамын.

	— Анығын айта алмаймын Ол бізге бәрін баяндай бермейді ғой. Бір шамалы соманы алады, анда-санда әкеп салады. Сосын оның ақшасын тағы қайда сақтайтынын мен білмеймін Білсеңіз, мен сізге нақты ештеңе атағаным жоқ.

	— Мен оны сізден сұраған да емеспін.

	— Сыраны аңсап тұрғаным. Сізде сыра жоқ па, Итен?

	— Алып кетуге арналған қалбырдағы сыра ғана бар. Менің оны ашуыма, ішуге қағаз стакан беруіме болады.

	— Мен үшін сіздің заңды бұзғаныңызды қаламаймын.

	— Онда тұрған түк жоқ. Итен сыра құйылған қалбырдың қақпағын тесті де, — егер бейсауат біреу кіре қалса, артыңызға жасыра қойсаңыз, жетіп жатыр.

	— Рахмет. Итен, сіз менің ойымнан шықпайсыз. Неге?

	— Жалпы мен өзгенің ісіне араласқанды тәуір көрем, бәлкім, содан да болар. Сәтсіздік адамның психикасына әсер етеді. Бұл өзі құдық — құмырсқа құмда қазатын құрдым құпия құдық сияқты.

	Төмен қарай құлдырай бересің, құлдырай бересің, ал одан өрлеп шығу үшін орасан күш керек.

	— Әйтсе де Итен, сіз күш-жігеріңізді жинап, талпыныс жасауға тиіссіз. Сол құрдымнан құтылып шыққан соң сіз, әрине, жеңістің де ішкі сезімге, психикаға әсер ететінін сөзсіз сезінеріңіз күмәнсіз.

	— Сонда бұл да құрылған тұзақ па?

	— Мүмкін, болса болар, бірақ өкіндірер опығы жоқ.

	— Ал егер бір адам құлаған құдығынан шыққанда, басқа біреу оған омақасып жатса, онда қалай болады?

	— Алланың әмірі болмаса, аспаннан түймедей тұрымтай да құламайды.

	— Турасын айтқанда, сонымен, сіздің маған қандай ақыл беріп отырғаныңызды түсінсем бұйырмасын.

	— Сіз түгіл менің өзім де түсінбейміз. Түсінген болсам, бәлкім, өзіме де кәдеге асқан болар ма еді? Банк кассирлерінің призенттікке өресі жетпейді. Ал қарманса, қалтасынан көк тиын табылмайтын біреудің өресі жетуі әбден ықтимал Қысқасы, менің айтар ақылым мынау: орайы келді екен, есеңізді жібермеңіз. Ондай орайлы сәт өмірде орайласа бермейді.

	— Джой, сіз философ екенсіз. Финанс-философ екенсіз.

	— Сіз күлмеңіз. Қашанда өз қолыңда жоқты ойлайсың. Жалғыздық алуан-алуан ойға меңзейді. Адамдардың көпшілігі тоқсан пайызға жуығы өткенімен, жеті пайызы бүгінімен өмір сүреді, сонда демек, болашақтың үлесіне небәрі үш пайызы ғана тиеді деген де соз бар ғой. Бұл жайында жұрттың бәрінен асырып ақылды айтқан Сзтчел Пейдж: "Жалтақтап артқа қарай бермеңіз. Мүмкін, ізіңізге түскен қуғыншы бар шығар". Жарайды, мен кетейін. Бейкер мырза ертең бірнеше күнге Нью-Йоркке жүргелі жатыр. Сапар алдында абыр-сабыр болатын әдеті ғой.

	— Қандай абыр-сабыр?

	— Оны біле алмадым. Әйтсе де мен келген қағаз-қатынастарды реттеймін. Соңғы кезде ол Албаниден көптеген хат алып жүр.

	— Саясат?

	— Мен тек келген хат-хабарды ғана реттеймін, оларды оқымаймын. Қалай, сіздерде ылғи осылай тым-тырыс па?

	— Осы кезде ылғи осылай. Он минуттан соң тыныштық бұзылады.

	— Ә-ә көрдіңіз ғой! Тәжірибе деген, міне, осы. Сіздің өзіңіз де сазға отырып қалғанға дейін мұны білмегеніңізге мен бәс тігемін. Жарайды, жолыққанша. Есіңізде болсын: "құдай деген құр қалмас, құлшынбаған олжа алмас".

	Бестен алтыға дейін сауда әдеттегідей қызу жүрді. Сағат тілін бір сағат алға жылжытқан кент енді жазғы маусымға сай тіршілік ете бастады. Итен көшеге шығарылған жеміс-жидек толы жайма науаларын ішке кіргізіп, есікті жауып, жасыл пердені түсірген кезде күн әлі көгілдір аспанның көкжиегінен едәуір биікте жарқыраған күйі жайнап тұрған-ды. Ол үйге керекті азық-түлікті тізім бойынша жинап, үлкен қағаз дорбаға салып жайғастырды. Сосын алжапқышын шешіп, шапаны мен қалпағын киді де, сатушы текшесіне сүйеніп, текшелерде тізіліп үнсіз тұрған өзінің діндар жамағатына көз тастады.

	— Ешқандай мінәжат болмайды, — деді ол. — Бар болғаны Сэтчел Пейдждің сөзін көкейлеріңе құйып алыңдар. Шамасы, маған да "алаңдап артқа қарамау керек" деген қағиданы қаперіме қатаң ұстаған абзал болар.

	Ол әмиянынан бетіне сызық тартылған бір парақ қағазды алды да, оны шағын балауыз пакеттің ішіне салды да, есікті қайта жапты.

	Азық-түлік әкелушілерге әлдеқалай шұғыл тапсырма беруге қажет болар деп әдейі сақтап жүрген кезінде әкелінген Манхэттен телефон кітабын кассаның астындағы жәшіктің ішінде шаң басып жатқан жерінен тауып алды. "Қ" (С) әрпі, Құрама Штаттар, Әділет департаменті... Ол ұзыннан-ұзақ самсаған сандардың бойымен көші-қон және қоныстану қызметі — Б.А. 7-0300, кешкі, сенбі, жексенбі, мереке. Ол 6-5888 деген сөздерге дейін жеткенше саусағымен төмен қарай тере отырып сүзіп шықты.

	Ол даусын көтеріп былай деді:

	— Ол 65888 — OЛ — 6 5888, кешке қарай телефон шалуды өтінеміз. — Қатарласқан консерві қалбырларына көз салмаса да сөзін соларға арнап, — егер бәрі алғаусыз адал алаңсыз ашық болса, тірі жанға зәредей залалы тимейді, - деп сөз соңында ойын үстеп, қосып қойды.

	Итен дүкеннен бүйірдегі есік арқылы шықты да, оны артынан мұқият жауып кетті. Азық-түлік толы дорбасын қолына алып, көшеден кесіп өтті де, ол "Фок-мачта" мейманханасы мен мейрамханасы" деген жарнамасы жарқырап тұрған үйдің есігіне қарай бет алды. Мейрамханада топырлаған коктейль әуесқойлары, ал аядай ауыз үйде жан жоқ, тіпті керек десе, күзетші де көрінбейді. Ол өзі ішке кірген шыны есікті жауып, қолындағы дорбасын еденге қойды, қалтасындағы бүкіл майда тиынын текше үстіне төгіп, ішінен он центтік монет тауып алды да, қораптың саңылауына салып, "О" деген белгіні терді.

	— Сізді тыңдап тұрмыз.

	— Коммутатор ма екен? Мен Нью-Йоркпен сөйлесейін деп едім.

	— Қалауыңыз болсын, сөйлесіңіз. Қажет санды теріңіз. — Ол қажет санды терді.

	Итен дорба толы азық-түлікті көтеріп үйге келді. Кештің мұндай ұзақ болғаны да қандай жақсы. Ол көгалда қаулап өскен қалың шөпті табанына тапталғанына қарамай кешіп жүре берді. Есіктен кіре берген бойда қарсы ұшыраған Мэриді қапсыра құшақтап, шөп еткізіп сүйіп алды.

	— Аялы алақаным, — деді ол — көгал адам көргісіз болып кетіпті. Егер соның шөбін шабуға Алленді жұмсасақ, қалай болар екен?

	— Шынымды айтсам, соны білмеймін Қазір нағыз қызу, қарбалас шақ қой, жылдың аяғы, алда емтихан.

	— Қонақ бөлмеден шығып жатқан мынау қарқылдаған қарғаның даусындай, барқыраған жан шошырлық неғылған гәрәмат?

	— Көмейден күңірентіп ән толғауға жаттығу жасап жатқан Аллен ғой. Мектептің қорытынды кешіне қатысады екен

	— И-иә, байқаймын, айналып келгенде, көгалды да менің өзім күзейтін болдым-ау деймін осы.

	— Ренжіме, сүйіктім. Балалардың жайын өзің де білесің ғой.

	— Там-тұмдап тани бастаған тәріздімін.

	— Сенің көңіл-қошың болмай тұр ма? Бүгін жұмыс ауыр болды ма?

	— Қалай десем екен. Жоқ, ауыр болмаған сияқты. Әйтсе де таңертеңнен бері мен тіземді бүккенім жоқ, ал енді шөп шабатын машинамен көгалды таптауға зауқым шамалы екені рас.

	— Бізге көгалды күзеуге арналған моторлы шалғы сатып алған теріс болмас еді. Джонсондардікі сияқты отырып алып жүре бересің.

	— Бәрінен де бізге бағбан жақсы болар еді, ал екеу болса, тіпті таптырмаған тамаша болар еді. Менің атамның үйіндегі секілді. Отырасың да, жүре бересің. Ондай шалғын шабатын машина болса, мүмкін, Аллен де көгалды күзеуден тартынбаған болар ма еді?!

	— Балаға беталды ұрыса берме. Ол әлі он төрт-ақ жаста ғой. Бүл жаста олардың бәрі сондай.

	— Бала - ата-ананың қуанышы, қызығы дегенді кім ойлап тапты екен?

	— Әрине, сенің бүгін көңіліңнің қошы жоқ.

	— Оны саған қалай десем екен. Мүмкін, солай да шығар. Ал мына қарғаша қарқылдаған менің жынымды келтіреді.

	— Аллен жаттығу жасап жатыр ғой.

	— Мен оны естігенмін.

	— "Ит ашуын тырнадан алады" демекші, өзгеде кеткен өшіңнің егеуін одан алма.

	— Жарайды, шамам жеткенше тырысып көрейін, әйтсе де бар ғой, жалпы, соның зияны болмас та еді.

	Итен қонақ бөлменің есігін итеріп қалып еді, қарсы алдында аузында ысқырыққа ұқсаған құртақандай түтігі бар Аллен адам ұғып болмайтын балпылдаған бірдеңелерді айтып, барлыққан даусымен бақырып тұр екен.

	— Мынауың немене өзі?

	— Бұл көмейден гөй-гөйге басу. Есіңде ме, сен маған "Пиксидің" қорабын әкеп беріп едің ғой...

	— Ал сен оны жеп үлгергенсің бе? .

	— Жоқ. Мен корнфлексті жек көрем. Жарайды, көкесі, менің жаттығу жасауым керек.

	— Үлгересің, деп Итен креслоға барып жайғасты. — Сен осы келешегің жайлы не ойлайсың?

	— Не жайлы?

	— Келешегің жайлы деймін Әлде сендерге мектепте мұндай заттар жөнінде айтпай ма? Келешек сендердің қолында дегенді айта ма?

	Эллен ақырын ғана абайлап басып бөлмеге келді де, сыбысын сездірмей мысықша бүктеліп, диванға жантая кетті. Ол сол заматында қылпыған ұстараның жүзіндей алмас мысқылын көлегейлеп, күмілжіген күлкісімен мырс ете қалды.

	— Ол теледидардан көрінгенше асық, — деді ол.

	— Оның несі бар, анада өзі он үш жастағы бір бала телевикторинадан жүз отыз мың доллар ұтып алды ғой.

	— Ал артынан мұның бәрі әдейі жасалғаны әшкере болды, — деп пікір қосты Эллен.

	— Бәрібір жүз отыз мың доллар соның өзінде қалды. Итен ақырын ғана:

	— Істің ар-ұятқа қатысты жағы сені алаңдатпай ма? — деп сұрады.

	— Сонша ақша түрганда, ол деген не, тәйірі!

	— Демек, сен мұны арамдыққа қоспайсың ғой?

	— Онда тұрған не бар, бәрі солай жасайды.

	— Сен осы алтынмен аптап, күміспен күптесе де, өзін өткізе алмағандар жайлы, сірә, естігенің бар ма?

	Демек, бұл ондайларда ар да жоқ, ақша да жоқ деген сөз...

	— Амал қанша, "тәуекел ет те, тас жұт" деген бар ғой, тәуекел етуге тура келеді. Тоқымнаңды кескенде әркез оның қиқымы түсетін жағында тұрған ұтады.

	— Ә-ә, сен солай дейсің бе, — деді Итен, — пәлсапа соққанның орнына сен өзіңнің отырыс-тұрысыңды қадағаласаң етті. Қалай отырсың, қарашы? Түзу отыр!

	Балақай селк ете қалды, әкесі ойнап айтпады ма екен, қабағына қарайын деп ол еңсесін көтерді, сосын өкпелегендей бұртиып, орнына тіктеліп отырды.

	— Мектептегі жай-жағдайың қалай?

	— Бірқалыпты.

	— Бұл не деген сонда, мен түсінбеймін. Жақсы ма, әлде жаман ба?

	— Ал жақсы.

	— "Алғаусыз" айтуға болмай ма?

	— Жақсы.

	— Сен өзіңнің Америкаға сүйіспеншілігің туралы шығарма жазбақ болып едің ғой. Сенің әзірлігіңе қарағанда, шамасы, Американы апатқа ұшыратқың келмейтін сияқты, білем.

	— Апат қылғаны қалай?

	— Арамдық жасай отырып, адал сүюге бола ма?

	— Қойшы, көке, бәрі солай жасайды.

	— Сенің ойыңша, бұл істің мәнін өзгерте ала ма?

	— Бұнда тұрған ештеңе де жоқ. Ал шығарманы мен жазып бітіріп қойдым.

	— Өте жақсы, маған оқуға бересің бе?

	— Мен оны салып жібердім.

	— Әйтсе де сенде оның, шамасы, бір көшірмесі қалған болар?

	— Жоқ.

	— Ал егер ол жоғалып кетсе ше?

	— Мен ол жағын ойламаппын. Көке, балалардың бәрі жазда лагерьге барғалы жатыр, менің де барғым келеді.

	— Оны біздің қалтамыз көтермейді. Және балалардың бәрі барғалы жатыр деу де бекершілік.

	— Әттең-ай! Біздің де ақшамыз болса ғой, - ол тізесінің үстіңде жатқан өзінің қолына қарап қойды да, ернін жалап-жалап алды.

	Одан көз алмай қадала қарап отырған Элленнің жанары да жіпсиіп, сығырайып кетті.

	Итен ұлына сынай қарап, жіті қадағалады.

	— Оның ретін табуға болады ғой, — деді ол.

	— Не дедің, көке?

	— Жазда дүкенде жұмыс істеуіңе болады.

	— Жұмыс істегені қалай?

	— Яғни саған не істеу керек болатынын сенің білгің келеді ғой? Тауарларды тасисың, оларды текшелерге жайғастырасың, еденді сыпырасың, ал егер сенің үлгеріп жатқаныңды көрсем, бәлкім, онда сатып алушылармен сауда жасауға қатысарсың.

	— Ал менің лагерьге барғым келеді.

	— Сенің жүз мың доллар ұтқың да келеді ғой.

	— Мүмкін, мен шығармам үшін сыйлық алармын. Онда ең болмаса Вашингтонға барар едім. Бір жыл алаңсыз оқудан кейін ол да болса көңіл аулау ғой.

	— Аллен! Адамның мінез-құлқы, жүріс-тұрысы, ар-ұят, намысы, сыпайылығы — жалпы осындай өзінің өзгелермен қарым-қатынасында әр қырынан көрінетін қасиеттеріне байланысты қалыптасқан белгілі бір ережелері бар. Ең болмаса, сөз жүзінде болса да, саған солармен санаңды зерделейтін мезгіл жетті. Мен сені өз қасыма дүкенге аламын, жұмыс істейсің.

	Бала еліре еңсесін көтерді.

	— Оған қақың жоқ.

	— Не, не дейсің?

	— Балалар еңбегі туралы заңды айтамын. Керек десең, он алты жасқа дейін тіпті арнаулы дербес рұқсат алуға да болмайды. Сонда сен мені заңды бұзсын дейсің бе?

	— Сенің ойыңда, демек, ата-анасына қолғабыс ететін балалардың жарым-жартысы құл да, жарым-жартысы қылмыскер болғаны ғой? Итеннің адыр ашуы, рақымсыз ызасы баласына деген риясыз сүйіспеншілігіндей адуын, тасыраңдап шыға келді.

	— Көке, менің олай дегім келген жоқ еді.

	— Мен де олай демеген болар деп үміттенемін. Бұдан былай да олай демейтін боларсың. Мына жиырмадан асқан Хоулилер мен Аллендер ұрпағы алдында ұялмайсың ба? Олардың бәрі — қауымда сыйлы жандар. Бәлкім, бір кезде сен де солардай боларсың.

	— Әрине, көке. Менің өз бөлмеме баруыма бола ма?

	— Бар, онда.

	Аллен еңсесі түсіп, енжар басып, баспалдаққа қарай бет алды.

	Есік тарс жабылған бойда, Эллен аяғын көкке көтеріп, айқыш-ұйқыш ербеңдете бастады, сөйтті де, есіне әлдене түскендей кілт орнынан ұшып тұрып, бойын тіктеп, байыптап етегін тартып қалпына түсірді.

	— Мен Генри Клейдің8 сөйлеген сөздерін оқыдым. Сөйлегенде сұңғыла шешен екен.

	— Әйтпегенде ше?

	— Оның сөйлеген сөздері сенің есіңде ме?

	— Онша жадымда қала қоймапты. Мен оқығалы қашан!

	— Маған ұнады.

	— Мен айтар едім, қалай болған жағдайда да бұл оқушылар оқуға арналмаған

	— Ал маған қатты ұнады.

	Сарсылған ұзақты күннің еңсені басқан ауыртпалығын әрең көтерген Итен креслодан шүйіліп әзер түрегелді.

	Асханаға келіп кіргенде, ол көзінен сорасы ағып, ашуға булыққан Мэриге тап болды.

	— Мен бәрін естідім, — деді ол. — Сен өзің не айтып, не қойғаныңды білмейсің. Ол әлі қаршадай бала ғой.

	— Естігенің дұрыс болған, көгершінім-ау, өйткені кейін кеш болады.

	— Осы көгершінім деп көлгірсуді қойшы. Мен сенің балаларды жәбірлеуіңе жол бермеймін.

	— Жәбірлеуі несі? О, Жаратқан-ау, қайдағы жәбір!

	— Ол — әлі ана сүтінің дәмі аузынан кетпеген бүлдіршін Не деп сен оған дүрсе қоя бердің?

	— Оқасы жоқ. Оның өзіне пайдасы тиеді.

	— Сен осы қайдағы пайданы айтып отырғаныңды білсем бұйырмасын. Баланы құрт-құмырсқадай таптадың да тастадың.

	— Сенің мұның жөнсіз, бауырым. Мен оның өмірді өзінің осы бәз қалпында сезінгенін қалаймын. Әйтпесе оның санасында ол жайлы жалған ұғым қалыптаса бастағанға ұқсайды.

	— Ал өмір туралы ой толғайтындай сен сонша кім едің?

	Итен тіл қатпай теріс айналып, есікке қарай жүре берді.

	— Сен қайда кеттің?

	— Көгалдың шөбін күзеуге.

	— Сен шаршап келдің ғой...

	— Мен тынығып болдым, — қонақ бөлменің есігі алдында ебедейсіз ербиіп тұрған Мэриге ол бұрылып шекесінен бір қарады да, — адамдардың өзара бір-бірімен тіл тауып, түсінісуі қиын, — деді де, табалдырықтан аттай беріп ернінің ұшымен елеусіз ғана жымиғандай ишарат танытты.

	Арада қас-қағым сәт өтпей қау боп өскен қалың шалғынды зуылдатып орып бара жатқан моторлы шалғының бірқалыпты зырылы естілді.

	Шалғының зырылы есікке жете бере тына қалды.

	— Мэри, — деп дауыстады Итен, — Мэри, көгершінім, сені сүйемін!

	Қаулап өскен шалғынды әлгіден де ширақтау шапқан шалғының зырылы қайта жалғасып, үдей түсті.





XII тарау

	Марджи Янг-Хант оқығаны-тоқығаны көп, білімді де білікті, ақылды, ақылды болғанда да өз ақылын сұқ көзді, суық сөзді өзгелерге қалай, қашан сездірмей сыналауды ешкімнен сұрамайтын, келісті, сымбатты әйел болатын. Оның күйеуінің бірі шілмиген шыңжау, екіншісі одан да өткен шалажансар жандай болды, ақыры о дүниеге аттанып тынды. Аңсары ауған ашына табу да оған оңайлыққа түспеді. Бір ғажабы, ондайларды оның өзі тауып, өз қолымен сомдады, жиі-жиі телефон шалып, хат жазып, құттықтау, сәлемхат жолдап, алдын ала мұқият ойластырған тосын жүздесу-жолығулар ұйымдастырып, әлі босағасы босаң, қабырғасы қалт-құлт еткен қатынастарды ылғи да шыңдап, ширатып отырды. Ол сорпа пісіріп, науқастардың көңілін аулауды ұмытпады, туған күндердің бәрін жадында ұстады. Осылай жасау арқылы ол өзін өзгелердің жадында жаңғыртып отыруға тырысты.

	Денесінің таралғы, қынама, қыпша бел өңінің кіршіксіз таза, жүзінің әжімнен ада, тісінің тізілген маржандай аппақ болуы бұғағының сәбидің сағағындай сызылып тұруы үшін ондай үрдіс көңіл бөлетін қалада ырымға бірде-бір әйел табылмас еді. Оның қаржысының қомақты бөлігін тырнақтары мен шашын күтуге, сыланып-сипануға қажет, бетке жағатын түрлі иіс майлар мен сылау майлар жұтып жататын. Әйелдер жағы әдетте: "Ол ойлағаннан әлдеқайда егде" десіп күңкілдесетін.

	Әлгі алуан иіс май, сылау-сипау мен дене тәрбиесіне қарамай, оның омырауы тұмса тұлғасынан айрылып, омсырайып қалды да, ол енді оны иілтіп, икемге келетін құрыш құрсауға салып тастады. Содан соң олар тікейіп, едірейіп өзінің баяғы бәз қалпына енді. Ажарын әрлеу, бет-жүзін, реңін ретке келтіру барған сайын есепсіз уақытты, ересен еңбекті талап ете бастады. Оның шашы теледидардың косметикалық фирмасы жарнамада бейнелегендей бұла бұрқырап бұйраланып тұрады. Көз сүзген кезекті көңілдесімен қыдырғанда, түстенгенде, билегенде ол әрқашан ақ жарқын көңілді, көмейі күлкіден босамайтын әзілқой, от ауызды, ойнақы мінезді болып, қасындағысын еріксіз еліктіріп, көзге ілінбейтін, әйтсе де тартса үзілмейтін тормен шырмап тастайтын, әттеңі сол осы бір сан мәрте сынақтан өткен әдісті шебер қолдана отырып, оның өзі одан әбден мезі болып, безері шыққанын басқалар қайдан білсін. Біраз уақытты сарп етіп, біраз ақшаны шығындаған соң егер сәті түсіп, оңтайлы ыңғайы келіп жатса, істің ақыры, әдетте, төсекте табысумен тынады. Ал одан соң қол жеткен жеңісті қайта баянды етіп, нығайту әрекеті басталады. Ерте ме, кеш пе, төсек құрылған қақпанның қызметін атқаруға, ал оған түскен сыралғы оның берекелі, бейбіт болашағын баянды етуге тиіс болатын. Бірақ, амал қанша, сол үміттенген олжасы бар болғыр, ылғи да орайын тауып, сырылған жібек тордан сытылып, шығып кетіп отырды. Қырсыққанда оған көбінесе әйелі бар арамзалар, ауру-сырқау немесе көлеңкесінен күдіктенген әйгілі алаяқ қулар тап болды. Көші озып, күні өтіп бара жатқанын өзгеден бұрын Марджидің өзі әлдеқайда айқын сезінді. Оның ежелгі сырласы, ескі досы — қолындағы мына көнетоз карта да оған келешекте жан жұбатар, көңіл көншітер дәнеңе де айтып бере алмады.

	Марджи талай еркектермен танысып, көңілдес болды, солардың арасында өз айыбының азабын арқалаған, өз өркөкірек-тәкаппарлығының тауқыметін тартқан, әйтпесе тағдырының тәлкегінен торыққан жандар да бар-ды. Соның салдарынан, соның ықпалымен оның бойында да бірте-бірте жұқпалы індет тарататын паразиттерді жоятын кәсіби мамандардың табиғатына тән жиіркеніш сезімі белең алып, назарына іліккен, ілтипатына ие болған жандарға деген мұқым мейірімсіздік оғаш қасиет қалыптаса бастады. Мұндай адамдардың ынжықтығын немесе менмендігін олардың қытығына тиіп, қыжылын қоздыру арқылы қалыпты қанасынан шығару да онша қиынға соқпайды. Жәдігөй жалғандық — жан-тәнімен ұмтылған олардың өздері, ендеше, әлдебір енжар есіркеу сияқты бұлдыр бірдеңенің елесі болмаса, ондай жандармен табысқанда жеңістің жан есіртер желігін, салтанатын әсте сезген емес, олар оның достары, оның сыбайластары ғана. Мұңдас ретінде мүсіркегендіктен де солардың тек достары ғана екенін ол сездірмеуге тырысты. Ол өз бойындағы бар тәуірін аяған жоқ, соларға ұсынды, өйткені оз тарапынан олар да одан пәлендей ештеңе талап еткен жоқ. Жан жүрегінің жат көзден қалтарыстағы терең түкпірінде өз қылығымен қайымдас болмаса да, олармен қарым-қатынасының сырын сыртқа теппей, құпия ұстады. Оның қарым-қатынасы Дэнни Тейлормен дәл сондай болатын, Альфио Марулломен де нақ сондай, аға Тонстебль Стонуолло Джексон Смитпен, тағы басқа да бірсыпыра адамдармен де тап сондай болған-ды. Олар оған, ал ол оларға сенді де, ал сондай болғаны жөніндегі ақиқат ретіндегі құпия шарт оның кей-кейде жан сауғалап, жәдігөйліктен тыныстар қаға беріс қалтарысы болды. Бұл достары онымен именбей, жасқанбай алаңсыз ашық сөйлесетін-ді, олар үшін ол да бейнебір Андерсеннің құдығы сияқты кінәрат тақпай, үнсіз ғана ұқыпты тыңдаушы саналатын еді. Көпшілік адамдардың бойында жат көзге шалынбайтын өзіндік жасырын кемшілігі болатыны белгілі, ал Марджи Янг-Хантгың сондай жұртқа жария етуге жасқанатын "кемшілігі" — кеңпейілділігі, мейірімділігі еді. Нью-Бэйтаунда, тіпті елде бүкіл Уэссек округінде болып жатқан істерден өзгелердің бәрінен де оның әлдеқайда көбірек хабардар болуының сыры да, бәлкім, осында шығар, әйтсе де оның білгенінің бәрі шашау шықпай, сол қалпында оның жадында жатталған күйі қалды - солай болуға тиіс те еді, солай болды да, өйткені ол бұл мәліметтерден бас пайдасына жаратарлық ештеңе өндіре алмады. Басқа жағдайларда Марджи қолына түскен ештеңеден ешқашан зиян шеккен емес.

	Итен Аллен Хоули жөніндегі бұл күрделі ой оған бейсауат, бейқарекет зеріккен сәтте күтпеген жерден тұтқиыл келген еді. Бұл арада бір есептен Итеннің пікірі де жөн, өйткені ол өзінің бағын — әйелге тән ақыл-айласының құдіретін қалай да бір сынап көргісі келген арам пиғылын айтпаса да, көңілінің көзге түспес түкпірінде ұстағаны ақиқат. Оның қолдауы мен қолпаштауын аңсағандар кәдуілгі сәмсіреген сүмелектер тобынан-ды. Олардың көпшілігі өздерінің қарадай қауқарсыз белінен байғұс аттап кеткен жарымжан байғұстық сезімнің шырмауынан шыға алмай, жыныстық кемтарлықтың тауқыметін тарты жүрген бейбақтар. Олармен әмпей-жәмпей болу да оған әлдеқайда жеңіл: аз-кем көңілдерін аулап, орайы келгенде орынды бірер сөз арнаса, соған да тәнті, отасқан жарының құлдық бұғауына қарсы қайта бүлік шығаруға соның өзі жетіп жатыр. Мэри Хоулимен достасуы — әрине, алғауы жоқ адал достық бола тұрса да, бұл бірте-бірте оның назарын Итенге, әдеттегіден тыс, өзгеше зардап шегіп, зәбір көрген, жігерін құм етіп, қайрат-қажырын жасытқан әлеуметтік-экономикалық сәтсіздіктің құрбаны болған адамға аудара бастады, іс-қарекетсіз, махаббаттан мақұрым, әлпештеген сәбиі жоқ, тұлдырсыз тұқия өмірінде енді үрдіс үміттің нышаны пайда болды: осы бір адамның жаралы жанына шипа тауып, оның алдына айқын, соны нысана қоюды мақсат етті. Бүл ойын еді, соның өзінде әлдебір мейірімі түсіп мүсіркегендіктен ғана емес, қайта әулекі әуесқойлықтан, іші пысып, зеріккендіктен еріккеннің ермегі үшін шешуге зауқы соққан ми қатырар шым-шытырық шытырман есеп сияқты ойын еді. Итен оның әуейі боп жүрген еркектерінің бәрінен әлдеқайда артық. Оны өз қанатының астына алып, қамқорлығына бөлесе, әрине, оның абыройы асып, мерейі үстем болары ақиқат, ал дәл қазір ол бұған ауадай зәру.

	Әсілі Итеннің ішкі жан дүниесіндегі түбегейлі өзгерістерді тұңғиық терең түсінген де жалғыз сол ғана болса керек, әрине, ол бұған да қатты шошынып қалды, өйткені осы өзгерістерге ол өзін кінәлі деп білді. Тышқанның желкесіне желкілдеген арыстанның жалы бітті. Марджи жеңі ішіндегі буылтық-буылтық бұлшық еттері білеуленгенін, көз жанарында шарасыздық көлеңкесінің тосыла бастағанын сезінді. Талай таңдар толған мейірімді табиғат ана жөніндегі өзекті ойларының алаулаған апатты тұмақтай Хиросиманы милықтай жапқанын білгенде кісіге қиянаты жоқ момақан Эйнштейн де өзін дәл осындай сезінген шығар-ау!

	Марджи өзінің Мэри Хоулимен көңілі жақын сыбайлас болғанына қарамастан оған пәлендей бір тосырқаушылық та, есіркеушілік те сезінген емес. Әйелдер әдетте басқа түскен бақытсыздыққа көнтерілі келеді, әсіресе, егер ондай қасіретке өзінен өзге әйел душар болса, одан да бетер көнбістілік танытады.

	Ескі айлаққа жақын маңайда көптен күтімсіз қалып, байырғы төркінінен айрылып, көрер көзге қораштау тартқан, сонда да болса, сыны кетсе де әлі сиқы тая қоймаған ескі бақтың ортасында айдаладағы ақ отаудай аядай аппақ үйшік тұр. Сол үйде Марджи Янг-Хант алдындағы әсем айнаға еміне еңкейіп, өзінің қалт жібермес қаруына ұмсына үңіліп жатты, иіс май, опа-далап, тартылған алуан түсті бояулар мен найзадай кірпіктеріне сіңген сүрменің көлеңкесінде көлегейленіп, назардан тыс жасырын тұрған айқыш-ұйқыш әжімдері мен әрі кетіп, ажары тая бастаған аяулы жүзін аршып әбігерленіп жатты. Күн ашық, жел тынық, жайма шуақтың өзінде жағадағы жақпар-жақпар жартастарды сабалап жататын тасқынның тасыр толқынындай жосылып, қатыгез жылдар жайсыз тақап қалды. Кем-кемдеп келіп жеткен кексе шақтың қорғанар өз қару-жарағы, өз құралы бар, рас, сындарлы тәжірибе қажет екені даусыз, ал оның бәрін ойдағыдай меңгеру - әзір, амал не, оның еншісіне тие қоймаған үлес. Жайнаған жастықтың жайсаң бейнесін кескіндеуге арналған жәдігөй жалған әсемдік ойраны шығып, шаңырағы шатынап, ортасына түсіп, аянышты да әжуалы хәлге душар етіп, дүйім әлеуметтің алдында масқараламай тұрғанда қалайда жедел де шұғыл жүзеге асырған жөн. Бүл арада жеңістің сыры, әрине, оның ешқашан, ең әрісі жат көзге шалынбай, өзі оңаша қалған кездің өзінде де берекесіз сылбырлыққа бой бермей шындалған шымыр пысықтығында болса керек. Қазір айна алдында отырып, ол сыңайын сынап байқайын деп бір пәс екі езуін жимай еркіне жіберіп, қабағын түйіп, кірпігін қағып, көзін жұмды. Басын төмен тұқыртты, кемсиген иегінің астында біліне бастаған жұп-жұмсақ бұғалығының үстінде мойынға салған шылбырдың сілеміндей созылған жолақ қалды. Айнадағы бейне әп-сәтте жиырма жылға жасамыс тартқандай болды да, алдағы күндердің аяздай қарыған сезімінен тұла бойы түршігіп кетті. Өзіне тиген кесімді мерзімді тым ұзаққа созып жіберді. Кәрілікті қапысыз қарсы алу үшін әйелге әдейі жабдықталған көрмедей көркем жайма аясында алаңсыз отырып шашы ағарып, мама қаздай мамырлап толысатын, жырқылдап-сұңқылдап, сараңдықпен сыбайласатын жамыраған жарық, жәдігөй бейне, жасанды әлем, қара мақпал қажет, оған қоса әлпештейтін бала, адал махаббат, кәдімгі қамқорлық, айтқанына көніп, айдауына жүретін, артық-ауыз сөзі жоқ байсалды бай керек, әйтпесе соның бәрінен бұрын оған банкте жатқан алаңы жоқ жесірдің қомақты үлесі болса, сол керек. Егер қалайда бір қаусаған кәрі-құртаң болса да, оның қиюы қашып, қынуы кеткен сал сүйектерін сылап-сипап, аялап-уһілеп бәйек болып жүретін біреу болмаған жағдайда соқа басы сопиып қартайған әйел — жұртта қалған тозған тулақтай, тағдырдың тауқыметін тартқан мүсәпір бейшара.

	Кенет үрейдің ыстық қоясы көмейіне кептелгендей сезінді. Былай қарағанда, ол алғашқы күйеуімен бір жағынан ғана бақытты болды, ол өзі қыжылы жоқ, қуыс кеуде ынжық жан болатын, оның осы әлсіз жағын, айтары жоқ, шебер пайдалана білді. Оның қайтар қарымы жоқ, адал да ақпейіл ынта-ықыласы соңдай, тіпті ол кейін онымен ажырасқан кездің өзінде де оған екінші мәрте тұрмысқа шыққан жағдайда алимент төлемеуге құқықты екенін ескертуді де ойлаған емес.

	Ал екінші күйеуі оның өз қаржы-қаражаты бар деп ойлады, шындығына келгенде, дәп со лай да еді. Дүние салғанда ол оған көк тиын да қалдырған жоқ, әйтсе де алғашқы күйеуінен алатын алиментінің арқасында тарлық-тапшылық көрмеді, жақсы киінді, не ішем, не жеймін деген жоқ, қалағанын қапысыз жасап жүрді. Ал бірінші күйеуі қайтыс болса ше! Көмейге кептеліп, өзекті өртеген үрейдің түпкі төркіні қайда жатыр? Күні-түні қыр ізінен қалмай жанын жеп, жігерін қажытқан, тозаққа салып жүрген aласапыран азапты түстердің шығар тегі, міне, қайда? Келіп тұратын ор айдың чегі ақырғы болуы да әбден ықтимал ғой!

	Қаңтарда оны Мэдисон-авеню мен елу жетінші көшенің кең қиылысында жолықтырдым. Ол қартайып, қалбалақтап жүдеп қалыпты. Бүл жалғанның өткінші де опасыз екенін ойлап, жаны жай таппай жапа шегіп жүрсе керек. Егер алжыған кәрі қақпас опат болса, онда ақша да келуін тоқтатады. Міне, сол себептен де оның өмірін тілеп, жаратқанға жан-тәнімен жалбарынатын жарық дүниеде жалғыз пенде де сол еді.

	Міне, енді сол мыжырайған, жанары жасық, үн-түнсіз безірейген мылқау бейне санасының төрінде қазір пайда болып, өзекті өртеген үрейді көмейге қайта тықпалағандай. Егер сол хайуан қазаға ұшыраса ше ...

	Марджи қас-қағымдай сәт айнаның алдында селт етпей сілейіп қалды да, бойында ширыққан бүкіл ерік-жігерін жинап, бар пәрменімен атылған найзадай шалт серпілді. Иегі оқыс ошаң ете түсті, бұғақта білеуленген қатпардың ізі де қалмады, жанары жанып ұшқын шашты, бет-жүзіңдегі жосылған жолдай қыртыстар маңдайдан әрмен асып барып бас сүйегіне сұғына кептелді, бүкшиген кеудесі, қушиған иығы жазылып қаз-қалпына түсті. Отырған орнынан ұшып тұрды да, еденге төселген түкті кілем үстінде ұршықтай үйіріліп биледі. Жалаң аяғының башпайларындағы алқызыл бояу алаулап көзге шалынды. Әзір әлі кешікпей тұрғанда қалайда асығу, асығу, жеделдету керек...

	Ол қабырғадағы шкафтың есігін ашты да, көргеннің көз жауын алатын үлбіреген матадан тігілген көйлегін, төртінші шілдедегі мерекеге сәрпездеп, сақтап жүрген өкшесі біздей туфли, кигенде көрінбейтін, денеден білінбейтін өрмекшінің торындай жіңішке жіптен тоқылған шұлығын алды. Бойын буып бейжай еткен беймаза енжарлықтың әп-сәтте емге нышаны да қалмады. Ол әдетте, іске кірісер алдында пышағын қайрап жалаңдаған қасапшыдай ширақ қимылдап, шапшаң киіне бастады, байқау үшін пышағының жүзін ауық-ауық бармағымен сипаған қасапшы тәрізді ол да арагідік алдындағы айнаға сынай, сұқтана қарады. Асықса да аптығар емес, әйтсе де асықпауға және болмайды, өйткені еркектер сарсылып күткенді, сірә да, ұнатпайды, әрине, аяғы сымға тартқандай түп-түзу, қолына кіршіксіз аппақ қолғап киген, сүйкімді сымбаты бар, ауызға үріп салғандай, өз бойына өзі кәміл сенімді сыйлы қауымның келбетті келіншектеріне тән кермаралдай кербездікпен екі аяқты еріне басып, еркелей қылымсу кейін де ешқайда қашпайтыны күмәнсіз. Ол осылай жанынан жылыстап өткенде мойнын бұрып, көзін сүзіп, телмеңдей қарамаған сол маңда еркек кіндік болған жоқ. Ең әрісі, үш тонналық машинасына толтыра тақтай тиеген "Ағайынды Миллерлер" фирмасының жүргізушісі таңданғаны сондай, тіпті танауы делдиіп, көзі ежірейіп еліре ысқырды, ал жоғарғы сыныптың екі оқушысы нақ Родольфо Валентиноның өзіндей көзін сығырайта жұмып, аузын тамсана ашып, шұбырған сілекейлерін шашала-қақала әрең жұтты.

	— Керім-ә? — деп сұрады біреуі.

	Ал екіншісі кеудесін керіп бір күрсінді.

	— Ой-хой!

	— Сен қалай осы...

	— Ой-хой!

	Басқа жақты қайдам, Нью-Бэйтаунда әдепті әйелге көшеде көз сүзіп, бұлайша бейбастақ сергелдең болып жүру әбес саналады. Әдепті әйел үйден белгілі бір жерге баруды, яки түкке арзымайтын ұсақ-түйек болса да әлдебір мақсатты көздеп шыққаны абзал. Бас көшенің тротуарында ақ жолақ пен әр қадамын табыстырғандай дәлдеп, ақырын басқан Марджи ұшырасқан таныстарымен басын шұлғып, ілтипатпен амандаса отырып, солардың әрқайсысына ойша өзінше сипаттама бергені қаперіне де келген жоқ.

	Холли мырза — бір емес, талай жылдан бері несиеге өмір кешіп келеді.

	Стони — сөз жоқ, мықты еркек, алайда полицейдің жалаң айлығына немесе оның алатын зейнетақысына қандай әйел күн кешіп, өмір сүре алады?

	Гарольд Бек — оның жеке үйі бар, тіпті одан бөтен тағы да жылжымайтын меншігі де бар, бірақ ол ақылы ауысқан есалаң және мұны оның өзінен басқаның бәрі біледі.

	Макдоуэлл — "Мырза, сізді көрмегелі көп заман болды. Милли қалай?" Жоқ, шотландық — айтары жоқ, барып тұрған шық бермес сұм сараң, айықпас ауру әйелінің жанынан бір адым аттап шықпайды, ал ол болса мәңгі өлмейтін, ажал алмайтын ауру жандар санатына жатады. Сонысымен тұрмай, ол ішмерез. Оның есеп-қисап жағы — жұрттың бәріне құпия.

	Қажыған қабағы мен жасық жанары айықпаған Рональд Рэндолф коктейль ішуге келгенде таптырмайтын сыбайлас серік, аласы да, шаласы да жоқ, тіпті мас болып мәңгі жатқанның өзінде де сырбаздығын шаң шалмаған кәнігі джентльмен, әйтсе де оның да бір "әттеңі" бар, егер бардың биік керме-үстелінің алдында отырып, отбасының ұйыған береке-бірлігі жайлы армандағанда болмаса, оның жар болуға да, ер болуға да ебі де, кері де жоқ.

	Герольд Люс — оны "Тайм" журналын шығарушының туысқаны деседі, сонда оны кім айтады? Оның өзі айтады. Екі сөздің басын қоса алмайтын миғұлалығына негізделген оның ақылды деген жалған атағы демесе, түксиген түсі суық тұйық адам.

	Эд Уонтонер — суайт, жылпос, қолының жымысқысы бар алаяқ, арамза. Ұзынқұлақтың айтуына қарағанда, айла-шарғысын асырып, амалын тауып қомақты қаржы жинап алған болса керек, оның да әйелі бір аяғы жерде, бір аяғы көрде, бірақ Эд жалғанда тірі жанға сенбейді, ең әрісі қашып кетер деп қауіптенгендіктен өзінің итін де шынжырлап қояды.

	Пол Стрэйт — жергілікті республикашылардың басшысы. Оның әйелін Беттерфляй деп атайды, әйтсе де бұл жұрттың қойған лақап атағы емес, оның өзінің шын есімі. Шоқындырғанда есімін солай атаған. Полдың онда Нью-Йорктің республикашыл губернаторы болып нағыз дүрлеп тұрған кезі. Ол өзі қаланың қоқыс қордасының меншік иесі, сонда тасылып төгілген қоқыстың әрбір кеспегінен жиырма бес центтен төлемақы алады. Қоқыс төгілген қорданы егеуқұйрықтар жайлап кетіп, қалаға қатерлі қауіп төндіргенде Пол соларды атуға ықылас білдіргендерге рұқсат қағаз сатуды ұйымдастырып, жалға қол шам, оқ-дәрі мен мылтық үлестірді деген де қауесет бар. Қазіргі президентке егіздің сыңарындай ұқсас болғандықтан да талайлары оны Айком деп те атайды. Алайда Дэнни Тейлор ақитып бір ішіп алғанда "келбетті" деудің орнына "Керкетті Пол" деп айтып қалған еді. Содан бері сол атақ шайырдай жабысты оған. Енді көзі жоқта елдің бәрі сыртынан оны басқаша емес, тек солай деп қана атайды.

	Марулло — соңғы кезде ол неге екенін қайдам, жүнжіп, тым жүдеп жүр. Жүзі қуқыл тартқан, қан-сөлі жоқ. Ал көз жанары ішіне ірі калибрлі мылтықтың оғы тиген адамнан аумайды.

	Өз дүкенінің жанынан ол мойнын бұрмай өте шықты. Ал Марджи көшеден шұғыл бұрылып, бұлқынған асау бөксесін бұраңдатып, дүкенге қиқиып қылымсып кірді. Итен сәнді шалбар, күнқағары тылтиған қалпақ киген қырма сақал жасамыс қараторы бір кісімен сөйлесіп тұрған. Жасы қырықтарды шаужайлап қалған, денесі тап-тұйнақтай ширақ, шымыр, сөзі пысық, іске де ұсынықтылығы байқалады. Бейнебір Итеннің тамағын тұтқан тосаң жоқ па екен, көрейін деп ұмтылғандай ол сатушы текшенің үстіне ұмсына асылыпты. Марджи кірген бетте:

	— Сәлем! Е, байқаймын, сіздердің қолдарыңыз тимей жатқанға ұқсайды, жарайды, кейінірек келермін, — деді.

	Егер әйел атаулы бос уақытын қайда жұмсарын білмей қапылып жатса, ең абзалы, оған банкке барғаны жөн: онда берекесіз болса да ақталуға жарарлық қашан да кәкір-шүкір бірдеңе табылары күмәнсіз. Марджи арғы жаққа өтті де, мәрмәр мен тат баспайтын құрыштан соғылған күмбездің астына келіп кірді.

	Оны көрген Джой Морфидің қуанышы қойнына сыймай ақсия күлгенде, кассаның алақандай терезесінің бүкіл темір торын жасын түскендей жарқыратып жіберді. Айнала ақжарқын күлкі, айнала аңқылдаған ақпейіл, қалауыңша қарық болар каркаллази ойын-сауық, үйлену туралы үкілі үміттің сыбысы да сезілмейді. Марджидің оны о баста бойдақ болып жаралған, бойдақ болып өмірден өтеді, бірақ өзінің табиғатына опасыздық жасамайды деген пайымдауы әбден орынды. Өйткені қос төсектей қосарланған лақаты бар бейіт Джойдың маңдайына жазылмаған.

	— Мырза, айтыңызшы, сіздерде буы бұрқыраған, жап-жас жаңа ақша бар ма?

	— Ғафу өтінем, бикем, қазір қарап көрейін. Бір жерде бар болуға тиіс. Қанша алғыңыз келеді?

	— Мүмкін болса, алты унций, — ол ақ шегірен сумкасын ашып, кітапшасын алды да, жиырма долларға чек жазып ұсынды.

	Джой мырс етіп күлді. Марджида оның көңілі бар, оған ұнамайтын. Онша жиі болмаса да анда-санда онымен оңаша барып түстеніп, кейін кешке бір төсекте түнеп те шығатын. Әйтсе де ол оны әзілдің астарын түсінетін сырбаз сыбайластығы үшін артықша сыйлайтын Ол оған:

	— Янг-Хант бикем, сіз кезінде Мексикадағы әйгілі Панчо Вильидің9 сыбайлас серігі болған менің бір танысымды еске түсірдіңіз. Сіз ондай адамды білуші ме едіңіз?

	— Естісем бұйырмасын.

	— Жарайды, мәселе онда емес. Сол танысым бірде маған мынадай ойы ұшқыр, сөзі өткір күлкілі қызық әңгіме айтып берді. Панчо солтүстікке ығысып барғаннан соң, станокқа басып ақша жиырма песолык қағаз ақша шығара бастапты. Содан боратып, көп шығарғандықтан оның өз адамдары мүлде санауды қойыпты, әділін айтқанда, олардың көпшілігі жөнді санауды да білмейді ғой. Сөйтіп, енді ақшаны таразыға тартып алатын болса керек.

	Марджи оған:

	— Джой, сіз осы естелігіңізді айтпасаңыз, көңіліңіз әсте көншімейді ғой деймін, сірә, — деді.

	— Янг-Хант бикем, о не дегеніңіз, құдайдан қорықсаңыз етті, онда мен әлі белім бесіктен шықпаған кезім ғой. Бүл әншейін күлкі үшін айтыла салған хикая да. Сонымен не керек, оған өзі қара нәсілден болса да, үріп ауызға салғандай сүп-сүйкімді келіншек келіп былай дейді: "Генералым-ау, менің күйеуімді айыптап, аттырып тастадыңыз, бес баламен мені жесір қалдырдыңыз, айтыңызшы, кәне, халықтық революцияны сонда осылай жасай ма екен?" Қазір мен мына есеп-қорытындысын шығарғандай Панчо да сол заматында да қорытынды жасайды.

	— Джой, сіздің кепілдікке қойған салымыңыз жоқ.

	— Оны білем. Өйткені "бұра сөйлеген күлмекке жақсы" демекші, бұл да күлкі үшін айтыла салған әңгіме ғой. Десе де, сонда Панчо адъютантын шақырып алып: "оған бес кило ақша өлшеп бер!" деп бұйырады. Онысы анау-мынау емес, бір құшақ қағаз болып шығады. Ақшаны сыммен буып, жас келіншектің қолына береді, ол арқалап үйіне кетеді. Кенет адъютанты Панчоға келіп, қолын шекесіне қойып тұрып:

	"Генералым менің (оларша: ми грал) оның күйеуін атқан жоқпыз ғой. Ол онда мас болатын. Біз оны әзірше түрмеге жауып қойғанбыз!" деп мән-жайды баяндайды. Ал Панчо болса ұзап бара жатқан жас әйелдің ізінен қалшиып қарап қалады. Әлгі сөзді естігенде ол: "Дереу оны қабырғаға қойыңдар, жесір байғұсты алдауға болмайды ғой" депті.

	— Джой, сіз сұмдық адам екенсіз.

	— Айтпақшы, бұл күлкілі әңгіме болған оқиғаға негізделген. Менің бұған еш күмәнім жоқ, — ол ұсынған чекті қолына алып әрі аударып, бері төңкеріп қарады. — Сізге жиырма, елу, жүз долларлық па, қандай ақшамен берейін?

	— Мүмкін болса, ширек — бес долларлықпен.

	Екеуі де көргеніне қуанышты жандай көңілді еді, сүзілген сүттей әйнегі бар есіктен Бейкер мырза сығалады.

	Бұл арада да қалтарыс, қаға берісте қалған мүмкіндіктер бар-ды. Кезінде Бейкер мырза қарапайым болса да көрсетілген ілкі ілтипаттың сыңайына қарағанда көңілдегі көлеңкелі дәмеге мегзейтін елеусіз түрде оған қарыз беруді ұйымдастырған болатын. Ал Бейкер мырза бұл — доллар мырза. Әрине, оның некелі жары бар, бірақ бұл күнәкар дүниенің Бейкерлерін Марджи бес саусағындай біледі. Егер олар әлденеге ықыласы ауып, ынтық болса, ар-ұяттың алдында ақталу деген, тәйірі, сөз болып па?! Өткенде ол мұның пәтін қайырып дұрыс жасады. Ендеше, оның әлі саннан да, санаттан да шығып қалмағаны.

	Джойдан алған бес долларлық төрт қағазын сумкасына тығып, ақшашты банкирмен жүздесуге енді оқтала бергенде әлгінде Итенмен әңгімелесіп тұрған бейтаныс кісі банкке кіріп келді де байсалды қалпымен баптана басып, жанынан жанай өтті, қойнынан алып карточкасын көрсетті, сол мезетте оны Бейкер мырза кабинетіне шақырды. Ол кірген бойда есік те жабылды.

	— Ал қош болыңыз! — деді Марджи.

	— Мұндай сөзді есту және де оны Уэссекстің айдынды аруының аузынан есту өксігі өшпес өкініш-ақ, — деді Джой, — әлде бүгін кешке, бәлкім, тағы дидарласармыз? Бірге отырып түстенерміз, би билерміз, бұйырса, тағысын тағылар?!.

	— Бүгін менің қолым бос емес, — деп ыңғай бермеді.

	— Мына бір осқырынған сылқым кім өзі?

	— Туды-бітті көріп тұрғаным осы. Банк тексеретіндерге ұқсай ма, қалай өзі? Мен осындай состиған ұсқындарды көргенде әрқашан: өзімнің ала жібін аттамаған адал жан болғаныма шүкіршілік етем, ал есептің төрт амалын меңгергенім үшін Тәңіріме одан да артық мың-мың ризашылығымды айтам.

	— Джой, біле-білсеңіз бар ғой, мына сіз сияқты күйеулерінен өзге түгіл періштенің өзі ат-тонын ала қашқан болар еді.

	— Бар мәзір, жоқ май, мәртебелім.

	— Жә... Жолыққанша...

	Шықты да жол-жөнекей Маруллоның дүкеніне соғып, есігінен сығалады.

	— Сәлем, Итен!

	— Сәлеметсіз бе, Марджи!

	— Әлгі шікірейген бейтаныс кім өзі?

	— Сіздің сиқырлы асыл тасыңыз бар емес пе?

	— Құпия тыңшы ма?

	— Одан да өткен. Қызық, осы жұрттың бәрі неге полициядан қорқады? Тіпті ешқандай кінә-кінәраты болмаса да бәрібір. Әйтеуір полицияның төбесі көрінгеннен көңілің бір түрлі тіксініп, денең түршігіп қоя береді.

	Сонда қалай, әлгі кәкірейген бұйрабас тыңшы болғаны ма?

	Солай болмағанмен, соған қоңсылас, федералдық тергеу бюросынан деседі.

	— Итен, сіз не бүлдіріп қойып едіңіз?

	— «Бүлдіргенің» қалай? Мен бе? «Бүлдіргені» несі?

	— Ол мұнда не бітіріп жүрген?

	— Мен оның өзімнен не сұрағанын ғана білемін, ал оған не керек екенінен хабарым жоқ.

	— Сонда сізден ол не сұрады?

	— Маруллоны мен көптен білем бе? Бұл арада менен бөтен оны білетіндер бар ма? Нью-Бэйтаунда қашаннан бері тұрады?

	— Ал сіз қалай жауап бердіңіз?

	— Мен майданға кеткенде ол мұнда жоқ еді, онымен қайтып оралғанда осында жолықтым. Мен зиян шегіп, құлдырап құрдымға кеткен кезде ол өзінің осы дүкеніне ие болды. Мені өзіне қызметке алды.

	— Оның мұнысын сіз қалай деп ойлайсыз?

	— Бір құдайдың өзі білсін.

	Марджи оның жанарынан жалтарып, тура қарамауға тырысты. Ол әңгіменің төркінін түсінбейтін аңғал жандай болуды жөн көрді. Қызық, шынында да мына шелтиіп шікірейген неме мұнда не бітіргелі келді екен?

	Кенет ол әдеттегідей сөз арасында елеусіз айта салғанда әлдеқалай секем алып, тіпті сезіктеніп қалды.

	— Марджи, сіз маған иланбайсыз ба? Бір ғажабы, шыңғырған шындықты айтсаң, онда саған тірі жан сенбейді.

	— Шындық дегеніңіз, Ит, алуан түрлі болады ғой. Егер түстік асқа тауық пісірілсе, онда отырған жұрттың бәрі сол тауық етін жейді, бірақ біреуге төстің ақ еті тисе, енді біреуге қоңның қоңыр еті нәпақа болады.

	— Мұның рас. Шын сөзім. Марджи, бұл менің көңілімді қатты алаңдатты. Мен істеп жүрген жұмысымнан айрылып қалғым келмейді. Мәнәйім, Альфио бірдеңеге душар болса, онда мен жұмыссыз, далада қаламын.

	— Жақын шамада сіздің қыруар ақшаңыз болады ғой, оны ұмыттыңыз ба?

	— Қашпаған қара сиырдың уызындай, қолда жоқты қиялдаудың өзі де қисынсыз ғой.

	— Итен, мен кейбір жәйтті сіздің есіңізге салғым келеді. Бұл дәп пасханың қарсаңында, көктемде болған-ды. Сонда дүкенге келіп кіргенімде сіз мені иерусалимдік қыз деп атаған едіңіз.

	— Иә-иә, қасиетті де қасіретті жұма күні болатын.

	— Демек, сіз ұмытпаған екенсіз. Ендеше, мен қазір оны білемін.

	Бұл Матфейден болатын. Әрі сұлу, әрі сұмдық.

	— Иә.

	— Сіз неғып оны қапелімде ойыңызға түсірдіңіз?

	— Бұған аяулы Дебора апай кінәлі, ол жаза баспай жылына бір мәрте ежіктеп жаттатып, әбден менен өлердей өшін алушы еді. Сол дәстүр әлі күнге дейін алаңсыз жалғасын тауып келеді.

	— Сіздің бұл қалжыңыңыз болар. Ал анада сіз бұлай қалжыңдамаған болатынсыз.

	— Қалжыңдағаным жоқ. Қазір де қалжыңдау қаперімде болған емес.

	Ол сәл сергігендей болып, іле үн қатты:

	— Байқайсыз ба, менің сәуегейлігім, сірә, шындыққа айнала бастады-ау деймін

	— Бәлкім, солай да болар.

	— Ендеше, сіз менің алдымда қарыздар болдыңыз да.

	— Мақұл.

	Оны қашан өтеу ойыңызда бар?

	Менімен бірге мына қоймаға кіріп-шығуға зауқыңыз соқпас па екен?

	— Одан мәнді бірдеңе шыға қояр деп әсте ойламаймын.

	— Ә... солай ма?

	— Иә... Солай, Итен, Сіздің мына өзіңіз де ондай ожар ойдан ат шаптырым аулақсыз. Сіз осы өміріңіздің ішінде тура жолдан бұра і артып, сынық сүйем қия басқан жан емессіз.

	— Оның несі бар, байқап көруге болады.

	— Әлдеқалай аңсарыңыз ауған күннің өзінде де сейіл құрып, сергелдеңге түсіп жүру сізге о бастан бұйырмаған, ондай опасыздық сіздің қолыңыздан келмейді де.

	— Үйренуге болмай ма?

	— Сізді не риясыз махаббат, не өзекті от боп шалар өшпенділік қана үйрете алуы ықтимал алайда мұның қай-қайсысы да ұзақ сонар, тауқыметі көп, түкке арзымайтын әрекет.

	— Бәлкім, сіздің айтқаныңыз жөн болар. Бірақ сіз оны қайдан білесіз?

	— Қайдан дері бар ма, әйтеуір білем - бітті емес пе!

	Ол тоңазытқыштың есігін ашып, ішінен екі шөлмек кока-кола сусынын алды да, лезде жылумен тершіп кеткен біреуінің аузын ашып, Марджиге ұсынды, өзіне қалған екінші шөлмекті ашуға әрекет жасап жатып:

	— Сонда сіз менен не қалайсыз? — деді.

	— Сіздей еркек бұған дейін менің қармағыма ілініп, қолыма түскен емес. Мүмкін, мен өзіңді сондай сүйетін немесе сондай жаныңды күйдіретін не екенін сезіну үшін тәжірибе жасап, сынағым келетін болар.

	— Сіз сиқыршысыз ғой. Бір ысқырсаңыз болды, дүлей дауыл соғады.

	— Мен ысқыра білмеймін. Бірақ стакан суға ылаң салар шағын дауыл шақыруға өзге еркектерге қабағымды қақсам, соның өзі де жетіп жатыр. Ал сіздің сезіміңізді қалай тұтатуға болатынына менің әзір ақылым да, айлам да жетпей жүр.

	— Бәлкім, сіз шақпағыңызды шағып, тұтатын үлгерген боларсыз?

	Ол шімірікпей сұсты сыңаймен оның басынан аяғына дейін сұқтана сүзіп қарай бастады.

	— Алғауы жоқ, адал жасалған құрылыс, — деді ол — жұп-жұмыр, жұп-жұмсақ, нып-нығыз, жанға жайлы, жүрекке жылы, сүп-сүйкімді.

	— Сіз оны қайдан білесіз? Қолыңыз менің денеме тиіп көрген емес.

	— Ал егер қолым тиді дегенше — аман тұрғанда жан сауғалаудың жайын ойлай беріңіз.

	— Ғашығым менің!

	— Жарайды, оны қоя қойыңыз. Бұл қоныс ол иіске ұқсамайды деуші ме еді, қалай еді? Өзгені арбауға сиқырымның қаншалықты құдіретті екенін пайымдауға менің өз даңғойлығым да жетіп жатыр. Сіз өзіңізге не қажетін айтыңызшы. Сіз сымбатты, салауатты әйелсіз, бас пайдаңызды білетін де жансыз. Осы сізге не керек, кәне, адалын айтыңызшы.

	— Мен сіздің болашағыңыз сәтті болатыны жайлы болжам айттым және де менің сол айтқандарым айна-қатесіз келе бастады, білем.

	— Енді сіз содан өз үлесіңізді алуға дәмелі боларсыз?

	— Солай-ақ делік.

	— Міне, мұныңыз шындыққа жанасады, — ол жаратқанға жалбарынғандай жанарын төңкеріп төбеге қарады. — Мэри, менің жанымның жалғанда жалғыз әміршісі, — деді, — маған, мына жапа шеккен жарыңа, өзіңнің сүйіктіңе, өзіңнің адал досыңа бір көз қиығын салшы, мені қара ниет қастандықтан, менің жан дүниемді жайлап алған және де жаттың өшпенділік арам пиғылынан қорғай гөр. Мен сенің аяушылық арашаңа жан-дәрменіммен зәрумін. Өйткені ер адамның құмарлығы мен құштарлығының құдіреті ақылдан асқан ғаламат, оған мына шексіз-шетсіз тіршілік ғаламына ұрығын себу ғасырдан ғасырға қалып келе жатқан қасиетті атамұра. Orapra me10.

	— Ой, мұндай залым болармысыз, Итен!

	— Солай-ақ болсын. Бірақ мүләйімсіген мүттәйімдер де жетіп жатыр емес пе?

	— Мен сізден қорқайын дедім. Бұрын ондай байқалмаушы еді.

	— Сонда бұл неліктен деп ойлайсыз?

	Кенет оның жанарынан бажайлағыш балгер — сиқыршының әлпеті айқын айшықталғандай болды да, ол осы бір құбылысты қалт жібермей, көзі шалып қалды.

	— Марулло.

	— Маруллосы қалай?

	— Оны мен сізден сұрап отырмын.

	— Сәл сабыр ете тұрыңыз. Бес жұмыртқа, бір орам май, солай ма? Кофе керек емес пе?

	— Бір құтысын бере салыңыз. Үйде тұрсын, артық болмас. Ал мына қалбырдағы еттер тәуір ме? Асап-асап жеуге келе ме?

	— Дәмін татып көрген емеспін. Бірақ алушылар жетіп жатыр. Бейкер мырза, қазір, бір пәс. Бейкер бәйбіше осы қалбырдағы еттерді, консервілерді алды ғой деймін. Қалай дейді?

	— Оны білмедім, Итен. Мен алдыма әкеп қойғанды жеймін. Янг-Хант бикем, сіз күннен күнге төлежіп, құлпырып барасыз!

	— "Жақсы сөз — жан семіртер" демекші, жылы сөзіңіз үшін көңілім риза, көп-көп рахмет!

	— Бұл мақтау емес, бұл — мөлтілдеген мөлдір шындық. Сондай-ақ сіз әрқашан сымбатыңызға сай сәнді киінесіз.

	— Мен де сізді көрген әзірде солай деп ойлаған едім, сіз, әрине, көргеннің бәрі аузын ашып, көзін жұматындай асқан сұлу емессіз, бірақ тігіншіңіз он саусағынан өнері тамған кереметтей ісмер жан болса керек.

	— Бәлкім, одан да гөрі, оның бағасына қарағанда шығар.

	— Адамды оның өзіндік мән-мәнері даралайды, — дегенді осы кім айтып еді? Енді оны өзгертіп: "кез келген үлгіде, қалаған тұрғыда адамды тігінші жасайды" деп айтқан жөн.

	— Жақсы тігілген бешпенттің бір міні бар: ол кисең тозбайды. Мынаны менің де кигеніме он жылдан асып барады.

	— Ә... қойыңызшы, Бейкер мырза, ол деген, әсте мүмкін емес қой, Бейкер бәйбішенің денсаулығы жақсы ма?

	— Шүкір, шағынуға шамасы жетерлік. Янг-Хант бикем, сіз осы неге оның көңілін аулап, келіп тұрмайсыз? Сырласар сыйлас жан таппай іші пысады. Біздің мына аға ұрпақта кісімен тіл тауып, сыпайы сөйлесе білетіндер некен-саяқ қой. Ал әлгі айтқан мән-мәнер жайлы айтылғандар Ункхэмнен11 қалған сөздер Винчестр колледжінің атойлайтын ұраны болған

	Ол Итенге бұрылды.

	— Мынадай керемет жәйттерді білетін және бір нақ осындай банкирді Америкадан маған, кәне, тауып беріңізші?

	Қысылғаннан Бейкер мырзаның жүзі қызарып кетті.

	— Әйелім "Ұлы ғажайыптарды" жаздырып алып тұрады. Кітапқа жаны құмар. Сіз қалайда оның көңілін аулап келіп тұрыңыз.

	— Ілтипатыңызға рахмет, ықыласыммен барып тұрамын.

	Хоули мырза, менің алғандарымды дорбаға салып қоя тұрыңызшы, мен қайтарда соғып алармын.

	— Жарайды, бикем.

	— Айтары жоқ, асқан сүйкімді әйел — деді Бейкер мырза.

	— Ол менің Мэриіммен сырлас, сыбайлас.

	— Итен, әлгі бір жолаушы шенеунік сізге соқты ма?

	— Иә, соқты.

	— Соған осы не керек болды екен?

	— Білмедім. Менен Марулло жөнінде сұрады. Мен оған қалай жауап берерімді білмей дал болдым.

	Бейкер мырза қарманған мәнжәміне іліккен теңіз шаянының сөлін сорып, қабыршағын қайта шығарып тастайтын жалмауыз балдыр теңіз анемонындай Марджидің өзін есеңгіреткен елесінен енді-енді есін жия бастағандай болды.

	— Итен, сіз әлгі Дэнни Тейлорды көрмедіңіз бе?

	— Жоқ, көрмедім.

	— Қайда екенін білмейсіз бе?

	— Жоқ, білмеймін.

	— Менің оны тауып алуым керек еді. Сіз оның қайда болуы мүмкін екенін де білмейсіз бе?

	— Мен оны соңғы рет көргенім, мә, әлгі қашан еді... Ә, ұмытпасам, мамыр айында ғой деймін. Сонда ол емделуге барам деп жүрген-ді.

	— Қайда барады, білмейсіз бе?

	— Қайда баратынын айтқан жоқ. Тек қана тағы бір мәрте емделіп көргісі келетінін айтты.

	— Әлде мемлекеттік емдеу орындарының біріне баратын ойы болар?

	— Жоқ, мырза, сірә, олай емес-ау деймін. Ол менен қарызға ақша сұрап алды.

	— Қанша?

	— Мен сіздің мұныңызға түсінбей қалдым, мырза.

	— Иә, иә, ғафу етіңіз, Итен. Сіздер ескі достарсыздар ғой. Кешіріңіз. Ал әлгі сіз берген қарыздан басқа оның тағы да ақшасы бар ма еді?

	— Меніңше, бар ғой деймін.

	— Қанша екенін білмейсіз бе?

	— Жоқ, мырза. Әйтсе де маған оның ақшасы бар сияқты болып көрінді.

	— Егер әлдеқалай оның қайда жүргенін біле қалсаңыз, Тәңір тілеуіңізді берсін, маған да құлаққағыс етіңізші!

	— Мақұл әрине, Бейкер мырза, мен қуана-куана хабарлаған да болар едім. Бәлкім, сондай емдеу орындарының телефонын біліп алып, сұрастырып анықтауға болар?

	— Ол сізден қарызды нақты ақшалай алып па еді?

	— Иә.

	— Онда анықтаудан бәрібір қайран жоқ. Ол сөзсіз аты-жөнін өзгертіп алған болар.

	— О, неге?

	— Текті әулеттен шыққан адамдардың солай ететін әдеті ғой. Итен, сіз қарыз ақшаны Мэриден алдыңыз ба?

	— Әрине.

	— Ол ренжімеді ме?

	— Ол біледі.

	— Байқаймын, сіздің ақылыңыз кіре бастаған тәрізді.

	— Сізден тәлім алып, сізден үйренемін де, мырза.

	— Үйреніңіз, үйреніңіз.

	— Мен осылай өзіме қажет көп нәрсені анықтап аламын. Ең бастысы — менің білетінім де шамалы.

	— Несі бар, бүл да пайдалы. Мэри сау-саламат па?

	— Ол қашанда қаз-қалпынан әсте айнымайды. Шіркін-ай, онымен бірге бой жазып, бір жаққа сапар шегіп қайтар ма еді деп ынтығам. Біз қаладан аттап шықпағалы талай жылдың жүзі болды, білем.

	— Сіздер үшін бәрі әлі алда ғой, Итен. Ал мен алдағы төртінші шілдеде Мэнге барып қайтсам ба деймін. Мерекенің дырду, дүрбелеңі әбден мезі етіп бітті.

	— Мына сіздерге, банкирлерге бүл жағынан әлдеқайда кеңшілік қой. Өйткені сіз таяуда ғана Олбаниге сапарлап қайттыңыз, білем?

	— Оны қайдан шығардың?

	— Өзім де білмеймін, әйтеуір, біреуден естісем керек. Бәлкім, Мэриге Бейкер бәйбіше айтқан болар.

	— Оның айтуы екіталай. Ол білмейді де. Кімнен естігеніңізді есіңізге түсіріп көріңізші.

	— Әлде, бәлкім, маған солай боп көрінген шығар.

	— Итен, бұл мені қатты алаңдатады. Жадыңызды қаузап қайдан естігеніңізді қалай да есіңізге түсіріңізші.

	— Оллаһи мырза, есіме түсіре алмай тұрмын. Асылы, жалған болған соң соның бәрібір емес пе?

	— Бұған менің неге соншалықты абыржып, алаң болғанымды енді құпия түрде өзіңізге ғана айтайын. Гәп — соның шындық, рас болғанында. Мені губернатор шақырды. Мәселе айрықша маңызды. Мұның қалай жұрт құлақтанып, жария болып кеткенін түсінсем бұйырмасын.

	— Сол жақта сізді біреу-міреу көріп қалған жоқ па еді?

	— Жоқ. Көрмеген сияқты. Мен ұшып барып, қайтарда да ұшып келдім. Бұл аса маңызды мәселе. Мен қазір сізге қайсыбір жәйттерді айтып берейін Егер бұл да жарияға жар болса, мен оны сіздің кімнен естігеніңізді білгім келеді.

	— Онда айтпай-ақ қойғаныңыз жөн.

	— Жоқ. Сіз Олбани жайлы біледі екенсіз, мен енді мұны да айтып беруге тиіспін. Штаттың өкімет орындары біздің округтің, оның ішінде, әсіресе біздің кенттің жай-жағдайына, шаруасына ілкі ден қойып отырған түрі бар.

	— Неліктен?

	— Олбани әлде бірдеңелердің сыбысын сезген сыңайлы.

	— Саясат па?

	— Губернатор жасағанның бәрі қашан да саясат қой.

	— Бейкер мырза, бұл туралы неге ашық айтуға болмайды?

	— Оның себебі мынада. Бір жерден әлдеқалай бір сыбыс шығады да, тексеру барысында тексерушілер айтар ауызға мәнді ештеңе таба алмайды.

	— Түсінікті. Сіздің маған айтқандарыңыз, әрине, өкінішті-ақ. Мен миғұла мылжың емеспін, әйтсе де соны менің білмегенімнің өзі оңды болар еді.

	— Егер, әділін айтсам, соны менің өзім де білмегенді ар-намысыма ақау салар айуандық санамас едім.

	— Сайлау өткізу үшін шілденің жетісі белгіленіпті. Сонда сіз бәрі одан бері де әйгілі болып қалуы ықтимал деп ойлайсыз ба?

	— Білмеймін. Бәрі Олбаниге байланысты болмақ.

	— Мүмкін, әлде бұл араға Маруллоның да қатысы бар шығар? Мен жұмысымнан айрылып қаламын ба деп қорқамын.

	— Жоқ-ә. Екіталай. Әлгі шенеунік Нью-Йорктен келген болатын. Әділет министрлігінен. Сіз оның өкілдігі бар ма екен, тексеріп көрген жоқсыз ба?

	— Маған ол бір қағаздарын көрсетті, бірақ мен соған жөнді назар аударғаным жоқ.

	— Оныңыз бекер болған екен. Әрқашан мұқият қараған жөн.

	— Жарайды, оны қойшы, сіз қалай тағы бір жаққа жүрмексіз бе?

	— Әрине, мұның бәрі түкке тұрмайды. Төртінші шілде сынды айтулы күнде ойда жоқ оқыс бірдеңе болуы әсте мүмкін емес. Прил-Харборға шабуыл жасау үшін жапондықтардың мереке күнді таңдап алуы, сірә да, тегін болмаса керек. Қала қаңырап бос қалатынын олар алдын ала білген ғой.

	— Мэримен бірге мен де, шіркін-ай, бір жаққа сапарға шығып кетер ме едім?!

	— Кезеңі келгенде сіздер де барарсыздар. Ал маған дәл қазір жатпай-тұрмай жадыңыздың жақпар-жапсарын ақтарып, қалай да Тейлорды тауып беруіңізді айрықша өтінемін.

	— Оның қажеті не? Бұл соншалықты маңызды шаруа болып тұр ма?

	— Айтары жоқ, маңызда шаруа. Неге екенін мен сізге әзір айтпай-ақ қояйын.

	— Олай болса, амал қанша, өкінішті-ақ, оның қайда қаңғып жүргенін мен де білмеймін.

	— Егер оны тауып берсеңіз, бәлкім, онда сізге мына жұмысыңызға жатып жармасудың да қажеті болмас.

	— Е, олай десеңіз, мен бар жан-тәніммен оны іздеп табуға тырысып көрейін, мырза.

	— Міне, мұныңыз дұрыс, Итен Мен сізге үміт артам, ол табылған бойда, күн демей, түн демей сол заматында маған хабар беріңіз.





XIII тарау

	Ойлануға да уақыт таппаймын деген адамға менің қайраным бар. Мәселен, мені алайық, мен қажетінде қалауымша ойлана аламын. Тауар өлшеп тұрасың ба, сатып алушымен амандасып жатасың ба немесе Мэримен текетірес, қағысып, әлде төсекте табысып қаласың ба, тіпті балалардың бассыздығын тыйып, тезге салуға әлектенесің бе — соның бәрі бір әйтеуір менің одан тыста әлде бірдеңелер жайлы ойланып-толғануыма, түсініп-түйсінуіме, зерделеуіме иненің жасуындай бөгеті жоқ, ол ол ма, мен жұрттың бәрі де солай ғой деп топшылаймын. Егер адамның ойлануға мұршасы болмаса, демек, оның ойлауға деген бойкүйез енжарлығы, бар мәселе, міне, осында ғана.

	Бұрын сырын біліп, сынын түймеген өзіме беймәлім, бөтен де бөгде дүниеге тап болып, табан басқан соң да менің ойламауға, ойланбауға әддім болмай қалды. Тұңғиық тереңнен толассыз қайнап шығып жатқан қат-қабат сұрақтар қасарысып қия бастырмай, жауабын талап етті. Байырғы тұрғындар баяғыда буыны бекіп, бұғанасы қатпаған бала шағында-ақ әбден түбегейлі алаңсыз шешкен жәйттер тап болған кездің өзінде, бұл дүниенің жабығынан енді ғана сығалаған мен байғұс томаға-тұйыққа тіреліп жаттым.

	Мен тегершік тетігін қосып, дөңгелекті шыр айналдырсам, тіпті оның әр айналымын қалт жібермей қадағалай аламын — керек десе, қалаған сәтінде тоқтата аламын деп қисынсыз қиялға ұрындым. Бірақ барған сайын менің бойымда осының өзі бастапқыда кім іске қосып, серпін бергеніне қарамастан белгілі бір мақсат-мүддесі мен жоба-жоспары бар жанды мақұлықтай өзгеге тәуелсіз өзінше оқшаулануы да ықтимал-ау деген апатты ағаттықтың қалыптасып, бірте-бірте мендей бастағанын айтпай аңғардым. Мені айрықша алаң-жарлы еткен бөтен де белгілі бір жәйттер табылды. Расында, сол дөңгелекті шыр айналдырған шынымен-ақ осы менмін бе, әйтпесе, менің өзімді ұршықтай үйіріп, иіріміне тартып кеткен әлде соның өзі ме? Мақұл, алғашқы қадамды мен-ақ жасаған болайын, ләкін, содан былайғы жерде мен өз еркіммен алаңсыз еркін басып жүрмін бе? Бейнебір мен бет түзеген ұлы көштей ұзын сонар жолда кес-кестеген қиылыста адастырар алдамшы айырықтар да жоқтай ... тек алға, алға тартар сайраған сара жол жатқандай...

	Әуел баста жүрер жолыңды, барар бағытыңды ойланып-толғанып алуға болатын еді. Өнегелілік-көргенділік, адалдық-әділдік дегеннің өзі не? Бәтуасыз бос сөз бе, әлде сол сөздің ар жағында мәнді бірдеңе тұр ма? Менің әкемнің мінез-құлқындағы әлсіз тұсы — жан біткенге жақсылық қана ойлайтын момындығы болса, жұрттың бәрін өзіндей ақкөңіл адал ниетті деп білетін оның қулығы жоқ, табиғи ынжықтау болмысын, жаны жайлау, жүрегі жомарттығын өшпендідей өзімшілдікпен пайдалану адалдыққа, адамдыққа жатар ма еді? Жо-жоқ, бар болғаны, кәсіпкерлік мүлдесіне бола, тек соған бола ғана, омақаса құлайтын оған ор қажет болды. Олай деу себебім, орға оның өзі барып құлады. Оны ешкім итерген жоқ. Ол өзі барып құлаған ордың түбінде жатқанда оны тырдай жалаңаштап шешіндіргендері қалай — бұл не, қасиеті жоқ көргенсіздік пе? Әй, қайдам, меніңше олай бола қоймаса керек.

	Міне, енді Нью-Бэйтаунға тұзақ салып отыр, ол оны аспай-саспай, аса сақтықпен абайлап тартып, ақырын қысушылар, әрине, арам ойы жоқ адал жандар. Егер сол тұзақты ақыр-аяғына дейін тартудың сәті түссе, оларды алаяқтар демей, қайта ақылды, іскер жандар деп дәріптейтін болады.

	Егер ойламаған жерден күтпеген тосын жағдай тап бола қалса, бұл көргенсіздікке әлде арамдыққа жата ма? Менің пайымдауымша, мұның бәрі істің нәтижесіне байланысты болады ғой деймін. Өйткені адамдардың көпшілігі асығы алшысынан түсіп, айтқаны болып тұрғанды қашанда ақ дегені алғыс, қара дегені қарғыс деп біледі. Айталық, қақтығыс-қарсылықсыз Еуропаны жаулап алып, Гитлер салтанатты шеру тартты. Ал Муссолинидің кезінде пойыздар белгіленген кесте бойынша кідіріссіз жүріп тұрды, фашистермен ауыз жаласқан Виши Коллиборадионизм Францияның игілігіне қызмет етті, ал Сталин кім не десе, о десін, бәрібір ірі тұлға болатын. Күш пен жетістік сыннан тыс, моралдан биік. Демек, істегенің мәнді емес, қайта қалай жасағаның, соны қандай айдар тағып, қалай атауың мәнді. Адамның бойында бір нәрсені істеуге қаймықпай қарсы тұратын, болмаса, бірдеңені күмілжімей, күлтектемей ашық айыптайтын, кінәсін кесіп, үкім шығаратын құдіретті күш бар ма? Әй, қайдам, соның нышаны байқалмайды.

	Әдетте, жолы болмай, сәтсіздікке душар болғанды ғана айыптайды, қылмыс, шын мәнінде, қылмыскер қолға түскенде барып қылмыс болып саналады. Нью-Бэйтаунның мына қозғалған ісінің барысында тіпті біреудің зардап шегуі, біреудің қазаға ұшырауы әбден ықтимал бірақ бүл істің бәрібір аяқталары күмәнсіз.

	Менің өз ар-намысыммен арпалысуыма тура келді десем, әрине, мұным артық та болар. Істің мән-жайын айқын түсініп, оны талайыма тиген үлес осы деп мойынсұнғаннан бастап, бұл сүрлеу маған айдай айқын, ал оның қатерлі қалтарыстары да атойлап тұрғандай болды. Бір ғажабы — бәрі өз-өзінен құралып, біріне-бірі ұласып, тоқайласып, орын-орнына кетігін тауып, өздігінен қаланып жатты. Менің бар бітіргенім, әйтеуір осы орайласып жатқан оқиғаларды қадағалап, соларды қол көмегі болмаса, тіл жәрдемі арқылы ілік-шатыссыз дұрыс жолға сілтеп отырдым.

	— Ойға алғандарымды егжей-тегжейлі ойластырып, олардың бірсыпырасын жүзеге асырып та үлгердім. Мұның бәрі менің табиғатыма жат нәрсе екенін, әйтсе де шоқтығы биік арғымаққа қарғып міну үшін аяқ асар үзеңгі қажет екенін түсінгеніме кәдік болмауға тиіс. Ал ерге қонжиып қонған соң маған таралғының да, үзеңгінің де қажеті болмай қалары хақ. Бәлкім, шыр көбелек айналған дөңгелекті шалт тоқтатуға менің шамам жетпес, бірақ енді бұдан басқасын айналдырып әлек болудан аулақпын Мен жаңа түскен ымырттай бұлыңғыр ылаңды қатерге толы мына дүниеде қалуды қаламаймын, тіпті мұнда қалудың қажеті де жоқ. Шілденің жетінші жұлдызына белгіленген қайғылы оқиғаға менің қатысым жоқ. Бұл тегершік менсіз айналуда, алайда оның айналысын пайдаланып қалуға маған бұл жалғанда дәнеңе бөгет бола алмайды.

	Адамның көкейінде көлегейленген ой-пікірі оның жүзінен көрініп тұрады, яки адамның көзі — оның жан дүниесінің айнасы деген, қателігі сан-сан мәрте тайға таңба басқандай дәлелденгені, есте жоқ ертеден келе жатқан ескі ұғым бар. Мұның бәрі жалған. Адамның жүзінен оның бойындағы тек дерті — ауруы ғана немесе сәтсіздігі, әйтпесе ауыр дерттен аумайтын шарасыздығы ғана көзге шалынады. Бірақ айрықша артық жаратылған, сирек ұшырайтын сезімтал қасиетке ие дарынды жандар да баршылық қой. Олар бәрін алғаусыз пайымдайды. Көзге ілінетін өзгерістер мен құбылыстарды аңғарады, өзгелер ұға-ұғына бермейтін шарттарды байқайды. Менің Мэриім де менің ішкі жан дүниемде болып жатқан өзгерістерді айтқызбай-ақ сезді, бірақ соның мәнін ағат түсінді, керісінше жорыды, ал Марджи Янг-Хант бәрін түсінді, әйтсе де Марджи сиқыршы ғой, әрине, бүл іске өзіндік салқынын тигізері сөзсіз, ол сондай-ақ ақыл-парасатты әйел ал мұның істі бұрынғыдан бетер ширықтыра түсері шүбәсіз.

	Бейкер мырза төртінші шілдеден соң іле-шала, яғни сейсенбіде қалайда қайтып оралу үшін біраздан кейін жеделдетіп қаладан сапар шегіп кетуге жанталасатынын мен өзімше пайымдаған болдым. Салдарлы салқыны сайлауға дейін-ақ сезілуі үшін жұмада ма, әлде сенбіде ме, әйтеуір көкті бұлт шалып, күн күркіреуге тиіс. Ал Бейкер мырза мұндай сындарлы сәтте бұл маңнан, сірә да, аулағырақта болғанды жөн көрері күмәнсіз. Мұның маған тиер кесірі де, мен үшін мән-мәнісі де шамалы. Егер ол қаладан кештетіп аттанғандай жағдай болса, әлбетте, онда маған бейсенбіде бірдеңелерді ойластырып, қарастырып қойған теріс болмайды ғой. Бұл шараға байланысты істелер әрекеттерді мен сенбіде-ақ өңім түгілі түсімде жүзеге асыра алатындай етіп егжей-тегжейлі талдап жасап қойғанмын. Бәлкім, мен аздап толқып алаңдаған да болармын, бірақ бүл бар болғаны, сахнаға шығар шақтағы актердің қоңыр көңілінің серпілісіндей ғана, ақиқаты да сол одан бір мысқал артық болған емес.

	Дүйсенбіде, мамырдың жиырма жетінші жұлдызында да таң ертеңмен, дүкенді ашар-ашпастан қалбалақтап Марулло жетіп келді. Келіп алған соң дүкеннің бұрыш-бұрышын кезіп, ұзақ жүрді, терезелерге қарады, кассаға, тоңазытқышқа бір түрлі тосын көзбен телміре қарады, бір сәт қоймаға кіріп, оны да түгел шолып шықты. Мұнысына қарағанда ол соның бәрін түңғыш рет көріп тұрған адамға жоруға әбден болар еді.

	— Төртінші шілдеде әлдебір жаққа барасыз ба?

	— Сен оны тағы қайдан шығардың?

	— Қалтасы қалың ақшалылардың бәрі кетіп жатыр ғой.

	— Е-е! Ал сонда мен қайда барған болар едім?

	— Баратын жер аз ба? Айталық, Кэтскилзге, әйтпесе тақа болмаған күнде Монтокке барып балық аулауға болады. Қазір тунец жүріп жатқан кез.

	Салмағы анау-мынау емес, отыз қадақ тартатын бұлқынған асау балықпен арпалысты ойлаудың өзінен-ақ оның қолы құрысқан иығына дейін қақсап кеткен болса керек, байғұстың бет-аузы адам шошырлықтай тыржиып сала берді. Мен одан сіз Италияға қашан жүргелі жатырсыз деп сұрауға аз-ақ қалдым, бірақ соның есесіне мен жаймен жанына бар дым да, ептеп шынтағынан ұстадым.

	— Альфио, — дедім мен, — әйтсе де сіз бар ғой, дуанасыз. Сізге Нью-Йоркке барып, білікті маманмен ақылдасқан жөн, бүл дертке қандай да бір дәрі-дәрмек бар шығар!

	— Сол дәрі-дәрмегіңе мен сенбеймін.

	— Одан сіз дәнеңе де ұтылмайсыз, байқап көріңіз, мүмкін, шипасы тиер.

	— Соның қайғысы саған түсті ме?

	— Жоқ-ә. Алайда мен осында, ақылынан адасқан тоңмойын, доғал ойлы италиялықтың қарауында талай жылдан бері істеп келемін ғой. Егер өзге тұрмақ, сұмырайдың сұрқиясы көз алдыңда дәл осындай адам төзгісіз азап шегіп жатса, оған да жаның ашыған болар еді. Сіз осында келесіз де, келген бетте-ақ қолыңызды құшақтап жүріп, оны олай бұрайсыз, бұлай бұрайсыз, соны көргенде сіз шығып кеткен соң да жарты сағат менің тұла бойымда сырқырамайтын да, сыздамайтын да жер қалмайды.

	— Сенің маған жаның ашығаны ма?

	— Тапқан екенсіз, ауырмаса, атамнан әрмен! Артық ақы төлер ме екен деген кәдімгі жәдігөй жарамсақтығым ғой.

	Ол қатулы қабағының астындағы айналасы қарашығына дейін әбден талаурап кеткен сұқты ит көздерімен сес білдіргендей сестене қарады. Бірдеңе айтқысы келгендей алаң көңілмен оқталып тұрды да, кенет ойына әлдене түскендей одан айнып қалды да:

	— Сен тамаша балақайсың, — дей салды.

	— Бекер олай деп ойлайсыз!

	— Тамаша балақайсың! — әлгі сөзін аптыға қайталады да, өзінің осы бір қисынсыз қылығынан қысылғандай дүкеннен асығыс шығып кетті.

	Дэвидсон бәйбішеге екі қадақ асбұршақ өлшеп бергелі жатқанымда, Маруллоның қайта жүгіріп келе жатқанын көзім шалды. Есікті ашқан бойда ол маған:

	— Менің машинамды ал — деп дауыстады.

	— Не дейсіз?

	— Ал да, жексенбі мен дүйсенбі күндері бір жаққа барып қайт, — деді ол.

	— Оны менің қалтам көтермейді.

	— Балаларды да бірге ала бар, менің "понтиагімді" сені келіп алады деп гаражға ескертіп қойдым. Багында бензин толып тұр.

	— Сәл сабыр етіңіз...

	— Сабырыңды маған тықпаламай-ақ қой, балаларыңды да бірге ала бар, — шайналған темекі жентегіндей бірдеңе ұшып келіп, асбұршақтың үстіне жалп ете қалды. Іле көшеге атып шығып, дедектей жөнелген Маруллоның ізінен абыржыған Дэвидсон бәйбіше аң-таң боп аңырып біраз тұрды. Мен асбұршақтың арасына түскен оралған сағыздай бүктелген жасыл түйіншекті — қайта-қайта қатталып оралған үш жиырма долларлықты тауып алдым.

	— Бұған не болған?

	— Италиялықтардың бәрі осындай ұшқалақ, ұрыншақ келеді ғой!

	— Онысы көрініп тұр. Ақшаны лақтыруын қара өзінің!

	Содан кейін апта бойы мұнда жоламай қойды, онысы бір реттен оңды да болды. Бұған дейін ол маған ескертпей, ешқайда аттап шыққан емес-ті. Соның бәрі не боларын күні бұрын білсең де, кежегең тартып, кеткің келмей, көшедегі мерекелік салтанатты шеруді дәп бір қаққан қазықтай қалшиып тұрып, жібермей қарайтынымыз сияқты болды да шықты. Десе де, мен одан "понтиакті" күтпеген едім. Марулло өз машинасын ешуақытта біреуге бермек түгіл оның сауырынан сипатпайды. Соған қарағанда ұғып болмас оқыс бірдеңе болса керек. Қат-қабат осы оқиғаларды әлдебір беймәлім бөгде күш, әйтпесе құдіретті құзыр-ерік бажайлап басқарып отырғандай, оның өзінде де жай ғана басқарып қоймай, оларды көлікке тиейтін албарға қамаған малдай үйіріп үсті-үстіне дүмеп, үдете түсуде. Мен мұндайдың кей-кейде керісінше болатынын да білем. Рабайда болса да ондай жат, бөгде күштің, құдіретті құзырдың тұтқиылдан тосын араласуы алдын ала мұқият ойластырылған, кінәратсыз қиюластырылған жоспарлардың өзін де бүлдіретін, быт-шыт қып бұзатын кездері де ұшырасады. Асылы, біздер "сәтті" әйтпесе "сәтсіз" дегенде әдетте осыны айтатын болармыз.

	Мамырдың отызыншы жұлдызында, бейсенбі күні мен әдеттегідей жарқыраған інжу-маржандай бозала таңмен таласа ояндым. Қазір жаздың жайсаң күндерінде көкжиек құланиектеніп таң ерте атады. Үстел мен отырғыштар алагеуімде бұлдырап әлі жөнді көрінбейді, ал қабырғада ілулі тұрған суреттер болса, одан сәл анықтау, әйтсе де алабұртып қана көзге шалынады. Терезелердегі шырыштай аппақ перделер тыныстағандай желпіне желбірейді, өйткені таң саз берген сәттен бастап, әдетте теңізден сабатты саумал самал соғады.

	Оянған бойда мен бір пәс ақыл-ойдың тіршілікке тән айқын сергектігі көрген түстің күмілжіген көмескі кіреукесін бірден серпіп, сейілтіп жібере алмай, екі дүниеге телінгендей керенау кейіпте тапжылмай біраз отырдым. Мен соған рақаттанып тұрып керілдім. Бұл өзі — жалғанда ештеңе тең келмейтін керемет сезім. Құдды түні бойы бүкіл денең құрысып, тұла бойың тырысып қалғандай, енді соны буылтық-буылтық, жұп-жұмыр бұлшық еттердің доғал басына кептеп, қыртыс-тыртысын жайып, қалпына келтіру қажет болған тәрізді, ал бұдан кейін денең де шымырлап, жаның жайылып жадырап сала береді.

	Көз тартып, көңіл аударарлық бірдеңе бар ма екен, байқайын деп мен газетті жүгіртіп шолып шыққандай әуелі бір мезет түсімде көргендерімді түгел тізіп жадыма түсірдім. Содан соң әлі болмаса әлі-ақ болады-ау дегендерді қайта сараладым. Ақырында барып өзімнің қанды көйлек майдандас досым, ғажап жауынгер командирімнің өміршең өнегесін мен де өзімше іс жүзіне асыруды қолға алдым. Оның аты-жөні — Чарли Эдвардс. Жасы егде тартқан, шені майор, әділін айтсақ, саптағы солдаттарды басқаратын қызмет атқаруға жасы әлдеқашан асып кеткен, бірақ тәжірибесі жөнінен де өзінің сардарлық қабілеті, қасиеті жөнінде де таптырмайтын тамаша сардар. Оның отбасы көп жанды: жұбайы, үйелмелі-сүйелмелі төрт перзенті бар-ды, солар жайлы ойлауға мұршасы келген сәттерде оның сүйініш пен сағыныштан жан жүрегі елжіреп, шоқтай өртенетін. Бірақ соғыстың жан беріп, жан алған, қан кешіп, қайғы жұтып, қасірет тартқан қарбалас арпалысында жүргенде отбасының жай-күйі, тіршілік-тынысы жайлы ойлауға оның мүмкіндігі де, қақысы да жоқ болатын. Міне, сол бір шешуіне, күрмеуі күрделі тұйықтан шығудың жай-жапсарын жатпай-тұрмай ойлай келіп, оның оңтайлы жолын қалай тапқанын ол тәптіштеп тұрып маған әңгімелеп бергендей. Ол былай: таңертең, егер тұтқиыл дабыл қағылып, әңкі-тәңкісін шығарып, шырт ұйқының шырқы бұзылмаса, онда ол өзінің ой-пікірін, бүкіл ынта-ықыласын, сағыныш-құлқын тастай түйіп, шыңдай ширықтырып туған-туысқандарына, жақын-жанашырларына арнайды. Солардың әрқайсысы туралы кезек-кезегімен жан-жүрегін жайып салып, емірене еске алады, ойша тілдеседі, ол өзі қандай еді, бет-әлпетін есіне түсіреді, дидарласқанда не айтушы еді, әйтпесе кейде соларды айналып-толғанады, ыстық ықыласын білдіреді, аялайды, асыл бұйымдар салынған ашық қобдиша алдында тұрып, оның ішіндегілерді ақтарып қарағандай: бір затты алып асықпай аударып-төңкереді, алақанымен ақырын сипайды, ерніне тигізеді, сүйеді, қайтадан жаймен орнына қояды, содан соң екіншісін қолына алады. Сөйтіп, ақырында, қоштасар сәттің алдында бәрін қимас көңілмен тағы бір шолып шығады да, қобдишаның қақпағын жауып кілттейді. Кейде қарбаластан қағыстырып аз-кем уақыт ұтқанда соның бәрін жарты сағат ішінде жайғастыратын да, содан соң күні бойы өзінің бауырластары жайлы ойламай, ширақ-шақан жүріп басыбайлы міндетін, жұмысын, адамдарды қырып-жоюды көздеген қанқұйлы қызметін алаңсыз атқара беруіне әбден болатын. Ол өзгелерден оқшау, оқ бойы озық тұрған сардар еді, одан басқа мен бүл өмірім ішінде ондай адамды жолықтырған емеспін. Мен одан өз тәсілін пайдалануға рұқсат етуін өтіндім. Ол рұқсат етті. Кейін соғыста қаза болды. Мен оны ақыл-парасаты биік, өмірде өшпес өнегелі іс қалдырған адам ретінде үнемі асқан ілтипатпен еске алып жүремін. Ол өзінше мәнді де мағыналы, қызықты да қызғанышты ғұмыр кешті, сүйе де білді, адами борышын өтей де білді, өзінің жасағанын жарияға жар салып, дәл осылай мақтана, масаттана алатындар бұл жалғанда көп бола қояр ма екен?

	Майор Чарлидің бұл өнегесіне онша әуес бола қойған да емеспін, бірақ сол бейсенбіде өзімнің бүкіл ой-түйсігімді шашау шығармай шоғырландыру қабілетімнің қажет болар үркін бір сәті туарын білгендіктен, мен түнгі аспанның көкжиегінде сәріліктің сараң саңылауы білінер-білінбестен оянып, көзімді тырнап ашқан бойда майор Чарлидің тәсілі бойынша өзімнің отбасым жайлы ой толғауға кірістім.

	Мен ретімен әуелі Дебора апайдан бастадым, оны Израиль халқының қалаулы қазысының (сот) құрметіне Дебора деп атаса керек, ал сол бағзы замандарда қазылардың сап түзеген сарбаздардың қолбасшысы болып та сайланатынын менің бір жерден оқығаным да бар. Әйтсе де бұл сәтті тауып қойылған есім еді. Дебора апайдың қалың қолды басқаруға шүбәсіз қабілеті жететін. Ол өзінің өктем ақыл-парасатының құдіретті құзырын ойдағыдай жұмылдыра білді. Мен өзімнің оқып-білуге, ілім-білімге алғаусыз құштарлығым үшін сол апайыма өлшеусіз қарыздармын. Мінезінің қатыгез, қатал да айрықша тақуа болғанына қарамастан, ол білуге, білімге жаны құмар жан болатын және мұндай қасиеттен құр қалған қуыс кеуде керенауларды жақтырмайтын. Мен өз ойымның бісмілләсін бастағанда алғашқы ықылас-ілтипатымды соған арнадым. Содан соң Қарт шкиперді есіме алдым, оз әкемнің аруағына ойша басымды иіп, тағзым еттім. Мен шын мәнінде анама лайық бола тұрса да, өткен өмірімнің қаңырап бос қалған бір орнын да ұмытқаным жоқ. Өзімнің туған шешем менің есімде жоқ. Ол ерте, мен есімді білер-білместе қайтыс болса керек, сол себепті де менің жадымдағы оның орны өмір бойы қаңырап бос қалды.

	Мені бір жәйт қана алаңдатты. Дебора апайдың, Қарт шкипер мен әкемнің бейнелері көз алдымда әдеттегідей айқын көрінбеді. Тайға таңба басқандай бадырайған мүсіндер орнына бұлдыраған бұлыңғыр сағымдай елес қана тұрды. Бәлкім, естелікте уақыт ықпалымен өзінің әуелгі өңінен, ұсқынынан айрылған көне суреттей (дагерротип) кем-кемдеп сыры да, сыны да тайып, айнала көрінісімен ұласып, астаса бастайтын болар. Оларды қаз-қалпында мәңгі сақтау әсте мүмкін емес.

	Ендігі кезекте тұрған Мэри, бірақ мен оны әңгіменің соңына қарай әдейі ығыстырып қойдым.

	Мен жадымда Алленнің бейнесін жаңғырттым. Алайда, менің көкірегімде күні ертең ержетіп, есейгенде кәміл кемелденуге талпынады-ау деген жарқын үміт ұялататын көңілі хош, жаны жайдары балауса балдырған шағын қанша ойланып-толғансам да, жадыма түсірер санамнан саңылау таба алмай әлек-шәлегім шықты. Мен оны көзге үйреншікті қазіргі кейпінде көз алдыма келтірдім — тұнжыраған, тәкаппар, орынсыз өкпешіл, мысын құртып, мұңын арқалатқан томаға-тұйық, қақпанға түскен қабаған төбеттей азуын ақситып, бәріне, тіпті өзге тұрмақ өзіне де тарпа бас салуға әзір жігіттік желігінің жаңа басталар қиын-қысталаң шағының қиясты құпиясының құрсауы құрсаған секемшіл доң-добалдық. Тіпті ойын да, бойын да риясыз ырқына ықтырып алған ылаңды абыржу-алаңның әлегімен арпалысқа түскен оның өзіндік өктем бейнесін мен ең болмаса ойша болса да көз алдыма елестетуге шамам келмеді. Бар болғаны: мен сені түсінемін дедім де, ол жайында мұңайып ойлауды қойдым. Осы сыннан менің өзім де өткенмін, менің саған жасар қайраным жоқ. Көмектесе де алмайсың. Менің саған бар айтарым — мұның бәрі әлі-ақ өтеді де кетеді. Амал нешік, сен менің айтқаныма құлақ аспадың. Енді алдыңнан жарылқасын, алған бетіңмен жүре бер, біз бір-бірімізге сыйыспастай болған шақта менің саған деген сүйіспеншілігім сенің сүйенер серігің, айнымас адал досың болсын!

	Эллен жайлы ой менің жаныма шексіз қуаныш құяды. Ол шешесінен де асқан сымбатты болады, өйткені оның балауса балғындыққа тән албыраған бет-әлпетінен түлеп әбден кемеліне келген кәмелетті шағында Дебора апайдың айбарлы ажарының әлдебір айдынды нышандары айшықталары күмәнсіз. Оның еркетотай шолжаң қасиеті, оның адуын ашулы айбары, оның кілт етіп, күйіп-пісіп қалатын күйгелектігі — осының бәрі жымдаса шоғырлана келе үйлесімді үркін салиқалы мінезге айналғалы тұрғаны айқын аңғарылады. Мен бұған шүбәсіз сенем, өйткені оның ұйықтап жатып бойтұмарды емекси еміреніп, періштедей пәк кеудесіне құшырлана қысқаның, сол бір мезетте оның албыртқан ақ жүзінде мейірі қанып, мерейі тасқан кәнігі әйелдің сезімі алаулап ойнап шыға келгеніне өз көзім куә болған Сол бойтұмар менің көргенімнің куәлігіне қандай айғақ болса, оған да оның соншалықты мәнді болғанын паш ете алады. Менің бойымдағы табиғат дарытқан мәңгілік ұрығындай қасиетті саф күйінде сақтайтын да, оны осы өмірде ұластыратын да, бәлкім, міне, осы Эллен болар: ол жайлы ойыммен оны ойша құшырлана құшақтадым, ал ол болса, кәдімгі тірі жандай менің құлағымның сырғалығынан төменірек саусағымен қытықтады да, жаймен жымиып күліп қойды. Элленім менің, қызым менің!

	Мен ерніндегі жымиған күлкісі тарамаған күйі оң жағымда ұйықтап жатқан Мэриге бетімді бұрдым. Ол ылғи да оң жақта жатқанды ұнатады, бәрі жақсы, бәрі ойдағыдай онды болса, басын оң иығымның үстіне салады да, өзін сипасын деп менің сол қолымды бос қалдырады.

	Осыдан бірнеше күн бұрын мен сұқ саусағымды банан шабатын қисық пышақпен кесіп алған едім, енді сол кесілген саусағымның ұшында түрпідей қатты тыртық пайда болыпты. Сондықтан сүйіктімнің тәтті ұйқысын бұзбау үшін мен қытығын келтірместей етіп ортаңғы саусағымды сәл-пәл батырып, оның ақ тамағының астымен ақырын ғана сипай иығына қарай жүргіздім. Ол маужыраған тәтті ұйқысын қимай, әдеттегідей кеудесін кере рақаттана терең бір күрсінді. Қайсы біреулер ұйқыдан оңай ояна алмайды. Мэри ондайлар сапына қосылмайды. Ол жаңа күнді әманда жақсылығын ала келер деген игі үмітпен қарсы алады. Соны білгендіктен де мен күткен үмітінен күдер үзіп, көңілі жасып қалмасын деп оған әрқашан елеусіз ғана сыйлық әзірлеп қоюға ұмтыламын. Мен әрқашан осы қазір оның алдында өзім жайып салуға ұйғарғанымдай бір тосын жаңалықты қоржын түбінде қалайда сәрпездеп сақтап жүремін.

	Ол әлі ұйқылы-ояу, көзін ашты.

	— Тұратын кез болып қалды ма? — деп сұрады да, ол таң атуға таяу ма екен, көрейін дегендей, бұрылып терезеге қарады. Жазу үстелі қойылған қабырғаға ілінген суретте — ағаштар мен код жағада су кешкен сиыр көрінеді. Төсекте отырған маған сиырдың құйрығын айыру онша қиын емес, демек, бүл таңның ағарып атқанының айғағы.

	— Менің саған айтар қуанышты хабарым бар, секектеген ақтиінім менің!

	— Мылжың!

	— Менің саған жалған айтқан кезім бар ма еді?

	— Сені кім біліпті.

	— Сен осы алда-жалда ұйқыдан ояндың ба? Қуанышты хабарға құлақ түруге қалайсың?

	— Жоқ.

	— Онда айтпай-ақ қоя тұрайын.

	Ол сол жағына мойнын бұрып еді, үлбіреген тамағының астынан мойнын орай орағыта терең сызық пайда болды.

	— Бәз-баяғы сенің таусылмайтын қалабай-қалжыңың да, бәлкім, шалғынға асфальт төсеп тастайтын болдым дерсің...

	— Ондайды әсте аузыңа алма!

	— Әлде шырылдауық шілік өсіретін шығарсың?

	— Атай көрме. Әйтсе де бәрі есіңде болар.

	— Демек, айналып келгенде ақыры қалжың балып шықты ма?

	— Жоқ, алайда бұл айтары жоқ тамаша болды, енді мұны ұғындыру, бұған илану үшін саған бал ашып, бас қатырып жатудың қажеті бола да қоймас.

	Оның жаутаң жанары жасқанбай жадырай қарады, күлкі қысқан екі езуі ептеп бүлкілдеп тұрды.

	— Жә... айтсаңшы енді...

	— Әкесінің аты Марулло, тегі италиялық бір джентльменді, сірә, сіз де танитын боларсыз?

	— Қойшы осы, құйқылжымай, тағы да қылжақтап кеттің ғой.

	— Асықпай ақырын күт. Сонымен, әлгі айтылған Марулло аз уақытқа біздің қаладан бір сапарға аттанып кетті.

	— Қайда?

	— Онысын айтқан жоқ.

	— Ал қашан қайтып оралады екен?

	— Жағаласа бермей сәл сабыр сақташы. Ол мұны да айтқан жоқ. Бірақ соның есесіне, менің қасарысып қарсылық білдіргеніме құлақ аспай, ол бізге өзінің машинасын алып, мереке күндері бір жаққа шығып, бой жазып келуді ұсынды, жоқ, талап етті.

	—Сен мені келеке етіп тұрсың-ау деймін?

	— Сен мені сондай қияңқы қылжаққа барады ғой деп ойлайсың ба?

	— Әйтсе де оның мұнысы несі екен?

	— Оны мен айта алмаймын Бірақ күпшегі шүпілдеген бензинге толы салтанапы әсем "понтиак" сіздің мәртебелі құзырыңызды күтіп тұрғанына адал боискауттар антынан бастап, шапағаты мол папаның қасиетті мінәжатына дейін — бәрін кепілдікке тарта отырып, мен бүл сөзімнің алғаусыз шындығына әбден сендіре аламын.

	— Ал сонда біз қайда бармақпыз?

	— Мұны менің бәйбішемнің қалауы білсін Ал мәселені түбегейлі шешуге бүгін, ертең және бүрсігүні сенің құрметті құзырыңда.

	— Ал дүйсенбі — төртінші шілде. Демек, екі күн мереке ғой.

	— Айтқаның айдай ақиқат.

	— Ал бұл сонда тым қымбатқа түспей пе? Мейманханасы және басқада шығын-пығыны бар дегендей...

	— Қымбат па, арзан ба, әйтеуір бұған біздің шамамыз келеді. Менің құпия қорым бар.

	— Әумесерім-ау, мен сенің қорыңды білем ғой. Әйтсе де ол бізге машинасын неғып беріп жүр? Мен түсінсем бұйырмасын.

	— Менің де соны түсініп жатқаным шамалы. Әйтсе де ол бізге машинасын беріп отыр.

	— Есіңде ме, ол пасхада балаларға мәмпәси, кәмпит әкеп беріп еді ғой?

	— Бәлкім, бұл қауқары кете бастаған кәріліктің қасіреті болар?

	— Қызық екен, бізге неғып емешегі құрып жүр оның?

	— Ту-у, бұл ойың ұяттау ұйғарым болды-ау. Мүмкін, оған біздің ықыласымыз, инабатты көңіліміз қажет болған шығар?

	— Оған дейін сан-сапалақ ұсақ-түйек шаруаларды тындырып тастауым керек.

	— Менің оған мысқалдай күмәнім болсашы!

	Оның ойының қапелімде, аяқ астынан ашыла қалған алуан істің қыртысын бульдозердей аудара бастағанын аңғардым. Мен оның назарын түбегейлі аулақта қалдырдым. Солай болғанының өзі онды.

	Азанғы астың үстінде мен екі шыныаяқ кофе ішем дегенше, ол Шығыс Америкаға баруға арналған сейіл-сайран сапардың талайын саралап, сараптап, жарым-жартысын жаратпай тастады. О, менің байғұс бикешім, соңғы жылдар ол үшін онша сауық-сайранды, қызығарлықтай бола қойған жоқ.

	— Хлоя, мұны жасау дәл қазір онша оңай болмасын мен білемін де, әйткенмен маған бір пәс көңіл бөліп, құлақ салшы. Маған ақшаны ұтымды етіп орналастыру жөнінде ұсыныс жасап отыр. Соған сенің ақшаңнан шамалы алсам ба деймін.

	— Бейкер мырза мұны біле ме?

	— Маған ұсыныс жасаған соның өзі.

	— Онда алаңдамай ала бер. Қажетінше чек жаз да, ал

	— Қанша керек екенін білгің келмей ме?

	— Оның маған қажеті не?

	— Сонда істің мән-жайын білуге де сенің құлқың жоқ қой? Қанша мерзімге, неше пайыз, келетін пайданың мөлшері қандай, тағы сондайларды айтам да...

	— Бәрібір менің оған түсініп жатқаным шамалы.

	— Ықылас қойсаң, түсінесің.

	— Ал менің соны түсінгім келмейді.

	— Сен сияқтыларды Уолл-Стриттің перісі деп атауы тегін емес. Қасарған қаталдық, өзеуреген өзімшіл, мейірім атаулыдан мақрұм қалған қан шықпас қатыгездікке құлдық ұратын сидаң кәсіпкерлікке тәуелді ақыл-ой адам жанын қаңтардай қарып, үркін үрейге ұрындырады.

	— Біз саяхатқа шығамыз, — деді ол — біз аттай екі күн сейіл құрып, серуендейтін боламыз. — Енді оны қалай ғана сүймессің, қалай ғана тағдырыңдай табынбассың?! — Өзіммен бірге дүкенге ала кету үшін сүттің бос шөлмектерін жинай жүріп, мен: "Мэри деген кім екен, өзі қандай жан екен" деп әндеттім.

	— Ал сіздерде түстік асқа шығар кезде үзіліс болмаушы ма еді?

	— Мен сізге бұрын да талай айттым ғой — үзіліс Джойға емес, банкте болады.

	— Мейлі ғой, қолыңыз қалт еткенде келіңіз онда.

	— Рахмет, Хоули мырза, рахмет!

	Сол күні таңертең мен текшедегі тізілген сарбаздарыма айтар дәнеңе таппадым. Мен олармен сәлемдестім де, ізінше "Еркін тұрыңдар" деп әмір еттім. Тоғызға бір-екі минут қалғанда мен алжапқышымды байлап, сыпырғыны қолыма алып, есік алдындағы тротуарды жаймен сыпыруға кірістім.

	Бейкер мырзаның мүттәйімдігінде мін жоқ. Тіпті бар ғой, тербелген сағат тіліндей тықылдап соғып тұрғаны естіледі десе болғандай, ал оның ішінде сағат тетігі бар екеніне менің шүбәм де, күдігім де жоқ. Сегіз сағат елу алты минут, сегіз сағат елу жеті минут — міне, оның Шегіршінді көшесі жақтан төбесі көрінді, сегіз сағат елу сегіз минут - көшеден кесіп өтті, сегіз сағат елу тоғыз минут — әйнекті есікке келіп жетті, бірақ осы арада мен сыпырғымды көтеріп, кес-кестеп оның жолын бөгедім.

	— Бейкер мырза, мен сізбен тілдесейін деп едім.

	— Қайырлы таң, Итен! Бір пәс шыдай аласыз ба? Менімен бірге жүріңіз.

	Мен ішке кірдім, бәрі тұп-тура Джой айтқандай — нағыз циркте болатын рәсімнен аумайды. Сағат тілі тоғыз санымен тоғысқан сәтте банктің барша қызметкерлері құрыштан құйылған сандықтың алдында сіресіп сапқа тұрған еді. Батпандай болат есік сыңғырлай сыртылдап, күңірене гуілдей бастады. Сосын Джой тақтаға жазылған сиқырлы сандарды терді де, тұтқаны бұрады.

	Ардақтының асқан қасиеттісі салтанатты түрде аспай-саспай маңғаз қимылдап, байыппен баяу ашылды да, Бейкер мырза ақшалы қапшықтардың мелшиген мылқау шашуына құшағын жайып, қабылдай бастады. Мен болсам, киелі құпияның куәсі болар сәтті зарыға тосқан тәңірдің жаңа ғана шоқындырылған жалпаң пендесіндей арнайы қойылған қоршаудың аржағында аптыққан алаң көңілімді баса алмай, әбден әлек болып тұрдым.

	Бейкер мырза маған мойын бұрды.

	— Сонымен, Итен, мен сенің не кәдеңе жарамақпын? Мен ақырын ғана:

	— Сізбен жат көзсіз, оңаша сөйлессем бе деп едім, ал оған дүкеннен шыға алмай шерменде боп жүрмін.

	— Сонда шұғыл шаруа ма еді?

	— Солай ма деген қаперім бар.

	— Егер уақыт тапсам, кейін сізге өзім соғармын. Тейлор жайлы ештеңе біле алмадыңыз ба?

	— Әзірге жоқ. Бірақ әр тұсқа әдейі қармақ құрып қойдым.

	— Кіріп шығу жағын қарастырайын.

	— Рахмет сізге, мырза. Мен оның келетініне шүбәланғаным жоқ-ты.

	Айтқанымдай арада бір сағат өтпей, ол жетіп келді. Сауда жасап жатқан сатып алушылардан босағанымша сыбысын сездірмей сабырмен тосып отырды.

	—Ал кәне, Итен, қандай шаруа, айта бер?

	— Бейкер мырза, дәрігердің, адвокаттың, дін қызметшісінің кәсіби құпиясы деген болады. Ал банкирде ше?

	Ол миығынан күлді.

	— Банкирдің өз салымшысының ісін талқыға салғанын, сірә, естігеніңіз бар ма?

	— Жоқ.

	— Онда сұрап көріңіз, сонда білесіз. Соның бәрін былай қойғанда Итен, мен сізге дос адаммын ғой.

	— Білем. Неге екенін қайдам, мен әйтеуір әдеттен тыс бір түрлі болып тұрғандаймын. Әйтсе де әділін айтсам, талай заманнан бері дәл мұндай қолайлы сәт менің жолымда жолыққан емес.

	— Қолайлы сәт дейсің бе?

	— Бейкер мырза, мен бәрін бастан-аяқ бүкпесіз сіздің алдыңызға жайып салғалы отырмын. Марулло қапелімде қолайсыз жағдайға тап болыпты.

	— Қолайсыз жағдай дегені қалай? Неғылған қолайсыз жағдай?

	— Мырза, соның анық-қанығын менің өзім де жете білмеймін. Бірақ, менің ойымша, әңгіме бізге оның астыртын жолмен келгендігіне байланысты болса керек.

	— Сіз оны қайдан білесіз.

	— Мұны оның өзі айтқан-ды, әрине, ашық айтпаса да мән-жайын түсінерліктей етіп тұспалдап, ишаратпен аңғартқан болатын. Маруллоны сіздің өзіңіз де білесіз ғой.

	Оның миы үзік-шатық мәнбелерді жөпелдемеде іліп алып, бірін бірге қосып, бәрін шоғырлап, лезде саралап, сарапқа сала бастағаны бет-әлпетінен айтпай-ақ атойлап тұрғандай болды.

	— Айта бер, — деді ол ізінше, — егер сен айтқандай болса, онда оны қалай да жер аударады.

	— Солай бола ма деген менің де көңілімнің күдігі бар. Бейкер мырза, ол маған жаны ашитын, жылы қабағымен қарайтын, ақкөңіл адал адам, мен оған зәредей қысастық істегім келмейді.

	— Итен, сізге өзіңіз туралы да ойлаған жөн болар. Ал енді сонда ол сізге не ұсынып отыр?

	— Шынымды айтсам, соны ұсыныс деу де қисынсыз. Мұның бәрі оның абыржып тұрғанда асығыс айтқан арқауы жоқ, аласапыран ойларынан өзімше ұққанымды сүзіп алғандарым ғана. Әйтсе де, егер мен оның қолына нақты бес мың доллар ұстата алғандай болсам, бәлкім, дүкен менің меншігім болар ма еді?

	— Сонда қалай, ол бәрін тастап зым-зия қашып кетпек пе? Жоқ, әлде сіз оның анығын әлі білмейсіз бе?

	— Анығын ашып айта алмаймын.

	— Демек, өзіңізді сыбайлас ретінде айыптау қатерінен аулақсыз ғой. Сізге ол ашықтан-ашық ештеңе ұсынған жоқ дейсіз бе?

	— Ұсынған жоқ, мырза.

	— Сонда сіз бес мың дегенді қайдан шығарып отырсыз?

	— Бұл онша қиын емес, мырза. Дүкеннің барлық мүлкінің құны осы шамалас болар.

	— Мүмкін, ол мұнан арзандау бағаға да мақұл дер.

	— Бұл да мүмкін.

	Бейкер мырза дүкеннің бағасын кескендей оның ішін жіті көзімен айнала қарап, шолып шықты.

	— Егер жасаған болжамыңыз ағат болмаса, онда сіздің жағдайыңыз тиімді болары сөзсіз.

	— Мен мұндай істерге келгенде тым орашолақпын.

	— Сіз өзіңіз де білесіз ғой, мен жең ұшынан жалғасқанды жақтамаймын. Бәлкім, мен соның өзімен сөйлескенім жөн шығар?

	— Қазір ол қалада жоқ.

	— Сонда ол қашан қайтып оралады?

	— Білмедім, мырза. Әйтсе де менің өзім де күмәнсіз емес екенім жадыңызда болсын Бұл әншейін, егер менің қолымда нақты ақшам болса, әлде ол соған келісер ме еді деген өзімнің көкейімде жүрген көксеген дәмем болар. Өйткені ол маған өз жақынындай алаңсыз адал көңілімен қамқорлық жасайды.

	— Білем оны.

	— Мен жақсылыққа жамандық жасаудан аулақпын.

	— Ол әрине, басқа біреуге де сатуы ықтимал өйткені саудаласса, оған он мың беруі ғажап емес.

	— Онда менің мұным құр әурешілік — есек дәме болғаны да.

	— Ал сөз айтпай жатып айнып шығуға асықпаңыз. Сіз өзіңіз жайлы қам жегеніңіз абзал.

	— Бұл — екінші кезекте ғой. Өйткені ақша Мэридікі.

	— Солай-ақ болсын! Сонда сіз не қалайсыз?

	— Менің мынадай бір ойым бар: мүмкін, сіз берілген күнін, ақшаның сомасын көрсетпей әлгіге қажетті құжатты әзірлеп қоярсыз. Ал мен ақшаны жұмада келіп алармын.

	— Неге жұмада дейсіз.

	— Бұл да менің шолақ ойымша жасаған болжамым, өйткені мерекеде жұрттың бәрі қаладан сыртқа шығып кетеді ғой, — деген сияқты күмілжіген бірдеңелерді уәж етіп айтқандай болдым. — Сондықтан мен, мүмкін, ол жұмада кіріп-шығуы ықтимал деп ойладым. Оның сіздерге салған ақшасы жоқ па еді.

	— Қазір жоқ. Жақында ол өзінің есебіндегінің бәрін сыпырып алды. Қайдағы бір акцияларды сатып аламын деді. Мен онысына онша мән бере қойғаным жоқ. Өйткені ол бұрын да солай жасап жүретін, кейін салғанда ылғи да алғашқыдан артық әкеп с алатын, — ол тоңазытқыштың үстінде тұрған әлем-жәлем ақита боянған сұлудың шақшиған шағыр көзіне шақшия қарады, алайда оның жымысқы жымиып арбаған жөгі күлкісіне еліккен шырай танытады. — Бұл істен қия бассаңыз күйіп, күл боп кетуіңіз кәдік екенін сіз түсінесіз бе?

	— Онысы қалай?

	— Біріншіден, оны ондаған сатып алушы табылуы ықтимал екіншіден, дүкен алған несиесіне сан мәрте өтеуге кепілдік ретінде салынған болуы да ғажап емес. Бұл жөнінен оған кепіл болар дәнеңе де жоқ.

	— Ал егер округтік басқармадан сұрастырып анықтаса, қайтер еді? Сіздің осыншама уақытыңызды алғанымды, Бейкер мырза, кешіруіңізді өтінемін. Әйтсе де менің отбасыма деген адал көңіліңізді, ыстық ықыласыңызды білгендіктен, ұялмай-қызармай соны пайдаланып жатқанымды айыпқа бұйырмаңыз. Оның үстіне мұндай мәселе жөнінде сізден бөтен менің ақыл қосар ешкімім де жоқ.

	— Салым жөнінде мен Том Уотсон арқылы анықтау жағын қарастырып байқайын. Итен, сайтан алғыр, мұның бәрі қат-қабат қарбалас болып жатқанын көрмейсің бе? Менің өзім де сейсенбіге дейін демалып қайтуға ертең жүргелі жатыр едім. Ал егер Марулло шынымен алаяқ, әккі болса, басыңыз бір бәлеге қалғаны дей беріңіз.

	— Ендеше, бұл істі шаталаспай тұрғанда "жабулы қазан жабуымен" деп осы бастан аулақ болған абзал шығар? Бірақ, Бейкер мырза, білсеңіз, мына сатушылық та әбден мезі ғып болды.

	— Мен сізге одан аулақ жүр деп ақыл бергенім жоқ қой. Тек "сақтықта қорлық жоқ" дегенді ғана ескерттім.

	— Егер мен дүкеннің иесі бола қалсам, бәрінен бұрын Мэри бөркін аспанға атып қуанған болар еді. Алайда сіздің айтқаныңыздың да жөні бар. Оның ақшасын босқа шашуға болмайды. Менің ойымша, ең дұрысы — федералдық өкімет орындарына барып, анық-қанығын білген жөн болар.

	— Онда сізге өзіңіздің тиімді жағдайыңызбен қоштасуға тура келеді.

	— Неге?

	— Егер оны жер аудару жайлы шешім шығарылса, онда ол өзінің мүлкін арнаулы ресми уәкіл арқылы сатуға қақысы болады да, дүкенге сіздің шамаңыз келмейтіндей баға белгіленуі ғажап емес. Өйткені сіз оның шынымен қашан кеткелі жүргеніне кәміл кепілдік ете алмайсыз ғой. Ендеше, сіз федералдық өкімет орындарына не айтарынан хабарыңыз жоқ. Ол тізімге енді ме, әлде жоқ па, сіз оны да біле алмайсыз ғой.

	— Оныңыз рас.

	— Сіз шынтуайтқа келгенде, ол жайында білеріңіз де шамалы. Сіздің маған айтқандарыңыздың бәрі, бар болғаны долбар ғана. Ал ол уәж бола алмайды, өзіңіз ойлап көріңізші, солай емес пе?

	— Солай.

	— Ендеше, олардың бәрін қозғамай, қаз-қалпында жиып қойғаныңыз абзал

	— Кім алары белгісіз, қомақты ақша әлдебіреулерге оғаш көрініп жүрмес пе екен?

	— Сіз "Маруллоның азық-түлік саудасын қаржыландыруға арналған" деген тәрізді чекке бірдеңені жаза салыңыз. Әлдеқандай күтпеген жағдай бола қалса, бүл ақтау құжатына айналып шыға келеді.

	— Ал егер бұл әрекетімізден ештеңе шықпай қалса ше?

	— Ақшаны банкке қайта әкеп саласыз, бар болғаны сол ғана.

	— Тәуекелден қашудың қажеті жоқ дейсіз ғой сонда?

	— "Тәуекел ет те тас жұт" деген бар емес пе?

	— Әрине, тәуекелге де сақтықтың әсте артықтығы болмайды. Итен: "Сақтықта қорлық жоқ". Тіпті жанында қомақты сома алып жүрудің өзі де қатерлі.

	— Мен сауысқаннан сақ болам!

	— Менің бұл күндері сапарға шығып бара жатқаным өкінішті-ақ.

	Құланның қасуына, мылтықтың атуы дөп келгендей, менің уақыт топшылауым да қалтқысыз дәлме-дәл келді. Біз әңгімелесіп отырғанда дүкенге тірі жан бас сұқпап еді, бірақ біз аяқтай бергенде үш әйел бір қарт, екі бала лезде сау ете қалды. Бейкер мырза маған қарай еңкейіп, жаймен сыбырлады:

	— Мен айтылған әлгі соманы түгел жүз долларлық купюрлермен әзірлеп, тіркеу сандарын белгілеп қоярмын. Сонда, егер оны ұстай қалғандай болса, соңынан оларды сіздің қайтарып алуыңызға болады. — Ол әйелдерге қарап байсалды байыппен бас иді де, қартқа қарап: "Қайырлы таң, Джордж!" — деді де, жол-жөнекей балақайларды басынан сипады. Бейкер мырза керемет кемеңгер адам ғой.





XIV тарау

	Шілденің төртінші жұлдызы. Бұл күн он екі айды қақ маңдайдан айрылған шаштай тең етіп екіге бөледі. Оның күні кеше ғана шаң басар бір адам, ал күні ертең майлы ошақ, мүлде бөтен болғалы тұрған өз өмірімнің асулы кезеңінің шекара шегін айшықтайтын айтулы күнге айналары маған аян еді. Мен мүлт кеттім деп қайтып алуға болмайтын бірнеше жүріс жасадым. Менің сыбайласым болуды аңсағандай уақыт та, оқиғалар барысы да менің жоғымды жоқтап, талабымды қолдады. Асылы, бірдеңе тындырғандай өзіме-өзім жақсы атты көрінейін деген жәдігөй сезімді де жаныма жуытпадым. Қалай істеуге болатынын маған еркімнен тыс ешкім жаныма жарып тыққан да жоқ, бәрін өз ырқыммен ешкіммен еншілеспей өзім ойлап, өзім таптым. Бірақ соның есесіне отбасының береке-бірлігі үшін, өз басымның ар-ұятым, абырой-намысым мен бақытты болашаққа деген берік сенімім үшін мен өзімнің өмірде ұстанған көзқарасымнан, бойға сіңген әдет-ғұрып, мінез-құлқымнан әдейілеп аз уақытқа ауытқуға, айнуға мәжбүр болдым. Әрине, мұндай іске мен өзімнің ет жақын туыстарымның мүддесі үшін арымнан аттап, амалсыз бардым деп өзімді өзім иландыруым да онша қиындыққа түспеуі де даусыз. Өйткені шындығына келгенде, менің ар-абыройым да, қадір-қасиетім де солардың береке-бірлігі мен бақытына балаған болашаққа деген наным-сеніміне тәуелді ғой. Бірақ менің алдымда алғаусыз айғақталған жалғыз ғана мақсат тұрды, оны жүзеге асырған күнде бұрынғы дағдылы қалпыма қайта оралып, әдеттегі кейпіме түсеріме мен кәміл сендім. Мұны орындауға болатынына да менің көңілімде түймедей түйткіл болған емес. Өйткені мен кезінде майданда адам өлтіріп жүрсем де, соңынан қанішер қарақшы болып кеткенім жоқ. Бәрі бірдей аман-сау қайтып оралмасын біле тұрсам да, сарбаздарды барлауға аттандырып жүрдім. Сонда да мен басқа сардарлар сияқты құрбандықтың құлы болғанымды, сірә да, сезген емеспін. Мен соғыста жасағандарым үшін масайрап мақтанған да, атойлап ақталған да, кеңпейіл кешірген де жан емеспін Бұл арада ең бастысы бір ғана мақсатта — соның бәрі не үшін болып жатқанын және сол мақсат орындалған соң ақырғы нүкте қойыларына илана білуінде ғана болатын. Алайда ол үшін өзің алдап-алдарқатпай, неге ұмтылып отырғаныңды, көздеген мақсатың — келешекке сенім, ар-ұятың, абырой-намысың — басқа түк те емес, іс тек осымен тәмамдалатынына шүбәсіз сенімің болуға тиіс. Соғыс тәжірибесінен менің түйгенім — ұрыс алаңында қаза болғандай әлде біреулердің әлдеқалай кекшілдігінің, өлмей өшпес өшпенділігінің немесе қанішер қатыгездігінің емес, олар белгілі бір мақсатқа жету жолында жасалған талап-талпыныстың құрбаны. Мен сындарлы сәттерде сананы сәулелендіретін ізгілікке, сүйіспеншілікке, бауырмалдыққа ақиқат, шүбәсіз сенем.

	Әйтсе де Дэннидің шимайлап жазған шым-шытырық парақтары мен Маруллоның жүрекжарды алғысын аңғартатын аянышты пайымдауларынан жаным жүдеп, жүрегім сыздап қоя берді.

	Шешуші шайқас алдында адамдардың көңілі алабұртып, әдеттегідей алаңсыз ұйықтай алмайды деген сөз бар. Мұны мен өз басымнан кешірген емеспін. Ұйқы мені әй-шәйіме қаратпай, лезде меңдеп алады да, аунап-қунаған құр аттай таңсәріде құрығынан босатып жібере салады. Бірақ бұл сапар кірпігім ілінбей, қараңғыға қасарысып жатып алдым. Өткенім өзіне өктем өңмеңдетіп жетелегендей болды. Мен жаймен төсектен тұрып, моншаға шомылып, киіндім де, қабырғаны бойлап баспалдақпен төменге түстім. Бір ғажабы — аяғым өзінен-өзі мені қонақ бөлмедегі қобдишаға бастап әкелгендей күй кештім. Мен оны ақырын аштым да, ішінен сипалап әйгілі қызғылт тасты тауып алдым. Оны қалтама салып қойдым, сосын қобдишаны жауып кілттедім. Бұл тасты мен бұған дейін өмірімде үйден алып шыққан жан емес едім, тіпті күні кеше де оны осы сапар алып шығам деген ниетім болған емес. Мен лезде өзіме жаттанды жолмен асханадан өктей өтіп, түн құшағында мүлгіп, манаурап жатқан аулаға шықтым. Қора төріндегі бұтақтары қау боп өскен алып шегіршіннің алақаны жалпақ жапырақтары төңірегін түгел жауып кеткен. Егер Маруллоның "понтиагі" менде болғанда өзімнің маужыраған мажырасын ұйқыдан енді-енді оянып, серги бастаған алғашқы естеліктерімді арқалап, мен Нью-Бэйтауннан шығанға шырқап кетіп отырған болар едім. Қалтама салған қолымдағы денеме тиіп жылынған мына киелі тастың өн бойын орап өтетін өзіндік ою-өрнектерін саусағымның ұшымен ғана мәпелей сипай бастадым.

	Мені бала күнімде Голгофқа жұмсап жіберген Дебора апай сөзге келгенде, қай жағынан алсаң да, кәдімгі машинадан әсте аумайтын еді. Бұл жөнінен ол иненің жасуындай бұлыңғыр, бұлдыр, екіұшты болғанды бүкіл жан-тәнімен жек көретін де, менен де дәл соны талап ететін. Сол бір егде тартса да еңсесі түспеген, еріншегі жоқ, ер көңілді, аялы әйелдің бойында қаншама қажыр-қайрат болды десеңізші! Егер қалайда, әйтеуір мәңгілікті аңсаған болса, менің жадымның нақ төрінде сол апайым мәңгі сақталып қалды. Мен қазір таңғажайып ойлы-қырлы қалтарыстары бар ою-өрнектерін саусағыммен сипалап, қасиетіне қайран қалып тұрған осы киелі тасты қолымда алғаш рет көргенде ол:

	— Итен, бұрын көз көріп, құлақ естімеген мына мұхит асып келген ғажап дүние сенің бойтұмарың болуы ғажап емес, — деді.

	— Бойтұмар деген — ол не өзі?

	— Егер мен оны саған қазір айтсам, ол сенің бір құлағыңнан кіріп, бір құлағыңнан шығып кетеді, одан да сөздіктен қара.

	Алдымен түсініксіз сөздерді айтып алып, әрдайым ынтықтырып қойып, артынан оның мәнін өздігімнен іздеуге мәжбүр ететін Дебора апайдың шапағаты арқасында қаншама сөздер менің қолдану қорыма қосылды. Кезінде мен оған, әрине:

	— Сол маған керек еді! — деп қиқар жауап қатушы едім. Бірақ енді менің сөздікті сүзіп шығарыма ол әсте шәк келтірмейтін де, содан соң барып жаңа сөзді мен жадымда кәміл жаттап алуым үшін оның әрбір әрпін айырып, тасқа басқандай тақпақтап тұрып:

	— Бой-тұ-мар, — деп қайталап айтатын.

	Ол қашанда сөз — ойдың мәйегі деп танитын да, сөзге ерекше мән беретін, игі ілтипат білдіретін Жақсы киімге салдыр-салақтық жасаған қандай ашындырса, сөз қадірін білмегендерді құдіреті күшті құдайым түйсіктен кемтар жаратқан мүсәпір жандар деп санайтын. Арада талай жылдар өтсе де, мен "Бойтұмар" деген сөзі бар беті ашық тұрған сөздікті әлі күнге дейін егіле есіме алып, көз алдыма елестететінмін Араб жазуы менің көзіме соңында сиқырлы сақинасы бар иірім-иірім иретілген әсем өрнек болып көрінетін. Грекшені қажу-жалығудың не екенін білмейтін сол бәз-баяғы Дебора апайдың арқасында танып, үйрендім. Планеталар мен жұлдыздар әлемінің ықпалымен байланысты әдеттегі ұғымнан тыс құдіреттің күшіндей қасиетке не болған бетіне үркін ою-өрнек, айшықтап өріп немесе мәнерлеп сурет салынған тастар, әйтпесе басқа да сондай бір заттар санаға сіңген наным бойынша көз-тілден, қайғы-қасіреттен сақтайды, болмаса талап-талпынысын ойдағыдай табысқа жеткізеді деген үкілі үмітпен адамдар оларды көбіне бойтұмар ретінде мойнына тағып жүреді. Осыдан кейін маған адам ұғымынан тыс қасиетті күш жайлы, "планета", "жұлдыздар сыры", "бойтұмар" сияқты сөздерді іздеп, сөздікті сүзіп шығуыма тура келді. Ылғи да дәл осылай. Жіпке тізіп жетелеген майрампаз қуыршақ сияқты бір сөзден соң әлде бірнеше сөз туындап ұласып жатады.

	Кейінірек мен одан: — Сіз өзіңіз бойтұмарға сенесіз бе? — деп сұрағанымда ол:

	— Мен сенем бе, әлде сенбеймін бе, мұның оған қандай қатысы бар? — деп қарсы дау айтты.

	Мен қолымдағы киелі тасты оған ұстата қойдым.

	— Мынау өрнектер нені білдіреді?

	— Бойтұмар менікі емес, сенікі ғой. Сен одан не күтсең, бұл өрнектер соны білдіреді. Орнына апарып қой. Күні туғанда сенің бір кәдеңе жарайды.

	Қазір шегіршін жапырақтарының саялы сабатында жүріп келе жатып мен оның жарқын бейнесін сол бәз-баяғы тірі күндегі бәз қалпында ап-анық қарсы алдымнан ұшыраттым, міне, мәңгілік деген, меніңше, осы болса керек. Ширатылған иірімдей иір-иір иректер шыр айналып, шым-шытырық шұбалып барып, құдды бір басы жоқ, құйрығы жоқ ирелеңдеген жыландай бұраңдап, бастауы жоқ, тоқтауы жоқ иірімдей үйіріліп барып, қайта иіріліп, толассыз шұбалып жатты... Бойтұмарды мен алғаш рет үйден алып шығып кеттім. Неге? Бәле-жәледен қорғасын дедім бе? Әйтпесе, менің жолым болсын, жолыма тілектес болсын дедім бе екен? Ал мен болсам адамның болмысынан тыс тұрған құдіретті күшке — әулие-әмбиеге, жын-періге, көріпкел-киеліге, сірә да, сенбеймін, ал мәңгілік деген маған әманда өмірден торыққан добал ойлы тоғышарлардың би қарекет керенаулығын ақтау үшін ойлап тапқан тұрлаусыз жұбанышсымағы сияқты болып көрінеді.

	Шығыста құланиектеніп білінген уыз таң — бұл енді кәдімгі шынайы шілде, өйткені маусымның алтын шапақ арайы — шілдеде жезге айналды. Мамырдың күптелген күмісі — қорытылған қорғасын боп балқыды. Шілдеде жапырақ біткен түгел алпамсадай ауырлап, сүліктей сәлденіп, жайыла, жазыла түсетіні рас. Құс біткен шілдеде барылдап-қырылдап, құлықсыз қиқылдап, самарқау ғана сараң шақырады, өйткені темір қанат, сары ауыз балапандар ұядан ұшуға тынымсыз талпынады, қарбалас қанат қаға бастайды. Иә, шілде үздіккен үміт кезеңі болудан қалса да, аңсағанның бәрі ақыр-тақыр біткен шақ деуге де тым ерте. Жемісі піссе де әлі тіл үйірер дәмге кенеле қоймаған, ажары да анау айтқандай мәз емес. Басындағы сары ала шашағы төгілген жүгері собығы олақ қолмен олпы-солпы орашолақ орала салған тұтамдай түйіншекке ұқсайды. Асқабақтың сәнді сәлдесіне жаңа туған сәбидің әлі түсіп үлгермеген піштеу кілдігіндей солғын гүлдің тәжі әлі жабысып тұр.

	Мен Порлокке, жағасы жайлау, қойны құт, шалқып жатқан Порлокке, келіп түстім. Арайлап атып келе жатқан жаңа таңның жарқыраған жез кірпік сәулесі ақ балтыр қайындай аяғы әдемі болса да, қампиған қарындары әзір құрсауға түсіп, құндақтала қоймаған сарқарын сақа әйелдердей ажары сола бастаған қаулаған гүлдердің ауыр салмағынан тал шыбықтай бойы сәл иілген алқызыл райхан гүлінің қомақты шоғын аялай, аймалай құйылды.

	Ментротуармен асықпай ақырын жүріп келе жатып ішімнен "қош бол!" жоқ, "қауышқанша" емес, "қош бол!" дедім. "Қауышқанша" деген сөзде үзілмеген үміттің жанға жайлы назды сазы сезіледі. "Қош бол!" — қысқа қайрылған қатқыл сөз. Одан өткен мен келешектің арасындағы әлжуаз дәнекерді қыршып тастайтын аюдай арбиған азудың қарш-қарш қайраған ызалы шықыры естіледі.

	Міне, ескі айлақ та көзге шалынды. Сонда мен осы неге "қош бол" деп айттым екен? Білмеймін. Есімде жоқ. Айтпақшы, оңаша орныма барғым келді, білем, бірақ қазір судың тасқын шағы. Оңаша орнымның кілкіп тұрғанын теңіз жағасында өскен жанның бәрі біледі. Өткен түнде мен Айды көрдім, бар болғаны төрт жаңасы ғана екен және ол оташының сояудай сойдиған тебенінен аумайды. Әйтсе де менің аядай құпия қуысымның құярлығына тура дөңбекшіген тентек толқындарды айдап әкелуге оның күш-қуаты еркін жететін.

	Дэнни Тейлордың лашығына соғудың қажеті шамалы, әрлі-берлі жүрген Дэннидің аяғымен таптаурын болған көне соқпақты шөп басып кеткені айқын көрінерліктей айнала әжептәуір жарық болды.

	Ескі айлақтың айдынында жазға бейімделген жеңіл желқайықтар, қаңқиған қайық жақтаулары, су қағар брезентпен жабылған құрал-жабдықтар қарауытып караңдайды. Ерте тұруға ерінбейтін елгезек жандар кливерлерін, гроттары мен желкендерін қойып, теңізге шығуға қамданып, қауырт қимылдап жатыр. Апас-қапаста асығыс тастай салып, астан-кестені шыққан қайықтардың үстіне қабынан алынған тау-тау аппақ желкендер алыстан бейне тосын тоналған ұялардай көңілге күйсіз, көзге жұтаң көрінеді.

	Жаңа айлақта да абыр-сабыр. Аялдамада әдетте ақшаның бетіне қарамайтын, ал кешке қарай қайық толы балықтарын қоярға жер таппай сасқалақтап, сілесі қатқан сыралғы балықшыларды, демалысқа шыққан әуесқойларды күтіп алаңдаған, әбігерге түскен жалдамалы қайықтар да айлақта сеңдей соғылысуда. Барлық қап-қанар, кәрзеңке-себет атаулы түгел аузы-мұрнынан шыққан, тіпті қайық табанында үйілген тау-тау тригла, теңіз табаны, теңіз алабұғасы, шаншарлы акула, осының бәрі тұншығып өліп, қоңсыған иісі қолқа қауып, ақыры амалсыз суға лақтырылып, шулаған шағалаларға жем болғалы, ит рәсуасы шыққалы тұр. Тұмсығының шүйі бар шағалалар да ұшып келгелі қашан! Топырлаған ту-талақай басталар сәтті тағатсыздықпен тамсана тосуда. Өзі тойса да көзі тоймайтын обырлықтарының құрбаны болған балықтардың бұл тұқымы шағалаларға да таныс. Қап-қап балықтың қабыршағын аршып, ішек-қарнын тазалауға кім құлшына қояр дейсің. Ал балықты ақы-пұлсыз тегін беру — оны аулаудан әлдеқайда қиын шаруа.

	Кілкілдеп май жайылған айдын бетіне арайлап атқан таңның аршыған жездей сары ала шапағы тарала бастады. Каналдың сағасында селт етпей сіресе қалған алуан түрлі қалтқылар бейнебір ұйқысын қимай мүлгіп тұрғанға ұқсайды, ал соның әрқайсысының астында айнадай су бетінде солардың сыңары қалқиды.

	Мен жалау қадалатын тұғырға дейін бар дым да, сол арадағы соғыс қаһармандарына орнатылған ескерткіштің алдына аялдадым. Сонда тасқа ойылып, күміспен күптеп жазылған тізімнен жалғыз тірі қалған "Капитан И. А. Хоули" деген өзімнің аты-жөнімді тауып алдым. Соның төменгі жағына отбастарына оралмаған нью-бэйтаундықтардың аты-жөні алтын әріппен жазылған Көпшілігінің есімдері маған таныс, бір кезде олардың өздерін де білгенмін. Онда бәрі де бізден артықшылығы жоқ, қарапайым жандар еді, міне, енді олар бізден биік, аты-жөндері күміс емес, алтын әріппен жазылғандар, артықшылықтарының өзі де сол ғана. Бір сәт мен де солардың арасында болсам, қандай ғажап болған болар еді деген маған өресіз ой тосын елес бергендей болды. "Капитан И.А.Хоули" деп көлеңкесінен қашқан қорқақтар, сыныққа сылтау іздеген сұмырайлар, аузынан сөзі, қолынан ісі түскен былжыраған сүмелектер мен хас батырлар — алтын әріппен жазылған тізімнің соңына менің де аты-жөнім айшықталып тіркелген болар еді. Өйткені ұрыста тек батырлар ғана емес, көбіне қасқиып жауға қарсы шапқан хас батырлар қаза табады.

	Жуан Вилли машинамен ескерткіштің алдына келіп түсті де, артқы отырғышта жатқан жалауды алып шықты.

	— Сәлеметсіз бе, Ит? — Жалаудың сабын жез ұңғыға қадады да, жалаудың өзін сырғытып ұзын сырықтың ұшар басына дейін шым-шымдап көтерді, бірақ жалау жайылып желбіремей, дарға асылған өліктей ұсқыны кетіп, солпиып салбырап қалды. — Ақтық демі бітер сот алыс емес, — деді Вилли алқынған демін әзер тежеп, — өзінде түр де, түс те қалмапты. Жә... енді бір-екі күн шыдаса, жаңасын әкеп ілеміз ғой...

	— Елу жұлдыздысынан болар, иә?

	— Әрине, олар оңды нейлоннан жасалған, өзі үлкен, мынадан екі есе, ал салмағы екі есе кем.

	— Қалың қалай, Вилли?

	— Жазғырудың жөні де жоқ сияқты. Әйтсе де мен сізге шағым айтып, шағынып көрейін. Төртінші шілденің әбігері қашанда бастан асып жататын әдеті ғой. Ал ол жексенбіден кейінгі күнге орайласса, онда, әсіресе қала сыртында жазатайым жайсыз оқиғалар, апаттар, мастардың майданы әдеттегіден екі есе асып түседі. Келіңіз, отырыңыз, дүкенге дейін жеткізіп салайын.

	— Жоқ, рахмет! Менің әлі поштаға соғуым керек, одан соң жол-жөнекей дәмханаға кіріп, бір шыныаяқ кофе ішіп шығу да ойымда бар.

	— Мақұл онда. Поштаға дейін жеткізіп салайын. Мен де сізбен бірге барып кофе ішкен болар едім, бірақ әлгі Стони қабаған иттей арсылдап беттен алып, төске шауып, әбден құтырып жүр. Қазір одан аулақ болғанның өзі абзал

	— Оған не болған?

	— Сайтаным біліп пе, соны. Бір-екі күнге бір жаққа барып келіп еді, содан бері қабағы ашылмай, аузы жабылмай қойды.

	— Ол сондай-ақ қайда барып келіп еді?

	— Білсем, бұйырмасын Бар білетінім — қазір оның жанына жуып болмайды. Жарайды, поштаңызды алыңыз, мен тоса тұрайын.

	— Әуре болмай-ақ қой, Вилли. Мен әлі хат жазып жіберуім керек.

	— Жарайды, олай десеңіз, өзіңіз біліңіз, — ол кері бұрылып Бас көшеге қарай жүріп кетті.

	Пошта іші алагеуім екен, еденін таяуда ғана тазалап сүртсе керек, ал есіктен кіреберіске: "Абайлаңыз, тайып жығылып жүрмеңіз!" деген құлақтандыру іліп қойыпты.

	Біздің дербес жәшігіміздің саны жетінші, біз оны пошта үйі салынғалы бері пайдаланып келеміз.

	Мен дискіден Г. 1/2 Р. деген дербес тіркеу белгісін теріп, жәшіктен "Абонентке" арналған бір буат бағдарламалардың мазмұндамасы мен көрер көзге көркем етіп жасалған жарнама парақтарын алдым. Қоқыс жәшігіне тасталатын осы материалдардан басқа онда дәнеңе де жоқ екен. Мен Бас көшенің бойымен "Фок-мачтаға" бет алдым, бірақ оған жетер-жетпесте бастапқы ниетімнен айнып қалдым — кофе ішкім келмеді ме, әлде ешкіммен жүздескім келмеді ме, оны өзге түгіл өзім де білмеймін. Неге екенін қайдам, мәнәйім менің дәмханаға баруға құлқым болмай қалды. Әйел ме, әлде еркек пе, бәрі бір, әйтеуір, адам дегеніңіз - бойына қарама-қайшы ниеттер мен таланттардың шытырман шиесін түйген неткен қиямет күрделі құбылыс еді десеңізші!

	Шегіршінді көшесінің қиылысынан қылт етіп бір көрініп, Бейкер мырза сол тепеңдеген қалпымен дыңғырап-зымырап отырып банктегі қасиетті қызметін адал атқаруға алаңсыз тартқанында мен дүкеннің алдындағы тротуарды сыпырып жүргенмін. Сосын үйреншікті әдетіммен есікке кіреберісте тұрған жайма текшелерге қауындарды жайғастыра бастадым. Сол кезде банктің алдына бұрындары шығарылған сырты оққағар сауытпен қапталған абажадай жасыл түсті автомобиль келіп тоқтады. Командостарша киінген қарулы екеу шанақтан ақша салынған сұр қапшықтарды банкке тасыды. Арада он минуттай өткенде олар қашып келіп дөңгелекті бекіністеріне отырып, жосыта жөнелді. Шамасы, олар ақшаны Морфидің мұқият санап шығуын, ал Бейкер мырза оны өз көзімен көріп, тексеріп, тілхат бергенше тосқан болса керек. Ақшамен айналысу — әрине, әбігері шаш етектен ауыр жұмыс. Егер Морфи бөтен біреудің ақшасынан жаны жапа шегіп, әбден мезі боласың десе, онда, әрине, оның әлегі де аз болмағаны. Қапшықтардың қармысына қарағанда банк мереке қарсаңындағы қауырт та қарбалас күндері қомақты мөлшерде ақша жөнелтуді межелеп жатқаны. Егер де мен қатардағы қарапайым тонаушы болсам, дәл сол күнді оңтайлы күн деп санаған болар едім. Амал қанша, мен қатардағы тонаушы емеспін. Мен Джой сияқты өзім сыйлайтын танысымның мәртебелі мектебінен өткен жанмын. Егер зауқы соқса, тонаудың түбін түсірген, міне, сол болар еді. Ең болмаса өз теориясын іс жүзінде сынау үшін болса да, оның бағын байқап көрмегеніне менің таңым бар.

	Дүкенге жұрт таң атпай дүмеп келіп жатты. Маған тіпті күткенімнен де ауыр тиді. Күн аяусыз-ақ апшыны қуырып тұр, үп еткен жел жоқ, қысқасы, ауа райы кез келген адам ойланбай-ақ қаланың сыртына демалуға аттанып кетуге әзір болатын ауа райының нағыз өзі еді. Сауда жасайтын текше алдында көштей шұбатылған кезек тізілді. Енді не болса, о болсын, мен үзілді-кесілді ұйғардым. Маған қалай да бір көмекші керек. Егер Алленнен ештеңе шықпайтын болса, оны қуып жіберем де, орнына бөтен біреуді аламын.

	Сағат он бірлер шамасында Бейкер мырза дүкенге келді. Ол асығыс екен. Сатып алушылардан кешірім сұрап, мен қойма-бөлмеге бардым.

	Ол менің қолыма екі конвертті ұстата салды, біреуі үлкен, ал екіншісі одан кішілеу. Асығып тұрғандықтан сөзді стенографиямен жазғандай етіп қысқа қайтарды.

	— Том Уотсон бұл істі "алаңы жоқ, таза" деді. Салым жөнінде білмейді. Жоқ болар деп топшылайды. Міне, мынау — құжаттар. Кушорлердің саны көшіріліп жазылды. Мынау — толтырылған чек. Тек қолтаңбаңызды қойыңыз. Асығыстығым үшін, Итен, ғафу етерсіз. Істі бұлайша жүргізу менің көңіліме қонбайды.

	— Демек, қалай болғанда да сіз маған бағыңды базарға салып сынап бақ дейсіз ғой?

	— Итен, сайтан алғыр, осының бәрінен соң мен...

	— Ғафу етіңіз, мырза, ғафу өтінемін! Сіздің айтқандарыңыз әбден орынды, — мен чекті қойыртылған сүт салынған жәшіктің бетіне қойып, сия қаламмен қолтаңбамды қойдым.

	Бейкер мырза қанша асығып тұрса да, чекке қалай қол қойылғанын қалт жібермей қадағалауды ұмытпады.

	— Әуелі екі мың ғана ұсынып, аңлысын аңлап көріңіз, содан кейін екі жүзден үстеп, бағаны бірте-бірте көтеріңіз. Есепшотыңызда бар болғаны бес жүз доллар қалғанын, әрине, білетін шығарсыз. Қосымша ақша іздеп әлек болудан Алланың өзі сақтасын!

	— Егер бәрі ойдағыдай оңынан болып жатса, дүкенді кепілдікке қойып несие алуға болмай ма?

	— Әрине, болады, бірақ қарыздың қайырым пайызының өзі-ақ қып-қызыл шиедей ғып жеп қояды ғой.

	— Мырза, сізге риясыз ризалығымды қалай айтып жеткізудің ретін таппай тұрмын.

	— Итен, әңгімеге ұйып, алдауына түсіп қалып жүрмесеңіз болғаны, оның арбауына, мәймөңкесіне көнбеңіз. Ол әрине, бұлбұлша сайрайтын болады. Бұл жөнінен италиялықтар алдына жан салмайды, шетінен ділмар. Сіз әуелі өз қамыңызды ойлауыңыз керек, мұны әсте жадыңыздан шығарушы болмаңыз.

	— Жасаған барлық жақсылығыңыз үшін көп-көп рахмет.

	— Жарайды, әйтпесе мен енді кетейін, — деді ол, — ерсілі-қарсылы ағылған машиналар қаптап кетпей тұрғанда ертерек тас жолға жетіп алсам деймін, — алды-артына қарамай асығыс дүкеннен атып шыққан ол жаймаға қойылған әрбір қауынды қайта-қайта қарап сипалақтап жүрген Уиллоу бикемді қапелімде қағып кете жаздады.

	Уақыт озса да, дүкендегі абыр-сабырдың басылар түрі әлі байқалмайды. Көшедегі қабынған қапырық, шыжыған ыстық бейне адамдардың апшысын қуырып, жүйкесін жұқартқандай, жайсыз әсер етуде. Тіпті олар мереке демалысқа емес, қайдағы бір қасіретті табиғи апатқа дайындалып жатқандай деген күдікті көңілге келеңсіз ой келеді. Алдында уәделескендей орайын тауып Морфиоге сэндвич апарып беруге қанша оқталсам да, мына абыр-сабырда бәрібір оның ретін келтіре алмаған болар едім.

	Тауар сатып, оған жұрттан ақша алып қана қоймай, бір жағынан қып еткенді қалт жібермей, сауысқандай сақ болу да қажет. Сатып алушылар арасында көзің тайса, бірдеңені қағып кетуді теріс көрмейтін жылпос жолаушылар да, кездейсоқ келімсектер де жеткілікті. Тіпті алғысы келмесе де, өз еркінен тыс алғанын аңғармай қалатын сұғанақтар да табылады. Оның бер жағында оған соның керегі де жоқ. Әйтсе де олар жеңсік тағамдарға: қаздың бауырынан істелген паштетке, уылдырыққа, дәмделген, тұздалған саңырауқұлаққа сұмдық өш келеді. Сол себептен де Марулло маған мұндай тауарларды сатып алушылар кіре алмайтын сауда орнының ар жағында ұстауды аманаттай айрықша тапсырған болатын. Сұғанақты ұрлық үстінде қолға түсіру — саудаға көлеңке тастайды деп маған өсиетін айтатын. Жанжал, толқу-дүрбелеңдер жұрттың бәрінің қолы таза болса да, пиғылы арам болуынан да шығар. Шығынның есесін өзге сатып алушылар өтеуін жөн көретін болар. Егер мен әлдебіреулердің қайсыбір текшеге жымысқы жылыстап жақындағанын байқасам, әдейі даусымды көтеріп: "Міне, мынау дәмделген көкөністер— коктейлі ішуге ең тәуір, ең арзан шайнама» деймін. Мен оның арам пиғылын дәл тапқандай ондай аларманның талайы селк етіп шошынғандай лезде есін жиып, райынан қайта қояды. Бұл істің жаныңды жәбірлейтін жері де — күдіктену. Жұрттың бәрінен бірдей күдіктенуді жаным жек көреді. Мұның өзі, әділін айтқанда, бір адамның мың адамға топырақ шашқанымен бірдей ғой.

	Барған сайын іш пыстырып, зықыны шығарған күн бәз-баяғы өгіз аяңмен мимырт сылбыр өте берді. Сағат бестен кейін дүкенге аға констебль Стони келді, асқазанын жара жайлап кеткендей қырым еті жоқ, тыриған арық, түксиген түрі де адам аярлық, өңі сатқақтан тұрғандай сап-сары. Ол дүкеннен әдетте теледидардың жарнамасынан түспейтін құрамында деревня тұрғындары жанышқан еттен жасайтын бифштекс, бұқтырылған сәбізі, картоптан істелген бөкпені бар түстік асқа деген құрама сатып алды. Мұның бәрі күні бұрын пісіріліп тоңазытылған, арнаулы алюминий жәшікке жайғастырылған-ды.

	Мен оған:

	— Бастық, сізге не болған? Шілденің шыжыған ыстығы соққандай ұсқыныңыз келіспейді ғой?

	— Жоқ, о не дегеніңіз? Менің хәл-жағдайым жақсы. — Әйтсе де түрінен адам шошырлық.

	— Түстік асқа арналған екі құрама берейін бе?

	— Жоқ, біреу. Зайыбым қонаққа кетті. Ал полицейлерге мереке бұйырмаған.

	— Амал қанша!

	— Бәлкім, осылай болғанының өзі де оңды шығар. Айналада болып жатқан мына аласапыранда үйде омалып отыру да оңай шаруа емес қой.

	— Сіз бір жаққа барып қайтты деп естіп едім?

	— Оны кім айтты?

	— Вилли.

	— Одан да өзінің добалдай тілін добардай тісінен шығармағаны мақұл еді ғой.

	— Ол басы артық бөтен сөз айтқан жоқ.

	— Ойлауға оған ақылды кім беріпті. Торға түспеуге санасы жетіп жатса да, соған да шүкіршілік.

	— Пешенеге жазылғаннан ешкім қашып құтыла алмайды, — дедім мен де әдейі.

	Әсері мен күткеннен әлдеқайда асып түсті.

	— Итен, сонда сіз не демексіз?

	— Әншейін, бізде заңның көбейгенде тіпті бастан асып кеткенін, әлдеқалай тәртіп бұзушы атанбау үшін түшкіруге зәрең ұшатынын айтқаным ғой.

	— Иә, мұның рас. Бәрін біле бермейсің...

	— Айтқандайын, басеке, сізден сұрайын деп едім... мен дүкеннің ішіндегі текшелерді жинастырып жүргенде бір тапанша, әбден тот басқан ескі тапанша тауып алып едім, Маруллоға айтсам, менікі емес деп ат-тонын ала қашады, ал мен де оны көріп отырғаным осы. Енді соны не істеуім керек?

	— Егер рұқсат қағазын жөндегіңіз келмесе, онда маған тапсырыңыз!

	— Мақұл ертең ала келейін, үйде жатыр, оны керәсін май құйылған қалбырға салып қойып едім. Мұндай жағдайда, Стони, сіз не істеген болар едіңіз?

	— Әлдебір қолайсыз іске қатысы жоқ па екен, соны тексереміз де, ондайдан аулақ болса, мұхитқа лақтырып жібереміз, басқа не істейміз, бары сол.. Бастапқыдай емес, оның ептеп сергіп, көңілденгені сезіледі, ал өзім жайлы да дәл солай деп айтуым екіталай. Өйткені бүгін ұзақты күні бойы миың қайнап, аузыңа түсерліктей апшыны қуырған атайман ыстық болды.

	— Осыдан екі жылдай бұрын біздің штаттың бір жерінде қаралған қылмысты іс есіңізде бар ма? Тәркіленген қару-жарақтарды сатқан полицейлер жазаға тартылып еді ғой. Стони қолтырауынға тән тоңмойындықпен, қолтырауынға тән жымысқы күлкімен жымиып күлді.

	— Бұл апта маған аса ауыр тиді, Ит. Азапты апта болды. Байқаймын, сіз мені қағытып қалжыңдағыңыз келетін тәрізді, соның қажеті жоқ. Осы аптаның ішінде мен сізсіз де сазайымды әбден тарттым.

	— Мақұл басеке, онда мен қойдым. Ал қоғамның инабатты мүшесі сізге қол ұшын бере алмай ма? Мәселен, сізбен бірге былай қағып жіберуге?

	— Әттең-ай, мүмкіндік болып жатса, оған не жетсін? Мен нақ қазір есім танғанша ішіп, өлердей мас болғаннан басқаны қаламаған болар едім.

	— Ендеше, неге солай етпеске?

	— Сіз шынымен ештеңе білмейсіз бе? Әйтсе де сіз оны қайдан білейін деп едіңіз. Егер соның бәрі қайдан шыққан, неге жасалған пәле екенін менің өзім де біліп жатсам, онда бір сәрі ғой.

	— Сіз не деп кеттіңіз?

	— Ештеңе емес. Менің айтқанымның бәрібір құлағыңыздан кіріп, екінші құлағыңыздан шығып кететін болсын Жо-жоқ, оның қажеті жоқ. Өйткені сіз Бейкер мырзамен көңілі жақын, достас адамсыз ғой, қалай, ол бір жаңалық ойлап тапқан жоқ па?

	— Басеке-ау, оның бәрін білетіндей мен онымен ауыз жаласқан айрылмас дос емеспін ғой.

	— Марулломен ше? Сол Маруллоның өзі қазір қайда жүр?

	— Нью-Йоркке кеткен. Өзінің артриті жөнінде білетін біреулермен ақылдасқысы келеді.

	— О, Жаратқан ием, жар бола гөр! Түсінсем бар ғой, садағаң кетейін. Түкті де түсінбеймін. Егер болмашы бір сілем сезілсе, мен қайда шабуылдауды білген болар едім.

	— Стони, сіз адам ұғып болмайтын бірдеңелерді шатып кеттіңіз ғой.

	— Оныңыз рас. Мен шынымен көпіріп көп сөйлеп кеттім.

	— Өзімді өзім мақтағым келмейді, егер сіз ой бөліскіңіз келсе, онда...

	— Жо-жоқ. Әсте ондай ойдан аулақпын. Ешкім мені аузына сөз тұрмайды деп айта алмайды, ешкім де айыптай алмайды. Бәрін ұмытыңыз, Ит. Әбден шаршап, қалжырағандықтың әлегі ғой, бұл.

	— Стони, менен қауіптенбей-ақ қойыңыз. Онда не болып еді... Қазылар алқасы болды ма?

	— Сіз біледі екенсіз ғой?

	— Шет жағасын естігенім бар.

	— Оның аржағында тағы не тұр?

	— Прогреске қамқорлық.

	Стони менің жаныма тақап келіп, өзінің құрыштай қолымен қарымнан қыжына қысқанда ауырғаны сондай, тіпті әзер шыдадым.

	— Итен, — деді ол сұстанып, — сіз қалай деп ойлайсыз, мен жақсы полицеймін бе, әлде жоқ па?

	— Тамаша полицейсіз.

	— Шама-шарқым келгенше шапқылап жүріп бәрін тындыруға тырысамын, Ит, өз басын қорғау үшін адамды жолдастарын ұстап беруге итермелеу, қинап-қыстау — осы да жөн бе?

	— Меніңше, жоқ, жөн емес.

	— Меніңше де, жөн емес. Бұлай әрекет ететін билік орнын мен сыйламаймын. Егер мен өзім істеп жүрген қызметімді қастерлемейтін болсам, онда менің жақсы полицей болуым да екіталай ғой, бәрінен бұрын менің жаныма бататыны да, Ит, міне, осы.

	— Басеке, сіз абайсызда әлде бірдеңеден тосылып қалдыңыз ба?

	— Заңның көптігінен әлдеқалай түшкірсеңіз де амалсыздан соның біреуін бұзасыз деп әлгінде ғана сіздің өзіңіз айттыңыз емес пе? Міне, енді қарап жүріп қара басқанын көрмейсіз бе? Солардың бәрі менің өз жолдастарым ғой, әйтсе де, Ит, мұны ешкімге тісіңізден шығармай-ақ қойыңыз.

	— Жо-жоқ, о не дегеніңіз, тіл-аузым тасқа! Ау, басеке, сіз мына түстік асқа алған тағамдарыңызды ұмытып барасыз ғой.

	— Иә-иә, — деді ол, — үйге барып, аяғымды шешіп тастап теледидар көрем, телефильмдердегі полицейлерден үйренем, өнеге-үлгі аламын. Білсеңіз, осы бар ғой, кейде үйде оңаша отырып демалғанның өзі де оңды. Жарайды, Итен, көріскенше!

	Стони — тамаша жігіт. Ол — жақсы полицей. Апырым-ай, бұл сілем қайда апарар екен өзі?

	Мен көшедегі жаймаларды ішке кіргізіп, дүкенді жабуға енді ыңғайлана бергенімде, қапелімде Джой Морфи жетіп келді.

	— Тезірек! — дедім де, мен екі есікті бірдей жауып, жасыл перделерді түсірдім. — Ақырын сөйле!

	— Соншама не боп қалды?

	— Күтпеген жерден тағы біреулер келіп, ананы-мынаны сұрап, әурелеп жүрер.

	— Ә-ә! Мен сізді енді түсіндім. О, құдайым-ау, осы мереке дегенді көрмесем деп едім. Адамға тән азғындық атаулының бәрі нақ осы кезде андыздап кететінін қайтерсің?! Азанмен аптығып алаөкпе болып аласұрады да, үйге сүлдерін сүйретіп зорға жетеді.

	— Мен мына жерді жинастырып болғанша салқын сусын ба, бірдеңе іше тұруға қалай қарайсыз?

	— Қарсы емеспін, сыра бар ма еді?

	— Алып кетуге табылады.

	— Қам жемеңіз, мен оны мұнда емес, тысқа шығып ішемін. Қалбырын ашып берсеңіз болғаны.

	Мен қалбырдың қақпағына үш бұрышты екі тесік жасадым. Ал ол қолына тиген бойда басын кекшитіп тұрып бір тамшысын қалдырмай лық еткізіп көмейіне құя салды. «Уф!» деп бір күрсінді де, босаған қалбырды текшеге қойды.

	— Сейсенбіде мына біз де қала сыртына шыққалы жатырмыз.

	— О, байғұстар! Қайда бармақсыздар?

	— Әлі анық айта алмаймын. Ол үшін біз әлі қызыл кеңірдек болып қиқылдасып үлгерген жоқпыз.

	— Қалада осы тосын бірдеңе болып жатқан тәрізді. Одан сіздің хабарыңыз жоқ па?

	— Онда есіме салыңыз.

	— Менің өзім де ештеңе білмеймін, әйтсе де әйтеуір бірдеңе болып жатқанын ішім сезеді. Менің көк желкем құрыстап жүр. Бұл — қалт кетпейтін ырым. Бәрі әбігерге түсіп, абыржулы.

	— Бәлкім, сізге солай болып көрінген шығар?

	— Солай да болуы ғажап емес. Әйтсе де Бейкер мырза мереке күндері ешқашан қаладан тысқа шыққан емес. Енді, міне, қаладан кеткенше жанығып, табанына нақ бір шоқ басқандай дызақтауда.

	Мен күлдім де:

	— Ал сіз өз тіркеу кітаптарыңызды тексеріп көрмедіңіз бе? — дедім.

	— Шынын айтсам, тексеріп көрдім.

	— Мұныңыз қалжың болар?

	— Мен шағын бір кенттегі пошта бастығын білуші едім. Шашы сабан түстес сап-сары, өзі көзілдірік киетін, кемиек, алқымының астында жұдырықтай жемсауы бар Ральф деген боқмұрын бала соның көмекшісі болып істеді. Міне, сол Ральф анау-мынау емес, қыруар сома, яғни екі жүз мың доллардай тұратын марка ұрлаймын деп қолға түсіп қалды. Ол түк те істей алмады, қысқасы, бір сөзбен айтқанда, боқмұрын сүмелек болып шықты.

	— Сонда сіз әлгі маркаларды оның өзі ұрлаған жоқ еді дегіңіз келе ме?

	— Онда тұрған не бар? Ұрлады ма, ұрламады ма, әңгіме онда емес қой, ең бастысы — ол ұсталып, қолға түсті. Ал мен әрқашан сақтық сақтаймын, ешқашан қапылыс қолға түспеймін.

	— Әлде сол себептен де сіз осы күнге дейін үйленбей, бойдақ жүрген боларсыз?

	— Онда тұрған не бар, сайтан алғыр, бәлкім, бір есептен солай да шығар!

	Мен алдымдағы алжапқышты шешіп, оны орап-орап кассаның астыңғы жәшігіне апарып салдым.

	— Кез келген адамның бәрінен күдіктену, Джой, абырой әпермейтін іс. Онымен айналысуға менің қолым тимеген де болар еді.

	— Банкте мұнсыз мүмкін емес. Бір мәрте жазатайым жаңсақ бассаңыз болды, шаруаң шалқайды дей бер, басқасын қойшы, біреуге сыбырласаң болды, соның өзі де жетіп жатыр.

	— Сіз осы шынымен жұрттың бәріне күдікпен қарайсыз ба?

	— Бұл араға, әрине, түйсік араласады. Егер болмашы бірдеңенің сыбысы шықса, менің сезімтал түйсігім дабыл қағады.

	— Әйтсе де бүйтіп қалай өмір сүруге болады? Сіз, шамасы, қалжыңдап отырған шығарсыз?

	— Қалжыңы қалжың-ау, бірақ мен сізден: егер әлде бірдеңе есіте қалсаңыз, яғни, әрине, маған қатысы бар бірдеңе есіте қалсаңыз, мені де құлаққағыс етуді ұмытпағайсыз.

	— Мен білгенімді жұрттың бәріне жасырмай айтуға әзірмін. Соңдықтан да болар, ешкім маған ештеңе айтпайды. Сіз де үйге барасыз ба?

	— Жоқ. "Фок-Мачтаға" соғып тамақтанып шығуға зауқым соғып тұр.

	Мен сырттағы жарықты өшірдім.

	— Тар көшемен шықсақ, қалай қарайсыз, қарсы емессіз бе? Мен сізге сэндвичті ертең ертемен, жұрт топырлап кетпей тұрып әзірлеп қоярмын. Біреуін ірімшікпен, біреуіне қара нан мен шошқаның сүр етіне салат қосып, үстіне балқаймақ құйсам қалай көресіз, дұрыс бола ма? Сосын бір құты сүт деп едіңіз ғой...

	— Сізге, асылы, банкте жұмыс істеген жөн еді, — деді ол.

	Тегі соқа басты бола тұрса да, жанды жейтін жалғыздық тауқыметін ол отбасылы адамдардың ешқайсысынан айрықша артық тартқан да емес. Біз мейрамхананың алдында қоштастық, осы бір сәт, шіркін, күйкі күншілдік күйігі ішімді жалап өткендей болды. Үйде не болып жатқанын мен ешкім айтпай-ақ, көз алдыма айқын елестетуіме әбден болатын еді. Мен қателеспеген екенмін, өйткені Мэри алдағы сапардың бағыт-бағдарламасын бастан-аяқ, түп-түгел ойластырып қойыпты. Монток мүйісіне тақау тұста жатыпішер жалқаулардың жұпыны ғана бір баспанасы — қазіргі заманғы ересектерге арналған бақташылар кинофильмінің үлгісімен салынған шағын малшылар ауылы бар-ды. Оның көз тартып, көңіл қызығарлық бір қасиеті — ол өзі Америкадағы көненің көзіндей нағыз ранчо — малды ауыл. Техас деген бұл дүниеде тегі атымен жоқ кездің өзінде-ақ мұнда сатуға мал өсірілетін Жер Грамотасын сонау ертеде олардың иелеріне Карл Екінші өз қолымен тапсырса керек. Бұл жерде Нью-Йорк тұрғындарын азықтандыруға арналған мал бағылады да, бақташылар құзырлы қазылар алқасы сияқты белгілі бір мерзімге жеребе тастап, мұқият іріктеп алынады екен. Қазір, әрине, оның қаңқиған қаңқасы ғана қалған. Әйтсе де әлі күнге дейін шалғында әукесі жер сызған, жотасы жұмыр қоңды сиырлар жайбарақат жайылып жүргенін көресің. Жолаушыларға арналған оңаша үйдің бірінде қонып шығу жөніндегі тосын ой да Мэридің таңсық көңілінің көзін тапқандай қатты ұнаған-ды. Эллен тура Нью-Йоркке тартып кетіп, сондағы қонақ үйлердің біріне түсуді, Таймс-скверде екі күн еркін сайрандап, сағынған мауқын басуды қалайды, ал Аллен болса, ешқайда аттап шыққысы жоқ. Өзі туралы жарияға жар салып, өзіне өзге жұрттың назарын аудару үшін оның әманда қолданатын үйреншікті әдісінің бірі бүл

	Жолға шығар сапар алдындағы абыр-сабырдан үй-ішінің тұп-тұнық ауасының өзі де толқып тұрғандай еді. Көлгірсіп егіл-тегіл еңіреген Эллен моншақтаған көз жасын іркусіз төгуде. Зығырданы қайнап, әбден шаршап, сілесі қатқан Мэридің бет-жүзі шиедей қып-қызыл болып кеткен. Аллен қолындағы шақадай шағын радиоқабылдағышынан: "Сен мені сүйдім деп ең өзеуреп, сөйте тұра аямадың, қорладың, жұдырықтай жүрегімді таптадың, азабыңа көнер деп" махаббат мұңын ащы дауыспен қайта-қайта қайталаған әншінің жантүршігерлік зарлы жоқтауын түйіле тыңдаған күйі тапжылмай, жұрттың бәрінен әдейі оқшау отыр.

	— Құрып кетсінші, мен қазір бәрінен безіп кетуге әзірмін, — деді Мэри.

	— Олар саған көмектесіп жатырмыз деп ойлайды.

	— Олардың әдейі осындай жан төзгісіз жағдай жасағылары келеді.

	— Маған ешқашан ештеңе істеуге болмайды, — деп міңгірледі Аллен.

	Аллен қабылдағышты бар даусымен аңыратып қойып еді:

	"...Сорлы менің жұдырықтай жүрегімді аямай сен таптадың" деген дауыс үйдің ішін азан-қазан ғып басына көтерді.

	— Сүйікті менің сәбеней сәбірім, осы біз соларды үйдің астындағы қараңғы қамбаға қамап тастап, демалысқа оңаша екеуміз ғана тартып тұрсақ, қайтер еді?

	— Мен бұған қарсы болмас та едім, — сүйген сорлы жүректің күйіктен күңіренген гүрсілінен бұны менің естуім үшін оған бұл сөздерді өңешін жыртып бар даусымен айғайлап айтуына тура келді.

	Кенет мені адуын ашу қысты. Барып ұлымды желкеден алып, сүйген сорлы жүрегімен қоса еденге салып аяғыммен таптамақ болған қатыгез, қияс пиғылмен әй-шәйға қарамай адымдай басып, қонақ бөлмеге ұмтылдым. Бірақ табалдырықтан аттай бергенімде, мұңды музыка қапелімде тым-тырыс тына қалды: "Арнаулы хабарлама жасау үшін біз музыкаға үзіліс жариялаймыз. Бүгін күндіз Нью-Бэйтаун мен Уэссекс округінің бірсыпыра жауапты жұмыстағы лауазымды адамдары өздерінің қызмет бабын пайдаланып, қиянат жасауға барғандары үшін, айталық, көше тәртібін бұзғандардың айыппұлына байланысты қулық-сұмдық жасап, пара алғандықтары, құрылыстар мен қаланы көріктендіру жұмыстарын саудаға салғандары үшін айыпталып, қазылар алқасы алдында жауап беруге шақыру қағаз алды, — деген шағын хабар берілді. Міне, енді бәрі: мэр, әкімшілік, қазылар — түгел күйрейді, мен аса бір алаң көңіл өкінішпен тыңдадым, тегі, тыңдадым да, тыңдамадым да деуге болады. Мүмкін, олар айтылған айыпқа қатысты болмауы да ықтимал, бірақ соның бәрі болғалы қашан, болары болып, бояуы сіңіп кеткен, керек десе, мұны жамандыққа жорудың өзі де жосықсыз. Ал егер айыпты болмаған күннің өзінде де олардың алдағы сайлауға дейін ақталып үлгермесі анық. Сосын "қасқырдың аузы жесе де қан, жемесе де қан" демекші, дәлелденбеген айыптың өзі де адамның бетіне әрқашан шіркеу болып тұрары хақ. Сонымен, енді олардың шаруасы бітті дей бер. Бәлкім, мұны олардың өздері де ұққан болар. Мен хабарламада Стонидің есімі де аталар ма екен деп құлағымды түріп-ақ тыңдадым, бірақ аталмады. Асылы, өзі көзге түспей, көлеңкеде қалыс қалуы үшін ол өзгелерді көгендеп берген, орға итерген болса керек. Әрине, бұдан кейін оның ішкі жан дүниесінің жай таппай, астан-кестен болуын түсіну, анау айтқандай шешуі шие жұмбақ болмасы сөзсіз. Мэри босағаға сүйеніп тұрып тыңдады.

	— Пәлі-пәлі! — деді ол — бізде мұндай істің болмағаны қашан! Итен, сен осының бәрін рас деп ойлайсың ба?

	— Онда тұрған дәнеңе жоқ, — дедім мен, — әңгіме бұл арада рас-жалғанында емес.

	— Ал Бейкер мырза не дейді екен, сұрар ма еді өзінен.

	— Ол демалуға кетті. Оның хәлі қалай екенін білер ме еді?

	Өзіне кесір жасағанына өкпелеген Аллен ызаланып орнынан бір отырып, бір тұрып, өзінше қыр көрсетіп, қопаң-қопаң етті.

	Радио тыңдау, тамақ ішу, одан соң ыдыс-аяқты жуу араға килігіп кетті де, алдағы сапар жөніндегі әңгіменің желісі үзіліп қалды сосын оны қайта бәз қалпында іле-шала сабақтаудың, тіпті әлдебір мәселелерді шешуге, әйтпесе айқай-дырдуды, ебіл-себіл еңіреуді енді одан әрі ұластырудың мәні де, сәні де кеткені айқын аңғарылғандай болды.

	Біз төсекке жатқан бетте қапелімде менің туда бойым түршігіп қоя берді. Жазғы түннің жылы болуына қарамай алдын ала ойластырылып жасалған қатыгездіктің қапылыс сұмдық соққысынан қалшылдап кеттім.

	— Сүйіктім-ау, сенің денең құсеттеніп кетіпті ғой, — деді Мэри, — вирусты тымаумен ауырып қалғаннан саумысың өзің?

	— Жоқ, жаным. Әншейін әлгі байғұстар қалай болды екен деп ойлап жатырмын. Олардың күнін басқа бермесін!

	— Қойшы, Итен. Өзгенің қасіретін өз мойныңа артып нең бар!

	— Көрмейсің бе, міне, амалсыз арқалауға болады екен.

	— Сенен осы, сірә, жөні түзу іскер адам бизнесмен шыға қоймас осы. Итен, сен аңқылдаған, ақкөңіл жансың. Бұл қылмыста сенің өз басыңның кінәсі жоқ қой.

	— Қайдам. Бәлкім, әлде біздің бәріміз де кінәлі шығармыз.

	— Түсінсем бұйырмасын.

	— Қуанышым-ау, соны менің өзімнің де түсініп жатқаным шамалы.

	— Егер оларды қалдырып кететін біреу болса ғой.

	— Қайталап айтшы, кәніки, күміс көмей Күнікей, сен не дедің?

	— Мерекені сенімен оңаша өткізгім келіп-ақ түр. Екеуміздің солай өткізбегенімізге не заман!

	— Осындайда жалғызбасты бір қарияның болмауы қандай өкінішті. Әлде, мүмкін, сен бірдеңе ойлап табарсың? Оларды белгілі бір мерзімге тұздап немесе сүрлеп қоюға мүмкіндіктің болмағаны қандай ғазауат. Мэри, аруым менің, кәне, бір амалын табуға бар қажыр-қабілетіңді жұмсап көрші. Бейтаныс жерде сенімен оңаша болуға мен өлердей ынтықпын. Екеуміз белес-белес құмды төбелердің арасында қол ұстасып қыдырған болар едік, түнде анадан туған нәрестедей тыр жалаңаш суға шомылар едік, мен сені папортниктен жасалған мамықтай төсектен тербеп оятқан болар едім.

	— Ардақтым менің, асылым, мұның бәрін мен түсінем ғой. Саған ауыр екенін де білем. Мен білмейді деп ойламай-ақ қой.

	— Жарайды, онда менің қойныма кіріп, қаттырақ қысып, құшақтап жат. Кел одан да екеуміз бірге мұңдасайық, бірге ойласайық.

	— Сен әлі дірілдеп жатырсың ғой. Тоңдың ба?

	— Мен лапылдап жанып та, қалтырап тоңып та жатырмын, мен толып та, солып та жатырмын, әбден қалжырап, халім бітті...

	— Мен қалайда бірдеңе ойлап табамын. Сөз жоқ, табамын. Мен, әрине, оларды жақсы көремін. Әйтсе де...

	— Иә-иә, ал мен онда алаңсыз өзімнің көбелек-галстугімді таққан болар едім.

	— Егер оларды абақтыға қамап қойса ше?

	— Бұл әрине, табылған ақыл болар еді.

	— Жоқ, әлгі адамдарды айтамын. Қазылар алқасы алдағы сейсенбіден ерте болмайды, ал сайлау бейсенбіде өтеді. Мұны да есептеген болар.

	— Итен, не деген қыңырсың. Бұл саған жараспайды. Сенің қалжыңы жоқ, шынымен айтқаныңды мен ерніңнің емеурінінен танып тұрамын Расында, сенің қыңыр езу қырсығың ұстай бастаған екен, енді біз қалайда қала сыртына шығуға тиіспіз. Сенің қалжыңыңды мен білем, ал мұның қалжыңға үш қайнаса сорпасы қосылмайтыны шындық.

	Мен шошып кеттім. Сондай-ақ менің жүзімнен, үнімнен әлде оғаш бірдеңе сезіліп тұрғаны ма? Бұған ырық беруге әсте болмайды.

	— Тышқан, тышқан! Маған күйеуге шықшы!

	Бұған Мэри:

	— Ох-ох-ох! — деп жауап қатты.

	Менің үркін үрей зәремді алды, қапелімде менің бет-жүзімнен бейтаныс бірдеңені байқап қалды ма екен? "Көз — адам жанының айнасы" дегенге менің сенуден қалғаным қашан? Мен өз өмірімде бет-әлпеті ағылшындар сияқты, ал мінезі адуын бетпақтардың талайын кездестірдім. Әрине, адамның қадір-қасиетін айтқызбай танитын табиғат берген ғажап қабілеті бар жандар болар, бірақ ондайлар тым сирек, некен-саяқ қана ұшырасады. Ал жалпы адамдар әдетте өз бастарынан басқаны коп аса ойлай бермейді. Ата тегі Шотландиядан шыққан бір әйелден естіген әңгімем жадымда жатталып қалыпты. Желкілдеген жасөспірім қыз күнінде оған өзіндей өзге құрбылары сияқты айналадағы жұрттың бәрі аңтарыла, онда да ала көзімен айыптай қарағандай болып сезінетін де, содан қымсынып, қысылғандықтан жүзі от боп жанып, алаудай албыртып кететін, әйтпесе шарасыздықтан есі шығып, егіліп жылайтын болса керек. Бірде оның бұлайша қасірет тартып жүргенін байқаған байсалды шотландық қарт атасы: "Жұрт жек көреді деп, сен осы, несіне көз жасыңды көл ғып төгіп жүрсің? Олар сені неғылсын, ойламақ түгіл көздеріне ілмейді!" деп зекіпті. Сол сөз оның дертіне дауа болғанға ұқсайды. Осы әңгімеден кейін мен де жан-жағыма жалтақтауды қойып, есімді жиып, еңсемді көтере бастадым. Өйткені қарттың айтқаны алғаусыз ақиқат еді. Әйтсе де әдетте өзі аялап өсірген гүлдердің сабатты саясын сағалайтын Мэри де әлде бірдеңені құлағы шалып, әлде бірдеңенің лебін сезгендей болды білем. Ал бүл арада қатер бар, өйткені тәңірдің атар таңы әлі алда ғой.

	Егер менің жоспарым бүге-шігесіне дейін ойластырылған қалпында үркін пайда бола қалған болса, онда мен оны қисынсыз деп біліп, оған бас қатырып әлек болмас та едім. Есі кірген ересек адамдар әдетте олай жасамайды, бірақ сол ересек жандар көбіне-көп жат көзден жасырып, құпия ойын ойнайды. Ал менің бұл жоспарым Джой банк тонаудың тәсілін талдап-таратып, алдыма жайып салған сәттен басталды. Ойын әбден зеріккен көңілімнің бір пәс болса да селт етуіне септігін тигізді, ал кейін бәрі де: Аллен өзінің маскасымен, дәретханада суы сарылдап ағып тұратын кеспек, тот басқан тапанша, алдағы мереке, Джойдың есік құлпының ұңғысына тыққан қағазы өз-өзінен қиысын, кәдімгідей қиюласып, жымдасып жатты. Ойнай жүріп мен уақытты да бағамдап, жаттығулар жасап, бәрін өлшеп-пішіп тиянақтай бердім. Өйткені полицейден атыса қашқан тонаушы да бір кезде бала болды, ойыншық мылтықпен атысып үйренді, енді сол өнерін ол іс жүзінде қолданбаса, әрине, өкініші өмір бойы ойдан кетпес еді.

	Менің бүл ойынымның қай уақытта ойын болудан қалғанын дөп басып айта алмаймын, бәлкім, дүкенге өзім қожа болуым ғажап емес екенін, сауда-саттықты қалыпты жүргізу үшін ақша қажет боларын түйсінген кезде ол ойын болудан қалып, жүзеге асар шындыққа айналған шығар. Оның бер жағында, кінәратсыз жасалған жоспарды іс жүзінде сынап, байқап көру жөніндегі жәдігөй ойдың әзәзіл арбауы тағы бар. Ал бұл жоспардың қылмыстық қырына келер болсақ, мұның өзі адамға емес, ақшаға қарсы жасалған қарекет қой. Бұдан ешкім залал тартпайды, зардап шекпейді, ақша қамсыздандырылған. Адамдарға — Дэнниге, Маруллоға қатысы бар істер, әрине, қылмысты болатын. Егер мен батылым барып, соны істеген болсам, оған қарағанда бұл ұрлық түкке тұрмайды. Оның бер жағында бұл өзі бір-ақ мәрте жасалатын шаруа.

	Бұдан соң ешқашан қайталанбайды. Бүкіл дайындық жұмысы, оның жай-жапсары, жүзеге асырар мерзім мөлшері — бәрі-бәрі ұсақ-түйегіне дейін мінсіз талданып, тиянақталып жасалған, міне, сол кезден былай қарай ол зеріккен көңілді аулайтын ойын болудан қалды да, ойыншық мылтықты бала кенет енді қолындағы нағыз қару екенін сезінді. Әрине, бұл арада белгілі бір дәрежеде қатер де бар екені күмәнсіз, әйтсе де көшені кесіп өткенде де немесе тіпті саялы ағаштың арасында қыдырып жүргенде де сол қатерден араша бола алмайсыз ғой. Менің бойымды қорқыныш үрейі билеген жоқ деп сенімді түрде айта аламын. Өйткені мен сан мәрте жаттығулар жасау арқылы одан әлдеқашан арылдым. Мен бар болғаны, әдетте жаңа қойылым сахнаға шығар күні театрдың елеусіз бір қалтарысында тұрған актерде болатындай елгезек толқудай ғана бірдеңе сезгендей болдым. Ал нағыз байыпты ойындардағы сияқты болуы ықтимал ағаттықтардың бәрі ескеріліп, алдына қажетті шаралар белгіленген-ді.

	Күткендей беймаза түн болмай, керісінше қайта төсекте дөңбекшіп түс көрмей, жайлы жатып, жақсы ұйықтап шықтым, тіпті ұйықтап қалып әдеттегіден кеш ояндым. Тамылжыған тылсым таңды ой құшағында өткізсем деп аңсаған едім. Алайда мен көзімді ашқанда таңның ағарып атқанына, шамасы, жарты сағаттай болса керек, өйткені көл жағада күйіс қайырған сиырдың құйрығы ап-айқын көрініп тұрды. Кенет, қопарылыс толқынындай бір тосын дүлей күш мені төсектен сілкіп тастады. Бұлай оқыс оянған кезде тұла бойың тұтас құрысып қалады. Дөң-дүмпуден Мэри де оянып кетті:

	— Не боп қалды, — деп алаңдап сұрады.

	— Мен ұйықтап қалыппын.

	— Шатаспа, әлі ерте.

	— Жоқ, менің плюсквам перфектумым. Бүгін менің айтулы күнім. Әлем азық-түлікке деген ашқарақ құлқынның құлдығына түсті. Ал сен төсектен тұрмай-ақ қой, тыныш жата бер!

	— Сенің дұрыстап тамақтанып алғаның жөн.

	— Менің не істейтінімді білесің бе? "Фок-Мачтадан" кофе құйдырып аламын да, барып Маруллоның жиған-тергеніне аш бөрідей тиісемін.

	— Уәде бересің бе?

	— Уәде берем, ақ тиін — аш күзенім. Сен солай жатып алдағы екі күнге өзіміз тәңірдей табынатын балаларымыздан қалай да әйтеуір құтылудың амалын қарастыр. Бізге бұл ауадай қажет, шын айтамын!

	— Оны менің өзім де білемін. Тағы ойланып көрермін. — Менің денсаулығым мен аман-есендігім жөнінде әдеттегіше өзінің пайдалы кеңесін дұғай-дұғай жолдауға оның мұршасын келтірмей, мен шалт киініп, шапшаң шығып кеттім. Джой дәмханада отыр екен, мені көзі шалған бойда қасына шақырып, бос орындықты нұсқады.

	— Уақытым жоқ, Морфи. Кешігіп барам. Анни, картон құтыға құйылған бір кварта кофе әкеп бере аласың ба?

	— Кварта бере алмаймын. Егер қаласаң, екі пинта әкеп берейін.

	— Оқасы жоқ, қайта соның өзі дұрыс.

	Екі картон стаканға кофе құйып, аузын қақпақпен жауып, қағаз дорбаға салды.

	Джой кофесін ішіп болған соң, екеуміз ілесе сыртқа шықтық.

	— Сізге бүгінгі мінәжатты епископсыз өткізуге тура келе ме, қалай?

	— Шамасы, солай болар. Кешегі жаңалықтар жайлы не айтасыз?

	— Әлі байыптап ойлап, бажайлап бара алмай жүрмін.

	— Қолайсыз бірдеңенің боларын ішім сезеді деп мен сізге айттым ғой.

	— Иә, радиодан естіген кезде сіздің сол айтқаныңыз есіме түсті. Сіздің мұрныңыздың керемет шүйі бар екен.

	— Бұл қалыптасқан кәсіби қасиет қой. Енді Бейкердің алаңсыз қайтып келуіне де әбден болар еді. Бірақ қайтып орала ма, әлде жоқ па, ол жағы маған беймәлім.

	— Бейкер ме?

	— Ал сіздің ойыңызға түйткіл келмей ме?

	Мен алаң көңілмен оның жүзіне алақтай қарадым.

	— Көңілімде күмілжі бірдеңе тұрған сияқты, бірақ соның не екенін өзім де түсінбеймін.

	— О, құдіреті күшті құдайым-ау!

	— Менің топастығыма таңданасыз ба?

	— Тап солай. Азулылар заңы әлі жойылған жоқ.

	— Уа, жаратқан ием! Шамасы, көп нәрсеге менің ойымның өресі жетпейтін болар. Айтқандайын, мен ұмытып барады екенмін, сіз осы салат пен балқаймақты да ұнатпайтын сияқты едіңіз ғой, солай ма?

	— Иә, анасын да, мынасын да — екеуін де жаратпаймын, — ол "Кэмел" темекісінің сыртына оралған целлофанды сыпырып алды да, умаждап-умаждап есіктегі құлыптың ұясына тықты.

	— Жарайды, мен кеттім, — дедім, — біз бүгін шай сатылады деп күні бұрын жариялап қойып едік, жәшіктің қақпағын әкелгендерге бір-бір бала сыйлық беріледі. Сіздің таныс келіншектеріңіз жоқ па еді?

	— Бар болғанда қандай, бірақ ондай сыйлыққа олар ынтыға қоймас. Сэндвичті әкелемін деп әуре болмай-ақ қойыңыз, өзім барып алармын.

	Ол шығып есікті жапқанда, құлыптың сырт еткен дыбысын құлағым шалды. Ол менің ұстазым, тамаша ұстазым болғанын Джой бұл жалғанда білмес деген үмітім бар. Ол маған теориялық тұрғыдан ғана талдап қоймай, нақты сабақ жүзінде де дәлелдеді. Сөйтіп, ол өз еркінен тыс менің жолымды ашып берді.

	Барлық, мамандар, мұндай істен хабардар адамдардың бәрі "ақшаны қашан да ақша ғана жасайды" дегенді айтады. Қарапайым, қарабайыр жол — қапысы жоқ қасқа жол Менің жоспарымның мықтылығы да, уытты жағы да оның, міне, осы қарапайымдылығында, әлде, егер Марулло көзсіз көрсоқырлығынан күтпеген жерден құрдымға құлай жаздамағанда, бәлкім, ол менің қисыны келмеген қиялымдай қимылсыз күйінде мәңгі жата берген де болар еді. Мына дүкеннің өзім иесі болуым мүмкін екендігі атойлай бастағанда ғана барып, тек сонда ғана, менің түн ұйқымды төрт бөлген қиялым қисынды тірек тапқандай болды. Бұдан бейхабар адамның: «Егер дүкен менің меншігім болса, онда маған ақшаның қажеті не?» деп сұрауы да ықтимал Бейкер мырза мұндай сұрақты аузына да алмас еді, ал Маруллоны былай қойсақ, Джой да оны сұрап әуре болмасы айдай анық. Ақшасыз дүкеннің болғанынан да қайта соның болмағанының өзі мақұл. Күйреудің аппиевтік соқпағының жиегі кәдімгі қаржыландырылмаған кәсіпорындардың бейітімен көмкерілген. Онда менің де бір бейітім жатыр. Барып тұрған есуас есірік сардар артында сүйенер тірегі, сап түзеген сарбаздары, не минометтері, не қолдайтын қосымша күші болмаса, жау шебін бұзуға бас-көзсіз бар күшін төгіп, шабуыл жасамайды, ал істің жөнін білмейтін шалағай іскерлер нақ сондай көзсіздік жасайды. Рас, менің шалбарымның артқы қалтасында сығысқан қомақты бір буат тіркелген купюрлар — Мэридің ақшасы жатыр. Алайда оның ауқымды бөлігі Маруллоның қалтасына көшуге тиіс. Сонымен, әне-міне дегенше келесі айдың алғашқы жұлдызы да туады. Көтерме сауда жасайтын фирмалар да өзінің өтеу қабілетін әлі де айқын таныта қоймаған кәсіпкерлерге несие беруге құрақ ұшып, құлшына қоймайтыны шындық. Ал ақша, кәдімгі сағат тіліндей сыртылдап тұрған құлыптаулы құрыш есіктің ар жағындағы ақша, маған, міне, осы үшін де қажет. Оны қалай табу керек — бұған дейін бұл менің түсімде ғана шешімін тауып, жүзеге асырылған міндет, ол енді өңімде, тап қазір іс жүзінде шешуге болатын шындыққа айналып отыр. Тонау — мұның қылмыс екені жөнінде мен қымсынып қысылғаным да жоқ. Марулло жөнінде де менің арым таза. Қазір ол құрбан болып отыр, бірақ бөтен бір оңтайлы жағдайда оның өзі де ойланбай осылай жасаған болар еді. Дэннидің күні санаулы екенін білсем де, оның жайын ойласам, өзегімді өрт шалғандай көңілім айрықша алаңдайды. Бейкер мырза сәтсіздікке ұшыраған істі менің жасауымның өзі-ақ кінәмді кешіруге кепілдік бола алмай ма? Әйтпесе, Дэнни жайлы ой — қаны сорғалап тұрған жан жарасы — жеңіс жақындап қалған кезде жаныңды мұрныңның ұшына шығатын ырсиған ашық жара. Бұл жарадан менің айығар күнім жоқ, әлде жылыстап жылдар өткен шақта, бәлкім, тырысқан тыртығы қалса да жарасы жазылар, әйтпесе шеміршек болып шеменденген снаряд жарқыншағындай ескіріп, елеусіз қалар.

	Қазір ең бастысы — ақша, бұл жөнінен бәрі әзір, бәрі мінсіз механизмдей мұқият тиянақталған Морфидің ілімі маған шапағатын тигізді, оның тәсілін тәптіштеп талдап, кінәратсыз меңгердім, керек десе, өз тарапымнан оған бір тармақ қосып та қойдым. Біріншіден, өткенде өзіңе көлеңке түсіретін ештеңе болмауға тиіс. Менің соңымда ондай сүйретпем жоқ. Екіншіден, ешқандай сыбайлас немесе сенімді серік болмауы керек. Бұл жағын ауызға алудың өзі артық. Үшіншіден, әйел атаулыдан аулақ болған абзал Бұл сыңайға мен жағынан тек Марджи Янг-Хантты ғана қосуға болар, ал менің өзіме келер болсақ, оның туфлиімен шампан ішуге менің әсте құлқым да, құштарлығым да жоқ. Төртіншіден, ақшаға мастанып, есірмеу. Мен ондай ожарлықтан аулақпын. Жабдықтаушылардың есебін өтеп, ақшаны ұқыптап жұмсағанды жөн көрем. Оны сақтайтын орынды мен күні бұрын ойластырдым. Храм сақшысының қалпағы жатқан қораптың түбінде менің басыма шақтап, бітім-пішініне лайықтап, су тартқышы қағаздан қабаттап қатырып, барқытпен тыстап, дөңестеу етіп жасалған тұсы бар. Мен соны қораптың түбінен ойып алып, бастапқы орнына қайта оңай жапсырып қою үшін оның жиегіне айнала цементтен істелген жентек-желім жағып, дайындап қойдым. Сосын Микки-Маустың маскасы — ол менің жүзімді тұтас жауып тұрады, сонда мені тірі жан тани алмайды. Резинкамен тысталған Маруллоның көне шекпені — мұндай шекпендердің бәрі егіздің сыңарындай бір-бірінен айырғысыз, қолдан оңай шешілетін целлофан қолғап, маска, бұдан әлдеқашан бұрын ойылып алынып, қорабы корнфлекспен бірге канализацияға ағызылып жіберілген-ді. Мүмкін, қолғап та кейін соның ізімен ағып кете барар. Күміс кертігі бар ескі "айвар-джонсон" шамның ысына ұсталып, қап-қара күйелеш-күйелеш болған күйі дәретханадағы жанармай құйылған құтыда дайын тұр, кейін де қайта соған салынатын болады, артынан сәті түскен күні Стоните табыс етіледі.

	Мен осының бәрін қорытып, басын құрайтын және бір түйін таптым: қорқаулық жасамау, қомағайлық жасап, қалайда көбірек қармап қалуға аласұрмай, ірі сомалы купюрден абай болу. Мүмкін болғанынша он және жиырма долларлықтан алты, он мың болса, сол да жетіп жатыр, сақтауға да, жұмсауға да қолайлы. Тоңазытқышта тұрған торт салған қорап аралық ауыспалы ыдыс орнына жүреді, бәрі біткен соң ол да қайта өз орнын табады, оған бұрынғыша торт салынады. Мен Алленнің үрлесең, көмейден күмбірлеген үн шығаратын түтігін алып, даусымды өзгертіп сөйлеп те байқадым, онымнан онды ештеңе шықпады, кейін одан гөрі аузымды ашпай, сөйлемей, тек ымдап ишарат жасауды жөн көрдім. Бәрі дайын болды, ескерусіз қалт қалған ондай ештеңе жоқ. Бейкер мырзаның болмағанына мен қатты өкіндім. Мұнда тек Морфи, Гарри Роббит пен Эдит Олден ғана болады. Менің белгілеген уақытымның әрбір қас-қағым сәтіне дейін есептелген, мұқият ойластырылған. Тоғызға бес минут қалғанда мен қолымдағы сыпырғыны кіреберіске әкеп сүйеп қоямын Одан арғысының бәрі жаттығу кезінде сан мәрте қайталанған. Алжапқыштың етегін қайырып, белдікке қыстырып алып, сарылдап су ағып тұру үшін дәретханадағы шынжырға кірдің тасын асып қою, кімде-кім әлдеқалай дүкенге кіре қалса, аққан судың сарылын естіп, одан өзінше ой түйетін болады. Шекпен, маска, торттың қорабы, тапанша, қолғап, сағат тоғызды соққан мезетте есікті итеріп жіберіп, масканы бетіме киіп, сағат механизмі гуілдеп тұрған құрыш сандықтың есігін Джой аша бергенде қауырт ішке кіру. Тапаншаны кезеп, алдымда селтиіп қалған үшеуге ымдап, еденге жатуға әмір беру. Әрине, қатерлі сәтте олар қайсарлық та, қарсылық та жасай алмайды. Өйткені ақшаның қамсыздандырылып, оның қамсыздандырылмағанын осының алдында Джойдың өзі айтқан-ды. Ақшаны торттың қорабына салып алып, іле-шала өз орныма қайтып оралу, сосын маска мен қолғапты нәзшайғышқа тастап ағызып жіберу, тапаншаны жанармай құйылған қорапқа салып, шекпенді іліп қою ғана қалады. Одан соң алжапқышты бәз-баяғы жәшікке тығып, ақшаны қалпақтың қорабына жайғастырып, тортты бастапқы орнына қойып, сыпырғыны қолға алып, айқай-шу шығып, дүрбелең басталғанда түк білмеген бейтарап адамдай жұрт көзінде көше сыпырып жүру — міне, соның бәрі бір минут қырық секунд ішінде, есептелген, өлшеп-пішілген, сан мәрте пысықталған мерзім ішінде жүзеге асырылатын болады. Әйтсе де қанша мұқият жан-жақты ойластырып, қисындастырсам да, көше беттегі қосарланған есікті ашпас бұрын дүкенді сыпырып жатқан кезде менің көңілім қожырап, сәл толқығаным бар. Әлі қыр-қыртысы жазыла қоймағаны көзге ұрмасын деп мен алдыма умаждалған кешегі алжапқышымды байлап алдым.

	Міне, енді сенсеңіз бар ма, жаңа Иисус Навин көктегі күнді доғарып тастағандай уақыт мелшиіп мүлдем өтпей қойды. Әкемнің әйгілі хронометрінің минуттік тілі табандап бір орнынан тапжылмады. Талайдан бері мен өз діндарларыммен жүздескен жоқ едім, әлде тосын толқудың әсерімен әйтеуір бүгін таңда ғана олармен тілдесудің сәті түсті.

	— Уа, достарым, — дедім, — қазір өздеріңіз куә болғалы тұрған жәйттер сол құпия күйінде қалуға тиіс. Сіздерден сыртқа сыбыс шықпайтынына мен еш шүбәланбаймын Егер ар-ұятқа байланысты әлдекімнің күмәні болса, онда күдіктілердің жиынды тастап шығып тұруын өтінемін, — мен сәл аңырып қалдым. — Ондайлар жоқ қой? Жарайды, онда! Бірақ, егер әлдеқалай құтыдағы устрица немесе капуста қауданы бұл оқиғаны бөтен біреумен талқыға салғандай болса, біліп қойсын, онда айыптыны асхананың шанышқысымен түйреп, азаптап өлтіру жазасы күтіп тұр. Ал енді мен сіздерге алғысымды айтып, өзімнің ризашылығымды білдіргім келеді. Көп жылдан бері мен де сіздер сияқты қызметші ретінде құлдық ұрып, құрдай жорғалап өздеріңізбен бірге, үн-түнсіз өзгенің жүзімдігін күтіп-баптап келдім. Енді жағдай өзгерді. Бүгіннен былай мұнда мен қожа боламын, кеңпейіл кешірімді, сезімтал қожа болам. Уақыт тақап қалды, достарым, уақыт тақап қалды, достарым, шымылдық көтерілді, қош болыңыздар! — Мен сыпырғыны қолыма алып есікке қарай беттей бергенімде: "Дэнни, Дэнни! Қойшы, мені азаптамай!" деп жалбарынған өз даусымды өзім айқын естідім. Қапелімде менің тұла бойым құрсау салғандай сіресіп құрысты да қалды, тіпті лажсыздан есікті ашпас бұрын сілейіп сыпырғыма сүйеніп, бір пәс тұрдым.

	Әкемнің әйгілі хронометрінің жалпақ қысқа тілі тоғызды, ал жіңішке ұзын тілі он екіге аттай алты минут қалғанын көрсетіп тұрды. Қолымдағы хронометрдің жүрегі қалай лүпілдеп соғып жатқанын менің алақаным айқын сезді.





XV тарау

	Иттің мысыққа, ал солардың, тағы басқаларын қосқанда — хризантемаға немесе тулаған теңіз толқынына, әйтпесе бала тәніне шиедей шашылған қызамыққа ұқсамайтыны сияқты бұл күн де өзге күндерден алабөтен, басқа болатын.

	Көптеген штаттарда, ең болмағанда бізде мереке күндері жұртты малмандай су етіп, әбден әбігерге салып, әлегін шығаратын міндетті түрде әдейі нөсер жаңбыр жаудыру жөнінде арнаулы заң бар-ды. Шілденің шақырайған шағу күні аспанда анталаған үлбіреген ақша бұлттар шабуылын тойтарып, олардың тоз-тозын шығарып, шығанға қуып тастады, бірақ сонау батыстан, Гудзонның кең қолтық қойнауынан жасыл найзағаймен қаруланған, құрышпен құрсанған, жол-жөнекей гүрілдетіп, дүбірлетіп төңіректі көшіріп, түсі суық қара бұлт қаптап келе жатты. Егер бәрі "жазылған" заңға сәйкес өтетін болса, онда тас жол мен жұрт суға түсетін жағажайда жазға орай, жеңіл-желпі киінген, жазға сай көңілі көгал, жаны жайлау құмырсқадай құжынаған адамдар мейлінше мол жиналғанда нөсер құймай, аялдай тұрады.

	Біздің кенттегі дүкендердің көпшілігі тоғыз жарымда ашылады. Алайда соқыр тиын да болса өзгеден артық қамтып қалуды аңсаған Марулло мені мәреден жарты сағат бұрын жарысқа қосылуға мәжбүр етті. Енді, міне, бұл азаптан қалайда арылу қажет болар. Өйткені ауыз жарымайтын азғана пайда, өзге сатушылардың бізге деген өкпесі мен өшпенділігінің өтеуіне тұрмайды. Марулло мұны білмейді, ал егер білген күнде де ондайды көзіне ілмейді, көңіл бөлмейді. Ол — жат елдік, италиялық оңбаған, озбыр, қарақшы, қанішер, малғұн, қысқа күнде қырық құбылатын иттің баласы. Өз қожамды орға омақата жыққан соң, әрине, оның кінәсі мен күнәсі тайға таңба басқандай бадырайып тұратын болғаны рас.

	Әкемнің әйгілі хронометрінің ұзын тілі шеңбердің бойымен баяу жылжып бара жатты, ал менің алдағы атқарар міндетім өзімнен барлық қам-қарекетті ширақ та сілкеусіз жасауды талап ететін шешуші сәтті тағатсыздана күтіп, төңірегімді дүлей күшпен аптыға сыпыра бастағанымды аңғардым. Мен алқынып демалдым, құрсағым майданда ұрысқа кірер қарсаңдағы, қысталаң сәттегідей кеудеме тығылып, тынысым тарылып қалғандай сезіндім.

	Сенбінің таңында, оның үстіне Төртінші шілдеге қараған күні көшеде жұрт некен-саяқ қана көрінеді. Міне, қолында балықшының кәкір-шүкір керек-жарағын салған жасыл жәшігі бар бейтаныс қарт келе жатыр. Ол қалалық айлаққа бет алып барады. Күлімсіген көне жем шанышқан қармағын суға тастап, ол енді күні бойы тапжылмай отырады. Маған мойнын бұрып қараған да жоқ, қайта мен өзім оның назарын аударып тіл қаттым:

	— Сапар сәтті болсын. Үлкен-үлкен ақбалық, қармағыма қап балық! — дедім.

	— Менің қармағыма, сірә да, ештеңе қаппайды.

	— Кейде алжасып алабұға қабатын кезі болады ғой!..

	— Әй, қайдам, соған күмәнім бар.

	Үміттен күдер үзбейтін жан, әйтсе де мен оның жадына жаза баспас қармақ тастадым.

	Міне, мынау Дженни Сингел тротуармен қайықтай ығып келеді, аяғының орнына ролик қондырылғандай өзінің жүрісі ғажап. Бүкіл Нью-Бэйтаунда одан асқан сенімді куә табудың өзі қиын. Бірде Дженни пештің тетігін басып, газды ашып, оны жақпай кетіпті. Бәлкім, газ жарылып, қым-қуыт апатқа ұшыраған да болар ма еді, кім білсін, бірақ әйтеуір, абырой болғанда, ол шырпысын қайда қойғанын таба алмай қалыпты.

	— Қайырлы таң, Дженни бикеш!

	— Қайырлы таң, Дэнни!

	— Мен Итенмін ғой.

	— Иә-иә. Тоқымнан пісірсем бе деп едім...

	— Қандайын? — деп сұрадым.

	— Соны өзім де білмеймін, қағаз дорбаның жазуы түсіп қалыпты.

	Маған куә керек бола қалса, әрине, одан артық адамды ойлап табу қайда?! Бірақ неге ол мені "Дэнни" деді екен?

	Бір жапырақ қорғасын қағаз менің сыпырғыма ілінбей, әбден әлегімді шығарды. Еңкейіп оны тырнағыммен іліп алуға тура келді. Ал банктің тышқандары тірілейін деді. Бейкер мысықтың болмағанына қуаныштары қойындарына сыймауда. Маған керегінің өзі де — солар. Олар дәмханадан атып шығып, жолдан жүгіріп өтіп, зымырай жөнелгенде сағат тоғызға бірнеше секунд қана қалған еді.

	— Бас, бас, — дедім мен. Олар қымсына жымиып, банктің есігіне ұмтылды.

	Енді кірісуге болады. Бәрін бірдей ойлаудың қажеті де жоқ — алдын ала межелеген секундта рет-ретімен істеу керек. Мен өзімнің жүйкемді жұқартқан қырсықты құрсағымды орнына түсірдім. Енді сыпырғыны бірден көзге түсетін есіктің босағасына сүйеп қою керек. Менің қимылым да асып-сасудан, әбігерліктен аулақ, қайта шалт та ширақ. Көшедегі машинаны көзім шалып қалды да, мен сәл аялдап, оны алдымнан өткізіп жібердім.

	— Хоули мырза!

	Кинодағы қоршауға түскен қарақшы сияқты мен бар тұлғаммен шұғыл бұрылып, артыма қарадым. Шаң басқан жасыл "Шевроле" зыр етіп тротуарға тақап тоқтай қалды, — о, көк аспанның құдіретті күші! — одан әлгі Нью-Йорктен келген тәштиген тыраш шенеунік түсіп жатты. Су бетіндегі дірілдей менің аяғымның астындағы қатты қара жер де қалтырап қоя берді. Қарсы келе жатқан оған қадала қараған күйі мен қалшиып қаттым да қалдым. Маған шексіз ұзақ болып көрінген бұл мезет бірақ қас-қағымда қапылыс бітті. Жан-жақты ойластырып соққан үйім таза ауаға шығарған сәтте бордай үгілген бағзы заманғы мүрдедей лезде көз алдымда күйреп, күл-талқаны шықты. Бастапқы ойластырылғанды жасамақ болып асығыс дәретханаға ұмтылдым. Жоқ! Енді бұдан дәнеңе өнбейді. Морфидің заңын бұзуға, жоққа шығаруға болмайды. Мұндай сындарлы сәттерде, шамасы, жарықтың шапшаңдығындай жылдамдықпен ойлайтын болсаң керек. Кезінде жасап, қайта-қайта өз бойыңа шақтап, салыстырып сынаған, енді оны орындау кезекті жаттығумен пара-пар деп көңіліңді жұбатқан, талайдан бері толғанып, толғатып жүрген жоспардан оқыс үркіп, кенет бас тарту, әрине, оңай емес, бірақ мен оны қимасам да қабылдамай тастадым, лақтырып жібердім, қажетсіз деп санадым, менің басқадай шарам қалмады. Басымда жарықтың шапшаңдығындай жылдамдықпен: "бұл ойдың бұдан бір минут кеш келмегеніне де құдайға шүкір! Мұның өзі шытырман оқиғалы романдарда жазылатындай барып тұрған ең қатерлі кездейсоқтық болар еді" деген кәдік ой заулап өте шықты.

	Сол кезде бір жас жігіт тротуарда бір, екі, үш, торт деп ағаш аяқтай ерсілі-қарсылы адымдап жүрді. Шамасы, менің жүзімнен де көзге тосын бірдеңе байқалып тұрған болса керек.

	— Хоули мырза, сізге не болды? Сырқаттанып қалғансыз ба?

	— Ішім бүріп тұрғаны, — дедім мен.

	— Мұндай-мұндай әркімде де болады. Онда жүгіріңіз, жүгіріңіз, мен күте тұрайын.

	Мен дәретханаға тарттым, есікті жауып алып судың сарқырағаны естілуі үшін шынжырды тартып қалдым. Мен жарықты жақпадым. Қараңғыда отырдым. Бұлқынып-жұлқынып жатқан қарным ұятқа қалдырмады. Маған шынымен, бір минут өтпей-ақ қажетімді өтеуге тура келді, содан бірте-бірте ішімнің бүлкілі де, күңкілі де басылып, жаным жай таба бастады. Морфидің заңдар жинағына тағы бір тармақ тіркелді: күтпеген жерден тосын жағдай тап бола қалса, дереу жоспарды өзгерту керек. Мұндай жағдайды мен бұрын да бастан кешкем. Осындай қиын-қыстау кезде, әйтпесе аса қауіп-қатерлі сәтте құдды өзімнің қалыпты қанамнан сытылып шығып, қиянда тұрған бөгде біреудей өзімді-өзім, өзімнің қимыл-қылығымды саралағандай ойымның өрбу өрісін қалт жібермей асықпай-аптықпай барынша байсалдылықпен байыпты түрде бақылаушы едім. Қараңғылық құшағында отырып мен сол әлгі бөгде біреудің өзінің мінсіз жасалған үлгілі жоспарын төрт бүктеп жәшікке тастап, қақпағын тарс жауып, көрер көзге оны ғана емес, жаза баспас жадымды да қоса аластағанын айқын көрдім. Былайша айтқанда, қараңғыда орнымнан тұрып, түймелерімді салып, алжапқышымды жөндеп, жұқа үшқаттан жасалған есіктің тұтқасынан ұстаған кезде, мен әбігері бастан асып жатқан алдағы күнді күткен азық-түлік дүкенінің қарапайым кәдімгі сатушысы болдым.

	Бұл әрине, астыртын әрекет жасау үшін емес-ті. Шындығында бұл солай болатын. Соның, әлгі жас жігіттің, менде қандай шаруасы бар екенін ұқпай аң-таң қалдым, бірақ сөйте тұра әлдеқалай көңілім алаңдағандай. Әрине, бұл полицей көрсе зәре-құты ұшатын санамызға сіңіп, сартап болған үрейдің ұштығы болса керек.

	— Сіз күтіп қалдыңыз ғой, кешіріңіз, — дедім мен. — Неге екенін қайдам, ойда-жоқта бүріп, берекемді алғаны.

	— Қазір аңызақ, сондай бір вирус бар көрінеді, — деді ол. Өткен аптада менің жұбайым да дәл осындай жағдайға душар болды.

	— Шамасы, маған тиген де сол вирустың шоқпары болса керек, мен әзер жеттім. Кәне, не айтасыз, қандай қызметіңізге жараймын?

	Лезде оның өңі өзгеріп, қымсынғандай, ғапу өтінгендей, тіпті ұялғандай күйге түсті.

	— Кей-кейде адамның істемейтіні болмайды екен ғой, — деп бастады ол сөзін.

	Мен "қилы-қилы жағдайлар болады" деп айтқым келіп тұрды да, өзімді-өзім тежеп қалдым, олай деп айтпағаныма, құдайға шүкір, өйткені ол іле-шала сөзін сабақтап, былай деді:

	— Біздің жұмысымызда не болмайды дейсіз.

	Мен сауда жасайтын текшенің ар жағына өтіп, қалпақ салынған қораптың қақпағын жаптым да, сатушы тұратын текшеге келіп шынтақтадым.

	Ғажап! Осыдан бес минут бұрын мен өзіме өзгенің көзімен қараған едім. Солай ету керек болды. Маған көріп тұрғанын анықтау қажет еді. Тротуармен келе жатқанда ол маған алпамсадай алып денелі, тағдырдың тақсыретін тартқан жандай қабағы түксиген, қас жауымдай жүзі түнерген, жалмауыздай жат боп көрінген еді. Ал қазір менің оймен топшылағандарымның бәрі көз көрмес, құлақ естімеске кетіп, бір кездегідей болмысымның бөлінбес бөлегі болудан қалған шақта бүл адамға мен мүлде басқаша, өзімнің қатысым жоқ, бейтарап жан ретінде қарадым. Байқауымша, ол да бізбен қарайлас жаста болса керек, бірақ болмысы бүтіндей бөтен, тәлім-тәрбиесі басқа, бәлкім, наным-сенімі де бөгде болуы да ғажап емес. Жағы пышақ жанығандай сылыңғыр, шашы кірпідей тікірейген тым қысқа қырқылған, көйлегі аппақ шырыштай мақта-матадан тігілген, галстугі, әрине, әйелінің таңдауы болса керек, табалдырықтан аттап шығарда оның түйінін жөндеп, ұшын үйлестіргені де шүбәсіз.

	Үстіндегі костюмі, тіпті қараға тән қоңыр-сұрғылт, тырнақтары боялмаса да мұқият алынған, сол қолында некелескеннің белгісіндей алтын балдақ, жағасында жіңішке лента -өңіріне тағылмаған орденге ишарат еткендей. Аузы мен сәл тосаңдау көкшіл көздері қаталдық танытуға дағдыланған сыңайды аңғартады, әйтсе де дәл қазір олардан ондай қатулыққа мегзейтін мысқалдай нышан байқалмайды — таң қаларлық тосын жағдай — бейнебір бәрін әдейі үңірейтіп ойып алып тастағандай. Бұдан бірнеше ай бұрын өзінің берген сұрақтарын менің алдыма ара қашықтығын тең егіп, құрыш құймалардай қаз-қатар тізіп қойған адамға ол мүлде ұқсамайды.

	— Сіз мұнда бұрын да бір келіп кеттіңіз ғой, — дедім мен. — Қайдан келіп едіңіз?

	— Әділет министрлігінен.

	— Әділеттілік орнатып жүрген болдыңыз ғой?

	Ол жымиып күлді.

	— Иә, ең болмаса, өзімді сондай ниетпен жұбатқан болайын. Бірақ бүгінгі келісім ресми емес. Тіпті менің осы сапарымды бөлімнің құптайтынына да күмәнсіз емеспін. Алайда бүгін менің қызметтен бос күнім еді...

	— Ал маған қандай талап-тілегіңіз бар? Бұйымтайыңызды айта беріңіз.

	— Десе де, бұл өзі күрделі шаруа ғой. Соны неден бастаудың ретін таппай тұрмын. Хоули, білесіз бе, әдетте өзі бұлай бола бермейді ғой. Менің қызмет істегеніме он екі жыл болған екен, бірақ мұндай іспен алғаш рет айналысуыма тура келіп отыр.

	— Егер сіз істің мән-жайы қалай екенін айтсаңыз, бәлкім, мен көмектескен де болар ма едім?

	Ол тағы да мырс етіп күлді.

	— Айтуға сөз таппай тұрмын ғой. Мен үш сағат бойы рольде отырып келдім, маған әлі Нью-Йоркке қайтуға, онда да кешке қарай тас жолда не боларын бір құдайдың өзі білетін қарбалас шақта қайтуға тура келеді.

	— Әрине, бұл оңай емес.

	— Солайы солай...

	— Сіздің аты-жөніңіз жаңылмасам, Уолдер болар?

	— Ричард Уолдер.

	— Уолдер мырза, дүкенге сатып алушылар дүмеп кететін түрі бар. Солардың бұған дейін ағылмай жатқанына таң қаламын. Шұжық пен қышаға деген сұраныс сұмдық. Айтарыңыз болса, тезірек айтып қалыңыз. Маған келіп-кетер қолайсыз бірдеңе, әлде қауіп-қатер бар ма?

	— Менің қызметімде талай-талай сұрқия, сұмырайлармен ұшырасуға тура келеді. Қарақшылар, суайттар, алаяқтар, қорқаулар, нақұрыстар, ақылдылар — кей-кейде бар ғой, солармен сөйлесуге тіл тапқанша діңкең құрып, әзер-әзер төзімің жетеді. Түсінікті ме?

	— Түсінсем бұйырмасын, Уолдер мырза, не деп бажыратып отырсыз? Мен айтқанды ұқпайтын миғұла емеспін. Мен Бейкермен банкте әңгімелестім. Сіз менің қожам — Маруллоны қолға түсіргіңіз келеді ғой?

	— Қолға түсірдік, — деді ол ақырын. — Не үшін?

	— Бізге астыртын келгені үшін. Менің шаруам шамалы, маған тиісті құжаттарды береді, мен өзімнен талап етілген істің бәрін орындаймын Ал оны соттап, тағдырын шешетіндер — басқалар.

	— Оны қайтадан еліне айдап жібере ме?

	— Иә...

	— Ол қарсылық көрсетпей ме? Бәлкім, менің көмегім қажет болар?

	— Ол қарсылық етпейді. Өз айыбын мойындады, кетеді, іс сонымен бітеді.

	— Апырым-ай десеңші!

	Бірден сау етіп жеті-сегіз сатып алушы дүкенге келіп кірді.

	— Мен сізге айтып, ескерттім ғой! — деп дауыстадым да, келушілердің қажетін, әйтпесе қажет етеді-ау дегендерін таңдап алуларына қолұшын беріп, көмектесе бастадым. Абырой болғанда, шұжық пен шүрек нан жеткілікті болатын.

	Уолдер сатып алушылардың төбесінен:

	— Мына көкөніс тұздығы қанша тұрады, — деп сұрады.

	— Бағасы жарнама қағазда жазулы тұр.

	— Отыз тоғыз цент, бәйбіше, — деді де, ол өлшеуге, орауға, жайлауға, есептеуге кетті. Сосын қолын менің үстімнен асырып, кассаға шекті бастырып алды. Ол орнынан ығысқан кезде мен қаттаулы тұрған қалтаның біреуін алдым да, жайманың жәшігін ашып, ішінде жатқан ескі тапаншаны қалтамен көлегейлеп алып шықтым да, дереу оны дәретханаға апарып, сонда талайдан тұрған жанармай құйылған құтыға тастай салдым. Қайтып орныма оралған соң:

	— Сіз азамат екенсіз, бәрін өзіңіз-ақ тындырып жатырсыз, — дедім.

	— Мектептен кейін бірден сатушыға көмекші болып істегем.

	— Оныңыз көрініп тұр.

	— Сіздің қолғанат көмекшіңіз жоқ па?

	— Баламды алсам ба деген ойым бар. Мейлі, жәрдемдессін.

	Сатып алушылар біртіндеп келмей, бірден топырлап дүмеп кетеді. Ара-арасында келесі дүрмек келгенше сатушы ентігін басып, ептеп демалады. Тағы бір жәйт: егер адамдар бірге істесе, олардың арасында кикілжің азаяды. Әскерде ақтар мен қаралар қатар тұрып, ортақ жауға қарсы иін тіресіп шайқасса, олар бір-біріне деген өшпенділіктен айығатыны аңғарылады.Уолдер бір қадақ помидорды өлшеп, қағаз дорбаға салып, сыртына бағасын жазып, сомасын есептегенде, мен де полицияның төбесі көзге шалынса, кірпідей жиырылатын ішкі секемшіл сезіктен ақыл-тақыл арылғандай болдым. Алғашқы топ ұбап-шұбап ұшып кетті.

	— Ал енді менде қандай шаруаңыз бар еді, тезірек айта беріңіз? — дедім мен тағы да.

	— Мен осында барып қайтамын деп Маруллоға уәде беріп едім. Ол дүкенін сіздің еншіңізге бергісі келеді.

	— Сіз есіңізден ауысқаннан саумысыз? Бәйбіше, сіз кешіріңіз. Мен өзімнің мына танысыма айтып жатырмын.

	— Солай ма? Онда түсінікті. Жарайды, біз бесеуміз. Үш еркек. Сонда мен қанша шұжық алуым керек?

	— Ер адамдарға — бесеуден, сіздің күйеуіңізге — үшеу, сізге — екеу, барлығы — жиырма.

	— Солардың әрқайсысы бес-бестен шұжық жей алады деп ойлайсыз ба?

	— Мен емес, солай ойлайтын солар ғой. Сіздер серуенге шығып па едіңіздер?

	— Иә-иә...

	— Онда бесеуін артық алыңыз. Өйткені оның бір-екеуі қалайда отқа түсіп, күйіп кетеді.

	— Шылапшынның тығыны қайда еді?

	— Сонау арт жағында, мүсәтір мен кір жуатын ұнтақ жатқан тұста.

	Сөйтіп бәрі абыр-сабырмен аралас жүріп жатты, тіпті сосын одан басқаша болуы да мүмкін емес-ті. Егер сатып алушылардың сөздерін сызып тастап, біздің айтқандарымызды ғана жүйеге түсірсе, онда ол шамамен былай болып шығар еді:

	— Мен әліге дейін есімді жия алмай жүрмін Өз шару анды істейсің, көбіне кіммен танысып, табысып жатасың — арсыз азғындармен Ал егер жүліктермен, суайттармен, әртүрлі жарамсақтармен жағысын әдеттенсең, онда адал адам сені сілейтіп салады.

	— Сіз адал адам дейсіз бе? Менің қожам сондай, мығым, шақпақ тастай шымыр еді.

	— Оны білемін. Бұған біздің өзіміз кінәліміз. Ол маған талай-талай әңгіме айтты. Мен оған шүбәсіз сенем. Ол мұнда келмей тұрып-ақ Бостандық ескерткішінің тұғырына жазылған қасиетті сөзді өмір бойы өшпестей ғып жадына тоқып алған. Тәуелсіздік декларациясының әрбір әрпін ағат жібермей жаттаған-ды. Құқық туралы заң жобасында жазылған әрбір сөз ол үшін маздақ оттай алаулап жанып тұратын. Ал кетейін десе, кенет кес-кестеп жібермей қойған. Бірақ ол лажын тауып, тосқауылдан өтіп келді. Бір қайырымды жан оған қолұшын берді. Жон терісі сыпырылған жөкедей тұлдырын қалдырмай тонап алды да, өлмесең тұрма, жағаға енді өзің жет деп тулаған толқынға түнде лақтырып тастап кетті. Америка дегеннің не екенін ол әуел баста білген де емес, бірақ қыр-сырын жүре келе бірте-бірте ұқты. "Ақша тап, алдымен өзіңді ойла". Ұғынды, бәрін түсінді. Ол қара жаяу қауқарсыз жан емес. Өз басының қамын алдымен ойлады. -Мұның бәрі сатып алушылардың кимелеген қаңқу сөздеріне толы, сол себептен де жүйелі жөнді әңгіме болмай, үзік-үзік, іртік-іртік бірдеңе болып шықты.

	— Үстінен өсек айтқанда, оның айрықша ашына қоймауы да, міне, осыдан болса керек.

	— Өсек дейсіз бе?

	— Әрине, өсек. Оның қандай қиындығы бар? Бір мәрте телефон шалса болды, соның өзі де жетіп жатыр.

	— Сонда ол кім болды екен?

	— Кім білсін. Біздің бөлім қылт етіп, қия баспайтын дәл механизм. Тетікті басса болды, одан әрі қарай кіржуғыш машина сияқты бәрі өзінен-өзі зырылдап, шыр айналып жүре береді.

	— Онда неге ол қашып кетпеген?

	— Қажыған ғой, қажығанда да қалжырап біткен, бұдан әрі қыбыр етуге мажалы қалмаған. Бәрінен әбден мезі болған, безері шыққан Ақшасы бар. Сицилияға қайтып оралуға ұйғарған.

	— Әйтсе де осы сіздер дүкен жайлы не айтып едіңіздер, мен жөнді ұға алмай қалдым, білем.

	— Ол да мен сияқты. Мен әртүрлі алаяқтармен тіл табыса аламын. Қызметім сондай. Ал тәуір адам менің амалымды құртады, әр нәрсені шатып әбден әлек боламын. Міне, онымен де солай діңкем құрыды. Бірақ оны адам талаған-тонаған, алдаған-арбаған, ұрлаған емес, одан ештеңе емініп сұраған да жоқ. Марулло оны, есуасты, біздің ерікті елімізде өз мүддесін қалай қорғауды үйретемін деп қаншама әлек болды, әйтсе де кещеге дәріс қонбады, ол көпке дейін сізден жасқанып та жүрді. Сіздің барымташылдығыңыздың сыры неде екенін ұғуға ұмтылды, ақыры ұқты, сөйтсе, адамгершілік кісілікте екен

	— Ал егер бұл ағаттық болса ше?

	— Жоқ, алғауы жоқ ақиқат дейді. Бір замандарда ол өзі имандай сенгеніне енді сізді ескерткіш сияқты бірдеңеге айналдырғысы келеді. Дүкенді сізге беру жөніндегі құжат менің машинамда жатыр. Сіздің үлесіңізге енді тек оны тіркеу ғана қалды.

	— Ештеңеге түсініп тұрғаным жоқ.

	— Соны өзімнің түсінгеніме де күмәнім бар. Оның бірін бастап, бірін тастап қалай сөйлейтінінен өзіңіз де хабардарсыз ғой. Маған не айтқысы келгенін, міне, енді сізге тәржімалап беруге әлек болып жатырмын. Әдетте адам белгілі бағытта әрекет етуге жаратылған сияқты болып көрінеді. Егер ол сол бағытын асығыс, ауыстырса, шұғыл өзгертсе, әлбетте бірдеңесін бүлдіріп алары хақ - айналып тұрған ескектің сынығы қалайда ұшып түседі. Қысқасы, жағдай жайсыз, көңіл райсыз. Әйтпесе электр қуатының төлеміне есеп айырысқанда өзіңе өзің чек жазып бергенмен бірдей дейді. Бірдеңесін шатыстырып алсаң, кейін айыбын төлеп әлекке түсесің. Ал сіз, былайша айтқанда, жарықты өшірмеу үшін, отты сөндірмеу үшін өтемақысын күні бұрын алдын ала төлеп қоясыз.

	— Сонда сіз мұнда не шаруамен келдіңіз?

	— Соны өзім де білмеймін. Бірдеңе еркімнен тыс итермелеп тұрғандай болды да... бәлкім, мен де сол ошақтағы от өшпесін деген болармын.

	— О, Жаратқан жаппар ием!

	Шуылдаған балалар мен терсіңді қолаңса иісі мүңкіген әйелдер дүкенге қаптап кетті. Енді сонау талтүске дейін абыр-сабыр сауда-саттықтан сіңбіруге мұрса келмейтіні күмәнсіз.

	Уолдер машинасына барып, қайтып оралды, жаз желігімен дүрлігіп, дүкенге дүмеп кеткен әйелдер тобырын толқындай қақ жарып, әрең дегенде көрме текшенің алдына әзер жетті.

	— Мен енді жүрейін. Тас жолда жүргіншілер қаптап кетеді де, тіпті төрт сағатта да жете алмай қалармын. Әйелім де бұрқан-тарқан болып ашуланып қалып еді. Көп болса — күтер деген. Ал менің түсінуімше, мұндай істе күттіріп қоюға болмайды.

	— Мырза, маған қашан көңіл бөлер екен деп менің күткеніме он минуттен асты.

	— Қазір-қазір, мэм.

	— Мен одан не айтайын деп сұрап едім, ол: "Оған жалғандағы жақсылық атаулыны тілеңіз" деді. — Ал сізден не айта барайын?

	— Оған да жалғандағы жақсылық атаулыны тілеңіз!

	Құрсаулы құрсақтар толқыны сатушы текшесінің алдында қайта тоғысты. Жарайды, бұған да шүкір. Мен конвертті кассаның төменгі жағындағы жәшікке тастадым, өзімнің жанымды жеген жабырқауымды да соған қоса жауып қойдым.





XVI тарау

	Уақыт зымырап өтіп жатты, әйтсе де мына күн жылдай ұзақ көрінді. Дүкенді жабу да керек, ал соны қашан ашқаным мүлде есімде жоқ. Одан бері не заман! Мен көше беттегі есікті енді жапқалы жатқанымда жылт етіп Джой келе қалды, бұрын ешқашан істемеген әдетімді жасап, оған сұрамастан бір құты сыра ашып ұсындым да, екіншісін өзім алдым. Джойға Марулло жайлы, дүкен жайлы айтсам ба деп оқталсам да, айта алмадым, тіпті шындықты неге айырбастағаным жөнінде пікірлесуге де көңілім дауаламады.

	— Жүзіңіз жадау, түсіңіз сынық, шаршап жүрсіз-ау, шамасы, — деді Джой.

	— Айтары жоқ. Мына текшелерге көз салыңызшы, жылан жалағандай. Қажеттісін де, қажетсізін де түгін қалдырмай сыпырып кетті. Мен саудадан түскен пұлды жинап, сұрғылт кенеп қапқа аудардым да, үстіне Бейкер мырза әкелген ақшаны қосып, қампиған қағаз пакетпен бірге сыртынан шыжым жіппен шандып тастадым.

	— Оны мұнда бекер қалдырасыз.

	— Оныңыз да жөн. Әйтсе де, мен оны тығып қоямын.

	— Тағы сыра ішесіз бе?

	— Ішейін.

	— Онда сізге серік болып мен де ішейін.

	— Сіз тым ізгі ниетті, инабатты тыңдаушысыз, — деді ол мен өзімнің айтқандарыма өзім илана бастадым.

	— Сіз не жөнінде айтып отырсыз?

	— Не жөнінде болушы еді, өзімнің жаратылысымнан айрықша сезімталдығым жайында да. Міне, сол қасиетім бүгін таң атқалы бері торуылдап жүр. Бәлкім, әдеттегідей түс көрген болармын, бірақ соның қолға ұстатқандай ап-айқын болғанынан шошып, тұла бойым түршігіп, төбе шашым тік тұрды. Банкке шабуыл жасалатыны жайлы ойласам, ойлаған шығармын, бірақ оны былай қойғанда, соның болатынына мен шүбәланғаным жоқ. Төсекте жатып-ақ бәрі солай болатыны тайға таңба басқандай көкірегімде сайрап тұрды. Біз басып кетпеу үшін едендегі дабыл қоңырауларының астына елеусіз етіп сына қағып қоятынбыз. Бүгін таңертең мен келген бойда сол сыналарды суырып алып тастадым. Бұлай жасауға мен іштей әзір, алаңсыз сенімді болатынмын. Ал енді айтыңызшы, бұған не деуге болады?

	— Мүмкін, әлдебіреу сіздерді тонамақ болған шығар, сіз оның көкейіндегі арам ойын алдын ала сезіп қойған боларсыз да, содан кейін қаскөй пиғылынан амалсыз айныған болуы ықтимал.

	— Пәлі, жауырды жаба тоқуыңызға болайын. Біреу жаңылып, жаңсақ басып отырса, сіз оның ағаттығын ақтап, ара түскіңіз келеді.

	— Жарайды, сонда сіз өзіңіз мұны қалай деп ойлайсыз?

	— Түкке де түсінбеймін Әлде мен сіздің алдыңызда өзімді сондай бір көпті білетін Аплатон етіп көрсетейін деп отырып, ақыры сол торға өзім түсіп қалған болармын Бірақ сізге айтатыным, бұл жәйт менің мықтап тұрып үрейімді ұшырып, зәремді зәр түбіне жіберді.

	— Морфи, білсеңіз бар ғой, менің қатты қалжырағаным сондай, тіпті айналамды сыпыруға мажалым болмай отыр.

	— Түскен ақшаны мұнда қалдырмаңыз, үйге алып кетіңіз.

	— Мақұл сіздің айтқаныңыз-ақ болсын!

	— Бір жерде қолайсыз бірдеңе бар-ау деген күдік әлі менің көкейімнен кетер емес.

	Мен қауырсынды қалпағым жатқан қорапты аштым да, ішіне ақшалы қапшықты тығып, белдікпен тартып, таңып тастадым. Соның бәрін қалай істегенімді көз алмай қарап тұрған Джой:

	— Мен Нью-Йоркке барып мейманханадан жеке бөлме жалдаймын да, аяғымды шешіп тастап табандатқан екі күн бойы ертеден-кешке дейін Таймс-скверде ерсілі-қарсылы сеңдей соғылысып, ағылған жұртқа терезеден қарап қызықтаймын.

	— Әлгі көңілдесіңізбен бірге ме?

	— Жоқ, мен оны тастадым. Бөлмеге бір шөлмек виски алдырып, бір бикеш шақыртамын. Ол бикешпен де, шөлмекпен де көп сөйлеп, көлгірсудің қажеті болмайды.

	— Мен сізге айттым ғой деймін, біз Мэри екеуміз де бұл күндері қаладан тыс бір жаққа шығатын болармыз.

	— Бұларыңыз жөн екен. Бізге бұл ауадай қажет. Бәрін әзірлеп қойған боларсыздар?

	— Жоқ, әлі де ұсақ-түйек бірдеңелерді реттеп, тындыру керек. Джой, сіз барып қайтыңыз! Аяғыңызды шешіп, жалаң шұлықпен жер басып дегендей, көріңіз!

	Бәрінен бұрып Мэриге телефон шалып, сәл кешігетінімді ескертуім керек еді.

	— Жақсы онда, әйтсе де айналсоқтай бермей, тезірек үйге, үйге тарт. Сені ойда жоқ оқиғалар, сиқырлы сыйлықтар, ғажап құпиялар, қысқасы, таңғажайыптар тосып тұр.

	— Аяулым менің, соларыңды қазір айтшы.

	— Жоқ, болмайды, сенің жүзіңнің қалай құбылғанын өз көзіммен көруге құштармын.

	Мен Микки-Маустың маскасын басқанда сандар тізіліп қалатын алақандай әйнекті көлегейлеп тұру үшін кассаның үстіне әкеп іліп қойдым. Сосын шапаным мен қалпағымды киіп, барлық жердегі жарықты өшірдім де, аяғымды салбыратып сауда текшесінің үстіне отырып алдым. Оң жағымнан қабығы сыдырылған қап-қара бананның сабағы бүйіріме қадалып тұрса, сол жағымнан кітап сөресін тірегендей кассаның аппараты иықтап жайғасып алды. Жайма перделері түсірулі, кейінде жазғы күн темір тордан саңылау тауып өтуге қанша әрекеттенсе де, онысынан дәнеңе өндіре алмады да, дүкен кәдімгі тыныштық қалпында тынымсыз уілдесіп тыныштыққа бөленген күйі қала берді, ал маған бұдан бөтеннің қажеті де шамалы.

	Бүйіріме батқан не болды екен деп мен сол жақ қалтамды қармандым. Бойтұмар. Бойтұмарымды қос қолдап ұстап, айналдырып қарадым. Ол маған кеше қажет болған еді. Яғни оны орнына қою тарс есімнен шығып кетіпті. Әлде оның осы уақытқа дейін жанымда жүруі, бәлкім, тегін емес те шығар? Қайдам!

	Әдеттегідей оның ою-өрнекті иірімін саусағымның ұшымен сипаған сәтте мен өзімді оның құзырында болғандай сезіндім. Түс кезінде ол қызғылт тартып, кешке салым күңгірттеніп, бейнебір шүмектеп қан құйылғандай албыртып алаулаған алқызыл шырайға енеді.

	Мен нақ қазір алаңдауым керек болатын Өйткені бір түнде үйі қиратылып, қаңырап қалған баққа келгендей бастан-аяқ бәрін қайта құру, өзімнің сан толғанып жасаған бүкіл жоба-жоспарымды түбегейлі өзгертуді енді шұғыл қолға алуға тиіспін. Әрине, бәрін жаңадан тұрғызғанша уақытша болса да, әйтеуір тұруға келетін оңтайлы бір баспана табу ләзім. Кейін жалпы жаңа атаулының іліп алар тәуірін саралап, оның жайсаң жайғасып, аспай-саспай етене сіңісуіне мүмкіндік жасап, кейін іске жарату үшін мен асықпай-аптықпай алаңсыз өз жұмысымды істей бердім. Күні бойы самсаған текшелердің бәрі шабуылдан көз ашпады, араны ашылған құзғындар жарып өткен тұстағы қорғаныс шептері қаңырап бос қалды. Тура олардың күрек тістері опырылып, орны опырайып тұрғандай, тіпті маған тура зеңбіректердің атқылауынан қираған қаланы қоршаған қамалдай болып көрінеді. — Бізден кеткендерге бағыштап дұға оқып, мінәжат етейік, — дедім мен, — құтыдағы кетчупке дұға оқып, мінәжат етейік, құдайым-ау, қызыл мундирлі сарбаздар қатары қалай сиреп кеткен! Көкөніс тұздықтары үшін, сірке суы құйылған бармақтай шынышаларға дейін — бәрі-бәрі үшін мінәжат қылайық! Оларға құрмет көрсету, әрине, біздің құзырымызда емес... Жоқ, олай емес... Ол мына біздер, тірілер... ол да емес. Альфио! Сізге бақыт тілеймін, азаптан арылуыңызды тілеймін! Сіз, әрине, қателестіңіз, бірақ сол қатеңіз өзіңіздің жаныңызға жайлы жылу болсын! Сіз өзіңіз құрбан болғаннан кейін барып қана құрбандық беруге ұйғардыңыз.

	Көшеден өткен жұрттың көлеңкесі көлбеңдеп терезеге түсіп тұрды. Ол: "электр қуатының төлеміне есеп айырысқанда өзіңе-өзің чек жазып бергенмен бірдей, бірдеңесін шатыстырып алсаң, кейін айыбын төлеп әлекке түсесің. Ал сіз, былайша айтқанда, жарықты өшірмеу үшін, отты сөндірмеу үшін өтемақысын күні бұрын алдын ала төлеп қоясыз'' дегендей, оның Уолдердің түр-тұрпатын, сөзін іздеп сол күннің қираған қоқысын мен тереңірек қопардым. Ол сығалап саңылаудан түскен күн сәулесі тосып үркітіп, үрейін ұшырған сірі жанды сүмелек жүліктер әлемімен қоса сол Уолдердің қалай дегенін, міне, көрдіңіз ғой. Әйтеуір от өшпеу үшін. Альфио осылай деп айтты ма екен? Уолдердің есінде жоқ, бірақ Маруллоның соны айтқысы, солай дегісі келгеніне ол шүбә келтірмейді.

	Мен өз бойтұмарымның ирелендеген иірім сілемімен саусағымды жүргізіп отырып, оның ағысы аяқталар құярлығы болып табылатын бастауына қайтып оралдым. Бұл есте жоқ ерте заманның неткен маздақ оты десеңізші, бұдан үш мың жыл бұрын Маруллоның түпкі аталары табынды қасқырдан күзеткен Рим Папасын құрбандық шалып, көңілін аулау үшін Луперкус күні Палатино төбесіне көтерілген болатын. Міне, сол от мәңгі өшпеді. Марулло, италиялық, макароншы, сол тәңірге құрбандық шалып, одан шапағат тіледі. Мен май басқан қатпар-қатпар шой желкелердің, ауыр азаптан қушиған иықтардың үстінен тағы да оның төбесін көрдім. Мейірімді жанның төбесін, шоқтай жанған көзін, өшпеген отты көрдім. Менен қанша жарнапұл және оны қашан талап етер екен деп ойладым. Егер менің бойтұмарымды ескі айлаққа апарып теңізге лақтырып жіберсе, осы сыйлыққа қанағат етер ме екен?

	Жайманың пердесін түсірмей, түрулі күйі қалдырдым. Мереке күндері көшені аралағанда полицейлер дүкеннің ішін өз көздерімен көруі үшін біз бұрын да солай жасайтынбыз.

	Қойманың іші қараңғы. Тар көше беттегі есікті жауып жолға шыға бергенімде текшенің арт жағында еденде тұрған қалпақтың қорабы есіме түсті. Есіме түссе де, соған қайтып бармадым. Мейлі, тұра берсін, не болса да болғаны болар. Сол күні кешке қарай күткендей күн бұзылып, оңтүстік-шығыстан ызғарлы жел соғып, қала сыртына шыққан жұртты малмандай су ету үшін түнерген түсі суық қара бұлтты қаптатып жіберді. Сейсенбіде әлгі сүр мысыққа сүт құйып, дүкенге шақырғаным жон шығар деп ойладым.

	Өзгелердің ішкі жан дүниесінде не болып жатқанын қайдам, өйткені былай қарағанда бірдей болсақ та, біздің әрқайсысымыз өзімізше өзгеміз ғой. Мұны мен өзімше топшылай ғана аламын. Жаныңды жаралайтын ақиқаттан ауылымды аулақ салу үшін қырық құбылып, жүз жүгінемін, ақыры одан барар жер, басар тау қалмай, лажым таусылған шақта, осы бар болғыр өзінен-өзі ұмытылып, сағымдай сейілер деген үмітпен мәртебелі уақыт тақсырдың құзырына қалдырамын. Ал басқалар ше, олар қайтеді екен? Мүмкін, тыжырынып: "Мен бұл туралы ертең демалған соң ойланармын"12 дейтін болар да, артынан құдды қыр ізінен қалмай ығыр еткен "ұйықтайтын уақыт болды" дейтін құбыжықты қалай да кешке тарту мақсатында сілесі қатқанына қарамай, әбден мезі болған ойынды еріксіз сөзбұйдаға салған балалар сияқты талайды тамсандырып, ынтықтырған бұлыңғыр болашақ жайлы толғанысқа, әйтпесе жал-құйрығы күзелген, кем-кетігі түзелген, өкініші де аз емес өткені жайлы ойға шомар.

	Мен алғаусыз ақиқаттың минасы жайлаған алқаптан өтіп, сүйретіліп үйге әзер жеттім. Болашаққа айдаһардың андыздап шығар азуы себілген-ді. Ендеше, өткеннің айлағына аялдауға менің ұмтылуымның да оғаштығы болмаса керек. Бірақ жалған атаулыны жалғыз оқпен жайратып салатын, сондай-ақ қос жанары сұрақ белгісіндей жанып тұратын Дебора апай менің жолыма кесе көлденең тұрып алды.

	Көзілдірік оправасы мен сағатқа тағатын жұмсақ білезікті қарап, асыл бұйымдар дүкенінің жайнаған жаймасы алдында сабырлы жандарға тән сыпайылықты сақтап, тапжылмай ұзақ тұрдым. Жел ызғыған ызғарлы кештің сонау қиян қойнауында найзағайы жарқ-жұрқ етіп дүлей нөсер жаңа туып келе жатты.

	Өткен ғасырдың басында менің Дебора апайым сынды білуге құштар, даналық дүниелерге іңкәр, оңаша, оқшау аралдар көп болған еді. Неліктен солар кітапшыл болды екен? Әлде олар әлемнің алпауыттары жайлаған аймақтан аулақ тұрғандықтан ба, бәлкім, кит аулайтын кемелердің отбасына қайтып оралуларын ынтығып ұзақ күткендіктен бе, кейде үш жыл бойы, кейде ақтық демі біткенше сағына-сарғая аңсағандықтан ба, әйтеуір сондай көңілдері күпті сәттерде олар қазір біздің үйдің шатырында үйіліп жатқан кітаптардан жанға жалау болар киелі қасиет күтетін-ді. Бірақ сонда бәрінен шоқтығы биік шоңымаған бәтуасыз, сиқырлы сөздерді үйреткен дуалы ауыз, сәуегей кейуана Дебора апайым болғаны ақиқат. Сол сиқырлы сөздерге қисынсыз қасиеттерді таңғанымнан мен кейін солардың ықпалынан арыла алмадым.

	"Ма бесвак фор орм тра фэгир вур" дейтін ол. Одан қасіреттің қатерлі ызғары сезілетін. Тағы да ол: "Ceo лео гиф хо плай он бирит авит эрест айр ләдтоу" деуші еді. Бұл сөздердің адам жанына әсер етер бір сиқырлы құдіреті болса керек, әйтпесе мен оларды осы күнге дейін қаз-қалпында жадымда сақтамаған болар едім.

	Нью-Бэйтаунның әкімі менің жанымнан басын тұқыртқан күйі жылыстап-жылыстап өте шықты. Амандасқанымда мен оның "Қайырлы кеш" деп қысқа қайырған қатқыл үнін естідім.

	Мен үйіме, байырғы Хоулилер үйіне келіп қалғанымды жарты квартал жақындамай жатып сездім. Кеше кешкісін ол жанды жүдеткен жабырқау құшағында қалғып тұрған болатын Бірақ көкте күн күркіреп, найзағай ойнаған мына бүгінгі кеште одан кемерінен асқан қуаныштың арынды лебі еседі. Құдды бір қуғын-сүргінге ұшырағандай үйлер де ұзақты күнге түр-түсін сан мәрте ауыстырып, әбігерге түсуде. Басқан аяқтың болмашы сыбысын сезген Мэри кемпірім де алаулаған от жалынының сүйреңдеген тіліндей есіктен жылт ете қалды.

	— Он ойланып, тоқсан толғансаң да таба алмайсың! — деді де, ол алақанында әжептәуір түйіншек тығып тұрғандай жұмулы жұдырығын төмен қаратып қолын созды.

	Әлгінде айтқан сөздері көкірегімде әлі сайрап тұрған-ды. Мен:

	— Сео лео гиф хо плай онбирит авит эрест айр лэдтоуд, — дедім.

	— Ұқсайды. Бірақ дәл емес.

	— Құлдай құлшылық ұрған беймәлім біреу бізге динозавр сыйлаған болар.

	— Жоқ, таппадың, әйтсе де менің жаңалығым одан олқы емес. Оны мен сен жуынып-шайынған соң ғана айтам, өйткені мұндай нәрсені сүттен ақ, судан таза болып барып тыңдаған абзал.

	— Әзірге қызыл ыңыршақ павианның махаббат әнін ғана естіп тұрмын. — Бұл алғаусыз ақиқат еді. Ән ашынған, жанын аямай азапқа салған Аллен отырған қонақ бөлмеден шығып жатты: "Сүйіктім-ау, жанарыңнан тітіркейді, түршігеді бар денем, сүйдім десем еш сенбейсің, сырт айналып сен менен". — Көктен түскен періштем-ау, сен білесің бе, мен қазір оны өртеп жіберемін.

	— Жоқ, олай істеуіңе болмайды. Әсіресе саған бәрі баяндалған кезде мүлде болмайды.

	— Ал мен әлі жуып-шайынбаған кір-кір кезімде айтуға болмай ма?

	— Жоқ.

	Мен қонақ бөлмеге кірдім. Амандық-саулық сұраған маған балам сағыз шайнаған адамның жүзінде болатын керенау кейіппен елеңсіз жауап қатты.

	— Сенің "адал сорлы, жүрегіңді" еденнен көтеріп алған болар деп ойлаймын?

	— Немене?

	— Немене емес, нені. Соңғы рет менің естігенімде оны тағылықпен таптап тастаған болатын.

	— Қарулы қақтығыс! — деді ол. — Бүкіл Америкада бірінші орында тұрады. Екі аптада екі миллион пластинка сатылған.

	— Тамаша! Демек, сенің болашағың қамсыз етілген. Баспалдақпен көтеріліп бара жатып мен әннің қайырмасын қайталап айттым: "Сүйіктім-ау, жанарыңнан тітіркейді, түршігеді бар денем, сүйдім десем еш сенбейсің, сырт айналып сен менен".

	Эллен ақырын басып елеусіз ғана менің қасыма келді, қолында кітабы, оқыған бетін саусағымен айырып ұстапты. Оның әдетін мен бес саусағымдай білем. Өз ойынша менің назарымды аударар-ау деген бір сұрақ беріп, сосын аңдаусызда аузынан шығып кеткендей Мэридің маған айтпақ болғандарын алдыма жайып салады. Әлдеқалай сәті түсіп, өзгелерден озып алға шықса, Эллен марқайып, масаттанып қалады. Оны өсекші деуге аузым бармайды, бірақ ондай күнәдан құралақан да емес. Мен оған айқасқан екі саусағымды көрсеттім:

	— Жым! Ашпа аузыңды!

	— Қойшы, көке...

	— Жым! Айтылды ғой "жым" деп, демек үніңді шығарма, жылыжайда өскен қалампыргүл — Мен артымдағы есікті тарс жауып, «моншам менің, қамалым менің» деп дауыстадым. Оның күлкісін құлағым шалды. Менің қалабай-қалжыңыма балалардың қарқылдап күлгеніне әсте сенбеймін. Мен бетімді қып-қызыл болғанша осқылап тұрып ысқыладым, тісімді көбесінен қан шыққанша әбден аямай тазаладым. Содан соң қырындым, таза көйлегімді кидім, көтеріліс туын тіккендей қызғаншақ қызым өшіге жек көретін көбелек-галстугімді тақтым.

	Тағаты таусылған менің Мэриім қалшылдап кетті.

	— Сен айтсам әсте сенбейсің...

	— Сео лео гиф плай онбирит. Сөйле!

	— Марджи — жалғандағы жалғыз адал досым!

	— Сөзін келтірейін: "... Көкекті сағатты ойлап тапқан адам дүние салған. Бұл жаңалық емес, бірақ есітер құлаққа жағымды..."

	— Он ай ойласаң да таба алмайсың... Біз екеуіміз оңаша кетуіміз үшін ол балаларға өзі қамқоршы боп қалады.

	— Тағы бір тосын айла-шарғы.

	— Мен оған өтініш жасағаным жоқ. Оның өзі.

	— Ойбай-ау, мына балалар оны тірідей жеп қояды ғой.

	— Олар оны жақсы кереді. Жексенбіде ол балаларды пойызбен Нью-Йоркке апарады, солармен бірге өзінің бір танысының үйіңде қонып шығады, ал дүйсенбіде елу жұлдызды жаңа жалауды қалай көтергенін көру үшін оларды Рокфеллер орталығына ертіп барады, сосын шеруді, тағысын тағыларды қызықтайды.

	— Сенерімді де, сенбесімді де білмеймін.

	— Айтшы, шынында ғажап емес пе?

	— Ғажап болғанда қандай! Ал біз екеуміз Монтокке тайып тұрамыз, солай ма, тиін-тышқаным.

	— Мен ол жаққа телефон шалып, бізге дербес бөлме қалдыруды өтініп те үлгердім.

	— Бәрі көрген түстей. Менің қазір пашақ-пашағымды шығаратын болар. Көнектей гүмпиіп бара жатқан тәріздімін.

	Мен оған дүкен туралы айтқым келіп еді, бірақ шамадан тыс көп жаңалықтың қанаға сыймай, әбігерге салуы мүмкін ғой. Одан да сәл аялдай тұрып, Монтокке барған соң-ақ айтқан жөн болар.

	Жылмаңдап асханаға Эллен жетіп келді.

	— Көке, қызғылт тас шкафта көрінбейді.

	— Ол менде. Міне, мына қалтамда. Ал да, апарып орнына қой.

	— Сен оны үйден алып шықпаңдар деп едің ғой.

	— Әлі де рұқсат етпеймін, тыңдамаған өлім жазасына кесіледі.

	Ол ашкөздікпен аптыға менің қолымдағы бойтұмарға тарпа бас салды да, оны алақанына аялаған күйі қонақ бөлмеге әкетті.

	Мэри әлденеге тіксінгендей маған тыжырына қарады.

	— Сен оны неге алдың, Итен?

	— Бақыт үшін, аяулым. Оның шипасы тиді.





XVII тарау

	Үшінші шілдеде, жексенбіде, әдеттегідей жаңбыр күні бойы толассыз құйды, оның баданадай бордақы тамшылары айрықша ірі болатын. Біз өзімізше пәлденгендей әлдеқандай болып тас жолда жауын құртша ирелендеген қаптаған қалың машиналар тасқынының ауқымына ілесіп келе жаттық. Әйтсе де бір жағынан құдды қамалған тордан аңсаған азаттыққа шыққан, бірақ сол азаттығы кенет оған ақсиған азуын көрсетіп, үрейін ұшырып, зәресін алған құстай өзімізді шарасыздық тұйығына әкеп тірегендей сезініп, алаң көңілмен абыржулы күй кешкендей болдық. Мэри қазықтай қалшиып отыр, одан жаңа үтіктелген матаның жасаң иісі бұрқырап тұр.

	— Қалай, көңілің көншіді ме? Жаның жадырап қалған шығар?

	— Мен балалар не істеп жатыр екен деп үнемі құлағымды түріп тыңдап қоямын.

	— Білем. Менің Дебора апайым мұны сауық-сайранды аңсау деп атаушы еді. Самға менің ақ құсым! Иығыңдағы мынау желбірлер, еркем-ау, сенің ұшар қанаттарың ғой.

	Ол жымиып күлді де, менің құшағыма тығыла түсті.

	— Жанға жайлы-ақ, әйтсе де ана жақта балалар не істеп жатыр екен, есіл-дертім сол жақта. Тап қазір не істеп жатыр екен, білер ме еді?

	— Басқаның бәрін ойласа да, біздің не істеп жатқанымыз жайлы ойлау олардың жырына да келмейді.

	— Иә, оның рас. Оларға мұның қызығы да, қажеті де жоқ.

	— Кел онда, біз олардан да өткізіп жіберейік. О, Нильдің зымияны, сенің жасақты кемеңді көрдім де, бірден түсіндім: біздің күніміз туда. Бүгін кешке Октавиан гректің кездейсоқ бақташысынан бір үзім нан сұрайтын болады.

	— Сенің не сандырақтап отырғаныңды бір құдайдың өзі біледі. Аллен көшеде алды-артына қарамайды. Қызыл жарыққа да қарсы жүгіруі мүмкін.

	— Иә, иә! Ал біздің ақсақ аяқ Эллен байғұс. Рас, жүрегі жомарт, жаны абзал кескін-келбеті де көңіл тоярлық. Мүмкін, бағы жанып, әлде сүйген біреуі табылар, ал аяғын кесіп тастайды да.

	— Жә-жә, шамалы мауқымды басып алуға мұрса берші, осылай етсем көңілім жұбанады.

	— Ғажап қисындалған. Несі бар, кел онда, мүмкін болар құбыжық атаулының бәрін екеулеп көз алдымызға тізіп көрейік.

	— Менің не айтып отырғанымды онсыз да сен жақсы білесің.

	— Түсінемін. Бірақ сол гемофилияның — тұқым қуалайтын індеттің ұрығын біздің отбасына әкелген, ұлы мәртебелім, сенің өзің ғой. Ол әйел жыныстылар арқылы тарайды. Нәтижесінде сіз бен біздің енді тұқым бұзар екі мұрагеріміз болып отыр.

	— Сен бұл жалған жарық дүниедегі ең мейірбан әкесің.

	— Кінәлі мен! Мұндай малды, бауырым, әлемді шарласаң да таппайсың.

	— Мен сені сүйемін!

	— Мұндай толқуды мен ұнатамын. Оң жаққа қарашы. Аршагүл мен сарғалдақтың түбінен көшкен ыспа құмның жағаға құлаған майда толқынындай желмен сусап кеп жол жиекке жал-жал боп үйіріліп жатқанын, әне, көрдің бе? Себелеп жауған жаңбырдың танакөз тамшылары жерге тиіп, қайтадан шашырай серпіліп, төңірекке тұмандай сейілуде. Мен соларды тек суреттен ғана көрсем де, маған осы өңір әрқашан Дартмурдан немесе Эксмурдан аумайтын сияқты болады да тұрады. Турасын айтқанда, есте жоқ ерте замандарда девоннан шыққан алғашқы адам әлдеқалай мұнда келе қалса, жатырқап жатсынбай-ақ өз үйінде жүргендей сезінеріңде күмән жоқ. Бір ғажабы, мұнда да елестер елгезектей кезіп жүре ме екен?

	— Егер кезіп жүрмесе, олардың орнын сенің жоқтатпауыңа әбден болады ғой.

	— Шын жүректен шыққан қошаметке не жетсін!

	— Қазір оған мұрса жоқ. Оң жақта бұрылыс болуға тиіс. "Муркрофт" деген жазуы бар көрсеткіш қашан шығады екен, қарап отыр.

	Көрсеткіш көрінді. Лонг-Айлендтің ұзын да қуықтай, үйірілген аяқ тұсының бір жақсысы, әйтеуір жер қыртысы жаңбырды тез сіңіріп кетеді де, одан кейін жол да лайсаң болмайды.

	Бізді іші тап-таза, қабырғасына айнала сиса тұтылған, жарнамадан әбден жария болған, өзі бейнебір бүйрек бет күлшедей томпиған ерлі-зайыптылар төсегі бар қуыршақтай оңаша үйге орналастырды.

	— Бұл маған ұнамайды.

	— Ой, ақылсызым-ау, олар қасыңда тиіп тұр ғой, созсаң қолың жетеді.

	— Оған әлі қолыңды созуың керек пе? Бұл менің көңіліме ұнамайды, бағы жанбаған бейбақ.

	Түстік аста дәмді де жеңсік тағамдар болды. Мэн шығанағының әйгілі шаяны мен ақ шарап іштік. Ағыл-тегіл ақ шарапты көргенде менің Мэриімнің жанары шоқтай жайнап кетті. Ал мен болсам, әбден өзімнің басым айналып, құлағым шыңылдағанша әдейі арамдық жасап, оған коньяк құйып отырдым. Біздің қуыршақ үйдің оңаша бөлмесін есіне алған да мен емес, соның өзі. Құлыптың кілтін ұясына үйлестірген де мен емес, сол болды. Бұдан әрі ішілген коньяктің ештеңеге бөгеті болған жоқ, әрине, оның ынтық ықыласы болмаса, дәнеңенің болмасы да бесенеден белгілі той.

	Сосын көңілі бірленіп, жаны жай тапқандай кербез керілді де, ол басын оң қолымның үстіне салып, сәл қылымси күлімдеп, болар-болмас үн шығарып есіле есінеді.

	— Сен әлде бірдеңеге алаңжарлы болып жүрсің бе?

	— Қайдағы жоқты айтпашы. Көзің ұйқыға кетпей жатып сен осы түс көресің.

	— Менің көңілімді табам деп сен әлекке түсіп жүрсің. Саған не болғанын түсінбеймін Сені әлде бірдеңе алаңдатады.

	— Иә, алаңдатады. Ал енді көңілің көншіді ме? Аспан айналып жерге түсті, соның бір жаңқасы менің құйрығыма келіп тиді, сен бірақ мұны тірі жанға тісіңнен шығарушы болма!

	Езуіндегі бейкүнә күлкісімен ол тәтті ұйқыға шомды. Мен қолымды босатып алып, ақырын орнымнан көтеріліп, екі төсектің арасында сәл аңырдым. Жаңбыр тыйылды, бірақ әлі төбеден тамшылап түр, айдың ширек сынығы ғана миллион-миллион тамшыларға малшынып, айрықша айшықталып көрінеді. Веаих геуек13 қымбатты менің қуанышым! Байқа тек, аспан айналып біздің үстімізге түсіп жүрмесін!

	Менің жатқан төсегім тым жұмсақ екен, бірақ салқын болды, теңізге қарай көштей шұбаған шарбы бұлттың арасынан айдың зымырап бара жатқаны маған айқын көрініп тұр. Бір қияннан әупілдектің жалбарынған назалы үні естіледі. Мен екі қолымның бірдей саусақтарын айқастырып алдым. Аз да болса, бәлекет, менен аулақ! Тағы да аулақ, аулақ менен! Өйткені менің құйрығыма тигені — бар болғаны бұршақтай болмашы ғана ғой!

	Егер таңмен таласа көк аспанды қақыратып күн күркіреген болса, мен соны, тіпті бар ма, білген де, естіген де жоқпын. Ұйқыдан оянғанымда атқан таңның алтын арайы терезеден нұрын төгіп тұр екен де, соның шұғыласына шомған папортниктің реңі жасыл-солғын тартып, аршагүл сәл қарауытып, жағаға жағалай қонған жалаңаш жоталардың су сіңді құмдары қызғылт-күрең нұрға малыныпты да, сонау әріректе Атлант мұхитының шалқар айдынының шалғайы қақталған ақ күмістей жарқырап жатты.

	Өн бойы арса-арса ақсиған қабырғадай боп, аққан шайыр тектес әлденеден жаратылған аумағы көпшіктей, түрі сұрғылт-сары кәдімгі қына біздің үйіміздің іргесіндегі діңі жосықсыз жұлмаланған алып еменнің түбіне жайлы жалғасыпты. Қиыршық тас төселген иір-шиыр соқпақ жол қуыршақ қалашықты қақ жарып, әу баста айналадағы құрылыстардың бастауында тұрған шатыры қыш құмырамен жабылған жазғы жайға келіп тіреледі. Мұнда кеңсе орналасқан, поштаның ашық хаты, түрлі-түрлі базарлық заттар, маркілер сататын дүңгіршек, сондай-ақ оның ішінде мына біздер — қуыршақтар отырып тамақтануға арналған көк торлы дастарқан жабылған үстелдер қойылған мейрамхана да бар.

	Басқарушы бір есеп-қисап қағаздарын тексеріп, кеңседе отыр екен Біз келіп, төменде тіркелген кезде мен оны байқап қалғанмын. Күнде қырынып әлек болудан аулақ көсе, шекесіне шыбын тайып жығылатын жылтыр, қасқа бас адам екен. Көзі ойнақшып тұрған, қабағы қалың, түксиген түрі суық, назары жанға жайсыз, түрпідей тиетін сиықсыз жан Біздің көңілді кейпімізді көріп, шамасы, мұнда махаббат ләззатының шәрбатын сіміріп, сайрандауға келген болар деп өзінше іштей емексіп, есек дәмелі боп қалғанға ұқсайды. Соның көңілін жықпайын деген ниетпен мен де тіркеу кітабына: "Ерлі-зайыпты Джон Смиттер" деп жазуға сәл-ақ қалдым. Оның қолағаштай етжеңді мұрны иіскеп қана емес, құдды көртышқанның көру мүшесіндей күнәні көруге қызмет ететін тәрізді.

	— Қайырлы таң, — дедім мен.

	Ол маған қарап мұрнын шүйіріп қойды.

	— Қалай ұйықтап шықтыңыз?

	— Тамаша. Азанғы асты әйеліме бөлмеге апарып беруіме бола ма?

	— Біз тек мейрамханада ғана қызмет көрсетеміз. Сағат сегіз жарымнан он жарымға дейін.

	— Мен өзім апарсам ше?

	— Олай істеуге болмайды.

	— Бір мәрте ережені бұзармыз. Өйткені сіз өзіңіз де түсінесіз ғой... — Соңғы сөзді мен оның емексіген дәмесін елеусіз қалдырмау үшін ғана қоса салдым. Сол үшін мен сый-сыралғыға ие болдым. Оның көздері жасаурап, мұрны дөңбекшіп кетті.

	— Қысылып-қымсынатын болар ма?

	— Оны өзіңіз де түсінесіз ғой.

	— Аспаздың бұған қалай қарайтынын қайдам?!

	— Сөйлесіп көріңіз, жарық дүниеге жаңа келген доллар биікке өрмелеп шыққысы келеді деп ептеп емеурін танытыңыз.

	Аспаз грек екен, ол доллардың әзәзіл сұрқиялығын жете білетін жан боп шықты. Арада азғана уақыт өткен соң мен бетіне қол орамал жабылған абажадай подносты көтеріп шығып, оны ағаштан жасалған сәкінің үстіне қойдым да, сүйіктіме арналған ханзадаға лайық дәмді әшекейлеп безендіру үшін еркіндікте ерке өскен даланың үлпілдеген ұсақ гүлінен гүл шоғын тердім.

	Бәлкім, ұйықтамай ояу жатқан да шығар. Бірақ қайтсе де ол кірпігін қағып, көзін ашып, маған тіл қатты:

	— Кофенің иісі аңқиды. О-о! Менің жарымдай мейірімді жан болмас. Үлпілдеген мына гүлдерді көрмейсің бе! — Қашанда жүрекке жылы жайсаң қасиетін жоғалтпайтын қарапайым кәдімгі сөздер.

	Біз тамақтандық, кофе іштік, содан соң тағы да кофе іштік. Менің Мэриім арқасын жастыққа сүйеп, мажырасын төсекте отырды, оның ажар-әлпеті өзінің қанасынан шыққан қызына қарағанда әлдеқайда балаусадай балғын да бейкүнә жандай болып көрінеді. Біз екеуміз оңаша үйде жайлы жатып, жақсы ұйықтап шыққанымызды әдептіліктен аспай, сыпайы ғана сыр ғып шерттік.

	Мен сыр сандығымды ашар сәттің сағаты соқты.

	— Жайғасып жайлы отырып ал менің айтатын жаңалығым бар, олар сүйінішті де, күйінішті де.

	— Тамаша! Сен мұхит сатып алған боларсың?

	— Марулло бәлеге тап болды.

	— Не болды?

	— Бұдан көптеген жылдар бұрын астыртын Америкаға келген көрінеді.

	— Онда тұрған не бар?

	— Енді оны еліне қайтарып жібергелі жатыр.

	— Айдап жібере ме?

	— Иә.

	— Бұл деген сұмдық қой.

	— Иә, жақсылығы шамалы.

	— Енді біз қайтеміз? Сен не істейсің?

	— Біз ермектен айрылдық. Ол дүкенін маған, турасын айтқанда, маған емес, саған сатты. Өйткені ақша сенікі ғой. Оған өз мүлкін сатып, ақшаға айналдыру керек, ол маған ылғи да қайырымдылық көрсетіп жүретін. Шынын айтқанда ол маған небәрі үш мың долларға су тегін беріп отыр.

	— О, жасаған! Демек... сен енді дүкеннің иесі болдың ғой?

	— Иә.

	— Сатушы емессің? Сен енді сатушы емессің?

	Ол бетін жастыққа басып, өксіп-өксіп жылады, мойнындағы қамытынан құтылған құлдай өкірді.

	Мен оның сыланып-сипанып болуын тосып, қуыршақ үйдің аядай кіреберісіндегі аядай сәкіге барып отырдым, сәлден соң ол жуынып-шайынып, бипаздап шашып таранып, желбегейін киіп, ақырын есікті ашты да, мені шақырды. Бір ғажабы, ол құлпырып мүлдем жан танымастай боп өзгеріп кетіпті, шамасы, оның көз үйренген кәнігі қалпына қайта оралуы екіталай болса керек. Бұл айтпаса да айдан анық. Мұны кекшиген кейпі, кекірейген басы, тосын түр-тұлғасы әйгілеп түр. Енді оның еңсесін көтеріп жүруіне әбден болады. Өйткені біз де "әжептәуір сыйлылар мен сыпайы адамдар" санатына қайта қосылдық.

	— Ал Марулло мырзаға қолұшын беруге болмай ма?

	— Әй, қайдам!

	— Бұл өзі қалай болған іс? Кім тауып оны ұстатып жүр?

	— Білмеймін.

	— Ол өзі тәуір адам еді. Бүл әділетсіздік қой. Өзін қалай ұстайды екен?

	— Абыройын төкпей, лайықты ұстайтын көрінеді.

	Біз өзіміз көптен аңсағандай жағада жайсын қыдырдық, құмға отырдық, ұлудың алабажақ бармақтай қабыршақтарын тердік, әрине, оларды балаша мәз боп бір-бірімізге көрсеттік, ғаламат ғаламдағының бәрін жаратушы өзін әдейі біз мақтасын деп күткендей мына дана табиғаттың дарқан құбылыстарына теңізге, мөлдір ауаға,жайнаған жарыққа, кешкі салқын самалдан қызуы қайтып, саумалдай сабатқа шомған күнге асқан іңкәр сүйсініспен қарадық.

	Мэри әлденеге алаңжарлы болатын. Меніңше, оның үйге қайтқысы келетін сияқты. Барып өзінің жаңа мәртебелі жағдайын жұртқа жария етіп, өзінше бір мақтанып, масайрағысы келеді-ау, сірә, сондай-ақ әйелдердің өзіне оқыс сүқтана, состия қарағанын көріп рақаттану ниетінен де кет әрі емес, ол тіпті Бас көшедегі байырғы таныстарының сәлемдесу сәтіндегі сарының сиқырлы сырын қалт жібермей қапысыз білуге де құштар. "Таршылық-тапшылықтың тауқыметін тартқан Мэри Хоули байғұстан" қазірдің өзінде оның бойында көз шалар дәнеңе қалмағаны айдан анық. Ол енді алаңы да, аласы да жоқ кәдімгі Итен Аллен Хоули бикем болды. Мен оны аялап, қалай да осы қалпында сақтауға тиіспін. Біздің бұл сапарға шығуымыздың мәнісі де ол осы күнді оңаша осында өткізуді жөн көрді, өйткені оның ақысы алдын ала төленіп қойылған еді, бірақ ұлу қабыршақтарын саусағымен саралап теріп отырған кездің өзінде де олар емес, ол бізді алдымызда күтіп тұрған жарқын күндерді көз алдына елестеткен болатын.

	Біз торкөзді дастарқан жайылған асханада тамақтандық. Менің Мэриімнің мәнері мен оның өзін-өзі өнегелі ұстай білуі Көртышқанның арам көңілінің астан-кестенін шығарды. Оның күнәні көш жерден сезетін жарамсақ жампаңдаған қоңқиған қолағаштай жалпақ мұрны енді жампиып бір жағына жантая қалыпты — біздің үстелдің қасына келіп, Хоули бикемді телефонға шақыратынын жәдігөй жалбақпен хабарлаған сәтте оның қаралы көңілі түнектей түнеріп кетті.

	— Біздің қайда кеткенімізді кім білуі мүмкін еді?

	— Кімі қалай? Әрине, Марджи! Мен оған айтпауға амалым қалмады. Өйткені балалар сонымен бірге қалды ғой. Ой! Тосын бірдеңе болып қалмаса жарар еді?.. Ол көзіне, қайда бара жатқанына қарамайды ғой.

	Жалт-жұлт етіп жыпырлаған жұлдыздарша қалш-қалш қалтырап қайтып келді.

	— Сен қанша ойлансаң да бәрібір ешқашан таба алмайсың!

	— Айтпасаң да мен таптым, не де болса әйтеуір жақсы жаңалық.

	— Ол «Сіздер жаңалықты естідіңіздер ме? Радио тыңдадыңыздар ма?» деді. Жайлы хабар екенін даусынан бірден сезе қойдым.

	— Алдымен не болғанын айтсаңшы, даусы жайлы сонсоң айта жатарсың.

	— Жоқ, мен соған әлі де сеніңкіремей тұрмын.

	— Мүмкін, мен сенермін. Кәне, айтшы, көрейік!

	— Аллен мақтаған пікір алыпты.

	— Кім-кім? Аллен бе? Мәссаған!

	— Әлгі бәйгеге жолдаған шығармасына. Күллі Американың түкпір-түкпірінен мақтаған пікір жіберіпті.

	— Мүмкін емес.

	— Иә-иә... Барлығы бес мақтау пікір — жүлде сағат пен теледидардың алдына шығып сөйлейді. Көрдің бе, қандай екенін? Біздің отбасынан да әйгілі адам шықты.

	— Жо-жоқ, менің миыма қонбайды. Демек, соғып жүрген сары уайымның бәрі көлгірсу, жәдігөйлік болғаны. Нағыз алаяқ, алдаушы. Ендеше, оның адал сорлы жүрегін ешкім таптамағаны ғой?

	— Келекелемей-ақ қой. Одан да ойла! Біздің баламыз — бүкіл Құрама Штаттарында бес баланың бірі болып мақтау пікірге ие болды және де теледидардан...

	— Сағат ше! О л уақытты айыра біледі.

	— Итен, егер сен келекелеуіңді қоймасаң, сені жұрт өз баласын өзі көре алмайды, қызғанады деп ойлап қалуы мүмкін ғой.

	— Мен қайран қаламын. Сөзге келгенде оның генерал Эйзенхауэрден асып тұрғаны шамалы деп ойлаушы едім. Өйткені Аллен үшін көзге көрінбейтін сиқырлы біреу жазбайтын болар.

	— Білем, білем, Ит. Сенің оларды бір-біріне арандатып айдап салудан басқа білер ойының жоқ. Әділін айтсақ, оларды сен шолжаңдатасың, кәне, енді шыныңды айтшы, оған шығарма жазуға сен көмектестің бе?

	— Мен бе? Көмектестім бе? Жоқ. Керек десең, маған көрсеткен де жоқ.

	— Онда соған да шүкір. Өйткені шығарма шынымен сенікі болса, пәлденіп, тұмсығыңды көтеретін боларсың деп ойлап едім.

	— Жоқ! Десем де, менің бұған миым жетпейді. Бұл — біздің өз балаларымызды мүлде білмейтініміздің алғаусыз айғағы. Ал бұған Эллен не дейді екен?

	— Төбесі көкке екі-ақ елі жетпей жүрсе керек. Марджи қатты толқығандықтан аузына сөз түспей қалыпты. Газеттен, теледидардан келіп сұхбат алатынға ұқсайды, ол өзі теледидардан сөйлейді екен Марджи бізді өз үйіне шақырып жатыр. Міне, енді біздің отбасымыздан да әйгілі біреу шықты. Итен, теледидар сатып алу керек.

	— Сатып аламыз. Ертең азанмен дүкенге барам. Айтқандайын, тапсырыс берсең, өздері-ақ әкеледі екен ғой.

	— Мұндайда тартынып қалуға... Ой! Итен, дүкен енді сенікі екені тарс есімнен шығып кетіпті. Жо-жоқ, сен әлі ештеңе түсінбей отырсың. Әйгілі адам!

	— Біз онымен бір үйдің ішінде, бір шатырдың астында сыйысып тұра алатын болармыз деген үмітім бар.

	— Оның қуанышына көлеңке түсірме! Үйге қайту керек. Олар сағат жетіден он сегіз минут өткенде пойызбен қайтып келеді. Соған дейін біз үйде болуымыз керек. Оларды қалай да қарсы алуға тиіспіз.

	— Және тоқымнан пісіруді де ұмытпа.

	— Әрине, пісіремін.

	— Қағаздан желбіретіп әдемі әшекейлер жасап қойған жөн болар.

	— Сен мұны қызғанышпен қыңыр тартып айтып отырғаннан саусың ба?

	— Жоқ, одан саумын. Бірақ мен осыған қайран қалып отырмын. Қағаздан жасалған желбіреген әшекейлер көрер көзге көрікті болады. Үйдің ішінің ажарын айшықтап, сәнін келтіріп тұрады.

	— Бірақ соны үйдің сыртына ілудің қажеті бола қоймас. Бұл тым алапаш болып кетіп жүрер. Марджи айтады, мүмкін, бізге ештеңе де білмегендей болған дұрыс, бәрін өзі айтсын дейді.

	— Жоқ, мен бұған қосылмаймын. Ол бізге өкпелеп қалуы ықтимал. Мұның өзі біз бұған мән бермегендей, елемегендей болып шығады. Жоқ, одан да оны қуанышпен қызу құттықтап, алдынан тоқымнан алып шығып, сән-салтанатпен қарсы алған жөн. Мен жарқылдап ұшқын шашатын ойыншықтар сатып алған болар едім, бірақ, әттең-ай, әттең десеңші, айналадағының бәрі жабылып қалғанын көрмейсің бе?!

	— Мүмкін, дүңгіршектердің бірінен табылар.

	— Иә-иә, әлде, бәрі сатылып кетпесе, үйге бара жатқанда жол-жөнекей қарармыз.

	Мэри мінәжат қылғандай күбірлеп, басын иді.

	— Сен дүкеннің иесісің, Аллен — әйгілі, осының бәрі бір мезетте болады деп кім ойлаған? Итен, тезірек қайтайық. Олар келгенше біз үйге жетуіміз керек. Неғып, сен осы біртүрлі түксиіп тұрсың?

	— Қапелімде басыма қияс бір ой сап ете қалып, көңілімді абыржытып жібергені — біз осы өзгелер жайлы жөнді дәнеңе білмейді екенбіз. Оқыс төс сүйегімнің астынан бірдеңе бүріп, іш-өзегімді суырып әкете жаздады. Бала кезімде жаңа жылды қарсы алып, ала-топалаң шапқылап ойнаудың орнына мен де аяқ астынан "бұрыш жедіге" шалдығып, шат-шәлекей болып қалатын ескі әдетім есіме түсе кетті.

	— Не, не деп кеттің?

	— Дебора апай менің осындай "сырлас дертім" ұстап қалғанда маған "weltschmerza"14 деуші еді, бұл менің соның ырғағына орай тапқан үндес ұйқасым болатын.

	— Ал ол не деген сөз?

	— Бұл сенің молаңды қаздар таптап жүр деген.

	— Е, солай де! Жоқ, құдай сақтасын. Өйткені мұндай күн біздің ғұмырымызда әзір болған емес қой. Егер оны лайықты атап өтпесек, бұл біздің тарапымыздан барып тұрған доңыздық болары сөзсіз. Ал енді сен қабағыңды ашып күлші, бірақ бұрыш жемей-ақ қой. Бұл өзі масқара ғой. Бұрыш жегені несі? Барып ақшасын төлеп кел. Мен жиналайын.

	Мен баяғы төрт бүктеліп, шиыршықталған ақшадан төледім де, Көртышқан мырзадан сұрадым.

	— Сіздердің дүңгіршектеріңізде от шашатын ойыншықтардан қалғаны жоқ па?

	— Бар болуы керек? Міне-міне, таптым. Сізге қанша қажет?

	— Барын түгел беріңіз, — дедім мен. — Біздің баламыз әйгілі адамдар санатына қосылып жатыр.

	— Солай ма? Сонда мұны қалай деп түсінуге болады?

	— Қаз-қалпында, белгілі бір ғана мағынада.

	— Дик Кларк15 сияқты ма?

	— Әлде Чессмендей16 шығар?

	— Сіз қалжыңдайтын боларсыз.

	— Ол теледидардан сөйлейді...

	— Қайсы станцияда, қашан?

	— Оны әлі менің өзім де білмеймін.

	— Қалайда қадағалайтын боламын. Есімі кім еді?

	— Мына мен сияқты ол да Итен Аллен Хоули. Біз оны Аллен деп атаймыз.

	— Сіз бен Аллен бикемнің мұнда келуі біз үшін үлкен абырой әрі мақтаныш!

	— Хоули бикем.

	— Иә-иә, ғапу етерсіз! Біздің жаққа тағы да қайтып соғатын боларсыздар деген үмітім бар. Мұнда талай-талай айтулылар мен таңдаулылар келіп тұрады. Олар... мұнда тым-тылсым тыныштық аңсап келеді...

	— Бір батып, бір шығып алып, жыландай ирелендеген сыңсыған сансыз машиналар тасқынына ілесіп, асықпай алтын жолмен қайтқанымызда Мэри машинада селт етпей шіреніп отырды да қойды.

	— Міне, сені мен енді біле бастадым, сүйіктім. Бейкерлер қайтып оралды ма екен, әлде оралған жоқ па екен, сен айтшы, қалай деп ойлайсың?





XVШ тарау

	Менің ұлым өзін байсалды, байыптап ұстай білді. Ол бізді жасытып, жерге қаратқан жоқ, қайта кеңпейілділік көрсетіп, кешірім жасады, кегін қайтару, өшін алу ойында болған емес. Марапаттау, мадақты, сондай-ақ біздің құттықтауымызды да ол менменсіп, танауын көтермей, тым сызылып сыпайылық та танытпай, осылай болуға тиіс деген сыңаймен табиғи түрде қабылдауға тырысты. Сосын мен әкелген от шашатын елу шақты ойыншықтың атылып, жанып, ақыл-тақыл таусылуын күтіп жатпай-ақ орнынан тұрып қонақжайға барып, креслоға жайғасып алып, өзінің радиоқабылдағышын қосты. Айтпаса да біздің кінәміз кешірілгені айқын аңғарылды. Мынадай тосын даңқты оның жасындағы баланың бұлайша сабырлы түрле салқын қабылдағанын менің тұңғыш көруім еді.

	Бұл өзі шынымен бір ғажап кеш болды. Егер Аллен мені өзінің ойда жоқта атағының аспанға асқақтауымен айран-асыр қалдырса, Эллен де одан олқы соқпастай қайран қалдырды. Талай жылғы байыпты бақылауымнан түйгендеріме сүйене отырып, мен Эллен би кеш күйіп-пісіп, өліп-тірілсе де қалай да інісінің мына дақпыртын даттаудың бір қисынын келтіруге әлек болатын шығар-ау деп топшылағанмын. Ол менің бұл үмітімді ақтамады. Қайта Алленді дәріптеуді қолға алды. Жаның жайлау жазғы кеште қалада кінәратсыз талғаммен безендірілген алпыс жетінші көшедегі дағарадай кең бөлмеде зерігіп отырып, еріккеннен ермек үшін теледидарды қосып, соңғы хабарды тыңдаған сәтте диктордың кенет Алленнің айтулы жеңісі жайлы жариялағанын аузының суы құрып тамсана әңгімелеген де, міне, осы кәдімгі Эллен болатын, кімнің сонда не дегенін де, оның кескін-кейпін де, олар қалай есі ауып, құлауға сәл-ақ қалғанына дейін де тамылжыта сырдай шерткен де, міне, осы кәдімгі Эллен еді. Аллен болса, ар жағында алаңсыз отырып апасының өзге де торт лауреаттармен бірге оның теледидардан сөйлейтінін, миллиондаған көрермендер мен тыңдаушылардың көз алдында өзінің әйгілі шығармасын оқып беретіні жайлы мәнжүмәні шімірікпей тыңдап отыра берді. Сөз арасында Мэридің қуанышқа толы жүрегінен жарып шыққан оһ-аһ та естіліп жатты. Мен Марджи Янг-Хантқа көз қиығын тастадым. Ол әнеугүні картамен бал ашқандағыдай томсырайып тұйық отыр екен Кенет қонақжайға ымырттың күйбең күлгінімен ілесіп беймаза тыныштық кеп орналасқандай болды.

	— Амал қанша, — дедім мен. — Бұл арада сыбайластар қауымына мұз салған сусын қажет болатын шығар.

	— Эллен әкеледі. Эллен қайда өзі? Жаңа туған айдай ол тағы да зым-зия жоғалып кетті ме?

	Марджи Янг-Ханттың әлденеге тағаты таусылып, ширығып отырғаны сезілді. Ол креслодан тұрды.

	— Сіздердің отбасыларыңыздың қуанышы ғой. Мен кетейін!

	— Марджи! Сіз де бұған қатыссаңызшы. Әлгі Эллен қайда кетіп қалды?

	— Мэри, менің шамалы шалдыққанымды мойындатып қайтесіз?

	— Әрине, ол түсінікті ғой, қымбаттым! Біз тамаша демалдық. Мұның бәрі мына сіздің арқаңыз.

	— Бұлай болғанына менің өзім де ризамын. Бәрі әйбат болды. Қандай тамаша!

	Оның тезірек сытылып шығып кеткісі келді. Ол біздің адал алғысымызды, Алленнің риясыз ризашылығын естіген бойда асығыс шығып кетті.

	Мэри ақырын ғана:

	— Біз Марджиге дүкен жайлы ештеңе айтпадық-ау осы.

	— Жарайды, жарайды. Оның шырайлы ұлы мәртебелісінің айдай ажарына көлеңке түсіріп қайтеміз. Бүгін ол бірінші орында. Осы Эллен қайда кеткен өзі?

	— Ұйықтауға кетті, — деді Мэри. — Сенің мұның әдептілік, өте орынды, сүйіктім. Аллен, сен бүгін қатты толқыдың ғой. Барып жатсаңшы.

	— Жоқ, осы арада біраз отыра тұрамын, — деді Аллен, моп-момақан бола қалып.

	— Сенің демалуың керек қой.

	— Мен онсыз да демалып отырмын.

	Қолдау күткендей Мэри маған қарады.

	— Мықты бол мықты бол сын сағаты соқты! Сабайын ба? Әлде бізді жеңіп масаттануыңа мүмкіндік берейік пе?

	— Қойшы, ол әлі бала ғой! Оның демалуы керек.

	— Оған демалыс емес, басқадай көп нәрсе істеу керек.

	— Балалар жақсылап демалуы керек екені жұрттың бәріне аян.

	— Сол жұртқа аяңдардың көпшілігі дұрыс емес. Діңкесі құрып шаршағандықтан бала өліпті дегенді сірә да естігенің бар ма? Жоқ!

	Ересек адамдар арасында мұндайлар да ұшырасады. Балалар дегеніңіз — барып тұрған айлакер ағайын. Олар демалатын кезде айтпасаң да өздері-ақ дем алады.

	— Әйтсе де түнгі сағат бір болды ғой.

	— Оның рас, қымбаттым, ертең ол сағат он екіге дейін қорылға басады, ал біз алтыда атып тұрамыз.

	— Сонда сен өзің кетіп, оны осы жерде қалдырасың ба?

	— Оны жарық дүниеге әкелгеніміз үшін ол бізден өшін алуға тиіс қой.

	— Сенің не деп сандырақтап отырғаныңды түсінсем бұйырмасын. Өшін алу дегенің не бәле?

	— Кел одан да бәс тігейік, әйтпесе сен шамдана бастағанға ұқсайсың.

	— Ашуланбағанда ше? Сенің айтып отырғаның — есуастың сөзі.

	— Егер біз екеуміз жатқан соң жарты сағаттан кейін ол да ақырын жүріп, абайлап барып ұясына кіріп ұйқыға кетпесе, мен саған қырық жеті миллион сегіз жүз жиырма алты доллар сексен цент айып төлеуге ант етемін.

	Білсең бар ма, мен ұтылдым. Амал жоқ, енді айыбымды төлеуге тура келеді. Біз жатар алдында қоштасқан соң отыз бес минуттан кейін атақты баламыздың аяғы басқан баспалдақтың сықыры естілді.

	— Сенікі жөн болғанын жаным жек көреді, — деді Мэриім менің. Ол тың-тыңдап таң күзетуге де кет әрі емес-ті.

	— Жарайды, мен қателесіппін, қымбаттым. — Мен бес минут ағаттық жібердім. Бірақ оның жасында қандай болғаным әлі есімде.

	Ол айтып ауыз жапқанша ұйықтап кетті. Элленнің аяғын мысықтай андап басып баспалдақпен төмен түскенін ол естіген жоқ, мен естідім. Мен қараңғыға көлбеңдеген қызыл даққа қадала қарап жатқам. Бірақ мен оның ізінен бармадым, неге десең шкафтың жез кілтінің сырт еткен дыбысын құлағым шалып қалды да, қызымның бойындағы батареясына қуат құйып жатқанын бірден біле қойдым.

	Қызыл даққа жан біткендей жайраңдап кетті. Ол орнында біресе былай, біресе олай ойқастап, мен жіті назар аударам дегенше мүлде көзден ғайып болды. Қарт шкипер де менімен жүздескісі келмей жалтарғанды шығарды. Ол тіпті сонау... иә-иә, пасхадан бері маған жоламай қойды. Ол әлгі "көгілдір көкте тұратын жан". Гарриэт апай емес. Мен өзге түгіл өзіммен дүрдараз болып жүрген кезде Қарт шкипер ешқашан келмек тұрмақ, маңымды басқан емес. Бүл менің өзіммен өзімнің қарым-қатынасымның бейнебір белгілі дәрежедегі төрешісі, әділет таразысы іспетті.

	Сол түні мен оны қалай да келуге мәжбүр еттім. Мен төсектің шетіне аяқ-қолымды созып шалқамнан түсіп, сіресіп жатып алдым. Сосын бүкіл денемнің, әсіресе мойнымның, бұғағымның бұлшық еттерін шиыршық аттырып ширатып, жұдырығымды тас қып түйіп, оны бауырыма қысып, ішіме бастым, сөйтіп едім, ол келді — мен оның сықсиған суық жанарын, тікірейген аппақ мұртын, бір кезде оның тас көтерген толағайдай күшті болғанының және сол алып күшін аяусыз жұмсағанының айғағындай еңкіш тартқан жауырынын айқын көрдім. Мен оған ешқашан басына кимейтін фуражкасын — лакталған кішкентай жылтыр күнқағары бар, маңдайына айқасқан қос зәкірді бейнелейтін алтындаған "X" әрпі тағылған кәдімгі көк фуражкасын зорлап кигіздім. Қарттың қарсылығына қарамай, оны ертіп әкеліп, өзімнің оңаша орнымның қасындағы ескі айлақтың қираған жақтауына еріксіз жайғастырдым. Онымен қоймай мен оған үйілген тастың үстіне отыруға әмір еттім де, қолына сыңар мүйіздің аузынан істелген сәнді таяқтың жұмыр басын ұстаттым. Бұл таяқпен қажет болса пілді соғып, сілейтіп салуға да болатын еді.

	— Маған керегі — әлденені өлердей жек көретін өшпенділік. Есіркеу, мүсіркеу, ұғыну, түсіну деген — түкке тұрғысыз бос сөз. Жанымды жыландай жалап күйдірген азаптан арылуым үшін маған өзегім талғанша өшпейтін өшпенділік қажет.

	Жадымда жатталған естеліктер бірінен соң бірі толассыз туындап жатты. Бір оқиғаның есте қалған елеусіздеу сәті ойға оралса болды, ілгері-кейінді, қалаған жағыңа ілкусіз ағыла беретін кинолентадағы бейнелердей біріне бірі ұласып, көштей шұбап кете береді, кете береді!

	Қарт шкипер тірілейін деді. Қолындағы сәнді таяғын көтеріп:

	— Сонау.., — деді ол — толқын тосқыштың ар жағындағы үшінші дөңісті шектеп алып, содан Порти мүйісіне дейін, одан әрі тасыған теңіз толқынының ең биік тұсына дейін көтеріліп, түзу сызық жүргіз. Сол сызықтың бойында жарты кабальтовтай жерде ол не оның өрттен қалған қалдығы жатыр.

	— Ал жарты кабальтов деген қанша қашықтық?

	— Қаншасы қалай? Үш жүз фут қой. Теңіз тасыған кезде ол зәкірде тұрған болатын. Сарсылған сәтсіз екі жыл Киттің майы мардымсыз болды, май құятын кеспектердің жарым-жартысы қаңсып босқа жатты. Ол түн ортасында өртенді, мен онда жағада едім. Май алаулап жанғанда айнала түгіл қала да жап-жарық болып кетті. Лаулаған өрт сонау Оспри мүйісіне сәл-ақ жетпей қалды. Жағаға жақын әкелуге болмады, өйткені өрт кеме жөндейтін жайға ауысуы ықтимал еді. Небәрі жарты сағаттың ішінде кеменің су бетіндегі тұлғасы түгел жанып, күл-қоқыры мен бықсыған шаласы қалды. Ал оның килі мен фальшкилі әлі күнше сол қалпында теңіздің түбінде жатыр. Олар еменнен, кницалары да еменнен жасалған-ды, ал емен мына Шелтер-Айлендтікі болатын.

	— Өрт қалай шықты?

	— Оны білмеймін, мен жағада болатынмын.

	— Оны өртеудің кімге қажеті болды?

	— Кімге дегені қалай? Әрине, кеменің иесіне.

	— Оның иесі сіздің өзіңіз емес пе?

	— Мен жарты кеменің иесімін. Ондай кемені өртеу менің қолымнан келмеген болар еді. Оның шпангаутын.. шіркін-ай, қазір қандай жағдайда екен, көрер ме еді...

	— Алла разы болсын, енді бара беріңіз.

	— Бұл өшпенділіктің жұмырына жұқ та болмайды, тым мардымсыз.

	— Жоқтан жақсы ғой. Тоқтай тұрыңыз, мен осыдан байып алайын бәлем, сосын қалайда оның килін теңіз түбінен көтеремін. Мұны мен сіз үшін істеймін. Теңіз тасыған кезде үшінші дөңесті шек етіп Порти мүйісіне дейін сызықты жүргіземін де, соның бойымен үш жүз фут жерді өлшеймін. — Мен ұйықтағаным жоқ, ояумын, қолым қарысып қалыпты. Қарт шпикер сағымдай сейіліп кетпеуі үшін жұдырығым түюлі, бауырыма басулы болатын, бірақ жұдырығымды жазған бойда-ақ мен шырт ұйқыға кеттім.

	Перғауын түс көргенде ол өзінің түс жорушыларын шақырған, солар оның патшалығында не болғанын, не болатынын талдап айтып берген. Онда еш ағаттық жоқ, бәрі дұрыс, өйткені оның патшалығы — оның өзі. Ал біреуіміз зауқайым түс көре қалсақ, біз де сарапшыларға жүгінеміз, олар, әрине, біздің өзіміз болып табылатын елімізде не болып жатқанын саралап айтып береді. Маған сарапшының керегі жоқ. Өйткені қазіргі адамдардың көпшілігі тәрізді мен де сәуегейлікке де, сиқыршылыққа да сенбеймін, әйтсе де кемінде жарты өмірім соларға зая кетеді.

	Көктемде Аллен қапияда қасірет шегіп тұнжырап жүрді де, құдіреті күшті құдайдан, ата-анасы бізден ашынған өшін алу үшін кенет өзін атеист-құдайсызбын деп жариялады. Мен оған "тым аптығып асыра сілтеме, өйткені құдайсыздар қосынына қосылсаң, қара мысық жолыңды кесіп өткенде ол пәлекетті аластап, сол иығыңнан асырып түкіре алмайсың, баспалдақпен жүргенде үрейленуден қаласың, жаңа туған айдан жақсылық тілеп жалбарына алмайсың" деп ақылымды айттым.

	Өзі көрген түстен үрейі ұшатындар, сірә да, көргендерінен танғысы келіп, түс көрмедім деп өзеуреп, өзгені де, өзін де иландыруға тырысады. Менің көрген түсімді түсіндіру онша қиын да емес, бірақ одан оның үрейі де, қорқынышы да кемімейді ғой.

	Біреулер арқылы болса да, әйтеуір ебін тауып Дэннидің өтінішін маған жеткізді. Ол ұшақпен бір жаққа ұшқалы жатқанға ұқсайды. Сол себептен де маған өзінің бірер тапсырмасын орындауды өтініш етсе керек. Мэриге сыйлауға оған құлақшын қажет болыпты. Оның өзі және де менің үйде киетін кебісімдей қоңыр түсті әрі қой терісінен істелген күдеріден тігілген, бейсболдың каскеткасындай қалқиған күнқағары болуға тиіс. Сосын тағы желдің жылдамдығын өлшейтін аспап сұрайды, ол да кәдімгі зырылдап тұратын бармақтай темір табақшалары бары емес, поштаның ашық хатындай жұқа картоннан жасалған болғаны абзал. Және де ол жел өлшегіштің бамбукке қадалғанын қалайды екен Сонымен қатар ұшар алдында ол менімен жүздескісі, білдескісі келетінін қайта-қайта тапсырыпты. Мен оған барарда Қарт шпикердің сыңар мүйіздің азуынан жасалған сәнді таяғын ала кеттім. Ол ауыз үйдегі қолшатырлар қоюға арналған пілдің аяғында тұрған-ды.

	Осы пілдің аяғын бізге сыйлаған кезде оның сарғайып кеткен аюдай арбиған тырнақтарын көріп, мен балаларға:

	— Кімде-кім оның тырнағын шұқылайтын болса, сазайын тартады. Түсіндіңдер ме? — дедім.

	Менің сесімнен сескенген болса керек. Сондықтан да пілдің тырнақтарын Мэридің бөлмесіндегі туалет үстелінен алған алқызыл бояумен мен өзім бояуыма тура келді.

	Мен Дэнниге жолығуға Маруллонның "понтиагімен" бардым. Әуежай дегені Нью-Бэйтаунның пошта үйі болып шықты. "Понтиакті" қойып сыңар мүйіздің азуынан жасалған сәнді таяқты артқы отырғышта қалдырып, шығуға ыңғайлана бергенімде, ішінде сүмірейген екі полицейі бар полиция машинасы жанай келіп тоқтай қалды. Іште отырғандар:

	— Отырғышқа олай тастап кетуге болмайды, — деді.

	— Бұл сонда заңға қайшы келе ме?

	— Білгірсігің келеді екен?

	— Жоқ, әншейін сұрап жатқаным ғой.

	— Ендеше, сізге айтылды ғой: олай қалдырып кетуге болмайды.

	Дэнниді пошта үйінің арт жақтағы бөлмесінен таптым.

	Поштамен жіберілген заттарды жинастырып жатыр екен. Басында күдері малақай, қолында картоннан істелген жел өлшегіш, жүзі жүдеу, ерні добардай кезерген, саусақтары құдды ара талағандай быртиып ісіп кеткен.

	Ол орнынан тұрып қолын ұсынды, менің оң қолым іркілдеген резина сияқты жып-жылы бірдеңеге сүңгіп кетті. Маған ол өзі ауыр, кілт тәрізді кішкентай бірдеңені ұстатты, алайда онысы кілт емес, мінсіз жонылып, мұқият өңделген екі жақ қыры пышақтай қылпып тұрған темірден жасалған зат болатын, алақанымның сезгені болмаса соның не екенін анықтап қарағаным да жоқ, білмедім. Мен оны құшақтап сүйдім, ернінің кезеріп, тобарсып кеткенін ернімнен ғана сездім. Сол сәтте алқынып, бүкіл денем қара суық қарығандай қалшылдап, ұйқыдан шошып ояндым. Таң жаңа сыз беріп, қылаулап атып келеді екен. Суреттегі көгілдір көл айқын көрінеді, ал бірақ тілерсектен су кешкен сиырдың сұлбасы әлі көмескі, мен болсам, оның тілім-тілімі шығып кезерген ернінің тобарсыған сыңайын ернімнен сезіп жаттым. Мен дереу орнымнан атып тұрдым. Неге десең, төсекте жатып, әлгінің бәрін қайта ойлап, жанымды жадатқым келмеді. Кофені демдемей тұрған бойда тура пілдің аяғын барып қарадым, сәнді таяқ деп аталатын айбарлы шоқпар, әйтеуір, орнында екен.

	Тамылжыған жазғы таңның осы бір тылсым сәті тым-тымырсық ыстық болатын. Өйткені ерте жететін елгезек саумал самал әлі желегін түріп желпи қоймаған. Бұлыңғыр көше татауы тарамаған күмістей сәл алагеуімденіп, тротуарда адамдар бастан кешкен өткен күннің сілеміндей алуан түрлі қоқыстар қобырап жатты. "Фок-мачта" әлі жабық, әйтсе де менің де кофе ішуге онша зауқым соқпады. Мен тар көше жақтан келіп, қапталдағы есікті ашып, дүкенге басымды сұғып едім, тоңазытқыштың артында тұрған қалпақ салынған былғары қорапты көзім шалды. Сол тұстан кофе салынған бір қалбырды алып аштым да, ішіндегісін қоқыс тастайтын ыдысқа аудардым. Сосын қойыртылған сүттің құтысын екі жерден тесіп, одан әлгі бос қалбырға шамалы құйдым, барып бүйірдегі есікті ашып, жабылып кетпес үшін астына сына қыстырдым да, табалдырықтың алдына сүт құйылған қалбырды апарып қойдым. Мысық, әрине, көше жақта көз алмай аңдып тұрған-ды, бірақ әбден әккі болған бәлекет мен дүкенге кіріп кеткен соң барып қана сүтке ұмтылды. Есіктің босағасынан қарап тұрған мен алагеуім әлі тарай қоймаған көшеде сұр мысықтың сылп-сылп сүт ішіп жатқанын анық көрдім. Ол тояттап қалбырдан басын көтергенде оның едірейген аппақ мұртынан сорғалап сүт тамшылап тұрды. Ол шоқиып отырып, азанғы астан кейін тұмсығы мен аяғын асықпай бипаздап жалай бастады.

	Мен қалпақтың қорабын ашып, ішінен бірінің үстіне бірін қаттап тізген өткен сенбіде кесілген чектерді алдым. Сосын барып банктің сары пакетінен үш мың долларды шығардым. Дүкеннің кірісі мен шығысын теңестіріп, ретке келтіргенше бүл үш мың долларды мен әзірге қолдан шығармауға ұйғардым. Ал қалған екі мың долларды қайтадан апарып Мэридің есебіне салу керек, мына үш мың долларды мүмкін болған сәтте қайтарған жөн. Отыз қағазды санап мен өзімнің жаңа әмияныма салдым, ол бар болғырың артқы қалтамды қампитып жіберді. Сосын қоймадағы жәшіктер мен қораптарды алып шығып, оларды ашып, қаңырап қалған текшелерге жайғастырып, тапсырыс беру қажет-ау дегендерін тауар оралған қағазға жаза бастадым. Босаған ыдыстарды тар көше жаққа шығарып қойдым, кейін жүк машинасы келіп сол арадан алып кетеді, ара-арасында барып кофенің қалбырына тағы да сүт құйдым, бірақ мұнда мысық қайтып жоламады, әлде тояттады ма, әйтпесе әлде оған әманда ұрлап ішкен ұнай ма, онысын кім біліпті?!

	Бір күннің бір күнге ұқсамайтыны сияқты жыл да жылдан бөлек: ауарайы басқаша, жөн-жосығы бөтен, көңіл күйі өзгеше. 1960 жыл өзгеріс жылы болды. Мұндай жылдары санаңнан саңылау іздеген күдік шіркін алаң көңілді арандатып, түрткілеп үрейді оятады да, іштен жеген жегідей тымырсық наразылық тұтанып, ақыры буырқанған бұзақы кекке ұласады. Мұндай бұлыңғыр бұлғақ жағдай тек менің өз басымда ғана емес, тек Нью-Бэйтаунның тіршілік-тынысында ғана болып қалған жоқ-ты. Бізді алда президент сайлауы күтіп тұрды, соған орай әр көңілді алаңдатқан түйткіл тұстар, түсінісер жәйттер табылары күмәнсіз ғой, міне, осындай оралымсыз ойлар орайласа, бірімен-бірі селбесіп, үдей келе айбарлы абыржуға, үрейге ұласып барып ызбарлы ыза-кекке, дүлей дүрбелеңге, тасыр толқуға айналды. Бұлай біздің елде ғана емес, бүкіл әлемде үркін үрей дабылдап, наразылық арындап, қайнаған кек қатерлі апатқа ақтарылар арна іздеп, өршіген үстіне өршеленіп, өшіге түсті. Африка, Куба, Оңтүстік Америка, Еуропа, Азия, Таяу Шығыс — бәрі-бәрі толассыз толқудан жарыста кедергіден қарғыр алдында ширыққан бәйге атындай қалтырап, қалшылдап тұрды.

	Бесінші шілдедегі сейсенбінің айтулы күні бүкіл жыл бойғы күндердің бәрінен де айбынды күн боларын мен білдім. Тіпті бар ғой, соның бәрі қалай болатынын мен алдын ала білдім десем де, артық болмас. Рас, бәрі менің ойымдағыдай болып шыққандықтан да енді оны саралау да, тексеру де қиын.

	Тық-тық етіп тыпылдап, уақытты мінсіз өлшеуге болатын он сегіз тастан тұратын амортизациялы Бейкер мырзаның банк ашылудан бір сағат бұрын тоқылдатып, дүкеннің есігін қағатынына мен күні бұрын көрегендік жасаған болсам керек. Мен саудаға кіріспей жатып-ақ ол жетті. Оны ішке кіргіздім де, есікті жауып алдым.

	— Бұл не деген сұмдық? — деді ол. — Мен сапарға шығып кетіп едім, мұндағы жағдайдан мүлде хабарым болсайшы? Әйтсе де құлағыма тиген бойда шұғыл келіп жеткенім осы.

	— Сіз не жайлы айтасыз, мырза?

	— Не жайлысы қалай? Біздің кентте болған оқыс оқиға жайлы айтам. Өйткені олардың бәрі менің достарым, менің байырғы достарым ғой. Бір әрекет жасау керек шығар?

	— Сайлауға дейін тек айыптау жарияланғаны болмаса, тергеу жүргізілмейді.

	— Білем. Бәлкім, бізге олардың айыбы жоқ екеніне адал сенімімізді білдіріп, мәлімдеме жасаған жөн болар? Егер қажет болып жатса, газетке ақысын төлеп, хабарландыру берген де артық болмас па екен?

	— Қайсысына, мырза? "Бэй-харбор мессенджер" тек бейсенбіде ғана шығады.

	— Әйтсе де бәрібір бірдеңе жасау керек қой.

	— Әрине.

	Біз онымен осындай ресми сөздермен пікір алыстық. Менің білетінімді ол әлде білген де болар. Қалай десе де ол ақкөңіл адал пейілімен алғаусыз алаң болып абыржитынын білдіргісі келгендей, менің жүзіме жасқанбай қарағандай сыңай танытты.

	— Егер біз әрекет жасамасақ, сайлауда бәрінің астан-кестені шығады. Жаңа кандидаттар ұсыну керек. Біздің басқадай амалымыз жоқ. Ескі достарға мұндай қиянат жасау, әрине, қиын, бірақ біздің мына кілең өсектен өлген немелерді еркінсітіп, есіртіп қоя алмайтынымызды олар білмегенде, олар түсінбегенде кім біледі, кім түсінеді.

	— Ал сіз олармен сөйлестіңіз бе?

	— Олар қатты күйзелісте, төбеден жай түскендей жапа шегуде. Не болғанын саралап, ой түзуге де олардың мұршасы болмаған. Марулло қайтып келді ме?

	— Ол өзінің орнына басқа біреуді жіберіпті. Мен дүкенді үш мың долларға сатып алдым.

	— Тамаша болған. Бүл су тегін. Ал қағаздары сізде ме?

	— Иә.

	— Егер әлдеқалай бірдеңе деп жүрсе, купюрлердің саны менде жазулы.

	— Ол ештеңе демейді. Оның өзінің де кеткісі келеді. Мұның бәрінен ол әбден жерініп болған.

	— Мен сіздің Маруллоңызға, сірә да, сенген жан емеспін. Не істеп, не қойып жүргенінен де мұқым хабарым жоқ.

	— Мырза, сонда сіздің ойыңызша, ол алаяқ па?

	— Ол сауырын сипатпайтын шұнақ қу, жымын білдірмейтін барып тұрған екі жүзді. Егер бар мүлкін, меншігін сатып үлгерсе, онда ол — шылқыған бай. Алайда үш мыңға түскен дүкен — су тегін.

	— Ол маған қашан да жылы қабақ, жақсы рай көрсетіп жүретін.

	— Иә, солай болса, солай шығар. Ол кімді жіберіпті, ұяластарының біреуі болар.

	— Жоқ. Мемлекеттік шенеунікті жіберіпті. Марулло, білесіз бе, маған алаңсыз сенетін.

	— Бейкер басын ұстады — бұл ғадет оның ғұмырында болмаған жәйт.

	— Қалай бірден менің ойыма келмеген? Сіз, басқа кім болушы еді, ол сіз ғана! Тәрбиелі тәуір отбасынан шыққан, оңды адам, дүкеннің иесі, кәсіпкер, жұртқа сыйлы. Мұнда сіздің қас-дұшпаныңыз жоқ. Әрине, сіз!

	— Мен не?

	— Мэрге кандидат.

	— Менің кәсіпкер болғаным сенбіден бері ғана ғой.

	—Сіз мені шүбәсіз түсініп тұрсыз. Сіздің төңірегіңізде біз жаңадан байсалды бір топ құрамыз. Дұрыс, бұл — оңтайлы жол орынды шешім.

	— Азық-түлік дүкенінің сатушысынан қаланың әкімі — мэрі болуы қалай?

	— Хоулиді ешкім, ешқашан тек дүкеннің сатушысы ғана деп санаған емес.

	— Өзгені қайдам, мен өзім солай деп санағанмын. Мэри де солай деп санаған.

	— Әйтсе де енді бәрі басқаша болады. Өсектен өлген сүмелектер суырдай індерінен шығам дегенде, біздің мұны жұртқа жариялап жіберуіміз де әбден мүмкін.

	— Менің мұны ойлануым, басынан аяғына дейін мұқият ойлануым керек.

	— Оған уақыт тапшы.

	— Бұрын кімді көздеп едіңіздер?

	— Бұрын деген ол қай уақыт?

	— Муниципалитетті өрт шалғанға дейін. Жақсы, жарайды, кейін сөйлесерміз. Сенбіде сәтті күн болды, жұрт дүкендегінің бәрін сыпырып алып кетті. Таразы болмаса, сататын дәнеңе қалмады.

	— Итен, бұл дүкенмен бірге сенің ісің оңға басатын сыңайы байқалады. Менің саған берер ақылым: саудаңды шамаң келгенше кеңейт те, кейін оны сатып жібер. Сіз қаладағы беделді адамдардың бірі боласыз, ондай адамға сатып алушыларға қызмет көрсету ыңғайсыз болады. Ал Дэнни қалай? Одан хабар-ошар бар ма?

	— Жоқ. Әзірге тым-тырыс.

	— Сіз оған бекер-ақ ақша бергенсіз.

	— Иә, оныңыз рас. Мен оған жақсылық жасадым деп ойлап едім.

	— Әрине, әрине.

	— Бейкер мырза, мәртебелім, айтыңызшы осы, "Әсем Адэрге" не болып еді?

	— Не болғаны қалай? Ол өртеніп кетті ғой.

	— Айлақта ма? Өрт қайдан шықты, мырза!

	— Сіз де сұрайтын кезді тапқан екенсіз. Мен оның жайын басқалардың айтуымен ғана білемін. Онда мен баламын - есімде жоқ. Ескі кемелерге шылқыған киттің майы сіңіп қалған ғой. Бәлкім, теңізшілердің біреуі шырпы тастап жіберген болуы да ғажап емес. Сіздің атаңыз шкипер болатын. Ұмытпасам, ол жағада болған ғой деймін. Алдында ғана кезекті сапардан оралса керек.

	— Жүзу сапары сәтсіз болды.

	— Иә, солай деп айтып жүрді.

	— Қамсыздандыруды алу қиын ба еді?

	— Тексеру әрқашан да жүргізіледі. Менің есімде қалғаны — ақшаны бірден бермейтін сияқты еді, алайда біздер, Хоули мен Бейкерлер, тиістісін толық алдық-ау деймін.

	— Менің атам "Әсем Адэрді" біреулер өртеп жіберді деген еді.

	— Құдай сақтасын, неге?

	— Ақша алу үшін. Кит аулау кәсібі қожырай бастады емес пе?

	— Оның бұлай деп айтқанын естісем, құлағым керең болсын.

	— Естіген жоқсыз ба?

	— Итен, сонда не дегіңіз келіп түр? Неғып сіз кенет көзімен көргендер былай тұрсын, тіпті естігендердің өзі қалмаған естен кеткен ескі оқиғаны жаратқанның жарық дүниесіне сүйреп алып шықтыңыз?

	— Кемені өртеу деген сұмдықтың сұмдығы ғой. Бұл адам өлтірумен бірдей. Қашан болса да қалай да бір күні мен оның килін су түбінен көтеремін.

	— Оның килі дейсіз бе?

	— Қайда жатқанын мен білем. Жағадан небәрі жарты кабельтов жерде жатыр.

	— Оның сізге қажеті қанша?

	— Ағашы шіріді ме, жоқ па, көргім келеді. Өйткені "Әсем Адэр" Шелтер — Айлендтің еменінен соғылған ғой. Егер килі тірі болса, демек, оның да өле қоймағаны. Егер сіз темір сандықтың ашылуына бата бергіңіз келсе, онда сіздің де, сірә, баратын уақытыңыз тақап қалса керек. Менің де дүкенді ашатын кезім болды.

	Сол сәтте оның ішкі тетіктері істей бастады, ол тик-так, тик-так — өзінің банкісіне қарай аяңдады.

	Биттерстің келуін де, өзімше ойлаймын, мен күткен болсам керек. Өйткені ол байғұсқа, шамасы, есіктің алдында аңдып тұруға тура келді-ау деймін. Бейкер мырзаның кетуін тағатсыздана тосқан ол әлі де сол маңдағы үйдің бұрышынан сығалап тұрған болуы да ықтимал.

	— Бүгін сіз менің аузыма қақпақ болмайтын шығар деген үмітім бар.

	— Оның қажеті қанша?

	— Өткенде сіздің неге ренжігеніңізді мен түсінем. Менің әрекетім, сірә, жөнсіздеу болды-ау, шамасы...

	— Мүмкін, солай да болар.

	— Енді қалай, менің ұсынысымды ақылға салып көрдіңіз бе?

	— Әрине.

	— Қалай деп ұйғардыңыз?

	— Бестен гөрі алты пайыз тәуір-ау деп ұйғардым.

	— Фирма бұған бармайды-ау деген күдігім бар.

	— Өздері білсін.

	— Мейлі, онда бес жарым-ақ болсын.

	— Қалған жартысын сіз өз есеңізден қосасыз да.

	— Ой-ой-ой! Мен сізді ашық ауыз аңқау ма деп ойлап қалып едім. Сіздің түйені түгімен жұтар түріңіз бар ғой!

	— Келіссеңіз осы, келіспесеңіз, жолыңыз бол сын!

	— Жарайды, ал сонда қандай тапсырыс болады?

	— Кассаның қасында тізім жатыр, бірақ ол әлі толық емес.

	Мен жазған бір жапырақ қағазды ол қолына алды.

	— Шамасы, сіз мені қармаққа мықтап түсірген түріңіз бар. Сазайымды тартам ба деп қорқам. Ал толық тізімін бүгін алуға болмас па екен?

	— Дұрысы, ертең, ертең тізім толығырақ болады.

	— Онда барлық тапсырыс сізге ауысады деп топшылау керек шығар.

	— Егер тіл табыссақ.

	— Иә. Жарқыным, сіз өз қожаңызды ашса алақанда, жұмса жұдырықта ұстап отырған түріңіз бар, "көп асқанға бір тосқан" дегенді естуіңіз бар ма еді?

	— Оны кезінде көре жатармыз.

	— Ие-е, жарайды, ендеше, кезбе саудагерлердің күші көңілін күштеу үшін, мүмкін, мен ертеңге дейін тағы айналып соғуға үлгеріп қалармын. Бауырым сіз, еркек емес, мұз-мұнарасыз-ау деймін осы. Мынадай, япырым-ай, келіншек тұрғанда!

	— Әйелімнің құрбысы ғой.

	— Міне, гәп қайда жатыр? Түсінікті. Жалтақтамай, жаутаңдамай тайраңдап жүріп қыдыруға үйге тым жақын. Ішіне найза бойламайтын сіз қу екенсіз. Мен мұны енді ұқтым. Алты пайыз! Әй-әй-әй! Ертең азанда.

	— Егер үлгерсем, әлде бүгін кешке қарай.

	— Жоқ, одан да ертең азанда.

	Сенбіде сатып алушылар топ-тобымен топырлап кетті. Сауданың бүгінгі, сейсенбідегі қарқыны мүлде басқа болатын. Жұрт жайбарақат. Олар қалада болған оқыс оқиғалар жайлы сөйлескісі келеді. Олар: қандай өкінішті, жексұрындық, сұмдық, масқара деп даурығады, бірақ сөйте тұра, соның бәріне таңырқай тамсанады. Біздің кентте мұндай оқиғаның болмағаны әлдеқашан. Сонда да Лос-Анджелесте өтетін демократиялық партияның съезі жайлы мәнәйім аузына алған бір пенде табылсашы! Рас, Нью-Бэйтаун да республикалық дәрежедегі қала, әйтсе де жалпы бізде көбіне-көп өзі жайлы, өз мүддесі жайлы ойлайды. Мына қазір біз моласын таптап жатқан адамдарды бәріміз де жақсы танимыз.

	Сағат он екілер шамасында Стонуэлл Джексон дүкенге келді, өзі бір түрлі әбден шаршап, діңкесі құрып тұрған жандай қабағы қатулы.

	Мен май құйылған құтыны текшеге қойдым да, тұтамдай сыммен ішінен тапаншаны іліп алдым.

	— Міне, мынау, бастық. Осы айғақтан мені құтқарыңызшы. Менің мазамды май ішкендей етіп болды.

	— Бірдеңемен тазалап сүртіңіз. Мына қараңыз, көрдіңіз бе? Бұл дегеніңіз баяғыда шыққан ескі "айвер-джонсон" ғой. Дүкенде отыра тұратын сіздің біреуіңіз бар ма?

	— Жоқ.

	— Марулло қайда?

	— Ол кетіп қалған.

	— Сізге аз уақыт сауданы доғара тұруға тура келеді.

	— Бастық, сондай-ақ не боп қалды?

	— Мына бір шаруа... Әлгі Чарл Прайордың ұлы үйінен қашып кеткен көрінеді. Ішетін салқын бірдеңе табылмас па екен?

	— Қалағаныңыздың бәрі бар. Оранжад, крем-сода, лимонад, кока-кола — қайсысы?

	— Онда лимонад. Чарли біздің өзі біртүрлі қызық адам ғой. Оның ұлы Том сегіз жаста. Бүкіл әлем өзіне қарсы деп ойлаған ол үйінен қашып, қарақшыларға барып қосылуға ұйғарады. Чарлидің орнында басқа біреу болса, жақсылап тұрып оның жонын тілген болар еді. Чарлидің оған дәті шыдамайды. Жарайды, сонымен мына лимондарыңызды ашасыз ба?

	— Кешіріңіз. Мінекей, мархабат етіңіз. Чарли тамаша адам ғой, бірақ бұл араға менің қандай қатысым бар?

	— Өйткені оның тіршілігінің бәрі тосын, жұрттан өзгеше ғой. Ол Томды бүл қыңыр қиялдан емдеудің оңтайлы жолы - оған қолұшын беріп, көмектесу деп ұйғарса керек... Сөйтіп, олар азанғы асқа тойып алған соң жастықты жамылғыға орап, түрлі-түрлі тамақты тау ғып дайындапты. Әлдеқалай қорғануға қажет бола ма деп Том жапон семсерін өзімен бірге ала кеткісі келген екен, бірақ сырықтай сүйретіліп, жер-көкке сыймайды. Амалсыз найзаға келіседі. Чарли оны машинамен қала сыртына жеткізіп салады да, ол сол арада сапарына аттанады. Ал ол оны Тейлорлар шалғынының маңына — сіз оны білесіз ғой, бұрын Тейлор мекенжайы тұрған тұсқа жеткізіп, түсіріп кетіпті. Чарли бірден қайтып кете бермей, баласын сырттай бақылайды. Ал ол болса, ең алдымен жайғасып отырып, алты сэндвич пен пісірілген екі жұмыртқаны түгел соғып алады. Сосын буыншақ-түйіншегін көтеріп, найзасын қолына алып, Тейлорлар шалғынынан кесіп өтіп кете барады, Чарли кейін қайтады. Міне, осылай. — Оның не жайлы айтқанын мен білем, мен білдім. Ақырына дейін тағатым жеткеніне көңілім бірленгендей, «уһ» деп кеудемді керіп бір демалдым.

	— Сағат он бірдің шамасында бала өкіріп жылаған бойы жүгіріп жолға шығады, бір машинаны тоқтатады, сол оны үйіне әкеп салады.

	— Стони, мен кім екенін білдім. Дэнни.

	— Амал нешік. Иә, сол Ескі үйдің астындағы апанда. Тек екі шөлмегі ғана босаған бір жәшік виски, ұйықтататын дәрі салынған шыны сауыт. Ит, сізге мұндай өтініш айтуға өзімнің де көңілімнің құлқы жоқ. Ол сол арада ұзақ жатып қалыпты, содан да болар, беті біртүрлі. Бәлкім, жабайы мысықтардың әрекеті шығар. Оның бір жерінде тыртығы әлде белгісі бар ма еді, сіздің жадыңызда жоқ па?

	— Бастық, мен оны көргім келмейді.

	— Кімнің көргісі келеді дейсіз? Әйтсе де қалай, тыртығы бар ма еді?

	— Сол аяғының тізесінен жоғарырақ жерде тыртық болуы тиіс... Ол тікенек сымға аяғын остырып алған-ды. Және де, — мен жеңімді түрдім, - өшпейтін етіп салынған мынадай жүректің суреті бар.

	Сонау жалаңаяқ шаң түткен бала кезімізде екеуміз бірге салдырғанбыз. Әуелі суретті ұстараның жүзімен тіліп-тіліп салдық та, артынан сол араға сіңіріп сия жақтық. Әлі күнге дейін түр, міне, көрдіңіз бе?!

	— Дұрыс... бұл жарайды. Тағы қандай белгісі бар?

	— Сынған қабырғасын алғаннан соң сол жақ бүйірінде қалған тағы бір үлкен тыртығы бар. Кезінде ол өкпесі қабынып ауырған болатын, онда қазірдегідей құрал-сайман болған емес, оған өкпенің көк етіне жиналған сарсуды шығару үшін арнайы түтік қойған еді.

	— Егер сынған қабырғасын алып тастаған болса, онда соның өзі де жетіп жатыр. Ендеше, мен де қайтып бармаймын. Орындықта жайбарақат жалпиып отыра бергенше коронерде қимылдап, бір әрекет істесін де. Мына өзіңіз айтқан белгілер жөнінде ант етуге тура келеді.— Мақұл Тек әйтеуір оның жүзін көруге мәжбүр етпесеңіз болғаны. Ол.. Стони, сіздің өзіңіз де білесіз ғой, ол менің досым болатын.

	— Білем оны, Ит. Жұрттың не деп жатқанын естідіңіз бе, сізді қалаға мэр болады екен деп гуілдесіп жүр.

	— Естіп тұрғаным осы. Бастық... осы арада бір-екі минут бола тұрыңызшы.

	— Менің қауырт шаруам бар, кетуім керек.

	— Мен қарсыға ұшып барып бірдеңе ұрттап келгенше, екі-ақ минут аялдасаңыз, жетіп жатыр.

	— Е! Енді түсіндім! Әрине, оған сөз бар ма! Жүгіріңіз, жүгіріңіз! Жаңа мэрмен тату болғанға не жетсін!

	Мен онда барып іштім және бір шөлмегін өзіммен ала келдім. Стони кеткен соң қолыма түскен жарты жапырақ қағазға баспа әрпімен: "екіде келемін" жаздым да, есікті жауып, перделерді түсірдім.

	Тоңазытқыштың ар жағында тұрған қалпақтың бос қорабына барып жайғастым да, сәл жасаң жасыл тартқан бұлыңғыр ымырттың бұйығы құшағында өз дүкенімде — өзімнің меншікті дүкенімде тапжылмай ұзақ отырдым.





ХІХ тарау

	Үшке он минут қалғанда мен қапталдағы есіктен шығып, бұрыштан айналып банкке көтерілдім. Өзінің кәдуілгі темір торында отырған Морфи аядай терезенің көзінен бір буат ақшаны, чекті, сары пакет пен толтырған ордерді қабылдап алды. Сосын банк кітапшасының ашық бетінің арасына тарақтап саусағын басып отырып, ұсақ сандарды моншақтай тізіп, өрнектеп жаза бастады. Кітапты ұсынғандай ишаратпен маған қарай ысырды да, бейнебір басы айналып, көзі қарауытқандай беймаза сыңаймен сұқтана қарады.

	— Мен оны айтқым келмейді, Итен. Сіздің досыңыз болғанын білем.

	— Рахмет.

	— Асықпасаңыз болмайды, әйтпесе әйгілі ақыл-ой тресімен қарсы ұшырасып қалуыңыз кәдік емес. Әйтсе де ашқа тартқан кешке тартадының кері болды. — Кім білсін, әлде Морфи хабарлап үлгерген шығар. Күңгірт әйнекті есік ашылды да, әдеттегідей сыңайы, ширақ, ақ шашты Бейкер мырза байсалды түрде:

	— Итен, сіз маған кіріп шықсаңыз қайтеді?! — деді.

	Артқа қалдырып, алысқа сілтеудің қажеті не? Мен оның алагеуім аядай бөлмесіне кірдім. Ол менің соңымнан тіпті есіктің кілтін де сырт еткізбей ақырын ғана жапты. Кабинеттегі үстел үстіне жабылған шынының астында бір парақ қағазға телефон сандары тізіліп жазылыпты. Оның арқалығы биік креслосының қасында келушілерге арналған егіз бұзаудай екі кресло түр. Олар да отыруға ыңғайлы, бірақ директордың креслосына қарағанда сәл аласалау да әрі жатағандау. Мен отырғанда Бейкер мырзаға төменнен жоғары ақшиып қарағандай болдым, ал бүл мені өтініш айтып жалбарынған жандай жайсыз жағдайға душар етті.

	— Қайғылы жағдай.

	— Иә-ә.

	— Бірақ бұған өзіңізді жалғандағы жалғыз кінәлі деп санамай-ақ қойыңыз. Шамасы, тағдырдың жазуы осылай шығар.

	— Болса болар.

	— Сіздің досыңызға жақсылық жасағыңыз келгеніне күмәнім жоқ.

	— Мен оған айығуға септігін тигізер деп ойлаған едім.

	— Әрине.

	Өшпенділік ақтарылған өттей өзегіме құйылып, өртей бастады, тіпті өн бойымды буып, тынысымды тарылтқаны сондай, мен кеудемді кернеген кектен гөрі жаныңды жейтін жосықсыз жиіркенішті сезінгендей болдым.

	— Мұның мән-мағынасы, қайғылы қаза болғанын айтпағанда, бұл өзі кейбір қиын жағдай, келеңсіз жәйтке себепкер болатын түрі бар. Оның туған-туысқандары бар ма еді, сіз білесіз бе?

	— Меніңше, жоқ.

	— Ақшасы бардың әрқашан туысқандары табылады.

	— Оның ақшасы да болған жоқ.

	— Бірақ банкке кепілдікке салынбаған Тейлордың шалғыны бар ғой.

	— Солай ма еді? Иә-ә, шалғын мен апандағы аядай ін.

	— Итен, біз өзіміздің округке қызмет ететін әуежай салғымыз келеді деп сізге айтып едім ғой. Тейлорлар шалғыны тақырдай теп-тегіс. Егер біз оны қолға түсіре алмасақ, онда анау дөң-төбелерді қопарып тегістеуге тура келеді, ал бұл дегеніңіз миллиондаған долларға түседі. Енді көрмейсіз бе, егер мұрагерлер шықпаған күннің өзінде де сот арқылы әрекет жасауға мәжбүр боламыз. Бұған айлар кетеді.

	— Түсінікті.

	Ол бұрқан-тарқан болды.

	— Сізге тук те түсінікті емес. Сіздің қайырымдылығыңыздың арқасында бұл жердің бағасы шырқап кетейін деп отыр, тіпті оған маңайлай алмайсыз. Мен осы кейде бұл жалғандағы ең қатерлі жандар қайырымдылар болар ма деп ойлап қаламын.

	— Бір есептен сіздікі де жөн шығар. Мен дүкенге барайын.

	— Дүкен енді сіздікі ғой.

	— Иә, шынында солай. Бұған әлі үйренісе алмай жүрмін. Ұмыта берем.

	— Бір сіз ғана мұны ұмытып жүрген жоқсыз. Сіздің оған бергеніңіз Мэридің ақшасы болатын. Енді онымен оның қош айтысуыңа тура келеді. Сіз оны құр далаға лақтырып тастадыңыз.

	— Дэнни менің Мэриімді жанындай жақсы көруші еді. Ақша соныкі екенін ол білген-ді.

	— Ол сылтау, жұбаныш бола алмайды.

	— Мен оның қалжыңы болар деп ойлағам, сонда ол маған мына бір қағаздарды қалдырып кеткен болатын, — бешпентімнің ішкі қалтасынан бетінде түзу сызығы бар екі тарақ қағазды алдым, — әлдеқалай осындай жағдай бола қалса, көрсетуге қажет болар деп оны бірнеше апта бойы жанымнан тастамай, әдейі қалтама салып жүргенмін.

	Бейкер мырза қолына алып, өз үстелінің үстіндегі әйнектің бетіне жайып, қыртыс-тыртысын жазды. Сосын оны оқуға кірісті, сол сәтте-ақ оның сол жақ құлағының сырғалығынан төменгі бұлшық еттері бүлкілдеп, құлағы ебедейсіз ербеңдей бастады. Сосын бір жерінен ши табам ба дегендей оларды қайта сүзіп шықты.

	Сол иттің баласы еңсесін көтеріп, ежірейе қарағанда шатынаған көзінен үрейдің ұшқыны атқылап тұрды. Қазір оның алдында бұрын өмірде бар екені үш ұйықтаса түсіне кірмеген бөгде адам отыр еді. Осы бейтаныс жанның ыңғайын тауып, ықыласына ие болу үшін оған қас-қағым сәттің өзі-ақ жетіп жатты, бірақ қалай дегенмен ол әйтеуір, ойдағыдай биіктен көрінді. Бейімделді.

	— Сонда сіз қанша сұрайсыз?

	— Елу бір пайыз.

	— Немене?

	— Корпорацияның немесе бірлестіктің, әйтпесе сіздерде болатын басқа да қауымдастықтың үлесінен.

	— Бұл деген адам күлетін нәрсе ғой.

	— Сіздерге әуежай керек. Оған ыңғайлы бірден-бір алаң менің меншігімде.

	Ол көзілдірігін қолына алып, қағаз орамалмен бипаздап сүртті де, қайта киді, бірақ менің жүзіме қарамады. Ол айналаға көзін жүгіртіп алақтай қарады, бірақ онда маған орын табылмады. Ақыры сәл іркіліп барып:

	— Өзіңіздің не істегеніңізді, Итен, сіз білдіңіз бе?

	— Иә.

	— Ал қазір сіз өзіңізді қалай сезінесіз?

	— Бір қағазға зорлап қол қойдыру үшін бір шөлмек виски апарған адам өзін қандай сезінсе, шамасы, мен де өзімді сондай сезінетін болармын

	— Мұны сізге оның өзі айтты ма?

	— Иә, өзі айтты.

	— Өтірікші.

	— Мұны өзі де мойындады. Маған сенбе деп оның өзі де мені ескертті. Бәлкім, бұл қағаздың бір шикі жері бар шығар? — Мен қолымды созып үстелдің үстінде жатқан қаламмен жазылып, умаждалып қалған екі тарақ қағазды алдым да, ортасынан екі бүктедім.

	— Шикілік жөніндегі сіздің айтқаныңыз дұрыс, Итен. Бұл құжаттардың күмәні жоқ, жазылған айы, күні көрсетілген, куәландырылған. Мүмкін, ол сізді жек көрген болар? Бәлкім, шикілік сізді моральдық жағын аздырып, азғындатуда болар?

	— Бейкер мырза, менің туыстарымнан ешкім кеме өртеген емес.

	— Біз сізбен әлі әңгімелесерміз, Итен, біз сізбен бірге кәсіп жасаймыз, ақша жасаймыз. Шалғынның айналасындағы дөң-төбелерде әлі-ақ кент орнайды. Енді сізге қалай да мэр болуға тура келеді.

	— Жоқ, мырза, бола алмаймын. Мүдделер қақтығысы — ұятқа қалдыратын ұнамсыз нәрсе. Бұған өзінің өкінішті тәжірибесінде көзі жеткен талай адам қазір өмірі өксіп, опық жеуде.

	Ол күрсінді — көмейінде тұрған күдігін нақ қазір мазалаудан жасқанғандай ақырын ғана абайлап күрсініп қойды.

	Мен орнымнан тұрдым да, жалыныштының жалпиған жұмсақ креслосының иілген биік былғары арқалығына қолыммен сүйендім.

	— Мырза, менің жұрт ойлағандай сүйкімді сүмелек емес екенімді мойындасаңыз болды, қайта сабаңызға түсіп, салиқалы кейіпке келесіз.

	— Не істеп жүргеніңіз жайлы маған неге айтпадыңыз?

	— Сыбайластар қауіпті.

	— Демек, сіз қылмыс жасағаныңызды мойындайсыз ғой?

	— Жоқ. Қылмыс — басқа біреулердің жасаған ісі, сол қылмыс. Мен иесі болсам да дүкенді ашатын уақыт өтіп барады.

	Менің қолым есіктің тұтқасына тиер-тиместен ол жаймен:

	— Маруллоны көрсеткен кім? — деп сұрады.

	— Мырза, мен сіз боларсыз деп топшылаймын. — Ол орнынан атып тұрды, бірақ мен шығып есікті жаптым да, өз дүкеніме оралдым.





XX тарау

	Қонақ қабылдағанда немесе әлдебір салтанатты сәтті мерекелегенде жарқылдап көзге түсуге келгенде, менің Мэриімнен асқан қабілетті жанды бұл жалғанда табудың өзі қиын. Құдды құбылып, ұшқын шашқан гауһар тастай құлпырған оның мерекелік мезетке берерінен одан өзінің алары әлдеқайда басып жатады. Жанары шоқтай жанып, әп-сәтте ақсия күлуге әзірлігін әйгілеп тұрған емірене жымиған еріндері кез келген келеңсіз әзілдің де шырайын шығарып, әсерін шындайтындай. Бейкүнә сауық кештің табалдырығын Мэри аттағанда оған қатысушылардың бәрі лезде түлеп, өздерін аялы да ақылды сезінетін-ді, әділін айтсақ, шынында нақ солай. Мэридің бар берері де осы ғана, ал одан артықты өзгелер де одан талап етпейді.

	Мен дүкеннен келгенімде, бүкіл Хоулилер үйі мерекедегідей жайнап тұр екен Түрлі-түсті пластмассадан жасалған жалаушалар тізбегі төбедегі люстрадан бастап, қабырғалардың жоғарғы жағына айнала жүргізілген ою-өрнекті карнизге дейін тартылыпты. Баспалдақтың жақтау тұтқасынан төгілген алақандай ашық бояулы әдемі жалаушалар үй-ішінің салтанатты сәніне сән қосып тұр.

	— Сонда мұны ненің құрметіне дейміз?

	— Бәрінің, жақсылық атаулының бәрінің құрметіне дейміз.

	Дэнни Тейлор жайлы ол естіді ме, жоқ па, оны білмеймін. Мүмкін, әрине, салтанатты сәтімізде оны шақырған жоқ, бірақ ол ұзап кетпей, үйдің маңында әрлі-берлі сенделіп жүрді де қойды. Кешірек қалай да оған шығуым керек болатынын мен білдім, әйтсе де оны үйге шақырғаным жоқ.

	— Бейнебір шығармасына Эллен сыйлық алған сияқты, — деді Мэри. Егер атағы шығып, өзі әйгілі болып жатса, ол тап бұлай марқайып, мақтанбас еді. Көрдің бе, міне, қандай тамаша торт пісіргенін. Төрт жарты қарыс биік, өзі аппақ, бетінде қызыл, жасыл, сары, көгілдір және қызғылт алуан түсті әріптері бар — "қаһарман" деп жазылған екен. Түскі асқа тұздықты қуырылған тауық болады, ал тұздық ішек-қарын мен жентектелген картоптан жасалған.

	— Қандай тамаша, қымбаттым, ғажап! Ал біздің әйгілі жас періміз қайда?

	— Білесің бе, ол да танымастай өзгеріп кеткен. Ол ваннаға шомылып жатыр, түскі асқа киініп келеді.

	— Қандай айтулы күн десеңізші, сәуегей Сивилла! Керемет болғанда, қашар балалап, әйтпесе көкте жаңа комета жарқырап жүрмесе, неғылсын! Түскі астың алдында ванна қабылдау деген, бұл не керемет десеңші!

	— Сен қайта киінбейсің бе? Менің сақтаған бір шөлмек шарабым бар еді, бар болғаны отбасымыздың мөлтек қуанышы екеніне қарамастан, мүмкін, соны салтанатты түрде жанға жайлы қошаметті сөз, жақсы тілек айтып ішерміз деген бір өзімше ойым болған. Ол өзінің мерекелік мәз көңілімен үй-ішін дүрліктіріп, дүбірлетіп жібереді. Айналама қарап үлгермей жатып, менің өзім де сол салтанатты шеруге қатысу үшін ванна қабылдауға жанталасып, жоғарыға жүгірдім.

	Алленнің бөлмесінің қасынан өтіп бара жатып мен есігін қағып едім, іштен мыңғырлаған дауысты естіп, ішке кірдім.

	Аллен қолындағы алақандай айнаның көмегімен өзінің қырындаған кейпін қарсы тұрған айнаға түсіруге әлектеніп жатыр екен. Мүмкін Мэридің кірпігіне арналған тушын алған болар, әйтеуір сондай қара бояумен ернінің үстіне қияқтай мұрт тартыпты, қасын қалыңдатып, бояп, оны ібілістің иілген қасындай етіп, сонау самайына қарай созып апарып, ұшын иіп тастаған. Мен кіргенде ол айнаға қарап арсыз алаяқтың көлгірсіген жәдігөй күлкісіне салып, езуін ыржитып тұр екен. Мойнында бетіне бұршақтың суретін салған менің көк көбелек галстугім. Өзінің мына жосықсыз қылығының үстінен шыққаныма ол иненің жасуындай қымсынған жоқ.

	— Жаттығу жасап жатырмын, — деді ол айнаны үстелдің үстіне қойып жатып.

	— Балам, мына абыр-сабыр аласапыранда саған, шамасы, сен менің мақтанышым болдың деп айтуға мұршам да келмеді ғой деймін.

	— Ж-жа... бұл әлі бастамасы ғой.

	— Ашығын айтсам, мен сені жазушы ретінде, тіпті президенттен төмендеу боларсың ба деп ойлап едім. Мен қайран қалдым, қуаныштымын. Ал енді әлемнің алдында сен өз еңбегіңді қашан оқып бермексің?

	— Жұмада, төрт отызда барлық станциялар бойынша хабар беріледі. Нью-Йоркке ұшып баруға тура келеді. Арнаулы ұшақпен.

	— Ал сен жақсы дайындалдың ба?

	— Иә-иә, тырысып жатырмын. Бұл бастауы ғана ғой.

	— Бүкіл еліміз бойынша не бары бесеу-ақ, ал сен солардың бірісің!

	— Барлық станциялар жұмыс істейтін болады, — деді ол. Шөкімдей мақтамен мұртын сүрте бастады, бір қызығы, оның қолында кірпікке қажетті тушь пен сүрменің, опа-далаптың — косметикалық заттардың бәрі болғаны мені айран-асыр қалдырды.

	— Біздің отбасында осыншама тосын жәйттер және бәрі бір мезетте болып жатыр. Мен дүкенді сатып алдым, сен естідің бе?

	— Иә. Естідім.

	— Жалаулар мен туларды жинаған кезде сенің маған көмегің керек болады.

	— Сонда қалай?

	— Мен саған айтып едім ғой. Маған дүкенде көмектесесің.

	— Жоқ. Көмектесе алмаймын, — деп ол қолындағы айнамен тісін қарай бастады.

	— Көмектесе алмайсың ба?

	— Мен "Біздің студияда", "Менің мамандығым" және "Құпия қонақтар" деген хабарларға қатысамын. Сосын таяуда "Миыңды қауза" деген викторина басталады. Бәлкім, бұл хабарды шетелге де шығаруы ықтимал. Сонымен, өзің де көріп отырсың ғой, менің зәредей уақытым қалатын емес, — ол пластмассадан жасалған шағын шөлмектен желімдей жабысқақ бір сұйық затты баттастырып шашына жақты.

	— Демек, сенің болашағың алаңсыз болды ғой?

	— Иә, солай болатын шығар. Бұл бастауы ғана.

	— Бүгін мен жорық жолына шықпай-ақ қояйын. Біз бұл жөнінде кейін тағы сөйлесеміз.

	— Осында Ұлттық Радиохабар компаниясынан біреу сені сұрап, қайта-қайта телефон шалды. Мүмкін, олардың келісімшарт жасасқысы келетін болар, ал менің жасым әлі кәмелетке толмаған ғой.

	— Балам, сен осы мектеп жайлы ойлайсың ба?

	— Егер келісімшарт жасасса, онда оның қажеті не?

	Мен бөлмеден атып шығып, сыртқы есікті жаптым да, ваннаға кірген бетте асыға-аптыға мұздай суды ағытып жібердім, мұздай су бүкіл денемнен өтіп, тұла бойымды буып, қалшылдатқан адуын ашудың аптығы әбден басылғанша соның астында селт етпей сілейген күйі тұрдым да қойдым. Мен одан жуынып-шайынып, мұнтаздай боп, Мэридің иіс суынан ат шаптырым айналама жұпар шашып шыққанымда, бойым сергіп, сабама түсіп, сабыр тапқандай сыңай кештім. Түскі асқа бірер минут қалғанда Эллен келіп менің кресломның жақтауына жантайды да, содан сырғып түсіп, тіземе отырып мойнымнан құшақтады.

	— Мен сені жақсы көрем, — деді ол. — Шынында қызық қой, ә? Шынында Аллен азамат емес пе? — Мұны мен өзгенің барын кере алмайтын, жоғын бере алмайтын іші тар, қызғаншақ та, аздаған арамдықтан да құралақан емес деп санаған, әлі он екіде бір гүлі ашылмаған қыз айтып отыр.

	Дастарқандағы жеміс-жидектің дәмін татар алдында мен тост көтеріп, өзіміздің жас батырдың атына жылы лебіз білдіріп, бақыт тілеп, қошамет сөзімнің соңында былай дедім:

	— Алаңжарлы көңіліміздің ақпаны артта қалды. Баламыз Иоркпен бірге бізге жадыраған жаз келді.

	— Бұл Шекспир, — деді Эллен.

	— Дұрыс айтасың, тентегім, сонда бұл қайдан, оны айтқан кім және ол қашан айтқан?

	— Қаперімде жоқ, — деді Аллен. — Оны жаттауды жаны жақсы көретіндер біледі.

	Мен Мэриге ыдыс-аяқты асханаға апаруға қолұшын бердім. Қуанышы қойнына сыймай жайнап жүр.

	— Ренжіме, — деді ол. — Ол әлі тоқтасады, жолын табады. Бәрі ойдағыдай орнына келеді. Олармен сабырлырақ, ұстамдырақ болуға тырыс.

	— Құп болады, Гральдық менің құмырам.

	— Нью-Йорктен бір адам телефон шалды. Алленге байланысты болса керек. Міне, керемет! Оған ұшақ жіберетін көрінеді. Енді дүкеннің сенікі болғанына әлі көңілім сенбейді. Сосын, бүкіл қала гулеп жүр, сен мэр боласың ба?

	— Жоқ, болмаймын.

	— Мен оны барлық жерден естіп жүрмін.

	— Менің мұндай мүмкіндікпен сыйыспайтын істерім болады. Ал қазір мен кетемін. Жаным, мен бір жерге барып, кешікпей қайтып келем. Менің біреулермен кездесуім керек.

	— Сенің сатушы болмағаныңа мен енді өкінетін шығармын. Бұған дейін сен кешке үйде болатын едің. Әйтсе де егер әлгі адам тағы телефон соқса, не істейміз?

	— Күте тұрады да.

	— Оның күткісі келмейді. Сен кеш ораласың ба?

	— Білмеймін. Бәрі істің оралымына байланысты.

	— Дэнни Тейлордың қайғылы қазасын айтамын. Шекпеніңді алуды ұмытпа!

	— Иә, ауыр қайғы.

	Ауыз үйге шығып қалпағымды кидім, неге екенін қайдам, әйтеуір пілдің аяғында тұрған Қарт шкипер дің сыңар мүйіз сәнді таяғын қолыма алдым. Кенет қасыма Эллен жетіп келді.

	— Сенімен бірге баруыма бола ма?

	— Жоқ, бүгін болмайды.

	— Мен сені аса жақсы көремін.

	Мен қызымның жәудіреген жанарына жасқанбай қарадым.

	— Мен де сені жақсы көремін Мен саған асыл бұйымдар әкеп берейін, айтшы, кәне, сенің қандай қалауың бар?

	Ол мырс ете қалды.

	— Таяқпен барасың ба?

	— Иә, ит-құстан қорғану үшін, қажет болар, — шойдай шоқпармен қолымдағы алдаспандай алдымды орай сермеп қалдым.

	— Сен көп жүресің бе?

	— Жоқ, тез ораламын.

	— Саған таяқтың қажеті не?

	— Үрейі ұшып, сәндік үшін, кербездік пен зорлық үшін. Атам заманнан мирасқа қалған қаруға деген құштарлық қой.

	— Мен сенің келуіңді күтемін. Ал қызғылт тасты мен алсам қайтеді?

	— Мені күтіп сарсылудың қажеті жоқ, інжу-моншағым, қызғылт тас дейсің бе? Әлгі бойтұмар ғой? Әрине, болады.

	— Бойтұмар деген не?

	— Сөздіктен қара. Қалай жазылатынын білесің бе?

	— Бой-тұм-ар.

	— Жоқ. Бой-тұр-ар.

	— Ал сенің өзің айтшы, сонда бұл не?

	— Сөздіктен тауып оқысаң, жадында жақсы сақталады. — Ол мені қапсыра құшақтады да, қысып тұрып, қайта жіберді.

	Түн ортасының сызды тынысынан, көп қайнаған тауықтың қоймалжың сорпасындай дымқыл ауасынан денем тіксініп, едәуір ширағандай сезіндім. Шегіршінді көшесіндегі қау боп өскен қалың жапырақтарға жасырынған шамдардың төңірегіне түскен жарық сәулесі сәл көмескі тартып, күлгінденіп, шаншыла шашырай құйылып тұр.

	Жұмыс істейтін ер адам әдетте айналадағы әлемді күндізгі жарықта, табиғи түрде сирек көреді. Сондықтан да ол жаңалық хабарлар мен әлдебір болған оқиғалар жайлы деректерді жұбайы арқылы алады. Қайда не болғанын, бұл жайлы кімнің не дегенін, міне, сол біледі, сол айтады, бірақ соның бәрі оның ойы мен ұғымының, болмысы мен түйсік-түсінігінің елегінен өтеді, өңделеді, өзгереді, ер адам жарық дүниені, күйбеңі көп күнделікті тіршілік әлемін ол әйелінің көзімен көріп, соның айтуымен қабылдайды. Бірақ мұның есесіне кешке дүкені мен кеңсесі жабылған соң, ол бір пәс болса да мойны босап, ерлер әлемінде өмір сүретін болады.

	Мен сыңар мүйіздің азуынан жасалған сәнді таяқты қолыма алып жүргенді, оның көзінде Қарт шкипер ұстаған күмістен құйылған салмақты айнадай жылтыр жұмыр басын алақанымда сезінгенді қатты ұнатамын.

	Сонау ерте-ертеде, менің өмірім күндізгі тіршілік дүниесінде өтіп жатқан кезде абыр-сабыр әбігерлік әбден қажытқан қайсыбір сәттерде мен жайқалған жасыл шалғынға қонаққа аттанушы едім. Бұрынғы алып, енді құрт-құмырсқа, күйе-қоңыздармен бірдей балауса көкке бетімді басып, тұмсығымды тығып, бауырымды төсеп, шексіз рахатқа бөленетінмін. Қаулап өскен қалың шөптің бұла тоғайында мен тіршілік дүниесін мүлде ұмытатынмын — әрине, бұл да қалжыраған тәннің, қажыған жанның ғажап тыныштығы.

	Әлдебір сонда барсам, өмірдің, уақыттың, дөңбекшіген теңіздің қайтуы мен тасуының толассыз жөңкілген толқыны менің астан-кестені шыққан ішкі жан дүниемнің қым-қуыт құрыс-тырысын жазатындай бүгін тым кеш те болса ескі айлаққа, оңаша баспанама соғуға аңсарым ауып, ынтықтым да тұрдым.

	Мен Бас көшеге жедел жеттім, "Фок-мачтаның" жанынан өткенде көшенің арғы бетінде тұрған өз дүкенімнің жасыл пердесін жол-жөнекей көзім шалғаны болмаса, оған бұрылып соққаным жоқ. Өрт бөлімшесінің алдында полиция машинасында шиқандай қып-қызыл боп, шалшыққа аунаған шошқадай терге малшынып, алпамсадай жуан Вилли отыр екен.

	— Тағы да аң аулауға шықтың ба, Ит?

	— Иә-иә...

	— Дэнни Тейлордың қазасы аянышты болды. Жақсы адам еді.

	— Иә-ә. Сұмдық болды, - дедім де, мен жүріп кеттім. Бір-екі машина зулатып мені басып озды, бірақ көшеде қыдырған тірі жан көрінбеді. Ыстықта қыдырып, терге малшынуға кім ынтық дейсің.

	Ескерткіштің жанынан ескі айлаққа бұрылдым, алыстан бірнеше яхта мен балық аулайтын кемелердің зәкіріне қондырылған жарығы жарқырап көрінді. Біреу Порлоктен шығып, маған қарсы жүрді, жүрісіне, тұлғасына қарап оның Марджи Янг-Хант екенін бірден таныдым.

	Ол жолымды кесіп, алдымнан қарсы шығып тұра қалды. Қапырық кеште де жаныңа жақын келсе, салқын самал есетін әйелдер де болады. Бәлкім, маған солай болып көрінген де шығар, өйткені жүргенде оның үлбіреген сиса көйлегінің етегі, көңілге демесе, сәл көлеңдегені көзге шалынды.

	— Сіз шынында мені іздеп жүрген боларсыз, — деді ол. Сөйтті де, жайында жайлы жатқан шашын жөндеп қойды.

	— Сіздің олай деп ойлауыңыздың мәнісі қалай?

	Ол бұрылып менің қолтығымнан ұстады да, қатар жүр дегендей саусағымен ишарат етті.

	— Маған ылғи осындайлар тап болады. "Фок-мачтада" отыр едім, сіздің өтіп бара жатқаныңызды көзім шалып қалды, мені іздеп жүрген болар деген үмітті ой келді. Кварталды айналып, міне, алдыңыздан шықтым.

	— Менің қалай қарай баратынымды қайдан білдіңіз?

	— Білсем бұйырмасын. Әйтеуір алдыңыздан шықтым, бар болғаны осы. Есіттіңіз бе? Шілік қой. Бұл — ыстық пен тымырсықтың жаршысы. Итен, саспаңыз, қазір салқын саяның аясына кіреміз. Әлде қаласаңыз, біздің үйге барайық. Мен сізге — ынтыққан ыстық ықыласты сұңғақ бойлы сұлу келіншектің қолымен биік бокалға құйып, салқын, әйбат шәрбат ұсынамын.

	Мен өзімді салалы саусақтардың қау боп өскен қалың ырғайдың аясына ілестіріп баруына ықыласты ыңғай таныттым. Айналада жамырай жайылған жатаған бір сарғалдақ гүлдер түн төрінде шоқтай жанып, жарқырап жатты.

	— Міне, мынау менің үйім — сауық сарайы мен гаражы.

	— Әйтсе де неге мен сізді іздеп жүр деп ойладыңыз, соны айтыңызшы?

	— Мені немесе мен сияқты бір пендені іздеген боларсыз. Сіз, Итен, сүзеген бұқалардың жекпе-жегін көргеніңіз бар ма?

	— Соғыстан кейін бір мәрте Арледе көргем.

	— Оны қызықтауға мені екінші күйеуім ертіп барушы еді. Ол өзі қатты ұнататын, айтулы әуесқой болатын. Сүзеген бұқалар шайқасын мен жаужүрек болғысы келетін қоян-жүрек қорқақтар үшін әдейі жасалған деп білемін. Егер сіз бұқалармен айқасты өз көзіңізбен көрген болсаңыз, бұның соқырға таяқ ұстатқандай сырын айтпақ-ақ түсінесіз. Жекпе-жек майданда матадор қолындағы шекпенін бір сілкіп тайып кеткен кезде көзіне қан толып, өлердей өшіккен бұқа алдынан алдақашан жалтарып кеткен азаптаушысын жайратып салуға жан сала ұмтылатыны есіңізде ме?

	— Иә, есімде бар.

	— Не істерін білмей, жан-жағына жалтақтап дағдарып қалатыны, тіпті кейде әлдекімнен жауап күткендей абыржып, алаңдап тұратыны есіңізде ме? Міне, сондай сәтте оған жылқыны айдап салу керек, әйтпесе оның жүрегі жарылып, опат болады. Өйткені өшін алу үшін ол қарағайдай мүйізін қатты бірдеңеге қадауы керек. Міне, мен сондай құнажынмын. Маған да, міне, сондай — абыржулы, алаңжарлы, өмірден орнын таппаған, торыққан-зарыққан еркексымақтар тап болады. Егер олар әлдеқалай маған мүйізін қадаған күнде де, бұл — жарияға жар салар жеңіс емес. Сосын қайтадан қанжар мен семсерден қорғана жатуға болады.

	— Марджи!

	— Тұра тұрыңыз. Мен кілт іздеп жатырмын. Сіз оған дейін ырғайдың иісіне рахаттана тұрыңыз.

	— Бірақ менде әлі жеңістің желігі басылып үлгерген жоқ.

	— Солай ма еді? Шекпеніңіздің дал-далы шыққан болар? Жерге таптаған шығар?

	— Оны қайдан білесіз?

	— Еркектердің мені немесе мен сияқты басқа бір Марджиді қай уақытта іздейтінін мен білем. Абайла, алдыңда тар баспалдақ бар. Маңдайшаға төбеңді соғып алып жүрме. Жарық жағатын тетік мына тұста.

	— Сауық сарайы, күндізгідей көзге ұрмайтын жарық, муксустың мүңкіген иісі... күннің көзі сығаламайтын тұңғиық теңіз.

	— Сіз шынында да нағыз сиқыршы сияқтысыз.

	— Бұрын оны білмейтіндей-ақ! Елсізде елеусіз қалған бейбақ сиқыршы. Терезенің алдына, мына араға отырыңыз. Мен желдеткішті қосам да, өзім жұрт айтқандай үстіме жеңіл бірдеңе іліп, сосын сіз миыңызды шайып, сыныңызға келу үшін биік бір бокал мұздай сусын әкеп ұсынамын.

	— Мұндай көңіл оятар көсем сөзді кімнен естіп едіңіз?

	— Жадыңызға түспеді ме?

	— Сіз оны жақсы білуші ме едіңіз?

	— Оның әлдебір мүшесін білгем. Еркектердің әйелдер білетін мүшесін айтам. Кейде оның бар іске алары сол ғана болады, иә, тек сол мүшесі ғана. Дэнни де дәл солай-ды. Ол маған адал көңілімен сенуші еді.

	Бұл бөлме — бейнебір басқа бөлмелердің естелік альбомындай — астарлы сөздің мәтініндей ана жерде, мына тұста шашылып жатқан басқа өмірдің, бөгде тіршіліктің сынығы. Терезеге қондырылған желдеткіштің үні сыпсыңдап сыбырлағандай еміс-еміс естіледі.

	Көп кешікпей ол үстінде көгілдір түсті, ұзын да кең құдды көбіктей көпіршіп тұрған мол бой көйлек киіп, өзімен бірге аңқыған әтірдің алапат жұпар иісінің ақша бұлтын ілестіре келді. Мен сол хош иісті ауаны құныға жұта бергенімде ол:

	— Қорықпай-ақ қойыңыз. Менде мұндай иіс су бар екенін Мэри білмейді. Міне, марқамат етіңіз — джин мен хинна ішімдігі. Хинна деген аты болмаса, мұнда қоспа жоқ, тек ауыздың дәмін алу үшін бокалдардың ернеуіне тигізіп, ырымын ғана жасаған. Ал мынау қоспасыз таза джин. Егер бокалдағы мұзды шайқап араластырсаңыз, сондай бір салқын сусын ішкендей боласыз.

	Сыра ішкендей бір бокалды дем алмай сіміріп салдым, джиннің ішке түскен бойда алаулап ала жөнелген ыстығы менің иығымнан асып, одан әрі төменге қарай, саусақтарымның ұшына қарай ағылғанын, денемнің бармақтай жері қалмай инемен шабақтағандай дызылдағанын сезіне бастадым.

	— Сізге қазір қажет боп тұрғанының өзі осы еді, — деді ол.

	— Иә, солай-ау шамасы.

	— Мен сізден енді айбұқадан айтулы сүзеген бұқа сомдаймын. Сіз өзіңізді жеңімпаз сезіну үшін аздап дегендей бұлданып, бұрқанып, сес көрсетсеңіз, соның өзі де жетіп жатыр. Бас жіп үзбейтін байлаулы баспақтай болғаннан гөрі бұқаға бұл да жөн болатын шығар. — Мен ашылған жәшіктердің ырсиған ізіндей жырылған, кесілген, әбден тамтығы қалмаған қолымның айқыш-ұйқыш тордай тартылған тыртықтарын қарап отырдым да, бір пәс тазалығына ешкім тамсана қоймайтын тырнақтарыма назар аудардым.

	Үйге кірерде тақтай төсектің үстіне қойып кеткен менің сәнді таяғымды ол қолына алды.

	—Сізге өз жоныңызды өзіңіз қамшылаудың қажеті болмас деймін.

	— Сіз менің жауымсыз ба?

	— Нью-Бэйтаунның әйгілі әйлеңкесі, мына мен сізге жаумын ба?

	Менің үнсіз ұзақ түйіліп қалғаныма ол ыңғайсыздана бастады.

	— Асығар ештеңе жоқ, — деді ол. — Жауап айтуға уақыт жеткілікті, бүкіл өмір алда. Ішіңіз тағы да.

	Мен оның қолынан шүмпілдетіп құйылған бокалды алдым, бірақ аузым, тілім кеуіп қалғандықтан, сөйлер алдында одан бір жұтып, таңдай жібітуіме тура келді, әйтсе де қолқама әлдененің қабығы кептеліп қалғандай қақалып-шашалып әзер сөйледім.

	— Менде сіздің қандай бұйымтайыңыз бар?

	— Бәлкім, менің сізбен әуей-ашына болғым келетін шығар?

	— Өз жарын жанындай жақсы көретін пақырмен бе?

	— Мэри ме? Сіз оны мүлде білмейсіз.

	— Мен оның нәзік үріп ауызға салғандай сүйкімді, кейде сәбидей аңғал дәрменсіз екенін білемін.

	— Дәрменсіз дейсіз бе? Жо-оқ, ол шақпақ тастай шымыр. Сіздің моторыңыз өшкен соң да ол тәңірдің талай таңын қарсы алады. Ол шағаладан аумайды, желдің өр өтін пайдаланып, аспанда қалықтап жүреді, қажетсіз кезде қанатын әсте сермемейді.

	— Мұныңыз жалған.

	— Ел басына күн туар әлдеқалай ауыр заман болса, бұл қасірет-қатерден ол аман қалады, ал сіз тірідей отқа өртеніп кетесіз.

	— Менде сіздің қандай бұйымтайыңыз бар?

	— Шынымен-ақ мені айналдыруға ең болмаса әрекет жасамайсыз ба, осы? Шынымен-ақ осы өзегіңізді өртеген өшіңізді ең болмаса, мына мұңлық Марджидан алғыңыз келмей ме?

	Мен ішіп отырған бокалымды үстелге қойдым, бірақ ол арбаған абжыландай оны шапшаң қағып алып, темекі тұқылын салатын тайпақ ыдысқа қойды да, түбі тиіп, ылғал болған тұсты ол алақанымен сүртті.

	— Марджи! Мен сіздің қандай жан екеніңізді білгім келеді.

	— Алдамайсыз ғой! Сіздің ерлігіңіз жайлы менің не ойлайтынымды білгіңіз келетін болар.

	— Сіздің нендей жан екеніңізді білгенде барып қана менде қандай бұйымтайыңыз бар екенін түсіне аламын.

	— Сіздің мұныңызды шындық деуге де болар ма? Саяхаттың құны бір-ақ доллар. Мылтықты қолға алып, фотоаппаратты мойынға асып, Марджи Янг-Ханттың өткені мен бүгінін қызықтауға сейілге шығамыз. Мен сүп-сүйкімді қыз бала едім, ақылды, бүлдіршіндей бұла бойжеткен болдым, секектеп жүріп биге әуестендім, бірақ оным әбігерліктен аспады, кейін тағдыр қосып тұрмысқа шықтым. Ол мені сүйгенде де есі кетіп құлай сүйді. Ақылды қыздар үшін бұл дегеніңіз аршылған алтын кенінің көзі ғой. Биге бұрыннан ынтығым құрып, өңменім үзіліп тұрғаны белгілі, ал жұмыс — ту сыртыңнан қадалған қанды қанжар. Мен отаспай тастап кеткен кезде оның есі шығып, есеңгіреп қалғаны сондай, тіпті ол байғұс құжатқа қайта күйеуге шығу жөніндегі тарауды қосуды қазыдан талап етуді де ескермеді. Басқа күйеуге тидім, біз өмірді өшіміз кеткендей отқа да, суға да салдық, ол өліп өмірем қапты. Бірақ, міне, жиырма жылдан бері әр айдың алғашқы жұлдызында жаңылмай чек келіп тұрады. Осы жиырма жылдан бері өзімнің тәңірдей табынушыларымнан сыйлықтар қабылдағаным болмаса шоп басын сындырған жан емеспін.

	Жиырма жыл! Бұған сену де қиын, әйтсе де шындық. Әрине, мен баяғы балаусадай бүлдіршін қыз емеспін.

	Ол өзінің аядай асханасына барып, алақанына салып үш түйір мұз әкелді де, бәрін бокалына тастап жіберді, сосын үстіне джин құйды. Тынымсыз былдыраған елгезек желдеткіш тасқын су қайтқан соң жайдақ судай жалаштанып қалған теңіз қайраңының иісін бөлмеге баяу себелеп тұрды. Ол ақырын ғана:

	— Итен, сіз көп ақшалы боласыз, — деді.

	— Сіз бәрін біліп қойдыңыз ба?

	— Ең ізгі жақсылардың өзі сол баяғы арсыздар ғой.

	— Айта беріңіз.

	Ол құлашын жайып қолын сілтей бергенде, ұстап тұрған бокалы ұшып кетіп қабырғаға тиді де, ішіндегі мұздар иірілген асықтай үстелдің үстіне келіп түсті.

	— Өткен аптада менің "қайран ғашығым" табан астында ауырып, қалпақтай ұшты. Ол пыраққа мініп, бақи дүниеге аттанса, онда бұдан былай чектен бидамақ болуға тура келеді. Мен қартайдым, шөп басын сындырмайтын жанаяр жалқаумын, содан зәрем жоқ, үрейім ұшады. Сіз менің келешекке сақтаған қорымсыз, алайда мен сізге алғаусыз сенуге әлі де именемін. Өйткені сіздің әдеттен тыс үркін ойын бастауыңыз ғажап емес. Қапелімде сүттен ақ, судан таза болып шыға келуіңіз мүмкін. Менің сізге үрейім ұшып, зәрем зәр түбіне кетеді деп айтып отырғаным да сол.

	Мен орнымнан көтерілдім, аяғым өзімдікі емес, тіпті бір жақта жатқандай сал болып, дірілдемесе де, кәдімгідей сарығып қалғанын сезгендей болдым.

	— Сонда сіз неден үміт етесіз?

	— Марулло да менің көңілдес досым болатын.

	— Түсіндім оны.

	— Сіздің менімен төсек бөліскіңіз келмей ме? Мен төсекте түлеп кетемін. Мұны мен айтпаймын-ау. Білетін жұрт айтады.

	— Жоқ, оған зауқым жоқ. Оған бару үшін сізді өлердей жек көру керек.

	— Міне, сол себептен де мен сізге сенбеймін.

	— Сіз бен біз кейін бір жөнін келтірерміз. Мен Бейкерді жек көремін. Бәлкім, соны құшағыңызға аларсыз?

	— Соны айтуға аузыңыз қалай барды! Джимнің сізге әсері болмады ма деймін?

	— Жалпы жайбарақат кезде, әрине, эсер етеді.

	— Сіздің Дэнниге не істегеніңізді Бейкер біле ме?

	— Иә.

	— Оған қалай қарады?

	— Әдеттегідей, салқын сабырмен қабылдады. Әйтсе де оған ту сыртымды тосуға батылым бармас еді.

	— Сізге ту сыртын беретін жан тек Альфио болуға тиіс-ті.

	— Бұл не деген сөз, сонда?

	— Бұл сонда тек менің аңғарғаным ғана деген сөз болады. Шошымай-ақ қойыңыз, мен оған айтпаймын. Ол — менің досым.

	— Мен сіздің сырыңызды ұға бастадым-ау деймін. Сіз семсерді сескенбей сермеу үшін өзегіңізде өшпенділік отын лаулатып жатырсыз ғой деймін. Ал сілтер семсеріңіз шолақ па деп қорқам, Марджи.

	— Мен мұны білмейтіндей! Бірақ мен өзімнің сезімтал сергектігіме үміт артам, Ит.

	— Мақұл онда, сіздің сол сезімталдығыңыз не дейтінін маған да айтып, ой бөлісуге қалайсыз?

	— Жарайды. Хоулилер әулетінің он ұрпағы бекерге күйдіріп, бейкүнә мүйіздей-мүйіздей әбден қажып, райдан қайтқан кезде сіз енді өзіңізді өзіңіз суға салған арқанмен сыптыртып, арқа етіңіз арса, борбай етіңіз борша болғанда, жараңызға жан ұшырып тұз себе бастайтыныңызға менің бәс тігуіме болады.

	— Егер ақыры бәрібір солай болады екен, ендеше, сіздің бұған қандай қатысыңыз бар?

	— Тартқан қасірет-шерін, шеккен жапа-зарын айтып, мұңын шағар сізге де бір пенде керек болады, міне, сондай міндетті адал атқара алатын досыңыз, бұл жалғанда жалғыз мен ғана бола аламын. Құпияның жүгі ауыр, Итен. Ал сізге бұл онша қымбатқа түсе қоймайды, бар болғаны болмашы пайыз ғана.

	— Әйтсе де былай болсын: мен жүрейін!

	— Құйылған джиніңізді тауысып ішіп кетіңіз.

	— Жоқ. Тәбетім алмайды.

	— Итен, түсіп бара жатқанда маңдайшаға соғылып, маңдайыңыз жарылып қалмасын, байқаңыз!

	Баспалдақтың орта тұсында ол мені қуып жетті.

	— Таяғыңызды әдейі қалдырып бара жатырсыз ба?

	— Жоқ. Құдай сақтасын.

	— Міне, таяғыңыз. Мүмкін, бұл сіздің өзінше жасаған құрбандығы болар ма деп ойлап қалып едім?

	Көшеде күн сіркіреп тұр екен, жаңбырлы түнде ырғайдың иісі айырықша аңқып, айналаға жұпар шашады. Аяғым тәлтіректеп, әзер басып келе жатқанымда сыңар мүйіз таяғымның көп пайдасы тиді.

	Жуан Виллидің автомобилінің отырғышында бір буда қағаз орамал жатқан-ды, ол сонымен терлеген мойны мен бет-аузын сүртеді.

	— Ал мен оны білем! Бәс тігесіз бе?

	— Ұтылғым келмейді.

	— Ит, бері қараңызшы, осында "крайслер" мінген, қасында жүргізушісі бар бейтаныс біреу сізді іздеп шарқ ұрып жүр.

	— Оған не керек екен?

	— Білмедім. Менен көзіңізге түспеді ме деп сұрады, бірақ мен сіз жайлы тіс жармадым.

	— Вилли, жаңа жылға сыйлығыңыз менің мойнымда.

	— Аяғыңызға не болған, Ит?

	— Карта ойнап отырып қалыппын, сарыққан ғой.

	— А-а, құмырсқа жорғалағандай шымырлай ма? Егер әлдеқалай ол ұшыраса қалса, сізді үйіне кетті деп айтайын ба?

	— Ертең таңертең дүкенге келсін.

	— "Крайслер-империал", абажадай, ұзындығы жүк вагонындай ғой иттің.

	"Фок-мачтаның" алдында, тротуарда Джой тұр екен, өзі біртүрлі сылбыр, үсті-басы малмандай.

	— Ал мен сізді бір шөлмек салқын сусын әкелу үшін Нью-Иоркке тартып кеткен екен деп ойлап едім.

	— Күн тым жанып кетті. Батылым бармады. Барып бірдеме жұтып шығайық, Итен. Неге екенін қайдам, мен мүлдем болбырап, болдырып тұрмын.

	— Ыстық қой, зауқым соқпай тұр, Морфи.

	— Сыра ше?

	— Сыра мені одан бетер жандырып жібереді.

	— Бұл қандай өмір! Күні бойы омалып банкіде отырып шығасың — барар жер, басар тауың жоқ. Тіпті тілдесуге тірі жан табылмайды.

	— Сізге үйленген жөн болар.

	— Онда бүл күніме де зар боламын ғой.

	— Бәлкім, сіздікі де жөн шығар.

	— Жөн болғанда қандай. Үйленген адам, әсіресе баспақтай басы байлаулы адам — бұл жалғанда жалғыздықтан жапа шегетін сол байғұс.

	— Оны сіз қайдан білесіз?

	— Мен ондайларды көріп жүрем ғой. Нақ қазір сондайлардың біреуі көз алдымда тұр. Бірер шөлмек салқын сыра аламын да, Марджи Янг-Ханттың менімен көңіл көтеруге зауқы соқпас па екен, барып аужайын байқап көремін. Ол әдетте кеш жатады.

	— Морфи, меніңше, ол қалада жоқ-ау деймін Егер жаңылмасам, менің әйеліме ыстық әбден басылғанша өзінің Меньде бола тұрғысы келетінін айтты ғой деймін.

	— Ендеше, ол Марджиді қарғыс атсын! Жарайды онда, оған зиян — барменге пайда. Зая кеткен жайсаң жайлы зарлы хикаямды соған айтып берейін. Оны ол да тыңдамайды ғой. Ал қайыр, Ит. Тәңірім жар болсын. Мексикада осылай сәтті сапар тілейді.

	Несіне Джойға өтірік айттым — менің алаң көңілімнің абыржуын айтақтай түскендей сыңар мүйіз сәнді таяқ жаға жолға тоқ-тоқ тиеді.

	Ол жарияға жар салмайды. Өйткені бұл оның бастаған ойынын бұзады. Ол саусағын гранатаның тежегішінен алғысы келмейді. Неге олай — онысын мен білмеймін.

	Мен Бас көшеден Шегіршіндіге бұрылғанымда Хоулилердің байырғы ескі үйінің жанында тұрған жүк вагонынан гөрі кәдімгі катафалк — табыт машинаға көбірек ұқсайтын, бірақ жалтырап тұрмаса да өзі қап-қара, үстіне сіркіреп жауған жаңбыр тамшылаған, тас жолдың көлкіп жатқан лайсаң майлы батпағы шашыраған абажадай "крайслер" қарауытып көзге шалынды. Бұлыңғыр шыныдан оның шамының жарығы сәл бұлдырап көрінеді.

	Шамасы, тым кеш болып кетсе керек. Шегіршінді көшесіндегі түнгі ұйқының құшағында тыныстаған үйлердің самсаған терезесімен жылт еткен жарық көрінбейді. Мен малмандай су болдым, жығылғанға жұдырық дегендей, оның үстіне абайсызда аяғымды суға тығып алдым. Аяғымдағы кебісім аттап басқан сайын шылқ-шылқ етіп, су бүркіп келеді.

	Алдыңғы бұлыңғыр әйнектен жүргізушінің бас киімін киген біреудің ербеңдеген елесі ғана көрінеді. Мен арбиған әлгі алып машинаның жанына келіп, тықылдатып терезесін қақтым, ол сол заматында зырылдап төмен қарай зулай жөнелді. Кондиционер ден ескен салқын ауаның қоңырсыған күлімсілеу иісі бетке ұрғандай бірден мүңк ете қалды.

	— Мен Итен Хоулимін. Сіз мені іздеп жүрсіз бе? — мен оның тістерін, біздің көшедегі шамның жарық сәулесі алагеуім автомобиль кабинасының ішіне түсіп, айрықша жарқ еткізген тістерін ғана көрдім.

	Есік өзінен-өзі ашылып кетті де, "крайслерден" денесі ашаң, сәнді киінген еркек шықты.

	— Мен "Данскам, Брок және Швин" теледидар студиясынан келіп едім. Сізбен сөйлессем деймін, — ол бұрылып жүргізушісіне қарады. — Бұл арада емес, басқа бір жерде. Сіздің үйге кіруге бола ма?

	— Несі бар, жүріңіз. Біздің үйдегілер түгел ұйықтап жатқан шығар. Егер сіз ақырын сөйлесеңіз, ештеңе ете қоймас... — Қалың шалғынның ортасынан тартылып тас төселген жолмен маған ілесе жүрді. Ауыз үйде шам жанып тұр екен. Мен кірген бетте сыңар мүйіз таяқты әдеттегідей пілдің аяғына салып қойдым.

	Сосын барып, отырар жердегі серіппесі селдіреңкіреп қалған өзімнің абажадай кресломның арқалығындағы кітап оқуға арналған шамды жақтым.

	Үйдің іші тып-тыныш, бірақ әдеттегідей мажырасын тыныштық емес, әлде бір беймаза алаңдаушылықтың секемі сезілгендей. Мен жоғарыға, екінші қабатқа орналасқан жатын жайдың есігіне көз тастадым.

	— Тым кеш оралуыңызға қарағанда бір маңызды шаруа ұстап қалған болар сізді?

	— Иә.

	Енді ғана оның түсін көрдім. Бұл беттен тынымсыз жыпылықтап, түртінектеп, тіксіне қалған көзден қайран жоғы аян, тек тістер ғана өктем өкілдікке ие болғаны байқалады.

	— Біз жариялауды жөн көрмейміз. Өзіңіз де білесіз, биылғы жыл аса ауыр болды. Викторинаға байланысты шыққан жанжал біздің аяғымызды аспаннан келтірді, онымен қоймай конгрестің комиссия жөніндегі оқиғасы да оңай тиген жоқ. Амал жоқ, аяқты аңлап-аңлап басуға тура келеді. Қазір айрықша қатерлі шақ.

	— Әйтсе де сіз қандай шаруамен келгеніңізді, мүмкін, айтарсыз?!

	— Сіз "Мен Американы сүйемін" деген тақырыпта жазылған балаңыздың шығармасын оқып па едіңіз?

	— Жоқ, оқыған емеспін Мені қайран қалдырғысы келді.

	— Қайран қалдырды да. Біз қалайша бірден байқамағанымызды мен мүлде түсінбеймін, бірақ, амал қанша, менбенің аты мәнбе. Ол маған көгілдір папканы ұсынды. — Сызылған тұстарын оқып көріңіз.

	Мен креслоға отырып, папканы аштым. Сөздері әдеттегі жазу машинкасына ма, әлде болмаса сондай әрпі бар жаңа баспахана машинасының біріне басылған ба екен, бірақ, әйтеуір жиегіне қара қаламмен айқыш-ұйқыш баттитып тұрып жазып тастапты.

	Итен Аллен Хоули Екінші





МЕН АМЕРИКАНЫ СҮЙЕМІН


	Адамның жеке басының даралығы деген не? Үлкейткіш шынысыз көзге ілінбейтін атом, ғаламат ғалам бетіндегі иненің жасуындай дақ қана, бастауы да жоқ, баяндалуы да жоқ, ұғымнан тыс, шексіз мәңгіліктің қас-қағым сәтінің жылт еткен жасыны ғана, бу боп желмен ұшып кететін түпсіз тұңғиықтың шыңырауында тұнған тамшы су ғана; әп-сәтте өзінің бастапқы тозаңына айналатын құмның елеусіз қиыршығы ғана. Міне, осы бір құртақандай, осы бір ұсақ, осы бір өткінші, осы бір тірлігі тұтам жіптей тапшы, өмірі оралымға келмейтін қысқа манжу мақұлық ғасырлар бойы қапысыз қасқайып тұратын ұлы ұлттың алға ұмтылған ұлан-асыр айбынды қозғалысына, мына өмір озғанша, мына дүние тозғанша дәуірлейтін біздер әкелген, біздер сомдаған, біздер шыңдаған бұла ұрпақтарға өзін қарсы қоюға қалай ғана дәті бармақ?!

	Бүкіл алғаусыз ақ ниет, ыстық ықыласымызды елімізге аударып, оны болашақ қауіп-қатерден қорғап, өзіміздің адал да риясыз отаншыл сезімімізді әлемге паш етейік! Туған еліміздің игілігіне, соның мүддесіне өзін құрбан етуге әзір болмасақ, біздің, біз сияқты басқалардың да құны не тұрады?

	Мен дәптерді түгел аударып, парақтап шықтым, барлық жерде де баттиған қара сияның қалдырған ізін көрдім.

	— Танисыз ба?

	— Жоқ. Бірақ сұмдық құлаққа таныс. Өткен ғасырдан болар ма екен...

	— Дұрыс айтасыз. Генри Клей. 1850 жылы сөйлеген сөзі.

	— Ал қалғандары ше? Олар да Клейден бе?

	— Жоқ. Әр жерден жұлып-шымқып теріп алған. Оның ішінде Даниель Вебстер де, Джефферсон да, тіпті құдайдың өзі кешірер, Линкольннің екінші мәрте сөйлеген сөзінен де шағын үзінді бар. Мұның бәрі байқаусыз қалай өтіп кеткеніне мен таң қаламын. Шамасы, шығармалардың көп, жүзден астам болуынан шығар. Құдайға шүкір, не де болса әйтеуір уақытында көріп, ұстап қалдық. Көрдіңіз бе, міне? Әлгі Ван Дореннің17 әйгілі оқиғасынан кейін...

	— Бала жазбағаны бірден көрініп тұр.

	— Қалай болғанын түсінсем бұйырмасын. Өйткені егер ашық хат болмағанда бәрі бәз қалпында қала берген болар еді.

	— Ашық хат дейсіз бе?

	— Бетінде Эмпайр-стайт-билдинг бейнеленген ашық хат.

	— Оны кім жіберген екен?

	— Аты-жөні жазылмаған.

	— Қайдан жіберіліпті.

	— Нью-Иорктен

	— Маған көрсетіңізші?

	— Әлдебір күтпеген қолайсыз жағдай бола қалса, қажет болар деп оны темір сандыққа салып қойдық. Әйтсе де сіз ондайға бармассыз деп ойлаймын?

	— Сонда сіздің менде қандай шаруаңыз бар?

	— Маған сіздің болған іс болды, бояуы сіңді деп бәрін ұмытқаныңыз керек. Егер сіз соған келіссеңіз, біз де солай ештеңе болмағандай бәрін ың-шыңсыз қалдырамыз.

	— Мұны ұмыта қою оңай емес.

	— Тыңдаңызшы, мен сізге енді аузыңызды бағып, бізді келеңсіз жағдайға душар етпесеңіз болды деп айтып отырмын. Жыл аса ауыр болды. Президенттік сайлаудың қарсаңында айғай-шу көтеруге сылтау табылады.

	Мен әдемі көгілдір папканы жаптым да, оны өзіне қайтардым.

	—Ешқандай келеңсіз жәйт болмайды.

	Қосарлай тізілген гауһар моншақтай тістері жарқ-жұрқ ете қалды.

	— Мен де осылай болар деп ойлап едім. Біздің о жақтағылар да солай деген-ді. Мен сіз туралы сұрастырып көргем. Сіздің құжаттарыңыз, сіз жөніндегі пікірлер жақсы екен. Сіз сыйлы, салауатты отбасыдан шыққан көрінесіз.

	— Оныңызға рахмет! Мен де сіздің жағдайыңызды түсінем. "Жабулы қазан жабулы, қалаймыз солай қалуды" дегеннің кері ғой?

	— Менің сізді мынау алаңжарлы, абыржулы күйде қалдыруым әбестеу болар. Сіз, асылы, ренжи көрмеңіз. Мен хабар және байланыс бөлімінде істеймін. Біз бірдеңе ойлап табармыз. Стипендия бола ма... әйтпесе тағы сондай бірдеңе қарастырармыз. Лайықты бірдеңе табылар...

	— Шынымен-ақ кесірлі кеселдің дабыл қағып, ереуіл жариялап, еңбекақысын көтеруді талап еткені ме? Жоқ. Барыңыз, жөніңізді табыңыз, өтінем сізден.

	— Біз бірдеңе ойлап табармыз.

	— Оған күмәнім жоқ.

	Мен оны шығарып салып, қайтып келіп кресло ма отырдым да, шамды өшіріп, өз үйімнің тынысына құлақ түрдім. Ол жүрек соғысындай, бәлкім, менің жүрегім мен ескі үйдің елесінің сыбдыры болар, әйтсе де бірқалыпты лүпілдеп соғып, бейжай тыныстап жатты. Киелі тас жатқан шкафқа барып, бойтұмарды қолыма алуға аңсарым ауды. Мен орнымнан тұрып ілгері аттадым.

	Әлдебір тосын тықыр мен бейнебір үріккен құлынның оқыс кісінеген даусын құлағым шалғандай болды да, артынша бәрі лезде тына қалды. Мен су-су кебісіммен баспалдақпен шылпылдап кетіп бара жаттым. Мен Элленнің бөлмесіне кіріп, шамды жақтым. Басы жастықтың астында, ол өзі сейсепке оранып, бүк түсіп жатыр екен. Жастықты жаймен көтере бергенімде, ол шап етіп жармаса кетті де, менің қаттырақ қарпуыма тура келді. Езуінен сілекейдей қан шұбырып тұр екен.

	— Ваннада тайып кеттім.

	— Көріп тұрмын. Қатты соғып алдың ба?

	— Жоқ, қатты емес.

	— Былайша айтқанда, бүл менің шаруам емес қой?

	— Мен оны абақтыға отырғызбасын деп едім.

	Аллен өз бөлмесінде, төсектің шетінде шолақ ыштанымен отыр екен. Оның көзі... Менің көз алдыма қашып кеп бұрышқа жан сауғалаған, өзіне щеткадан төнген қатерден қалайда қорғануға әзір айбат шеккен тышқанды елестеткендей болды.

	— Оңбаған өсекші.

	— Сен бәрін естідің бе?

	— Мына жексұрынның не істегенін естідім.

	— Ал сен өзіңнің не істегеніңді естідің бе?

	Бұрышқа тықсырылған тышқан шабуылға шықты.

	— Онда тұрған не бар. Бәрі солай жасайды. Біреудің жолы болады, біреудің жоқ.

	— Сен соған шынымен сенесің бе?

	— Сен не, газет оқымайсың ба? Бәр-бәрі бірі қалмай — сонау жоғарыдағыларына дейін солай жасайды. Газет оқы. Аспанға ұшып, ақша бұлтқа қона бастасаң, бәрін қойып, газет оқы! Мұны бәрі жасайды, кезінде сен өзіңе де талай істеген боларсың. Бәріне мені күстаналап, ағаш атқа мінгізудің қажеті жоқ. Өзімнен басқа өлмесе тұрмасын. Маған мына жексұрынның сазайын тартқызып, өшімді алсам болды.

	Мэриді ұйқыдан ояту оңай емес, әйтсе де бұл сапар ол ұшып тұрды. Бәлкім, әлі көзі ілініп үлгермеген де болуы ықтимал Ол Элленнің бөлмесінде төсегінің шетінде отыр екен. Көшедегі шамның жарығында көлбеңдеген жапырақтардың көлеңкесі тынымсыз ұшып-қонған көбелектей жыпылақтап жүзінде ойнайды. Ол бейне жартастай, тасыған теңіздің асау толқынына қаймықпай қарсы тұрған алып жартастай. Шынында да солай. Ол — шақпақ тас, ол — мықты, мызғымас, таймас тірек.

	— Итен, сен жатасың ба, ұйықтайсың ба?

	Демек, ол да бәрін естігені.

	— Әзір жатпаймын, қуанышым.

	— Тағы бір жаққа барасың ба?

	— Иә. Қыдырып қайтам.

	— Кеш қой. Жату керек. Көшеде жаңбыр жауып тұр. Бармасаң болмай ма?

	— Иә. Болмайды. Менің бір жерге қалай да соғуым керек.

	— Шекпеніңді ал. Әйтпесе тағы да ұмытып кетесің.

	— Жарайды, аяулым!

	Мен оны бетінен сүймедім. Басын бүркеніп қасында әне бір шикі өкпе жатқанда оны сүюге батылым бармады. Алайда мен қолымды иығына салып, бетін сипадым, ол шақпақ тастай шымыр қалпында сыбысын сездірмей сіресіп жатыр екен. Мен сақал қыратын бәкінің алмалы жүзінің бір қорабын алуға ваннаға әп-сәтте кіріп шықтым.

	Мен оның айтқанын екі етпей шкафтан жауында жамылатын шекпенімді іздеп, ауыз үйде сәл бөгелдім, кенет, әлдене астан-кестені шыққандай, жосықсыз абыр-сабыр жүріс естілгендей болды да, артынша қорс-қорс мұрнын тартып, өксіп жылаған Эллен есіктен шыға келіп, маған құшағын жая ұмтылды. Қан сорғалаған мұрнын кеудеме тығып, ол мені екі қолымен тас қып қапсыра құшақтады. Оның балаға тән балғын денесі қалтырап, қалш-қалш етіп тұр. Мен оның кекілінен алып, басын кейін бұрдым.

	— Мен де сенімен бірге барамын.

	— Ақылсызым-ау, саған баруға болмайды ғой. Одан да жүр, асханаға барайық, бет-аузыңды жуайық!

	— Мені өзіңмен бірге ала кет. Мен білем, сен қайтып келмейсің.

	— Қайдағыны қайдан шығарасың осы, сен қалақай? Әрине, қайтып келемін. Мен қашан да қайтып ораламын. Бар да, төсегіңе жатып үйықта. Өзіңе де оңдысы сол ғой.

	— Сонымен, мені ертпейсің ғой?

	— Сені ол жаққа жібермейді. Жеті түнде ішкі көйлекпен дірдектеп көшеде тұрғың келе ме?

	— Олай деуші болма!

	Ол мені қайта құшақтады, қолдарымды, бүйірімді сипай бастады, жұп-жұмсақ жұдырығын қалтама тықты, сонда жатқан бәкінің алмалы жүзі салынған қорапты тауып алар ма екен деп зәрем зәр түбіне кете жаздады. Біздің ол қызымыздың өзі қашаннан да ерке, аймалауға әуес, құшақтауға құмар күтпеген жерден үркін бірдеңе шығарып жүреді. Кенет ол мені құшағынан босатып, кейін шегінді де, еңсесін көтеріп емірене қарады, жаутаңдаған жанарынан жас көрінбеді. Мен оның айғыз-айғыз бетінен сүйдім, ернімде қатқан қанның жылымшы дәмі сезілгендей болды. Мен есікке қарай беттедім.

	— Таяқты алмайсың ба?

	— Иә, Эллен. Бүгін таяқсыз барам. Жаным, барып ұйықтай ғой, ұйықта барып!

	Мен жүгіре жөнелдім. Мен өзімді оны мен Мэриден қашып бара жатқандай сезіндім. Мэридің баспалдақпен түсіп келе жатқанын құлағым шалғандай болды.





XXI тарау

	Теңіздің тасу шағы еді. Мен әлі салқындай қоймаған суды кешіп, өзімнің оңаша орныма келіп жеттім. Байыппен баяу төңбекшіген толқын кей-кейде оның кіре берісін көміп кетіп, шалбарым малмаңдай су болды. Артқы қалтамдағы онсыз да қалың әмияным қампиып, кейін менің салмағыммен жаншылып жалпайып қалды. Жазғы теңізде андыздаған аяқтары тарбиған, мұғдары қарағаннан аспайтын жұлдыздар — медузалар құртша құжынайды. Менің аяғым мен ішімді жанай беріп жалап өткенде құдды шоқ басқандай дызылдатып жіберді, ал бейжай толқын оңаша орынға бір өтіп, бір кетіп кербез тербеледі. Себелеп жауған жаңбыр үлбіреген шымылдықтай селдір тұманға айналды да, аспандағы күллі жұлдыздар мен қаланың самаладай самсаған оттарын өз бойына үйіріп алып, жылт-жылт еткен күлімжі бояудай қарақшылық әлеміне баттастырып қайта жаға салды. Маған толқын тосқыштың аралығындағы үшінші дөңіс түс көрініп тұрды, бірақ оңаша орыннан қарағанда ол "Әсем Адэрдің" теңіз түбіндегі килі жатқан жердің шегімен сәйкес келмейтін сияқты болып көрінді. Екпіндей келген есерлеу бір толқын әй-шәйге қаратпай мені қаңбақтай үйіріп, аяғымды аспаннан келтірді. Мен аяғым бөлек, кеудем бөтен сияқты сезінгендей болдым, атойлап қайдан шыққанын қайдам, әйтеуір бір тентек жел айналадағы тұманды қойдай иіріп, қуа жөнелді. Сосын мен жұлдызды, кеш туған, кешігіп жанған жұлдызды көрдім.

	Әлде бір кеме пысқырып-түшкіріп сол маңнан өтті — моторының аспай-саспай байыпты дүкілдеуіне қарағанда, желкенді кеме болса керек. Толқын тосқыштың мүжілген тістерінің ар жағынан әуелі оның төбесіндегі жарығы көрінді, бірақ қапталындағы қызыл жасыл шамдары көзіме түспеді.

	Медузаға тиіп күлдіреген денем шоққа басылғандай күйдіріп барады. Мен зәкірдің суға түскенін естідім, сол заматта кемедегі от та өшті.

	Кезінде Дебора апайдың жаққан оты. Қарт шкипердің жаққан оты сияқты Маруллоның да оты әлі жанып тұрды. Оттар ынтымақтастығы, дүниежүзілік бірлескен алау бар деген жалған. Біздің бәріміз де өз отымызды, еншімізге тиген өз маздақ отымызды жағып келеміз.

	Шүпірлеген бір қора шабақтар жалт беріп жағалаумен өте шықты. Менің отым өшті. Бұл жалғанда білтесі жанып таусылғандай түпсіз түнек жоқ.

	Мен әлдеқалай ішімнен: үйге, жоқ үйге емес, самаладай самсап шам жанатын үйдің ар жағына барғым келеді дедім. От сөнген кезде айнала қап-қараңғы болып кетеді, тіпті бар ғой, соның жанбағанының өзі жақсы еді деп ойлап қаласың. Бұл жалғанда апаттың күйреген үйіндісі толып жатыр. Көне Рүмде өмір сүрген байырғы Маруллоларға аян болған әйгілі әдіс бар: ақтық сәт жеткенде үрең-сүреңсіз, ешкімді — өзіңді де, өзгені де жазғырмай, жазаламай, ақырын ғана абыроймен кету керек. Қоштастың, жып-жылы ваннада отыр да, күре тамырыңды орып жібер, әйтпесе бәкінің жүзін алып, теңіздің саумалдай суына сүңгі.

	Тасыған теңіздің шып-шып еткен майда момақан толқыны оңаша орынға кимелей барып, кейін шегінгенде абайсызда менің аяғымды аспаннан келтіріп, ораулы жатқан су-су шекпенімді өзімен бірге ала кетті.

	Мен бір жағыма жамбастап жатып, қалтамнан ала келген бәкінің жүзін іздегенімде қолыма ауыр бірдеңе іліккендей болды. Сол сәтте от көтерген сүліктей жұп-жұмыр сүйкімді қолдың есіме түскеніне қайран қалдым. Малмандай еу қалтамнан оны бірден суырып ала қоймадым. Менің алақанымда тұрып ол күллі жарықты, барлық отты өз бойына тартып алды да, лезде қою күрең-қызыл болып шыға келді.

	Тасыған теңіздің тағы бір асау толқыны оңаша орнымның арғы қабырғасына қарай мені тықсырып жіберді. Тасқын үдей түсті, оңаша орнымнан шығу үшін маған тулаған толқынмен біраз арпалысуға тура келді, бірақ бұл қуыстан мен қалай да шығуға тиіспін. Шамданған толқын мені шыр үйіріп, қаңбақтай қағып жатса да, кеңірдектен су кешіп, алға ұмтыла бердім, ал арындаған тасыр толқын мені кейін серпігенін бәрібір қоймады. Жылтыраған тағы бір маздақ от өшпеуі үшін менің бұдан, мына иірімнен шығуым — бойтұмарды жаңа иесіне қалай да тапсыруым керек еді.



	Оглавление

	БІРІНШІ БӨЛІМ

	I тарау

	II тарау

	III тарау

	IV тарау

	V тарау

	VI тарау

	VII тарау

	VIII тарау

	IX тарау

	X тарау

	ЕКІНШІ БӨЛІМ

	XI тарау

	XII тарау

	XIII тарау

	XIV тарау

	XV тарау

	XVI тарау

	XVII тарау

	XVШ тарау

	ХІХ тарау

	XX тарау

	МЕН АМЕРИКАНЫ СҮЙЕМІН

	XXI тарау





