	Патрик Уайт

	Бестен жиырма өткенде





	Орыс тілінен аударғандар: Серікқали Бәйменше, Айнаш Садыкова





	Ауа райы ашық күндері ерлі-зайыпты Нэтвиктер әрбір кешті верандада өткізуші еді. Екеуі күні бойы тас жолда зырғыған ірілі– ұсақты машиналар тасқынын тамашалап отыратын. Күндіз машиналар легі дағдылы арнамен ағып жатады; кешкі беске қарай көлік тасқыны үдеп, кейде тіпті жол бойында іркіліс те болып қалатын. Трейлерлер, рефрижераторлар, ескі “седандар” мен “холдендер” жерге қазып орнатқандай тізіліп тұратын. Әйелі машиналардың осы атауларын ғана біледі; ал күйеуі механик болмаса да, аты еркек емес пе, одан гөрі көбірек білетін... Оның машиналардың маркасы туралы, басқа да техникалық ерекше– ліктері жайында өткен-кеткен адамдарға, өзіне соншалықты беріліп айтатын әңгімелері әйеліне қатты ұнайтын. Күйеуі Ройал оқымал адам еді һәм өзінің бар білгенін жеріне жеткізіп ұғындыруға тырысатын; оның үстіне қазір жүріп-тұруы шектеулі болған соң, әрине ой кешетін уақыты да аз емес-ті.

	Екеуі шынытас төселген верандада, күйеуі – артрит деген пәленің кесірінен тапқан мүгедектік арбасында, әйелі – тоқылған, ескі креслода отыр; жақында ғана креслоның шығып тұрған шегесі сырт киімін іліп кетті, шұлықтарын да жыртты. Соған қарамастан, осы бір ескі көз – көне креслоны лақтырып тастауға қимайды. Өйткені Сарсапарилладағы кәсіптерін тастап, осында қоныс аударғанда ілесе келген мүлік еді.

	Міне екеуі жол бойымен жылжып бара жатқан темір мақұлықтарға көз тастап қойып, тыныштыққа тамсанып отыр.

	– Маған бір ой келеді, – деді Ройал, – асылы, біз қалған өмірімізді осында өткіземіз деп тым асығыстық жасадық-ау!

	– Біз тіпті жүре алмай қалсақ та, айналадағы нәрсенің бәрін көріп отыруға мүмкіндік туады деген сенің өзің емес пе, – деп әйелі оның өз сөзін еске алды.

	– Қарашы, қандай қозғалыс! Жыл сайын жанданып барады. Ауасын айтсайшы, ауасын! Тура өкпеңді қауып жатыр. Сен мені айнытуың керек еді, сенен гөрі менің құнтылығым басым деп мақтанушы едің ғой!

	– Меніңше, саған керегі дәл осы ара, – деді әйелі жайлап қана (Ол отбасылық дау-дамайда жөнсіз бажылдаудан бойын аулақ ұстайтын).

	– Ал мен, міне, аяғымнан айырылып отырмын...

	Әрине, бұған әйелі кінәлі еді. Соны сезгендей, әйелдің ішкі ызасы сыртқа теуіп, астындағы ескі кресло шиқылдап, серпіліп кетті. Табан астындағы шынытаспен үйкелген кресло дөңгелек– терінің шиқылынан тұла бойы дір еткендей болды.

	– Сенде болмаса, менің аяғым сау ғой. Әзір күшім жетеді, дүкенге барып сауда-саттық жасауға шамам бар, – деп әйелі бұған қарсылық білдірді.

	Задында, ол күйеуіне өзінің қолайсыз көңіл-күйін сездірмеуге тырысатын, бірақ бұл жолы олай болмады: оның әлгі бір сөздері тірі жанын тіліп өткендей еді.

	Кешке қарай, сары ала оттар бір-біріне тығылысып, жарнамалар жарқырап, неон шамдары жанды.

	– Әнебір қос түсті “холдендегі” адамды көріп отырсың ба?

	– Қайсы?

	– Әне, біздің қақпаның дәл қарсы алдында тұр.

	– Қызғылт-қоңыр машинадағы ма? – Қайталап сұраған әйелі машинаның түсіне мән бермеді. Оның қызығушылығы науқас адамның көңілін аулайтын дәстүрлі ниеттен туған еді.

	– Иә, сол қызғылт машинадағы. Қарашы! Қызғылт автомо– бильде ер адам отыр.

	– Қызғылт түс қазір сәнге айналды ғой. – Әйелі мұны жақсы білетін.

	– Бірақ еркекке қызыл түс жараса ма? – деді Ройал.

	– Бәлкім, оған машинаны әйелі сатып әперген шығар. Мүмкін, оның отбасында әйелі би болар.

	Ройал жымиып қойды. “Мынауың ондай еркек емес сияқты. Өзіне ұнаса, неміз бар...”.

	Миссис Нэтвик те қостап, қосыла күлді. Бұл екеуін барлық таныстары тауып қосылған тату жұбайлар деп бағалайтын. Әйелі Ройалсыз өмірін көз алдына мүлде елестете алмаушы еді.

	Сол күні кешкісін жол бойында іркіліс болып қалды. Тұсаулы аттай тұрып қалған машиналар үсті-үстіне сигнал беріп, кейбір жүргізушілер терезеден басын шығарып, әлдене деп сөйлеп жатты. Ал қызғылт-қоңыр “холден” иесінің жан-жағына қарамастан, сабырлы қалпында отырғаны көрініп тұрды.

	Кенет миссис Нэтвикке тап осы адам бір жерде көрген танысындай сезілді. Иә, әрине, көрген адамы. Өзге жұрттан асып бара жатқан ерекшелігі байқала қоймайтын, қарапайым біреу. Әйел сағатына қарады.

	– Бестен жиырма минут кетіпті, – деді ол. – “Холден” мінген кісіні бұрын да көргенмін. Жол бойымен жиі жүреді. Шамасы, жақын жердегі фирмалардың бірінде жұмыс істейтін болуы керек.

	Ройал жөтеліп-жөтеліп, түкіріп жіберді. Түкірік веранданың шетіне жетпей қалды. Әйелі көріп отырса да, үндемеді: қолайсыздық тудырмаудың төте жолы сол Ройалды үйге кіргізген соң, бәрібір өзі бидондағы сумен жуып алады ғой.

	– Әй, осы іскер адамдар-ай! – деді Ройал. – Олардың күн-түн қатқан ісінен біз қайыршы болып қалады деп ойлайды-ау деймін солар. Менің кезімде ешқандай артық сөз айтпастан жұмыс істеуші едік... Дұрыс айтып отырмын ба?

	Әйелі үндеген жоқ, өйткені күйеуінің сұрағы кезекті көпірме сөз сияқты болып көрінді.

	– Мына жігіттің басына қарашы! Әдейі әкеліп жабыстырып қойған сияқты. Түрі тым сұмпайы екен!

	– Қайтесің, Құдай солай жаратқан шығар, – деді әйелі. – Бұған ештеңе істей алмайсың. Бұл да адамның өзі сенетін дінін өзі таңдағаны сияқты нәрсе ғой.

	Осындай кештердің бірінде мұның майысып қалған “шавроле” рөлінде отырған жас жігітті көргені есіне түсті. О, құдай! Жас жігіттің бала-шағасы бар шығар-ақ! Орнынан атып тұрып, үйге жүгіре кіргені есінде. Қолына ілінген бір-екі көрпе мен кілемшені (Хэйзелдің сыйлығы еді), өз төсегіндегі жастығын ала қайта жүгірді.

	Соңынан мүгедек арбасында отырған Ройал бірдеңе деп айқайлап жатты, бірақ не айтқанын түсінбеді.

	Ол көрпешені ашық аспан астындағы тас көшенің төріне төсей салды. Жігіттің халы нашар көрінді, нешеме рет бұған мойнын бұрып, бірдеңе айтқысы келіп жатты. Фотограф оны суретке басып алды, әйелдің жанқиярлық ісін жұрт көрсін деп келесі жолы миссис Нэтвикті суретке түсірмек еді, бұған әйелдің өзі қарсы болған. Священник келіп еді, фотограф оны да суретке түсіріп алды. Миссис Доланның айтуынша, апатқа ұшыраған жігіт– кришнаит екен. Адам басының жаратылысына күлу сияқты, бөгде дінге де күлген жараспаса керек. Миссис Долан парасатты адам, оның бүкіл отбасы әдепті, үйлері де тап-таза.

	Әйелі қайтып оралған кезде Ройал ырс-ырс демалып, арбасын веранда да ілгері-кейінді жылжытып отыр еді.

	– Элла, көрпені неге ала жүгірдің, – деді алқына отырып. – Оны енді қалай жуамыз?

	Миссис Нэтвик көрпенің, тіпті Хэйзел сыйлаған кілемшенің де қан-қан болғанын ойламап еді. Бәрібір Ройал емес, өзі жуады ғой. Несі бар десеңші.

	– Бұларды әуелі суға жібітіп алу керек, немесе сондай тағы бірдеңе қосып... Алаңдама, өзім білермін, – деді әйелі.

	Ол еңкейіп, бүкіл Парраматта-роудтың көзінше Ройалдың маңдайынан сүйіп алды. Арбасында отырған Ройал сондай дәрменсіз күйде еді, маңдайын қара тер басып кетіпті.

	Верандада отырған осы сәттер қандай бақыт десеңші! Ройалдың дерті көп, жүрегі нашарлау болған соң ескірген жарығына операция жасатпай жүрген, енді оған мына артрит қосылды... “Артерит емес, артрит!” деп айқайлайтын Ройал. “Артрит” деп қайталайтын миссис Нэтвик (Әдетте әртүрлі терминдерді еркектер жақсы біледі ғой).

	– Бүгін шайға не бересің? – деп сұрады Ройал

	– Күтпеген нәрсең, – деді әйелі қулана күлімсіреп, – мистер Баллардтың тәтті торты. – Сағатына көз жүгіртіп, бестен жиырма минут кеткенін көрді.

	– Сыйлық па, немене? Ол саған торт сыйлады ма?

	– Жоға, мен өз ақшама сатып алдым, – деп күлді әйелі.

	– Сен ақылыңнан алжастың ба? Біздің ондай шығын жасауға шамамыз келе ме?

	– Кей кезде келеді! Оның үстіне тәп-тәуір ростбиф сатып әкелдім. Тамағың тәтті болғанға не жетсін!

	Ройал қайтып қарсы келмеді, әйелі де бойы жеңілдегендей күрсініп қойды.

	– Қарашы, Ройал, “холден” мінген сол жігіт!

	Екеуі бейтаныс жігітке тесіле қарады.

	Бала кезінде Ройалға шешесі қатты табынатын. Жолдастары жай ғана Рой деп атайтын. Шешесі мен әйелі ғана толық атымен атап жүрді: қысқартып айту бір түрлі оның бойына жараспай– тындай көрінуші еді.

	Миссис Нэтвик өзінің Ройалды қалай сүйіп қалғанына таң қалатын: ол ебедейсіз ірі еді, майлы шаштары мен дәу мұрны Бурбондар әулетін еске салып тұратын. Анығында, ол Ройалдың осы дәу мұрнын мақтан ететін. Ройалдың Кенттегі ата-анасы тұратын үйдің суретін көргенде де бойын мақтаныш кернеген: тамаша сабан қалпақ киіп, алжапқыш таққан шешесі тоқылған орындықта отыр, миссис Нэтвиктің өз шешесінен айнымай қалған; онымен қатар Ройалдың қарындастары жайғасыпты. Бәрі де іріктеп алғандай дәу мұрынды әйелдер.

	Бір рет өз шешесінің Ройалдың шешесіне: “Біздің Элла – қарапайым қыз, менің ұнататыным оның елгезектігі мен өмірге құштарлығы” деп жатқан сөздерін естіп қалған. Шешесі, әсіресе, қажет адаммен сөйлескенде, ақыл-ойының тереңдігімен таң қалдырса да, әрдайым қатарда жүруді қалайтын. Онымен қоймай, кейде: “менің Эллам бүкіл тобырдың кірін жуып, тамағын асып, тіпті киімін тігіп те бере алады” деп қосып қоятын. Шүкір, кейін оған анасының сөзін дәлелдеудің сәті түспеді, өйткені өз күшіне өзі де күмәнданып жүретін. Бұл әңгіменің ең қызығы оның нақ осы Ройалды сүйіп қалуы еді.

	Ройалмен бірге верандада өткізген кештердің бірінде:

	– Сенің Кутамундрадағы бәйгеге қатысқаның есіңде ме? – деді.

	– Кутамундра.

	– Әрине, Кутамундрада (Олар тіпті Паррамата-роудтегі шағын үйлерін осы оқиғаның құрметіне “Кута” деп те атаған).

	Аттан түсіп, қалпағын шешкен Ройалдың шаң-тозаңмен баттасқан маңдайын, термен шыланған қара шаштарын көріп, мұның абдырап қалғаны бар. Іле жүгіріп, щетканы ала келіп, мұның аяқ киімін тазарта жөнелсін. Аппақ шаң тұнып қалыпты. Тазарта бергенде барып есіне түсті, мұның бұл қылығын жұрт басқаша түсініп қалса ше? Білдірмей Ройалға қараған, ол жайбарақат тұр екен. Элла Маквертердің өзі аяқ киімін тазартып жатқанына ешқандай таңданыс жоқ. Тіпті дәл осы сәтті күтіп тұрған сияқты. Элланың көзіне шаттық жасы үйірілді.

	Оның әкесі – Нэтвик қария Кентте туған еді. Бірнеше жұмыстан ауысып, кешке оқи жүріп, ол әйтеуір бухгалтерлік орынға ілікті. Қожайын да оның істі орындауга тырысушылығын бағалайтын, кей кезде соны асыра пайдаланып та жіберетін. Әкесі ұлының өз жолымен жүргенін қалап, оны бухгалтерияға үйрете бастады. Бірақ Ройалды аяқ астынан байыған қой өсірушілер отбасының меншігінде болу болашағы еліте қоймады.

	Элла Маквертерге үйленгеннен кейін (бұл некенің сыры Ройалдың өзінен басқа жұртқа, соның ішінде Элла үшін де жұмбақ болып қалды), бұлар Джаггераваға қоныс аударды. Ройла әмбебап дүкенге жұмысқа жалданды. Оның ісі басынан алға баспады, уақыт өте мүлде нашарлай түсті, өйткені Ройалдың ой-қиялы клиент– терінен тым жоғары кезіп жүретін.

	Карьерасының келесі кезеңі Фулбрук болды: Ройал қой өсіретін фермаға есепші болып орналасты. Күйеуінің бұл ісі, әрине, Элланы соншалықты қамықтырды; өзі бұлай құлдыраса, әлбетте толғанбас еді, өйткені өз басы табиғи нәрседен тыс дүниені бұл өмірден дәметпеуге бой үйретіп алған-ды. Фулбрукте ол Хай-стрит бойындағы “Дикси” кафесіне даяшы болып орналасты, қосымша ақша үшін еден жууды да мойнына алды. Бұрын ештеңені жек көрмейтін Элланың дәл осы кезде қант түйіршіктері мен кетчуп бөтелкесінің аузына үймелейтін қара шыбыннан артық жауы жоқ еді.

	Күйеуінің демалыс күндері өзінің бос күндеріне сәйкес келіп қалғанда екеуі шатырдың тат басқан темірі мен төбедегі кебе бастаған ағаш жапқылардың тарсылына құлақ түріп, үстіңгі бөлмедегі кереуетте көлбей жататын. Күйеуінің көңілін табуға тырысқан әрекеті, әрине қолдау таба қоймайтын, күйеуі өзі айтатындай, “орынсыз артық еркелікті” көтермейтін. Бұл ұдайы таңдандырып жүрді, өйткені өз сезімін білдіруде күйеуі алдында тым ұстамды боп көрінуден қорқатын.

	“Диксиде” жұмыс істеген жылдар әйелді қуратып-ақ тастады; қанша күтініп жүрсе де, бетінде секпіл сияқты қоңыр теңбіл пайда болды; алғашқы әжімдер де көріне бастады. Әрине, Элла оған алаңдай қоймады, бұрын да сұлулығы асып бара жатпағаны өзіне белгілі болатын. Ол үй шаруасын үнемді жүргізуге көшті. Күн сайын шығыстар жазылған дәптерге үңілді. Осының бәрі оның жан дүниесіне тепе-теңдік берген сияқтанатын.

	Керісінше, Ройал жасы ұлғайған сайын толыса түсті. Фермада жұмыс істей жүріп, артық семіріп кетті, тіпті өзінің жұмыс берушілерінің көз алдында өсті. Қожайынның қыздарына теннис ойнайтын серіктес керек кезде Ройалды іздестіретін; бір жолы оны би кешіне де шақырды. Ол тәуір ақша тапты, әйелі сияқты ұсақ– түйекке үнемдеместен, ептеп қор да жинай бастады. Ройал жақсы сигардың қадірін білетін, жас кезінде тым жақсы сәнқойлығымен белгілі еді. Әдетте оны зат сатып алуға бара жатқан бойжеткендер немесе әлдебір достық кешіне асығып бара жатқан мистер Филипп өз машиналарымен үйіне жеткізіп тастайтын. Олардың бәрі де бухгалтердің кафеде дымқыл картоп қосылған қуырылған бифш– текс таратады деп жұрт айтатын әйеліне таңдана қарайтын. Сол себепті Ройал олар кетіп қалғанша үйіне кіре қоймайтын.

	Егер Нэтвик қария кенеттен дүние салмағанда, осының бәрі мәңгілік жалғаса берер еді. Сол белгілі күннің кешін Ройал ресто– ранда мистер Филиппен бірге өткізді, екеуі бірер рюмканы тастап алған соң, Ройал жолдасын қалдырып, өзі үйіне қайтты. Әкесін жерлеуге ертеңгі пойызбен шығуды ұйғарды.

	Әйелі екеуі жылы ұядай үйінде, төсекте жатып алып, болашаққа жоспар құрды. Ройалды Сиднейдің іргесіндегі бай қалашықтардың бірінен бакалея лавкасын ашсам деген ой билеп алды. “Қалтасы қалыңдарды жаңа бір нәрсемен қызықтырған жөн, олардың тәбетін оятып қана қоймай, көз алдында елестетіп жүретіндей қылу керек!”.

	Күйеуінің қиялы мұны еліте қойған жоқ. Бұл кәсіпорынның табысты боларына онша сене қоймады. Мүмкін, көз алдына елестете алмады ма? Бірақ Ройалдың идеясы пісіп-жетілмеген, не деп атауды өзі де білмейтін белгісіз нәрсеге жетелеп тұрды.

	– Бұған қоса балаларымыз болады. – Әйелі өзі де күтпеген тәрізді бөтен дауыспен айтып қалды.

	– Не?

	– Біз балалы бола алар едік, – деді ол енді қатты дауыстап.

	– Неге болмасын. Бір бала.. Немесе екі балалы, – деп күлді Ройал– Бірақ бәрін бірден емес, Жаңа өмірді дәл осыдан бастауға болмайды. – Ройал оны қабырғасынан түртіп қойды. – Сенің ақылың бар еді ғой.

	Әйелі де толық келіскенін білдірген, іле-шала күйеуі қырындап кетті.

	Ол ұйықтап жатқан күйеуіне қарап отырды. Әйелі саусағының ұшымен күйеуінің терезеден түскен әлсіз жарықтан әрең көрініп жатқан дәу мұрнын жыбырлатқысы келді. Тап мұрнынан сүйгісі келді. Тіпті тістеп алғысы келіп тұрды. Адам басына қайдағы– жайдағы кіреді-ау!

	Өз-өзіне ренжіген әйел ұйықтатып тастайтын екі түйір домалақ дәрі ішу үшін төсектің темірін шиқылдатып тұрды да, жалаңаяқ ваннаға өтті.

	Ройалмен өткізген отбасылық өмірінде ол өз қателіктерін: байқаусызда айтып қалған ақымақтығын да, басына келген кейбір құпия ойларын да үнемі жуып-шайып жүрді. Оның өз басы мұндайға бармас-ты. Көзге көрінбейтін әлдекім ұдайы осы ойды санасына екті де отырды.

	Кейіннен Ройалдың жарығы, жүрегі, артриті... шыққан соң, ол бәріне жайбарақат қарайтын болды. Бақытына қарай, күйеуін мүгедектің арбасына отырғызуға, төсегінде аударып жатқызуға, дәрет ыдысын шығаруға күші жетіп тұр. Ал бұрын Сарсапариллада әртүрлі жолдармен өз күнәсін жууға тырысты, бұл туралы әрине ол кезде дені сау күйеуінің күмәні бола қойған жоқ. Сол себепті әйелдің қулық-сұмдығы тек өзіне ғана қанағат сезімін әкеліп отырды.

	Сапсапарилладағы лавка гүлдене түсуімен қатар, бұларға өмір сүру үшін қажетті қаражатты да тауып беріп тұрды. Әрине, саудамен байланысты проблемалар да болмай қойған жоқ. Байырғы тұрғындардын кейбіреуі Ройалдың өздерінен асып бара жатқанына бейтарап қарай алмады. Бұған әйелі де кінәлі болатын (өзі мұны мойындағысы келмесе де), өйткені бір-екі “достарына” Ройалдың кенттегі әке-шешесінің үйінің суретін көрсеткен өзі еді. Тіпті Ройалдың тәтелерінің бірі, бауырының соңынан Жаңа Оңтүстік Уэльске кеткен мисс Этель Нэтвиктің тарихын да айтып берген. Этельге жоғары мемлекеттік қызмет ұсыныпты (мұны ол қабылдауға мәжбүр болған), бірақ кейіннен ол губернатордың әйелі өзінің жақын құрбысы екендігіне қарамастан, бұдан бас тартып, отанына қайтып оралыпты. Кейін әлдекім күле отырып, Ройалға тәтесінің осы тарихын еске салғанда, әу бастағы өз кінәсі есіне түсіп, Элланың жаны жараланғандай болған.

	Әрине, Ройалдың өзінен де бар. Биржадағы маклерлердің талғамы нашар, елестетіп көру дегеннен дым жоқ деп ақымақ– тықпен айтып қалған өзі. Оның үстіне австралиялық бакалеяшылар ұннан, шақпақ қант пен кетчуптан пайда көздейді деп қосып қойды. Нәтижесінде біраз сатып алушылар Ройалға беттемей қойды. Күйеуіне қарағанда, Элла сөре сыртында ұзақ уақыт тұрып, жағдайды түзей алатын еді. Анығында, клиенттерінің бір бөлігінің сен жағындамыз деп сендіргені мысқалдай болса да абыржыта алмады. Бейне бір Ройал бұған бөтен адам сияқты айтады. Екі мәрте өзін жыларман күйге келтірді, ол зиянкес жәндіктер өзегін тоздырған, түбіне тауықтың қалың қиы төгілген акация бұтағына сүйеніп тұрып еңіреген. Тіпті еңіреп жылағанымды сатып алушылар естіп қалар-ау деп те қысылмаған. Байғұс Ройал-ай!

	– Ол – мардамсып, ісіп-кепкен күрке тауық! – деді күйеуі туралы мистер Огберн. – Сізді ол жұтып қояды, бұған тіпті шашалып, түйілмейді де. – Элла ештеңе естігісі келмеді. Мистер Огберн дұрыс операция жасалмай, қалай болса солай тігіле салған қоян жырық еді. Элланың оның бетіне қарағысы келмеді, жүрегі қатты-қатты соғып кетті. Алайда, мұның бәрін ұсақ-түйек десе де болатын, жалпы алғанда істері анау айтқандай нашар емес-ті.

	Элланы жүкті бола алмағаны ғана қиналтты. Ол жеңілтек тауық тастап кеткен жұмыртқаны қалың бұтаның ара-арасынан сабылып іздеп жүргенінде тек осыны ғана ойлайтын.

	– Біле-білсеңіз, бұған әйел емес, еркек кінәлі болатын жағдайлар аз кездеспейді,– деді доктор Бэмфорт автоқаламының ұшына тесіле қарап отырып.

	Доктордың осы сөзін тез-ақ ұмытқысы келді. Қалай болғанда да, мұны ол Ройалға ешқашан айтпайды. Өйткені еркек деген жаны тез жараланатын адамдар ғой!

	Сарсапарилламен қоштасып, Паррамата-роудқа, қысқартып қана “Кута” деп атайтын үйлеріне көшіп келген соң, бұлардың өмірі қарттық деген қасіреттің жақындауымен күрделілене түсті, тіпті бір жағынан бәрі оңай секілді болып кетті. Әуелі Ройал жарығы жайында айтып жүрді, кейін жүрегі қосылды. Үй алдында көгал жер бар-ды. Екі жүз шаршы футтай шаңды шөпті Элла шөп кескішпен тегістеп тұратын. Артритке тап болғанша осы көгал Ройалға жақпай қойды. Сағаттар бойы көгалды баптап жүруді Ройал түсіне алмады. Веранданың бағанын құшақтап тұрып, ол әйеліне талай мәрте:

	– Осы сайтан алғырды, көршілердікі сияқты қылып, неге түбірімен қопарып алып, бетондап тастамаймыз? – деп айқайлаған.

	– Олай етсек, біреуге еліктеген сияқты болмаймыз ба? – Ол Ройалға бірбеткей болып көрінгісі келмеді. Күле жүріп, шөп кескішті алға итерді, күйеуін ызаландырмас үшін басқа ештеңе айтпады. Жаңа шабылған шөп иісі пайдаланылған газ иісімен қосылып, жаздың күнін еске салып тұрды.

	Ройал аяғын тарпылдатып келесі бағанаға жетіпті:

	– ... немесе жұмыр тас төсеп тастайық. Таза өзен тастарын, бес пластик бұта сатып алсақ, бітті емес пе?

	Ройал мүгедектің арбасына таңылған соң барып басылды. Енді ол верандада ілгері-кейінді жүріп, айқайлап отырса, өтіп бара жатқан адамдардың жынданған біреу екен деп ойлауы мүмкін еді.

	Сонда да кепкасын баса киіп, Элланың жұмысына қадала қарап отыратын. Күйеуінің қолдамайтынын сезіп тұрса да, Элла жұмыс үстінде өз-өзінен сөйлеп жүрді: “Мұның несі айып? Әзір күшім бар, неге шөпті шауып тастамасқа? Жұрттың мен сияқтылар ерте берілмейді деп ұдайы айтып жүретіні тегін дейсің бе?”.

	Бұдан кейін Ройалдың қасына жайғасып, екеуі тас жол бойына көз салды; әйелі күйеуінің көңілін аулау үшін әртүрлі амал жасап бағатын. Сағатына қарап тұрып:

	– Ал, кәне, біздің ескі танысымыз қайда? – деп жиі сұрайтын. – Әлгі қызғылт-қоңыр “холден” ше?

	Бұған екеуі де күліп жібереді. Бұлайша күлудің себебін бірақ өздері де білмейтін.

	Бір күні кешкілік, машиналар толқыны қалыңдай түсіп, таяу орналасқан фабрикалардың бірінен шыққан адам тұншығатын химиялық иіс ауада қалқып тұрған сәтте кенет Ройал:

	– Мәссаған! Біздің жігітіміз күйіп-пісіп отыр! – деді.

	Солай екен – “холден” жүргізушісі абыржулы; бәлкім, бір жерге баруға асығулы, ол ойына жолдағы мына кептеліс кесір боп тұрған шығар. Өйткені қолы әлсін-әлсін рөлді опды-солды бұрайды. Оның бұл қылығын миссис Нэтвик зообақтағы мартышканың қимылына ұқсатты. Бейтаныс біреуді бұлайша сықақтау өзін де жалықтыра бастады.

	Ройалдың арбасы серпінді резеңке дөңгелектерімен жеңіл жүретін, бұл Эллаға шөп кескішті итергеннен әлдеқайда жеңіл. Үй ішінде пандустар пайда болған, әйелі кейде күйеуін күнбағыс– көкөніспен қатар мұқият бапталған атыздарда жамырай жайқалған раушан гүлдері бар артқы аулаға апаратын.

	Ройал бұл өсімдіктерге назар аудармайтын.

	Элла оны Доландар иелігіндегі жермен түйісіп жатқан, жасыл шөптер қаптай өскен тар жолмен ауланың көлеңке түкпіріне ешқашан апарған емес. Көлеңке оның жабырқау көңіліне қаяу салғандай болатын.

	Миссис Нэтвик өз бақшасын шексіз қадірлеуші еді. Бақшаның көлеңке жағына маржан түстес папоротник пен құмыраға салынған адиантума өсірді. Шық тамшылары ең ыстық күннің өзінде жалтырап жатады. Жаз ортасына қарай бұл жасыл үңгір бейне бір дүниеге сары әйнектің сынығымен қарап тұрғандай сап-сары болып көрінеді. Күн қысқара келе, бұл түс ашық-жасыл реңк алады. Күн сәулесінің бұл ойнағына зер салу сырт адамға қызық көрінер еді.

	Мысалы, бір мәрте құмшекер сұрай келген миссис Долан:

	– Сіз мені таңғалдырасыз, миссис Нэтвик, – деп айтып та салған. – Не істеп жүрсіз?

	– Өсімдіктеріме сүйсініп тұрмын, – деді миссис Нэтвик немқұрайды кейіппен.

	Элла ашық-жасыл көлеңкеге өсіріп жүрген цинерарийдің мезгілі туды. Өсімдіктің ұзын ұшар басы мен көкшіл-күлгін шатыр гүліне, әрине желден қауіп бола қойған жоқ. Есесіне жабайыланып кеткен мысықтар қатер төндірді. Бірде жағалай, жарыса жатып алады, бірде өзара ырылдасып, бажылдасып жатқаны. Элла мысықтардың маңайындағы нәжіс иісінен жүрегі айни жүрсе де, цинерарий көлеңкесіне дөңгелене үйіріліп, табандарындағы ақ сұр көпшік– терін көтере шалқайған, тіпті кейде ісінген қызғылт емшектерін жарқыратып жататын бұл хайуандарды қуған емес-ті. Ұйықтап жатқан мысықтардын жанында ұяла аялдап, оларға үн-түнсіз қарап тұратын сәті де кездесетін.

	Осындай сәттердің бірінде терезенің ар жағынан айқайлаған Ройалдың дауысы естілді:

	– Элла, қайда кетіп қалдың?

	Әбден жүруден қалған соң, оның дауысы да денесі сияқты солып, әлде ыңқыл, әлде ұйқылы-ояу міңгірлеу сияқты болып шығатын.

	– Элла! Мен газетімді түсіріп алдым. Қай жерде самалдап жүрсің? Менің газетті жерден көтере алмайтынымды білесің ғой!

	Бұл, әрине білетін, соған орай, айыбын сезіне тұрып, әдейі күлімсірей күйеуіне ұмтылды.

	– Бақшада болдым, – деді ол. – Цинерарийлерді көріп келдім.

	– Нені көріп келдім дейсің? – Осы өсімдік атауын Ройал есіне сақтай алмай қойған.

	Күйеуінің бөлмесінде ауру адамның иісі аңқиды, әртүрлі табақшаларда дәрі құйылған құтылар тұр.

	– Газетім түсіп кетті, – деп ол тағы шағынды.

	Әйелі жылдам газетті алып берді.

	– Түзге отырғың келмей ме? – деп сұрады әйелі. Енді оған күйеуін көтеріп, астына ыдыс қоюға тура келді.

	Сорына қарай, бәрібір күйеуінің өзіне деген ынтызарын оята алмады. Ол қолындағы газетін сілтеп-сілтеп қалды.

	– Газетті қалай ұстау керектігін мен саған қашанғы айтам?

	Ройал газетті жұдырығымен ұрып жіберді.

	– Газет емес, шүберек! Газеттің беті мұқият бүктелуі керек. Әйтпесе, оны оқу мүмкін емес. Сен, көңіл айту бағанасын қараға– ның болмаса, газет оқымайтын болған соң, мұны қайдан білейін деп едің. – Ройал булығып жөтелді.

	– Микстура берейін бе? – деді миссис Нэтвик жаны аши қарап.

	– Микстураны азанда ішеді, – деп Ройал жөтеліп отырса да, қарсылығынан танбады.

	Азанда ішетінін әйелі білетін, сонда да ашуын тарқатам ба деген ниеті еді.

	Газетті дұрыстап бүктеп, әйел бір бүйірімен жылыстап, веран– даға шығып кетті. Тас жол бойы өмірде ауру да, өлім де жоқтай, бұрынғысынша тасқынды ағын.

	Миссис Нэтвик сырқырап ауырғанын енді ғана сезініп, қолдарын тізесіне қойып, отыра кетті.

	Сағатына көз салып, күйеуіне айғайлады:

	– Ол әлі көрінбейді!

	– Кім?

	– Қызғылт “холден” мінген еркек ше?

	Әйел өз сөзінің орынды-орынсыздығын ойлап, күйеуінің жауабын күтіп отырды.

	– Оның дөңгелегі жарылып қалған шығар, – деп күлді Ройал. – Немесе жол бойындағы сыраханаға кіріп, жақсылап сілтеген шы– ғар. – Миссис Нэтвикке газеттің сыбдыры естіліп тұрды. – Болмаса, бір нәрсеге тап болған да. Міне, солай қазіргі заманның адамдары!

	Әйелі Ройалмен келіскен сыңайлы көзін жұмып, “холден” мінген жігітті есіне түсірді.

	Күн салқындай түссе де, ол соны тосып отыра берді. Бүйте берсе, салқын тигізіп алуы алуы мүмкін, ал бұған тап қазір ауруға мүлде болмайды. Ол үйге Ройалға нан мен сүт дайындау үшін ғана кіріп шықты.

	Қайтадан верандаға оралды. “Холден” мінген адам әлі көрінген жоқ. Өзінің соны күтіп отырғанын Элла тағы да хабарлады.

	– Кім, кім? – деді Ройал

	– “Холден” мінген жігітті айтам!

	– Бәлкім, демалысқа кеткен шығар, – деп күрсінді Ройал. – Әйел күйеуін аударып жатқызу үшін үйге жүгірді, өйткені Ройалдың бір жағымен ұзақ жата алмайтынын сезіп еді.

	Бір күні азанда миссис Нэтвик:

	– Түсіме кім кіргенін білесің бе? Нақ сол адам! Ол жол бойында, цинерарий өскен жерде тұр екен. Мен оны бірден таныдым, оның басы кісі күлерлік... – деді.

	– Содан әрі не болды? – Ройал оянып болмап еді, көзін жұмып, жасанды жақтарын әлі кимей жатқан.

	– Есімде жоқ, – деп ол өтірік айта салды, – түс қой ол...

	Анығында, түсінде “холден” мінген адам бұған қарап, екеуінің көзқарасы ұшырасып қалып еді. Екеуі де тіл қатқан жоқ-ты.

	– Көрген түсім цинерарий сияқты қызыл-күлгін болды.

	– Ал мен түс көрмеймін,– деп Ройал оның сөзін бөлді. – Өзің ұйықтай алмай жатқанда, қандай түс көруің мүмкін! Дәрі де көмектеспейді.

	Элла әлі де болса, әлдебір қорқыныш ұялатып кеткен көрген түсінің әсерінен айыға алмай отыр еді.

	– Шала піскен жұмыртқа жейсің бе?

	– Жоқ, оның біртүрлі дәмі бар.

	– Саған, қалай болғанда да, бір нәрсе жеу керек қой!

	Элла бір күні тағы ақымақтық жасап алды.

	– Мен сондай қызық түс көрдім, – деді Ройалға.

	– “Сондай қызық” не түс?

	– Қайдағы бір бос шатпақ... – Ол дер кезінде тілін тістеп қалды. – Айтуға тұрмайды. Түсімде бақшадағы жолмен келе жатып, қолымдағы жұмыртқаны түсіріп алдым. Ол жарылып түскенде, ішіндегі сарысы екеу болып шықты...

	Бұрын ол күйеуі екеуінің түрлері ұқсас екендігін байқамайтын. Қазір, оның жастығын биіктетіп жатқанда, екеуінің қатты ұқсайтынын түсінді. Ройал, мүмкін, ауырған соң бұған ұқсап кетті ме екен?.. Иә, жалпы ерлі-зайыптылардың қартая келе бір-біріне көшетін қасиеттері аз болмаса керек.

	– Расында да, есалаң түс емес пе? – деп Элла ыржалақтай күлді.

	Бұлар Ройал екеуі енді әрбір кешті жол бойына қарап отырып өткізетін болды. Элла сағатына бір қарайды, жол бойына бір қарайды. Кекірігін қуғысы келгендей, өз көкірегін өзі ұрып қояды. Кейде шынымен-ақ қыжыл мазасын алады, сірә жүйкесі талған болар.

	– Бүгін ол болған жоқ! – деп үйге кірді.

	Көзін ашпастан жатқан (бұл енді оның әдетіне айналды) Ройал:

	– Оған бірдеңе болған. Осыншама уақыт демалыста болуы мүмкін емес. Бәлкім, өліп қалған шығар, – деді.

	– Мүмкін емес! Ол әлі жас емес пе?

	Миссис Нэтвик өзінің тағы да дұрыс сөйлемей тұрғанын тез сезіп, Ройалға сүт пен нан әкелу үшін шығып кетті.

	Кейде ол үркесоқтап келіп, Ройалдың төсегінің жанына отыратын. Күйеуі өзінің жақын отырғанын сезсін деп ойлайтын. Күйеуі көзі жұмулы күйінде, әйелінің жанында отырғанын сезіп жататын.

	Бір күні Элла бөлмеге жүгіре кірді (тіпті аяқтары шалынысып құлай да жаздады):

	– Ол оралды! Бестен жиырма минут кетті! Ақсары жаңа “холден” айдап бара жатыр!

	– Міне, көрдің бе? Мен оны демалыста деп айттым ғой, – деп Ройал көзін ашпастан сөйлеп жатты.

	Сол күннен бастап бұл Ройалды да қызықтырды.

	– Ол бүгін өтпеді ме, Элла? – деп сұрайтын болды.

	Мұндайда әйелі қысыла-қымтырыла жауап береді:

	– Өткен жоқ. Сағат бес жаңа болды ғой.

	Әдетінше, миссис Нэтвик кеш болса, верандада жолға қарап отырады. Ақырында ол верандадан қарағанда “холден” мінген адамның тым кішкентай болып көрінетіндігіне көз жеткізіп, бойын өзгеше мақтаныш кернеп, орнынан тұрды.

	Әлдене керек болып бөлмеге кіргенде, электр жарығына сығырая қарап тұрып, бұл ойын білдірмей тұра алмады:

	– Білесің бе, Ройал, атқа мінген еркек нағыз еркек сияқты болып көрінеді екен. Әсіресе, басында дәу қалпағы болса. Сенің сондай қалпағың болып еді ғой? Есіңде ме, Ройал? Сен Кутамундрада бәйгеге қатысқанда ше?

	Сол жазда Ройал тып-тыныш өле салды; цинерарий әлі гүлдеп үлгермеген еді. Батыстан күшті жел соғып тұрды және газеттегі көңіл айту бағанасы бір бос болмады. Миссис Нэтвик оның суып кеткен қолдарын ұстады. Осының алдында бұлар мүлде сөйлеспеген-ді, Ройал бір мәрте ғана бұдан қоқыстарды шығарған– шығармағанын сұраған.

	Қаралы үйге жұрт қайырымдылық көрсетті. Өзі мойындағысы келмесе де, жесір қалған жағдайын жек көрмейтін де тәрізді. Ол күні бойы қолын қусырып отырды да қойды, жан-жағын шаң басып кеткенін де көріп отыр. Көршілері мен таныстарының бәрі келіп жатыр: біреу анаусын, біреу мынаусын әкеледі... Жаңалық жаңалық болудан қалған кезде барып адам аяғы саябырлады. Үйін шаң басып кеткеніне қарағаны сияқты, келушілердің күрт тыйылғанына да бұл бейтарап қарады. Айнаға көзі түсіп кеткенде, өзінің бет– жүзі кейіпсіз бозарса да, жайбарақат екеніне таң қалды.

	Элла шынында да өзін мүлде жайбарақат сезінді. Өйткені ол енді алаңдайтын ештеңенің жоқ екендігін жақсы білді, өзін бейне бір қажеті жоқ болған соң ұйпалақтап, лақтырып тастаған ескі шүберектей сезінді. Бұл, әлде, доктор жазып берген дәрілердің әсері болар ма?

	– Миссис Нэтвик, көңіл-күйіңіз қалай? – деп кейбір таныстары қарайды. Мұны жазылмайтын ауруға ұшыраған адам санайтын тәрізді.

	– Дәрі ішіп жүрмін, – дейді бұл.

	– Түсінікті... – дейді әлгілер. – Сонда сізге қандай дәрілер жазып берді?

	– Жай таблеткалар ғой. Бір атақты әртіс соны ішкеннен кейін сеспей қатқан екен, – дейді бұл.

	Осыдан кейін қызықтап келушілер сап тыйылды.

	Ал жалғыз қалған кештер бұрынғыдан да ұзақ әрі көңілсіз болып кетті; миссис Нэтвик әдеттегісіндей жол бойына қадалып, жалғыз отырады. Паррамат-Роудтегі қозғалыс баяулады және бұрынғыдай үрейлі болудан қалды: ылғи арбиған, ебедейсіз автобустар, автомобиль капотына мінгескен “арамтамақ” тіркеме-вагоншалар, алыс жолға беттеген жүк машиналары, бос қаңылтыр құсап салдырлаған фургондар. Миссис Нэтвик кейде жүк машина– ларының жүргіншілері жанындағы, бетін бері бұрып қарай қала– тын әйелдерге әуестене үңіліп жүрді.

	Машина шамдарының жарығы ештеңеге аялдамастан, бірде ана, бірде мына нәрсені шалып өтіп жатады. Спорттық автомобиль мінген ұзын шаш жігіттер аңқау жолаушыны қағып кетуге қабілетсіз бейкүнә сәбидей көрінеді.

	Әр кеш сайын миссис Нэтвик крем түсті “холденді” көзімен шығарып салып, жанында көзіне көрінбей Ройал тұрғандай, уақытты сағатымен біліп жүрді. Тіпті бір мәрте Ройалдың “бүгін ол біздің үйге кіріп шығатын сияқты” деген дауысын да естігендей болды.

	Миссис Нэтвик жалғыздығын сезінген жоқ.

	Анығында ол мүлде жалғыз еді және күн бата, шашылған бақшаны реттеп бола бергенде, осы жалғыздығымен бетпе-бет келіп қалып жүрді. Сенбі мен жексенбіде “холден” көрінбейтін. Оны бір нәрсе қатты абыржытатын; бұл күй дәрі ішкеннен бері басталды. Бірақ ол тек өзін ғана кінәлады: өмірдегі барлық нәрсе адамның өзіне байланысты. Мысалы, жеке бақшасының жай-күйі де. Байғұс бақшам-ай! Күтусіз қалыпсың! Ол өзін-өзі ақтағысы келгендей еді, бірақ жөтел қысып қалды да, басы қураған бұтаққа тиді.

	Адасқан сиырдай не біреудің бақшасына түсіп кеткен аш бұзау тәрізденіп, миссис Нэтвик мағынасыз сандырақтады. Ол бұрынғы қажымайтын беріктігін жоғалтып еді. Ақсаңдай басып, сүріне– қабына, езіп-таптап өсімдіктің құрғақ сабақтарын тамырымен қоса жұлып жүрді. Жаңбыр мен күн жеп мұқалған, қоршау жанынан, жартылай майысқан күнбағыспен қатар алқызыл бұтақ шығыпты. Миссис Нэтвик қозғалмай жатқан, үлкен әрі бозарған дәуітті көрді, оны да аяғымен тапап жіберді, іле-шала бұл ісіне қатты өкінді. Біз кейде санасыз, жеңілтек әрекеттер жасап жатамыз-ау!

	Ақырында қара көйлекті әйел бақшадағы бей-берекет тірлікке көз тастап, ентігіп тұрды; есінеді. Алда күтіп тұрған ұзақ жылғы жалғыздық ойына түсіп, күрт шаршағандай еді; жалғыздыққа сақадай-сай болу керектігін сезінді. Миссис Нэтвик үйге кіріп, жуынып алды. Дәрі шкафындағы Ройалдың жасанды тістеріне көзі түсті – мұны бірге жерге алып қою не біреуге беру керек деп түйді. Дағдысынша, жасанды тіс тұрған стақанның суын алмастырды. Оған осы тістер Ройалдың өмірінің бір бөлшегін сақтап тұрғандай сезілді.

	Күз бен қысты ол ескі фотосуреттерді, кітаптар мен киімдерді жинастырып, оларға қонған шаңға таң қала жүріп өткізді. Жинастырып жүріп, алқызыл қауырсынға тап болды, мұнымен қалпағын бір мәрте де әсемдей алмай өтіпті-ау! Осы қауырсынды да, сондай-ақ білектігіне жылан ізіндей боп бұрамалы күміс оралған, үлпілдек сәнді бүрмесі бар қос қолғапты да ұмыта алмады. Бұдан басқа, кезінде өзі сатып алған, бірақ тақпаған да, кимеген де бірталай ұсақ-түйек бар екен. Алайда, мына қолғап пен қауырсын... Мұның осындай заттары болып па еді... Болмаса, мына кітаптарды алайық. Кітап оқуды жақсы көрмесе де, шағын кітапханасы болған. Қарт адамдар талай рет ескі кітапшалар сыйлаған, қариялардың көңілін қалдырмас үшін керексіз деген сыйлықтарды да қабыл– дауға тура келген. Мынау, міне “Хюберттің крест жорығы” алтын жалатып, әсем түптелген; бұл кітапты баласына берген Ройалдың әкесі болуы мүмкін. Белгілі бір жаста балалардың бәрі де осындай кітаптарды оқуға құмартады емес пе? Көптеген әйелдердің ұлдары бар. Мұның да баласы болғанда ғой... Қалай дегенде де, бала өміріңнің беріктілігі мен тұрақтылығы.

	“Крест жорығымен” қатар миссис Нэтвик түрлі-түсті репродук– цияға тап болды, мұның да қайдан шыққанын біле алмады. Суретте бейнеленген адамдар өте бір қорқынышты күнә жасаған сияқты, ойлаудың өзі үрейлі. Өйткені суретте бейнеленген жартастар арасындағы шөлейтте келе жатқан адамдардың жүзі омсырайған, саржарғақ тартқан. Олар бастан кешірген нәрселер бет-жүздерінен бүкіл адами сезімді қуып шыққан тәрізді. Миссис Нэтвик репродукцияға үрейлене отырып, сүйсіне қарады; оның көзі бірін– бірі құшақтап келе жатқан ерлі-зайыптыларға түсті. Қайтесің, күнәң үшін күйесің... Бірақ өз басы күнәкарларды кінәлаған емес– ті.

	Ол кітап салынған жәшіктерді әрі итеріп қойды. Жәшік қақпағындағы әшекей, ішіндегі кітаптар сияқты, кісіні өзіне тарта түсетіндей.

	Мамыражай алтын күздің орнына жұмсақ, мүлде аяз жоқ қыс келді. Жылы қыс. Суық ауа ағыны мен күңгірт-жасыл сәуле цинерарий өсетін көлеңкелі соқпақты бойлай құйылды. Мұндай цинерарийді ол өмірінде көрген емес: жекелеген бұтақтары мұның иығына дейін жететін; ал қатты жапырақшалары қызыл шараптың түсіндей қара қошқыл әрі ашық-көк жалынға ұқсап, жасыл үңгірдің ішінде алаулап тұратын. Өзін тап осы көрініс манауратып тастайтын.

	Кеш болса, цинерарийлерге сүйсіне қарау, верандада отырып алып, жол бойына қадалатыны сияқты, миссис Нэтвиктің дағдысына айналды. ЬІмырт қараңғысында гүлдері қанық қызыл бояумен боялғандай болушы еді.

	Жанға жайлы жағымды кештердің бірі. Миссис Нэтвик бүгін өзіне таныс автомобильдің жолдан өткен-өтпегенін өзінен-өзі сұрауды ұмытып кеткендей. Кенет жол шетіне таныс тұлға шықты. Бұрын бұл адамды автомобильге отырған кезінде қырынан көріп жүрсе де, бірден таныды. Басқадан өзгеше басының түрінен таныды, Ройал марқұм осы басты бірінші болып байқап еді. Бұған қарай жүріп келе жатқан ер адам көрнекті болып көрінбеді: бойы өзімен шамалас, иығы ғана кеңдеу екен. Ол миссис Нэтвикке қарай жақындай түсті.

	– Телефон шалып алуға рұқсат етесіз бе, мадам? – Шамасы, осы сұрағын алдын ала дайындап келген адам. – Менің “холденім” бұзылыңқырап тұрғаны, – деді.

	Әдетте, миссис Нэтвик бейтаныс біреу телефонға шалуға үйге кіріп, өзін өлтіріп кетуі мүмкін ғой деп үрейленіп жүретін. Ал дәл қазір осы үрейден із де қалмағандай.

	– Иә, әрине... – деп ол мас адамдай теңселіп кетті.

	Мисссис Нэтвик оның көзіне, бетіне қарады. Шынына келгенде, басының түрі сияқты, мұрнының да жаратылысы ұнай қоймады, бірақ, көзі, көзі... Қайырымдылық лебі есіп тұрды.

	– Бүгін нағыз тоңдыратын күн екен, ә? Әйтеуір, боран-шашын жоқ, – деп бейтаныс адам, аяғын қаққылап, жылы жымиып қойды. Бірақ бұл сөзіне жауап естіген жоқ.

	Миссис Нэтвик оның бетіне қарады. Бір кезде жырық болғаны сөзсіз, кейін оңтайлы операция жасалған. Бұған ол мүлде жайбарақат қарады, тіпті қорықпай-ақ оның еріндерін қолымен ұстап көре алар еді.

	– Иә, иә, телефон мына жақта, менің төсекте жатпағанымды қоспағанда, уақытымның бәрі өтетін ас үйде, – миссис Нэтвик қолын сермеді.

	“Төсек туралы неге айттым?– деп, қателескенін дер кезінде байқап қалды. – Оны үйге белгілі бір мақсат үшін шақырып тұр деп ойлауы мүмкін-ау?”.

	– Дұрыс айтасыз! – деп күлді бейтаныс адам. – Алданыш– жұбаныштың бәрі ас үйде өтеді. – Оның дөрекілеу сөздері еркекше мақұлдау сияқты естілді.

	Ол бейтаныс адамның әлі де үйге шақыруды күтіп тұрғанын түсінді де, телефон аппаратына қарай алып жүрді.

	Бейтаныс адамның телефон құлағына айтып жатқан сөздеріне мән берген жоқ, өйткені бұл біреудің телефон арқылы сөйлесулерін қызықтаған жан емес-ті. Тек сөздердің мағынасына бойламай, оның дауысын ғана естіп тұрды. Ас үйі өзіне бір түрлі көрінді. Бейтаныс адаммен ол ойша ұзақ әңгімеге кірісіп еді.

	Бірақ, түріне қарасаң, кейіпсіз-ақ. Нағыз ажарсыздың өзі. Көзі мен дауысы ғана болмаса... Ол бұл көздерді қайда көргенін есіне түсіре алмады, бірақ осы көздерді жақсы-ақ білетін сияқты.

	Тиындар сыңғырлады, бейтаныс еркек телефон жанына сөйлескен ақысын қалдырып жатты.

	Ер адам ас үйден күліп шықты. Миссис Нэтвик одан тән иісін– таза дененің иісін сезді.

	Өз ойынан өзі ұялып, бейтаныс адамды сыртқа шығарып салды.

	– Бақшаңыз жаман емес екен! – Ол салмағын екі аяғына кезек салып, әсем әтештей қоразданып тұрды.

	– Ой, бұл ма... – Ол өкіне айтып қойды. – Бұл жерде ештеңе жоқ десе де болады. Сізге шарбақтың іргесіндегі басқа жағын көру керек. Раушан гүлдерім мен күнбағыстарымды көрсеңіз! Менің раушандарыма жұрттың бәрі таң қалады! – Өмірінде ол бұлай мақтанбап еді. – Әрине, қазір олар гүлдеп болды. Күйеуім қайтыс болғаннан кейін менің өзімнің де қарауға қолым тимей кетті. Осы күзде кассияның қалай гүлдегенін көрсеңіз! Қазір оның бұтақтары ғана қалды. Бұлардан басқа менде ақсары, алтын түстес, қызыл қошқыл, алқызыл, қосарланған, дараланған гибискустар бар...

	Тақасын тарсылдатып тұрып сөйлегенде, өзі де гүлге айналып кеткендей еді.

	– Гүл шаруашылығынан менің мүлде хабарым жоқ, – деп мойындады ол. Үстіңгі ерніндегі тыртықты жасырғысы келген кейіпте басын бір жағына бұра сөйледі.

	– Әрине, жұрттың бәрі бірдей біле бермейді.

	– Бірақ көп адам гүлді жақсы көреді.

	– Менің күйеуім гүлді ұнатпайтын, мұны жақсы білемін, – деп қосып қойды миссис Нэтвик.

	Олар сарғайған шөпті басып, кір жаятын жіптің тұсынан өтті; ол сағатына қарады.

	– Маған әлі ауруханаға барып үлгеру керек. Егер, әдеттегісіндей, жөндеушілер кідіретін болса, кешігіп қалуым мүмкін.

	– Олар ылғи да кідіріп жүре ме?– Миссис Нэтвик жөтеліп қойды.

	– Ауруханада жатқан кіміңіз? Туыстарыңыздың бірі ме?

	– Иә, – деді ол.

	– Науқасы қатты болып тұр ма? – деп бұл жаны аши сұрады.

	– Иә, – деп еркек басын изеді.

	Миссис Нэтвик басынан аяғына дейін ақ дәкемен ораулы адамды көз алдына елестетіп, іштей күліп қойды. Қазір оны тіпті өлім алдындағы науқас та қамықтыра алмайтын еді.

	– Түсінемін, – деді миссис Нэтвик. – Менің күйеуім де ұзақ ауырды.

	Әйел жасанды тіс салынған стақанға қарады... Басқа не айтсын. Бейтаныс еркекпен бірге күңгірт-жасыл үңгірге бүйірлерін түйістіре кірді, түпкірдегі қызғылт-қошқыл сәуле сөніп бара жатты.

	– Міне, менің цинерарийім.

	– Қалай дедіңіз? – Цинерарий туралы бұл да Ройалдан артық білмейді екен.

	Әйел түсіндіре бастады, бірақ, неге екені белгісіз сөйлей алмай қалды. Тамағынан сөз емес, әбден жаншылып қалғандай, ыңырсыған үн атып шықты.

	– Қалай деп аталады дедіңіз? – деп еркек оның иығына қолын салды.

	Миссис Нэтвик еркектің мұндай әрекетіне әдетте қорқып кетуші еді, бұл жолы ешқандай үрей бойға кірмеді.

	Керісінше оны құшақтай алды.

	Еркектің серпінді, қатты денесі мен әйелдің икемді, жұмсақ денесі үйірін тауып, бірін-бірі құшақтап тұрды. Үнсіздік жайлаған төңіректе, жасыл үңгірдің жарқылымен бірінші рет бейтаныс адамды өте жақыннан көріп, сүйек-сүйегі уатылғандай, аузын зорлана ашып қалды. Бейтаныс еркектің өзін танығанын әйел жақсы түсінді.

	Миссис Нэтвик оны ернінен құшырлана сүйді. Ұзақ, ұзақ өмірдің әртүрлі кезеңінде оған да, өзіне де тиген әртүрлі жан жарасының бәрін осы сүю арқылы емдеуге асыққан адамша, аса бір құштарлықпен, тамсана сүйді...

	Екеуі үнсіз тұрды, уақыт зырлап өтіп бара жатты. Тас жолдағы автомобильдер тасқыны сорғалаған жаңбырдай арнасымен ағып барады. Бұл тасқын жағалауға шығып кетсе де, бұл екеуін өзімен бірге ілестіре алмайтын сияқты.

	Біраз уақыттан соң еркек сыпайы түрде:

	– Мүмкін, жолға жақындармыз, әйтпесе жөндеушілерді көрмей қалармыз,– деді.

	– Жақсы, – деді әйел. – Расында да, көрмей қалармыз...

	Әлі де құшақтаса жүріп, екеуі тар үңгірден бірге өтті. “Біздің күлкілі созылған бетіміз қандай болуға тиіс” деп ойлады миссис Нэтвик. Ол өзінің серігіне қарамауға тырысты, әлгіндегі өзара қуанышты еске алмауға тырысты.

	Жасыл үңгірден қараңғы ымыртқа шыға келгенде, техникалық көмек машинасының өшіп-жанған қызыл шырағына көздері түсті.

	– Қашан келесіз? – деп сұрады миссис Нэтвик.

	– Ертең.

	– Екеуміз шай ішеміз.

	Бірақ ол шай ішуді қаламады.

	– Жаңа шайдан қайта шығарамын.

	Ол мүлде шай ішпейді екен.

	– Олай болса, кофе.

	– Тамаша, – деді ол, – бір шыныаяқ кофеден ешқашан бас тартпаймын.

	Бақшаға қарай жүріп, шығар есікті ашқан еркек алайда артына бұрылмады. Ал әйел өткенді де, келешекті де ойламастан, суық желдің ығында, қаққан қазықтай боп бір орнында тұрып қалды.

	– ... бір қайнауына жеткізесіз, – деп түсіндірді миссис Долан.– Жалпы қиындығы жоқ, көріп тұрсыз ғой?

	– Иә, иә...– Миссис Нэтвик кофенің қадірін біліңкіремейтін еді.

	– Содан кейін қалдығын түбінде шөктіру үшін аздап суық су құясыз, – деп күлді миссис Долан.

	– Мені осы суық су құятыны қорқытып тұр, – деп миссис Нэтвик шынын айтты.

	– Байқап көріңіз, қолыңыздан келеді. – Миссис Долан асығыс еді, бұдан әрі ұқтырып тұра алмады.

	Бір банка кофе сатып алған миссис Нэтвик қалған уақытын қаланы аралаумен өткізуді ұйғарды. Онсыз да кешке дейін үйінде екі қолын алдына сыйғыза алмас еді. Бірақ серуен соңына таман шаршағанын сезді. Бұрын бұлай мақсатсыз көше кезіп, қыдырып көрмеген. Тағы да бір іске бел буып, парфюмерия дүкеніне кірді. Сөреге сүйеніп тұрған жап-жас сатушы қыздан жөн сұрады:

	– Әрі ойлап, бері ойлап, ерін бояғыш сатып алуды ұйғарып едім. Сіз қандай кеңес бересіз?

	Миссис Нэтвик қызды көңілдендіргісі-ақ келген, бірақ іші пысып тұрған сатушы қыз кірпігін де қақпады.

	– Сіздей қартаң әйелдерге ашық, жарқын түс үйлеседі, – деді.

	Миссис Нэтвик (“Кішкентай Элла”) бұл тұралатқан жауапқа ашулана алмады. Егер мұны шешесі естісе, көрінде бір аунап түсетін шығар-ақ.

	– Әсіресе мына түрін жұрт көп алады. – Саусақтарын жеңіл қимылдатып, сатушы қыз қызыл күрең-күлгін түсті ерін бояғышты суырып алды.

	Миссис Нэтвик тізесінің дірілдегенін сезді.

	– Тым жарқырап тұрған жоқ па? – деп күбірлей сөйлеп, сөзін әзілге бұрғысы келді.

	– Ерін бояуы көзге түспейтін болуға тиіс пе? – деп сары шашты бойжеткен мырс ете қалды.

	Миссис Нэтвик ерін бояғышты қолының сыртына жағып көрді (басқа әйелдердің осылай жасап жатқанын көргені бар-ды), сатушы қыз әк тасындай аппақ бояу жаққан ернін бір жимастан, әлдебір әнді ыңылдай айтып, сөре сыртынан билегенсіп тұрды. Шамасы, бүгін кешке жігітімен кездесуге келіскен-ау! Миссис Нэтвик қып-қызыл болып кетті: егер мына ерін бояғыштың аузын қайта жаба алмай қалса қайтеді?

	Бірақ әйел артық сөз айтып қысылмады, бойжеткен де өз ісінің шебері екен, сөре астынан бір қорап далапты суырып алды.

	Бәрі де қатты әрі қолданысқа ыңғайлы екен.

	– Екі бетімнің ұшы қып-қызыл боп, қалай көрінер екенмін?

	– Қазіргі ең сәнді осы реңк.

	Миссис Нэтвик бас тарта алмады. Хош иісті парфюмериядан басқа нәрсенің бәрін елең қылмайтын, күміс тырнағы бар ұзын саусақтар сатып алған заттарын лезде орап берді (осы тырнақтар нақсүйерін де жаратпас па екен?).

	Бойжеткен ақшасының артығын қайырды, миссис Нэтвик санап жатпастан әмиянына салды да, дүкеннен шығып кетті.

	Үйіне келген соң миссис Нэтвик айна алдында біраз әуреге түсті. Ернін жіңішке сызық сияқты боямақшы еді, нәтижесінде аузына майлы қызыл-күлгін дақ түскендей болып шықты. Бұдан кейін бетінің ұшын құрғақ далап жағатын мамықшамен ұрғылап еді, бетіне жарқын қызыл ма, ақшыл көк пе, әйтеуір белгісіз түс қаптады. Әрине, айнадағы өз түрін ұнатпай қалды. Аузы тым үлкен болып кетті, қалың бояу жаққан ерні әрең қозғалатындай. Ал екі бетінің ұшындағы қызыл күрең далап астынан шып-шып тер шықты.

	Жүрегі айныды, қол жуғышқа барып, бетін енді тырнақ щеткасымен ысқылай бастады. Тері бездерінің ұсақ көздеріне кіріп кеткен бояу жуылмай, көрініп тұратын болды. Масқара десеңші!

	Ройалдың жасанды тістері салынған стақан әлі де дәрі салғыш қорапшада тұр еді. Соны алып тастау керек шығар. Миссис Нэтвиктің тістерді алып тастағысы-ақ келген, бірақ шкафқа қолын жеткізе алмай қойды.

	Сағат беске жуық кофе қайнатты, миссис Долан жасағандай, қайнап болысымен суық су тамызды. “Егер қалдығы түбіне шөкпесе, мұны бірінші жолы оның байқамай қалуы мүмкін. Оның үстіне кофе аузыңды күйдіретіндей болса... Көрінген бойда, кофені ысыта қоямын” деп ойлады ол.

	Миссис Нэтвик верандаға шықты. Ескі креслоға жайғасты. Егер денесінің ауырлығы болмаса, осы сәт орнынан атып тұрып, шыр көбелек айналуға да қарсы емес сияқты.

	Айтпақшы, сол күні тас жол бойында апат болды. Бір-біріне қарсы келе жатқанда соғысып, майып болған машиналардан апатқа ұшырағандардың денесін шығарып жатты. Миссис Нэтвиктің есіне көп жылдар бұрынғы жол апаты түсті. Өзінің көрпесі мен кілемшесін (Хэйзелдің сыйлығы еді), жастығын ала жүгіргенін есіне алды. Апатқа ұшыраған адамға ешбір көмек бере алмай, оның қан тамырына азғана күш қоспаса да, жарасынан аққан қанды өзі сіңіріп алмаса да, бұл сол адамға разы еді. Мұның үстіне де аз– маз қан шашыраған.

	Миссис Нэтвик минут сайын сағатына қарай отырып, күш– қуатын алдағы кездесуге сақтағандай еді. Тоқылған кресло шиқылдап, оның ойындағы кез келген сұраққа жауап қайтарып тұрғандай. Ал мұның күтіп отырған адамы апатқа ұшырап қалса ше? Қаза тапса ше? Расында да, оған не болды?

	Қоршаудың аржағынан миссис Доланның басы көрінді:

	– Осы бақытсыз жағдайларды жаным сүймейді. Қашан да көп қан төгіледі. Естігеннің өзінде жынданып кеткендей боламын, – деді ол

	Бүгінгі апат өзін ешқандай толғандырмай отырса да, миссис Нэтвик оны түсінгендей болып, миссис Доланға үнсіз бас изеді. Сықырлауық кресло тұра қашқысы келгендей сол сәтте қатты селкілдеп кетті.

	– Қалай, танысыңызға кофе ұнады ма? – деді миссис Долан. Сұрауында ешқандай әзілдің ізі жоқ.

	– Ол әлі келген жоқ, – деп міңгірледі миссис Нэтвик сағатына қарап тұрып. – Кідіріп жатыр.

	– Жол бойындағы іркіліске тап болған шығар.

	– Бұрын айтқан минутында келетін.

	– Бәлкім, жұмысы болып қалды ма? Әйтпесе, қай күн екенін жаңылыстырып алған шығар?

	Күнді жаңылыстыруы мүмкін бе? Жоқ, мүмкін емес. – Ертең деді, демек ертең деген сөз, ол ертеңнен арғы күн емес.

	– Ал, мүмкін... – Миссис Долан мүдіріп қалды. – Қой, үйге қайтайын, мені қайда кетті деп іздеп жатқан шығар.

	Көше қиылысындағы жол жағасында қаза тапқандардың бастарын кездейсоқ көрпемен жаба салған жансыз денелері жатты.

	Бестен жиырма минут әлдеқашан өтіп кетті: өткен деген не, әлдеқашан артта қалды. Аспанда суық от жанып тұрған сияқты; бүкіл қаланы жалын орап алғандай.

	Миссис Нэтвик орнынан тұрды. Кресло да жеңілдеп қалған тәрізді тұңғиық дыбыс шығарып, еденге бойын жайды.

	Тұла бойды билеген бұл сезім құдіреті күшті бір Жаратқан қатаң жазалайтындай құштарлық болды ма? Сөзсіз, болды. Ол есіне сақтап та үлгермеген, бар болғаны бір мезет қана жүздескен еркектің көзіне қарауға құштарланған ықыласты басынан кешірді.

	Сол көзді санама қайта әкелсем деген бір тілекпен, сүрініп– қабына жүріп, алаулы бақтың соқпақтарын кезе берді, бірақ жан дүниесі тыншымады. Ғашығын күтіп жүргенде, кеш гүлдейтін гибискус пен семіп қалған нарцисс сияқты өзінің де құрғап, құнысып қалуы мүмкін еді. Барлық ашкөз жүрек ақыр соңында жер астынан байыз табады.

	Цинерарийлер асқан әдемілігімен сұқтандырып барады, бұл олардың жанынан қиындықпен, қыстырыла өтті де, кірпіш төселген тар соқпаққа түсті. Дәл осы кезде серіппе темірдің сыл– дырын естіді. Ол бұған қарсы келе жатты.

	– Не болды? – деп миссис Нэтвик күле айқайлады. Өзінше зиянсыз бұртиып көрінгісі келді. – Сіз тура бір сағат кешіктіңіз!

	Цинерарийлерді басып, жолай әдемі деген бірнеше талын сындыра ұмтылып келе жатты, кенет: бір сағат кешіктіңіз деп жатырмын, өзінің машинасымен тұрақты өтетін уақыты әйел өмірінің белгісіне айналғанын бұл қайдан білсін деген ой келді. Әйтпесе, кешікпес еді ғой.

	Арадағы қашықтықты жақындата түсейін дегендей, әйел:

	– Не боп қалды? – деп тағы да дауыстай сұрады.

	Ал ол жасыл мүк басқан бақша соқпағымен баяу, өте баяу ілби басып келе жатты. Миссис Нэтвик оның жүзінен көз алмастан, қарсы ұмтыла берді.

	Еркек ернін тістеп алған, дауысы да мүлде өзгеше:

	– Бүгін азаннан бері өзімді бір түрлі сезініп едім. – Оның күлкілі басы теңселе жүргенінде тіпті оғаштау шалқайды.

	– Саған не болды? – Әйелдің бұл сұрағы ғашық адамнан гөрі (косметиканың хош иісі бұрқырап тұрса да), шешенің балаға деген сұрағындай қатқылдау естілді. – Айтшы, сүйіктім, қай жерің ауырады? – “Сүйіктім” деген сөзі мүлде сенімсіз шықты (Баяғыда, бала кезінде ол шала таныстау немере әпкесі Кэт Сэлтерден “Сүйіктім, Элла!” деп басталатын хат алғаны бар).

	Міне, соңғы қадам. Өзгеше бір күш қуат беріп, әйел еркекке өз иығын тоса берді.

	Енді екеуі қатар (ол әбден мұның еркіне берілген) келе жатыр.

	– Не болды, не болды саған, сүйіктім? – Өзгеше өжеттілікпен, сыпайы түрде қиыла сұрады. Бірақ демі кеудесінен ысқыра шықты.

	– Қорқынышты ештеңе жоқ... қолым ауырып... Жоқ, қолым емес, иығым... – Оның басы бүгіліп кетті.

	– М-м-м... – Әйел өз жаны ауырғандай, оның иығына бетін басты.

	– Мен сені емдеп аламын. Көрерсің әлі, бәрі жақсы болады. – Сөйлей жүріп, әйел оның көзіне қарады.

	Сол сәт... ауыр азаптан әйелдің өзін құтқаратын кез келіп еді. Ол еркек көзінің тереңіне батуды армандаса, міне сол тереңге үн– түнсіз батып бара жатқан-ды...

	Миссис Нэтвик оны ұстап тұруға тырысты, ал ол жерге қарай сырғи берді, бірте-бірте екеуі гүлдердің үстіне құс қанатындай жайылып түсті.

	Қалың шалғын арасынан шошынған мысық ытқып шықты. Еңсесі түсіп кеткен миссис Нэтвик қашып шыққан мысыққа қызыға қарады.

	– Қорқынышты ештеңе жоқ... – деді екеуі бірден.

	Цинерарий сынықтарының үстінде жатқан еркек көздерімен ғана дәрменсіз күле берді, әйел оның еріндерін көрген жоқ.

	– Оттегі! Оттегі көбірек керек! – Әйел кенет шошына айқайлап жіберді де, жан-жағындағы цинерарийды жұлқылап, жұла бастады.

	Жұлынған өсімдіктің түксиген тарамыстай сабақтары адам тұншығарлықтай аңқыды.

	– О, Құдайым! – Әйел дауыстап жылады. – О, Құдайым! Сүйік– тім менің! – Миссис Нэтвик тізерлей отырып, оның басынан мәпелей сипады.

	– Ештеңе етпейді... – деп бір тіл қатқан еркек қайтып үн шығармады. Оның ағарған еріндері жіңішке жіп сияқты болып кетті; ал көздері миссис Нэтвикке түспей, қиыр кеңістікке қарап бара жатты.

	– Сүйіктім менің! Махаббатым менің! Сүйіктім! – Әртістердің аузынан ғана естіп үйренген бұл әдеттен тыс сөздерді ол қинала, қысыла айтты.

	Бірақ қай сөз де енді оған көмектесе алмайтын еді. Еркек әйел қолынан сырғып түсіп, тым алысқа кетіп қалды.

	Машиналар да үнсіздікті құптағандай, дыбыссыз өтіп жатыр.

	Бұл еркектің кеудесіне құлап түсті де, өз ернін оның ерніне тигізді – сүйісу үшін емес медициналық кітапшаның оқыт– қанындай, оған аузымен дем салуға тырысты.

	Көз алдынан тотықұстың қанаты тәрізді түрлі-түсті шеңберлер жүгіріп өтеді: бейне бір алып құстар желпуіш сияқты қанаттарын жайып, жиып алып жатқандай.

	Ол тынысы тарылып, ұйпа-тұйпа шаштарының ұшы ғана тиіп, тізерлей отырды.

	– Сүйіктім менің...

	Әйел тіпті оның атын да білмейтін. Өзінің шексіз де шетсіз, кесірлі махаббатын өлтірер алдында неге ғана атының кім екендігін сұрап алмады екен?





	https://t.me/kzkitap





