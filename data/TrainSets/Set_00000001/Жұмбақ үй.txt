	Нұрғали Ораз

	Жұмбақ үй





I


	Қаланың шет жақ тұсындағы бес қабатты қызыл кірпіш үйдің үшінші қабатындағы менің пәтерімнің терезесінен қарсы беттегі балабақшаның ауласы ап-анық көрініп тұратын-ды. Бүгін далада бет қаратпайтын сарышұнақ аяз болғандықтан, ондағы ойыншық аттар, әшекейлі әткеншектер, баспалдақпен шығып-түсетін сырғанақ үсті — бәрі де жым-жырт, өздерінің кішкентай иелерінің қайда жүргенін білмей, аң-таң күйде жетімсіреп қалған секілді.

	Неге екені, бірталай заманнан бері сырланбағандықтан, тот басып, тозып кеткен қызыл-қоңыр түсті түніке шатыр сол үйдің еңсесін басып, жабырқатып тұрғандай көрінеді. Бұл үй менің есіме баяғыда-а, түкпірдегі ауылда, май топырағы борпылдап жатқан қасқа жолдың үстінде жаутаңдап қай күні қалып қойғаны белгісіз бейкүнә балалық шағымды еске түсіргендей болады.

	Күннің суық райына қарап, бүгін балаларды тәрбиешілері сыртқа жібере қоймас деп ойладым. Қаланың орталық жақ тұсында тұратын қарт досымның үйіне барып, реті келсе бір-екі партия шахмат ойнап, әңгімелесіп қайтуға аңсарым ауа берді. Сірә, менің оны дос тұтып, өзімсіне сөйлеуім де қызық, өйткені Жәкең (қарт досымның азан шақырып қойған аты — Жәнібек) өткен жылы, күздің соңғы айында аттай алпыс жасқа толды. Өзіміз жұмыс істейтін заводта кішігірім отырыс жасап, мүшелтойға тән салт-жоралғыларымен думандатып атап өттік. Шынымды айтсам, екеуміздің достығымыз да сол кештен кейін басталған-ды...

	Жылы үйден сыртқа шығуым мұң екен, сықырлаған сары аяз бетімнің, құлағымның ұшын тызылдатып, сұп-суық саусақтарымен шымшылап ойнай бастады. Мойнымды жағамның ішіне тығып, бүрісіп, кірпішешендей жиырыла қалдым. Бопбоз аспанның алыс түкпірінен сығалап күн көзі жер бетіне жарық тарата алмай, өлеусіреп жанған шамға ұқсайды. Аяз буған шыңылтыр ауа шыныдай шытынап, сәл нәрседен күл-паршасы шығып сынып түскелі тұрғандай. Ақша қар аяқ басқан сайын сықыр-сықыр етеді.

	Мен бүрсеңдеп көше жаққа бұрыла бердім де, қарсы беттегі балабақшаның қақпасынан шығып келе жатқан қалың бөкебайлы талдырмаш қызды көріп, қалт тоқтай қалдым. Ол жүгіре басып, жанымнан өте бергенде:

	— Қарыңдас, — дедім суық сорған ернім әзер икемге келіп. — Қарындас, сіздер осы, сенбі, жексенбі күндері жұмыс істейсіздер-ау, шамасы?!

	Ол маған таңдана қарап, бір сәт бөгеліп қалды да:

	— Иә-ә, — деді сұраулы пішінде.

	— Қызық екен... — Мен онымен қатарласа аялдамаға қарай жүрдім. —Елден ерекше бұл қандай балабақша сонда?

	— Шынымен-ақ білмейсіз бе? — деді ол көзінің қиығымен сынай қарап.

	— Қайдан білейін?.. Менің мұнда көшіп келгеніме не бары бір-ақ айдың жүзі болды.

	— А-а, — деді қыз. — Қалай десем екен сізге, бұл... бұл балабақша емес! Сәбилер үйі...





II


	— Иә, кел, төрлет! — деп қуана есік ашты Жәкең. Содан соң мен табалдырықтан аттап үлгірмей жатып-ақ құлағыма сыбырлап: — Әй, сенің тап қазір келе қалғаның мұндай жақсы болар ма, — деді қутыңдап. — Мені қиын жұмыстан құтқардың, достым, құтқардың!

	Ас үйден әлденеге қабағы қатулы шыққан Мәриям жеңгей де мені көрген соң жүзі жадырап, жымиып күліп:

	— А-а, бұ шал кімге сыбырлап мұңын шағып жатыр десем, өзіміздің Айдаржан келген екен ғой! —деді алжапқышқа қолын сүртіп тұрып. — Қалай, жаңа пәтерің жайлы ма? Қоныс тойыңды қашан жасайсың?

	— Рақмет, жеңгей, жағдайым жаман емес. Күн жылынсын деп, қоныс тойды кейінге қалдырып жүрмін. Әйтпесе, қала шетіне жеткенше Жәкең екеуіңіз жаурап қалуларыңыз мүмкін.

	— Сен өйтіп сылтауратпа, — деді Жәкең жымың-жымың етіп. —Біз сенің тойыңа баруға боранды күні де сақадай саймыз. Үйіңді бізге қашан көрсетесің-ей өзі, соныңды айт!

	Дегенмен, өзі жымыңдап, дымың ішіңде болсын дегендей, жеңгейге сездірмей, көзін қысып қояды. Ішім қылп ете қалды. Өйткені мен жаңа пәтерге көшкен күні Жәкең екеуміз ептеп тойлап, түннің бір уағына шейін отырғанбыз. Жалпы, біздің Жәкең көңіл көтерген сәттерінде біздің мынау қарама-қайшылығы мол өміріміз жайлы ұзақ-ұзақ философиялық ойлар таратқанды тәуір көреді.

	Бірақ, шынымды айтсам, соның бәрі де маған: «Екіні екіге қоссаң төрт болады, ал екіге көбейтсең тағы да төрт шығады» деген аңғал да албырт ойлар сияқты еді...

	— Ал, кәне, бір партия көріп жібереміз бе? — деді ол стол үстіндегі шахмат фигураларына қарап, алақанын ысқылап.

	— Түу, сенің осы әдетің-ай, — деп кейіді ас үйден қайта шыққан жеңгей. — Сол шахматты күнде шайға салып езіп іш, бәрібір Каспаров бола алмассың! Босқа бас қатырып әуре болғанша, біржола жылы жауып қоя салсаң ғой. Сонда «құда да тыныш, құдағи да тыныш» дегендей, өзің де тыныштық тауып, үйге келген қонақтың да мазасын алмас едің-ау!..

	— Е-е, сен олай деме, — деп қарсыласты Жәкең сұқ саусағын үйдің төбесіне қарай шошайтып. — Елдің бәрі шетінен Гарри болып кетсе, басқа жұмысты кім істемек сонда?! Бұл өзі әркімнің қабілетіне қарай қызық ойын. Сана-сезімнің сергектігі мен ой-қиялының жүйріктігін дәйім сынға салып отырады. Айталық, мына мен бар ғой, шахмат пен дойбыны ажырата білмейтін саған қарағанда, әлем чемпионы сияқтымын.

	Жәкең өз теңеуіне өзі риза кейіппен кеңк-кеңк күліп алды.

	— Иә, бөсе түс, шалым, — деді жеңгей қолын сілтеп. — Бірақ спорттың барлық түрінде де әйелдер өз алдына бөлек екенін ұмытпа. Әйтпесе, масқара болып, әйелдер қомандасына қосылып кетіп жүрсең елден ұят-ты!

	— Әй, бала, мынау бәйбіше алжапқышқа қолын сүртіп тұрып-ақ «мат» қойды-ау, ә, байқадың ба?! Қой, әйелмен сөз жарыстырып бәйге алған еркекті көрген емеспін. Кел, одан да екеуміз бір партия...

	— Жо-жоқ, — деді жеңгей басын шайқап, үзілді-кесілді қарсылық білдіріп. — Айдаржан әуелі ас үйге кіріп шай ішеді. Содан соң екі дос қосылып, анау ваннадағы алақат-алақат болып түсіп жатқан кафельдерді өз орнына қайта жапсырып қоясыңдар.

	Сүт қатқан қою шайдан соң Жәкең екеуміз ваннаға кірдік. Ескі кафельдердің біразы шытынап түсіп, олардың орны шынында да, теміреткінің ізіндей алақат-алақат болып қалған екен.

	— Иә-ә, — деді Жәкең бүйірін таянып тұрып алабажақ қабырғаға ренжи қарап. — Бүгін біз екеуміз ойнай алмайтын болдық. Дегенмен, бұл да бір ойда жүрген шаруа еді, шахматтағыдай, а 2-а 4 деп, іске кірісіп кетелік.

	Жәкең бұрышқа жиналып қалған кафельдерді бір-біреулеп әпере бастады. Ерітілген смола жағып, мен оларды қабырғаға жапсыруға кірістім.

	— Жәке, — дедім бір кезде, — «Сәбилер ұйі» дегенді естуіңіз бар ма?

	— Иә, білемін, — деді ол басын көтеріп алып, маған бір түрлі тіксіне қарап. — Оны неге сұрадың?

	— Менің жаңа пәтерімнің жанында «Сәбилер үйі» бар екен...

	— Тоқта, тоқта-а! Сенің үйің қай көшеде еді өзі? Ұмытпасам, Кургузова көшесінде ғой. Иә, есіме енді түсті, ол көшеде сондай бір үй бар. Ол әлгі... тастанды балаларды қабылдайтын үй ғой...

	— Тастанды балаларды дейсіз бе?..

	— Бұрын біздің қалада ондай үй болған емес. Жо-жоқ. Болған емес. Тіпті соғыс жылдары да болған жоқ. Рас, «Жетімдер үйі» дегенді естуіміз бар-ды. Ал тастанды балалар дегенді... жоқ, атай көрмеңіз, беті аулақ. Кіп-кішкентай нәрестелерді шырылдатып, бөтен үйге қалай тастап жүре беретінін ойласам, төбе шашым тік тұрады. Бүгінгінің жастары тым безбүйрек, қатыгез болып бара жатыр ғой.

	— Жастар, жастар... — дедім мен оның сөзіне шамданып қалып, — қит етсе болды, жастарды кінәлай жөнелуге әзір тұрасыздар...

	— Әй, — дейді Жәкең даусын көтеріп, — сен өйтіп қызарақтама, білдің бе? Қит еткені сол болса, қыңқ еткені қалай болмақ сонда?!

	— Сіз немене, — дедім енді мен даусымды қатайтып, — сол үйдегі тастанды балалардың бәрінің де әке-шешесі жастар екеніне толық көзіңізді жеткізіп пе едіңіз? Барып көріп пе едіңіз әуелі?!.

	— Жоқ, барғам жоқ. Бармаймын да, көрмеймін де! Ондай масқараға менің кәрі жүрегім шыдамайды. Соғысты көрген, қантөгісті көрген, аранын ашқан ажалды көргенде дір етпеген бұл жүрек, кіп-кішкентай кінәсіз сәбидің жазықсыз төгілген көз жасын көруден қорқады.

	Жәкеңнің көздері шатынап, екі иінінен дем алып, ентігіп тұрып қалды.

	— Сабыр етіңізші... — дедім мен оның әлсіз жүрегінен секем алып. — Артық кетсем, кешіріңіз...

	— Рас, — деді ол біраздан соң сабасына түсіп, даусын жұмсартып. —Қай заманда да кәрі-құртаң кемпір-шалдардың өздерінен кейінгі жастарға көңілі толмаған. Бірақ содан өмір тоқтап қалды ма?! Тоқтаған жоқ. Адамзаттың ақыл-ойы ойлап

	тапқан жаңалықтары да, жетістіктері де көбеймесе, азайған жоқ. Кейінгі ұрпақтардың санасы да, сауаты да жетіле берді, бірақ... бірақ олар жасайтын қиянаттар мен жауыздықтардың да түр-түрі қаптап кетті. Сірә, адам баласының ақыл-ойы артқан сайын бір-біріне жасайтын жауыздығының түрі де сонша көбейіп кетеді ғой деймін... Әлгі «Сәбилер үйі» дегеніңіз де, сондай сұмдықтардың бірі...

	— Сонда тарихта бұрын ондай үйлер болмады ма екен?

	— Қайдан білейін... болса, болған шығар. Бірақ солар әу баста ешқандай ресмиліксіз, таза ниеттен, жанашыр көңілден туғанына сенімдімін. Ал қазір ше? Қазір байғұс балаларды өмірге әкеледі де, өкіметке жұмыртқа тапсырғандай апарып, өткізе салады!

	— Егер оларды қабылдамай қойса ше?

	— Қабылдамауға хақысы жоқ, білдің бе, хақысы жоқ! Міне, мәселенің қиын түйіні де сонда емес пе. Кәдуілгі балабақшаларда кәдімгі қарапайым жұрттың, өз ұрпағын ешқашан да далаға тастамайтын, шыбын жанын қиса да шырылдап жүріп баласын өсіретін тәрбиелі, зиялы кісілердің балаларын «орын жоқ, төсек жоқ» деп қабылдамауға хақылары бар да, өз құлынынан өзі жеріген безбүйректерден қабылдамауға хақылары жоқ!

	— Неге?

	— Неге, неге?.. Өйткені олар өз ұрпағын өзі тұншықтырып өлтіре салудан да тайынбайды. Сөйтіп, түптеп келгенде адам емес, қоғам кінәлі болып шығады. Енді түсіндің бе?!

	Осы кезде аяғындағы жеңіл тапочкасын тырп-тырп басып ваннаға қарай келе жатқан жеңгейдің:

	— Әй, сендерге не жетпей қалды? — деп кінәлай сөйлеген мамыражай даусы естілді. — Сол баяғы қоғамдық мәселелер ме, көкейлеріңді тесіп бара жатқан?! Бұл бейшара қоғам сендер сияқты жалқауларға жақсы ермек болды-ау, әйтеуір!..





III


	Қыстың қысқа күні бүгін де таң атқалы бері сарышұнақ аязбен айқасып, ақыры оның сағын сындыра алмағанына өкінгендей, жалпақ жаһанға алқызыл шұғыласын аямай шашып, қимай-қимай қоштасатын баяғы әдетін де ұмытып, ешкімге білінбей ізім-ғайым батып кетті. Ақ көрпесін қымтана жамылған байтақ даланы қою қараңғылық тұмшалаған сәтте, мен өз пәтерімнің терезесінен қарсы беттегі «Сәбилер үйінің» маңдайшасындағы сығырайған жетім шамға ойлана қарап тұрдым.

	«Көзі қиып, өз баласын өзі қалай тастап кетеді екен?.. — деп ойладым мүлде бейтаныс, жұмбақ жандарды есіме алып. — Адам болған соң, оның бойында мейірім, әкелік, аналық махаббат болмаушы ма еді. Егер баланы ата-анаға, ал ата-ананы балаға іңкәр етіп, ет-жүрегін елжіретіп қоятын сондай бір жұмбақ та киелі сезімдер болмаса, дүниеге ұрпақ әкелудің не қажеті бар. Тіпті аң екеш аңның өзі де өзегін жарып шыққан баласы үшін шыбын жанын қимай ма...

	Сәби кезде біздің бәріміз де қорғансызбыз, жалғыз-ақ сүйенеріміз де, сенеріміз де әке-шешеміз. Ал сол асқар таудай әке-шеше бізді тылсым сырын ішіне бүгіп, тым-тырыс жатқан мынадай бөтен үйге әкеліп тастап жүре берсе, не болмақ?.».

	Маңдайшасында жалғыз ғана жетім шам сығырайған жұмбақ үйге қадала қарап тұра беруге дәтім жетпей, теріс айналып кеттім.

	«Егер реті келсе, бұл үйдегі балалармен танысып, тіл табысып көрер ме еді», — деп ойладым мен іштей.

	Әкем маған бала күнімде: «Ер жігіттің көпшіл болғаны, көңілшек болғаны жақсы, кінәмшіл бола көрме», —деп жиі айтып отырушы еді. Сірә, сол бала кезде естіген ақыл-өсиеттер кейін де есінде берік сақталып қалды білем, осы бір көмірлі қалаға келгелі бері де мұндағы үлкен-кішінің бәрімен еменжарқын араласып кетуге тырысып бағатынмын.

	Бірақ қарсы беттегі мынау үй маған мүлде басқаша әсер етті. Қаланың басқа тұсынан орын тимей, тұп-тура осыған көрші қонуым да жан дүниемді екіұдай аласапыран күйге түсіргені анық еді.





IV


	Тал түске дейін бір орнымнан тапжылмай, кіп-кішкентай бөлшектің жаңа үлгісін әлденеше қайтара есептеп, қайта-қайта қағазға көшіріп сызумен болдым. Бұл өзі кен қазушылар «қырсық» деп атап кеткен кінараты көп, әлжуаз бөлшек еді. Біз қызмет істейтін тау-кен машиналарын жасау заводынан құрастырылып шыққан алып машиналар терең шахталарда ұзаққа шыдамай, тап осы «қырсықтың» кесірінен тоқтап қалып жататынды.

	Бірақ менің жанымдағы бадырақ көз, бұйра шаш, ат жақты жігіт Мұраттың айтуынша, осының бәрі де құр әурешілік. Өйткені бұл бөлшекті маған дейін де шыр айналдырған шақша бас инженерлер көп болған, бірақ соның бәрі де сан түрлі формасын тапқанымен, үлкен өндіріске енгізе алмай, арманда кеткен.

	Түскі үзіліс кезінде Жәкең екеуміз тағы да шахмат тақтасына үңілдік. Біздің арамыздағы жас айырмашылығы осы кызыкты ойын кезінде жоғалады әрі мейлінше анык сезіледі. Өйткені біз тең кұрбыдай калжыңдасып отырамыз. Бірак мен жастыкка тән алып-ұшпа мінезбен әрбір партияны тез бітіруге ұмтылып, такта үстіндегі ситуацияны күші басым фигуралардың шешуші рөл аткаратын тұсында өз пайдама шешкім келсе, Жәкең карттыкка тән сабырлы кейіппен ұзак ойланып, ойынды соңына дейін сағызша соза түсіп, ең акырында каһарлы күшке айналатын дәрменсіз пешкалардың артыкшылығын пайдаға асыруға тырысады. Сөйтіп, ойын эндшпильге жеткен сәтте міндетті түрде мен ұтылуға тиіспін. Өйткені баяу жылжып, бірін-бірі корғап, кол ұстасып жүретін пешкалардың жүрісін есептеуге келгенде мен мүлде шоркакпын әрі олардың іш пыстырарлык өгіз аяңына карап отыруға тағатым да жете бермейді.

	Сондай бір сәттерде Жәкең орындықтың аркалығына шалкая беріп:

	— Шахмат тактасындағы шиеленіскен ойында да өмірдің ежелгі заңдылығы сакталады, — дейді жеңімпаз ойыншының өктемдеу макамына салып, өзінің философиялык ойларының түйінін асыкпай таркатуға кірісіп, — өйткені өмірде жеңіс пен жеңілістің үлкен-кішісі болмайды. Әдетте, ұсактан іріні, іріден ұсакты көре білетіндер ғана әрдайым жеңіс тұғырына көтеріледі. Менің бір ойым айтады, осы өмірдегі ірілердің ұсак касиеттерін, ал ұсактардың ірі касиеттерін мұкият зерттеу кажет...

	Оның күзгі тұмандай бұлыңғыр философиясының түйінін мен іштей былайша дәйектеймін: «Мәселеңки, біздің заводтан шығатын кен казушы алып машиналардың шахтаға түскеннен кейін көп өтпей-ак түкке жарамсыз болып шыға келетіні неліктен?.. Өйткені әлгі машиналардың күрделі формасына шектен тыс көп мән берілгендіктен, ішкі механизмдерінің біркалыпты айналымға түсуіне септігін тигізетін кішкентай бөлшектер көзден таса, назардан шет калған. Олардың аткаратын кызметіне жеткілікті мән берілмеген. Сол себепті керік секілді алып машиналар, амал жок, «сокыр ішектен» жантәсілім етіп жатады. Міне, Жәкең философиясындағы ұсактың іріге, ірінің ұсакка деген үздіксіз әсер ыкпалы осы. Қыскасы, екіні екіге коссаң — төрт, екіні екіге көбейтсең — тағы да төрт!.».

	Сөйтіп отырып, ол мені катарынан екі рет ұтып кетті. Жеңілістің әсері ме, білмеймін, түскі үзілістен кейін көңілім кәдімгідей жабыркап калды. Маған енді ескі бөлшектің жаңа жобасы да күдіктілеу көріне бастады.

	Кешке үйге келе жатып, тағы да «Сәбилер үйінің» алдынан өттім. Неге екені белгісіз, оның маңдайшасындағы жалғыз шам үнемі сығыраяды да тұрады. Өшіп те қалмайды, жарқырап жарық та түсірмейді. Мынау жұмбақ үйдің ішіндегі бейкүнә сәбилердің үлкен өмірге деген әлсіз үмітіндей сығырая жанады...

	Бойым бір түрлі шымырлап, көңіліме үрей енгендей болды. Енді мен бұл үйге өз баласын өз қолымен әкеліп, мүлде бөтен, жат қолдарға тапсырып жүре берген әке-шешелері туралы ойлай бастадым. Туған әке-шешенің қолынан мейірім табын сезінбеген сәби, жат қолдан жан жылуын таба алар ма екен?..

	Бірақ әзірге бейкүнә сәбилерге сыртта жүріп жанашырлық білдіргеннен басқа мен не білемін, сол балаларды дүниеге әкелумен «Сәбилер үйіне» тапсырудың екі аралығында қаншама тағдырлардың тәлкегі, қайғы-қасірет пен тақсіретке толы өмірдің арпалысы, нақақтан төгілген көздің жасы жатқан болар, кім білсін. Кінәні тек әке-шешенің безбүйректігінен ғана тауып, үкім шығара салу білместік болар?..

	Әйтсе де, өз құлынынан өзі жеріген хайуандай өз перзентіңнен өзің қалай бас тартасың, мен соны түсіне алмай далмын. Түсінгім де келмейді. Хайуан екеш хайуанда да мұндай қаталдық ілуде бір-рет кездеспей ме?..





V


	Таңертеңгілік қызметке бара жатып кешегі қалың бөкебай тартқан талдырмаш қызды тағы да көрдім. Ол қысқы пальтосын иығына желбегей жамылған күйі қолына шелек ұстап, «Сәбилер үйінен» шықты да, ақша қарды күреп салған жалғыз аяқ жолмен жүгіре басып, ауланың түкпір жағындағы қоқыс төгетін жәшікке қарай беттеді. Темір шарбақтың сырт жағынан өзіне тесіле қараған көзқарасты сезді ме, қайтар жолда маған мойнын бұрып, бас изеп сәлемдескендей болды.

	Бүгін түскі үзіліске дейін түк те өндіре алмадым. Кіпкішкентай бөлшектің қырық қайтара сызылған үлгісінің бір де біреуі көңілімнен шықпады.

	Ақыры оның жұмыс үстіндегі кемшілігі мен кінәратын өз көзіммен көріп, анықтап алу үшін шахтаға түсіп қайтуым керек деп шештім.

	Алайда бұл ойым Жәкеңе ұнамады.

	— Қайтесщ, бала, соны? Басқа бір өтімдірек нәрсемен айналысып көрсеңші, —деді ол жақтырмай. —Тіпті ішің пысып, екі қолың алдыңа сыймай бара жатса, қыздарды ертіп киноға бар. Бастық тексере қалса, өзім бір сылтау тауып айтармын. Айтпақшы, сен осы қашан үйленесің, ә?! Ондай ой бар ма өзіңде? Тездетсеңші соны... тойыңда өзім тамада боламын, біліп қой.

	«Кырсық» бөлшектің жаңа түрін, ешкімге де, ештеңеге де қырсығын тигізбейтін түрін ойлап тауып, оны үлкен іске тезірек енгізуді мен іштей қалай армандайтын болсам, Жәкең де менің әйтеуір бір күні болатын үйлену тойымда тамада болуды солай армандайды. Осы тақырыпқа әңгіме қозғала қалғанда ол ерекше көңілденіп, жадырап сала берді. Күліп отырып маған қалжыңдайды. Неге екені, ол осы әңгімені қозғаған сайын, соңғы күндері менің көз алдыма «Сәбилер үйіндегі» талдырмаш қыз елестейтін болып жүр...





VI


	Күн бесінге таянған кезде мен шаршап-шалдығып, аяғымды сүйрете басып, шахтадан қайтып келе жаттым. Аттай бір аптаға созылған сары аяздың бүгін сағы сынып, бұғат-бұғаттардан тамшы тама бастады. Ақыры өзінің жеңіске жеткеніне қуанғандай, ашық аспанда күлімдеген күн жарықтық жылы шуағын жер бетіне аса бір жомарттықпен мейірлене төгеді.

	Менің қиялымдағы жаңа бөлшектің құрылысы енді мүлде күрделене түсті. Оған дейін ерінбей-жалықпай шұқшиып отырып еңбек еттім дегенімнің бәрі де жай әншейін қағаздан ойыншық жасап ойнаған жас баланың ермегі сияқты көрінеді. Енді ол «қырсық» бөлшек жатсам да, тұрсам да ойымнан кетпейтін болды.

	Ең көрімі — біздің завод құрастырып шығарған кен қазатын машиналардың терең шахталарда жер асты патшалығының музейіне қойылған экспонаттардай қаз-қатар тізіліп, сап түзеп қимылсыз қалғаны. Көне замандардағы өркениеттің әлдеқашан құрып біткен жетістіктерінің әдейі көрсетуге алып қалған соңғы үлгілері секілді. Олар біздің, жер бетіндегілердің дәрменсіздігін білдіретін үнсіз куәлар іспетті...

	Әйтсе де, сол терең шахталарда сартылдап жұмыс істеп жатқан шетелдік машиналарды көргенде, оларға қарап қашанғы алақан жая бермекпіз деген отты намыс оянады кеудеңде.

	«Сәбилер үйінің» ауласында ойнап жүрген бүлдіршіндерді байқап, күн сайын тұсынан өтіп жүрген таныс шарбақтың жанында біраз бөгеліп тұрып қалдым. Неге кідіргенімді өзім де білмеймін. Көзім соларда болғанымен, ойым мүлде басқа жақта, әлгі шахталарда «өлген» машиналардың жанында қалған секілді.

	Кенет:

	— Егер бізбен ойнағыңыз келсе, ауланың ішіне кіріңіз, -деген дауысты естіп, селк ете түстім. Темір шарбақтың ар жағынан қалың бөкебайлы қыз күле қарап тұр екен.

	— Тәрбиеші апай рұқсат етсе, мен мына балалармен шынымен-ақ ойнар едім, — дедім қуанып кетіп.

	— Онда ішке кіріңіз! — деді ол ашық жарқын үнмен. —Бүгін күн жылы болғандықтан, бәріміз де далаға шықтық!

	Шынында да, бүгін күн ашық еді. Көп ұзамай, көктем келерін білдіргендей төңіректен бір жылы леп есіп, «Сәбилер үйінің» бұғаттарындағы сүңгілер еріп, тырс-тырс тамшы тамып жатыр.

	Балалар әткеншек теуіп, қар домалатып ойнап жүр. Олар жасаған аққалалар да өздері секілді кіп-кішкентай.

	Сықырлаған сары аязда уыстап алсаң, құмшекер секілді сусып алақаныңда тұрмайтын қар бүгін, күн жылыған соң, беті жылтырап еріп, оңай жабысып жатыр. Мен үстімдегі жылы курткамды шешіп тастап, балалармен бірге қар домалатуға кірісіп кеттім. Біз жасаған аққала өте үлкен, бойы биік болып шықты. Бәріміз оны қоршып алып, жан-жағынан қызықтап қарап тұрғанымызда, кенет бір тәмпіш мұрын, көзі қысықтау қара торы қыз:

	— Айгүл апай, егер бұл аққала түнде тіріліп кетсе, қайтеміз, — деп тәрбиешіге аңтарыла қарады. Біз ду күлдік.

	— Сіздің есіміңіз Айгүл екен ғой, — дедім мен бір оңаша сәтті пайдаланып, ақ бөкебайлы қызға. — Менің атым — Айдар.

	Мен қолымды созып, оның нәзік саусақтарын қыстым. Сірә, көбірек ұстап қалсам керек, ол ақырын ғана тартып алды. Неге екені, екі бетінің ұшы ду етіп қызарып, көзін төмен салды.

	Осы сәтте күн де қызарып, айнала төңірекке алқызыл шұғыласын шашып, алаулап батып бара жатқан болатын. Есік алдына шыққан ақ халатты жасы егде тартқан, етжеңді сары әйелдің:

	— Айгүл-ау, бүгін саған не болған?! Балаларды ішке кіргізбеуші ме ең. Қас қарайып барады ғой. Кәне, балалар, үйге кіріңдер! Бүгін онсыз да көп ойнадыңдар! — деп, гүр-гүр еткен даусы естілді.

	Айгүл маған қарап, ұяң ғана жымиып:

	— Сау болыңыз! Маша апай бізді шақырып жатыр, — деді кешірім өтінгендей биязы үн қатып. —Уақытыңыз болса, тағы да келіп тұрыңыз!..

	Балалар да жан-жағымнан жамырасып:

	— Сау болыңыз!

	— Тағы да келіңіз!

	— Біз сізбен ойнаймыз... — деп жатыр.

	— Сау болындар, балалар!..

	Күні бойғыі шаршағаныімныщ бәрін де ұмыітыіп, үйге көнілденіп қайттыім.





VII


	Бүгін сенбі болғандықтан, жылы төсектен қашан тұрам десем де, қайда барамын десем де өз еркім. Терезеден ішке құйылған жылы шуаққа қарап, дала жылы екен ғой деп қуандым. Рақаттана керіліп-созыілыіп жатып, бүгінгі күннін жоспарын ойша құруға кірістім. Қайда барсам екен? Не істесем екен?.. Әлде көптен бері қонаққа шақырып жүрген Қарқаралыдағы досымдыкіне тартып кетсем бе? Бірақ бұл ойымнан тез айнып қалдым. Өйткені дәл қазір ол жақта ешқандай да қызық жоқ. Жазда болса бір сәрі, көлге шомылып, күнге күйіп, қармақ салып, балық аулар едік. Сол себепті бұл сапарымды жазға шейін, тым болмаса көктемге дейін шегере тұруыма тура келеді. Бүгін тіпті, қарт досымнын үйіне барып, шахмат ойнап қайтуға да зауқым соқпай қалыпты.

	Кенет Айгүл... Айгүл есіме түсе кеткені. Иә, иә! Ол қалайша бірден ойыма келмеген десенші?! Не деген кеще едім. Мен бүгін Айгүлге баруым керек. Онымен жүзбе-жүз кездесіп, қалайда сөйлесуге тиіспін. Басқа ешқайда да бұрылмаймын, тұп-тура Айгүлдін жұмыс орнына — «Сәбилер үйіне» кіремін де, бүгін кешке киноға барайық деп шақырамын. Ол, әрине, маған тандана қарап, жыімиыіп күледі. Үнсіз ғана келіседі... Осы бір тәтті ой көнілімді тербеп өтуі мұн екен, жылы төсектен қалайша атып тұрғанымды өзім де білмей қалдым.

	Бүгін күн жылы болса да, бүлдіршіндер сыртқа шықпапты. Мен өзіме жақсы таныс аулаға бұл жолы еркін кіріп, «Сәбилер үйінін» есігін қақтым. Бірақ жуық арада ешкім аша қоймады. Бөтен босағанын алдында состиып тұра беруді ынғайсыз көріп, тот басқан темір тұтқаны ақырын ғана тарттым. Сыртқы есік өзінен-өзі сықырлап ашыла берді. Қаракөленке ұзын дәліздін, бойымен жүріп өтіп, он жақтағы есікке қарай бұрылдым. Бұл бөлменін іші жап-жарық екен. Төрдегі столдын ар жағында өткен жолы балаларды кешкі тамаққа шақырған Маша апай қонжиып отыр.

	— Сәламатсыз ба, — дедім мен табалдырықтан бір түрлі имене аттап. Ол сонда ғана басын көтеріп, маған шұқшия қарады.

	— Сізге мұнда кіруге кім рұқсат берді?! — деді қатқыл үнмен. —Бізде карантин. Тұмау...

	— А-а... Солай ма еді, кешірініз, мен Айгүлге келіп ем... Егер мүмкін болса...

	— Жоқ, — деді ол менің көңілімдегі тәтті үмітті әп-сәтте аспанға бу қылып ұшырып жібергендей. — Ол бүгін болмайды!

	— Неге? Үйіне кетті ме?

	— Қала сыртында тұратын апайыныкіне кетті.

	— Онда... сау болыңыз, — деп кері бұрыла бергнім сол еді, Маша апай орнынан түрегеліп:

	— Балаңызды көріп кетпейсіз бе? — дегені.

	— Қа-қайдағы бала? — Мен қорыққанымнан кекеш болып қала жаздадым. — Ме-менің ешқандай да ба-балам жоқ...

	— Сірә, мен жаңылысқан болдым ғой, — деді Маша апай да енді маған таңдана қарап. — Сен... сіз Айқанаттың әкесі емессіз бе?

	— Жо-жоқ, — дедім мен қаша жөнелуге оқталғандай есік жаққа жаутаңдап қарап. — Оның әкесі емеспін. Мен... мен Айгүлдің жай ғана танысымын.

	— Түу, — деді Маша апай арқасынан ауыр жүк түскендей жеңіл тыныстап. — Сіз біздегі Айқанат деген балаға өте ұқсайды екенсіз. Ол да сіз сияқты тәмпіш мұрын қара торы...

	— Қазақтардың көбісі-ақ тәмпіш мұрын, қараторы емес пе, — деп әзілдеп күлген болдым мен. — Қызық екен...

	— Иә. — деді ол кенет мені еркінсітіп алмайын дегендей қайтадан сыздана қалып. — Сөйтіп, Айгүлге келіп едім деңіз...

	— Иә.

	— Жай ғана танысы болдыңыз ғой...

	— Иә, жай ғана...

	— Отырыңыз, деді ол аяқ астынан түсін суытып, қарсы алдындағы орындықты нұсқап көрсетіп. — Сізбен дұрыстап сөйлесуім керек!

	Мен енді не істерімді білмей, жан-жағыма алақтап қарап алдым да бөтен бір қауіпті сезбеген соң, сылқ етіп отыра кеттім.

	Маша апай мені шындап тергеуге көшті. Әйтеуір, оның Айгүлмен бірге жұмыс істейтінін білгендіктен, көңіліне қаяу салмауға тырысып, шама-шарқымның келгенінше барлық сұрақтарына мәдениетті түрде жауап беруге тырысып-ақ бақтым. Көмірлі қалаға қызметке қашан келгенімді, туған ауылымның қай жақта екенін, әке-шешемнің қайда тұратынын, қанша ағаәпкем, іні-қарындастарымның бар екендігін, тіпті Айгүлмен қалай танысқаныма шейін жіпке тізіп, шып-шырғасын қалдырмай айтып шықтым.

	Сонда ғана Маша апайдың мені алғаш көргеннен-ақ түйілген қабағы жазылып, бұлттан шыққан күндей жадырап сала берді. Міне, енді, «сыйға — сый, сыраға —бал» дегендей, ол да өзінің бастан кешкендерін маған сыр қылып шертіп, ағынан жарылып отыр. Шынымды айтсам, Маша апайдан мұндай мінезді күтпеген едім. Әрі алғашқысында осының өзі не керек, көлденең көк аттының бәріне бірдей сыр ақтара беруге бола ма екен деген ойдың шырмауында болғаным да рас-ты. Бірақ ол мені өз өмірінен өткен күндеріне қарай жетелеген сайын, бірте-бірте өзге дүниені ұмытып, беймәлім тағдырдың тарау-тарау соқпақтарына қызығып, құмарта тыңдай бастадым. Маша апай да қарсы алдында отырған тыңдаушысының көңіліндегі өзгерісті сезіп, жанарында көл бетіне түскен күн сәулесіндей бір жылы ұшқын жылт етіп оянып, ендігі әңгімесін ерекше ықыласпен, жүрек жылуымен сабақтады. Сонау соғыстың ауыр жылдарындағы ашқарын, жарымкөңіл балалық шақ, қан майданнан қайтпай қалған аяулы әкенің қиялдағы көмескі бейнесі, күзгі жапырақтай сарғайып, уақыт желі жұлып әкеткен балалық көңілдегі нәзік сағыныш, қиын-қыстау кезеңдердегі еңсені көтертпеген тұрмыс-тіршілік тауқыметі — оның да, менің де көз алдымыздан тырнадай тізбектеліп өтіп жатты. Содан соң Маша апай жібек түткендей бипаздап отырып бүгінгі күннің тақырыбына қалай ауысып кеткенін мен тіпті байқамай да қалыппын.

	— Кеше түнде тағы бір бейкүнә сәбиді қабылдап алдым, — деді ол көкірегі қарс айырыла күрсініп. —Мен тап осы жерде... Міне, былайша, қалғып-шұлгып кезекшілікте отырғанмын. Кенет алдымдағы телефон шар ете түсті де көзімді ашып алдым. Трубканы көтеріп, «Әлеу» десем, ар жақтан біреудің дегбірі қашып, демігіп сөйлеген үні естіледі. «Қазір ғана табалдырықтың алдына баламды қалдырып кеттім, қабылдап алыңыздар» дегенді үзіп-үзіп әрең айтты да трубканы тастап жіберді. «Қалай? Неге? Кім?.». деп сұрауға үлгермей қалдым. Шамасы жап-жас қыз, даусы дірілдеп, жылап тұрғандай көрінді маған. Жүгіріп есік алдына шықсам, құдай-ау, құндақтаулы нәрестесін басқыштың үстіне қойып кетіпті. Танауы пыс-пыс етіп, тағдыр өзіне осы сәттен бастап қандай сый тарту еткенінен мүлде бейхабар моп-момақан періште ұйықтап жатыр...

	— Есік алдына қалдырып кеткені несі?! — деп мен Маша апайға шошына қарадым.

	— Ой, айта берсең, ондай сұмдықтар көп қой! — деп ол амалы таусылғандай қолын сермеді. — Бәрі де осы қаладағы жас жігіттер мен қыздардың қырсығы. Кейбір қылықтарына қарасаң, құдай-ау, солар да өзіміз секілді ет пен сүйектен жаралған адамның баласы ғой дегенге сенгің келмейді. Кеудесінде жұдырықтай жүрегі бар, екі аяқты, жұмыр басты пенденің ондай сұмдыққа қайтіп қолы барсын... Олар сірә, басқа бір жақтан, бөтен планетадан келген діні басқа, қылығы жат ерекше құбылыстар болса керек. Әйтпесе... — Маша апай сөзімізді біреу естіп қоймасын дегендей, есік жаққа құлақ түріп, біраз үнсіз қалды да ендігі әңгімесін ақырын сыбырлап жалғастырды.

	— Бұдан біраз жыл бұрын бір кісі азық-түлік дүкенінің алдында жинаулы тұрған бос қораптардың ішінде жылап жатқан нәрестені тауып алып, осында әкеп тапсырды. Әбден өлуге айналған екен байғұс бала... көгеріп-сазарып қатыпты да қалыпты, кеудесінде шығар-шықпас жаны ғана бар. Бір апта бойы көзін аша алмай жатты да, ақыры қайтыс болды. Ешкім де ажалға араша бола алмады... Неге келді өмірге, не үшін өлді?.. Бәрі де жұмбақ күйінде қалды... Енді бірде қаладағы үлкен қызметкер кісінің пәтерінің алдына тастап кеткен нәрестені қабылдап алдық. Олар бізге телефон соқты. Әлгі қызметкер кісінің де, әйелінің де үрейі ұшып кеткен. Тіпті кіп-кішкентай нәрестені қолдарына алып қарауға қорқады. Сол күні мен кезекшілікте едім. Әлгі үйге барып, баланы көрген соң, құрғақ жаялыққа орап алдым. Сол кезде бұзаудың тіліндей бір жапырақ қағаз жерге сусып түсті. Әлгі қағазға жазылған үш-төрт ауыз сөз әлі күнге шейін есімнен кетпейді. Білесіз бе, онда не жазылғанын?.. «Мен де сіздер секілді адамның баласымын, — деп жазыпты әлгі бейтаныс әйел маржандай тізілген әріптермен үй иелеріне арнап. — Менің де дәл сіздердей бақытты өмір сүргім келеді. Он екіде бір гүлім ашылмай жатып солып, жанбай жатып сөнетіндей алланың алдында да, адамның алдында да ешқандай жазығым жоқ. Ал сіздерде бәрі бар, бәрі де жеткілікті... Тым құрыса, соның кішкентай бөлігін қиыңыздар. Тумай жатып жетім қалған мынау бейбаққа пана болып, әкелік қамқорлығыңызға алыңыз. Құдайға шүкір, сіздің бір басыңыздағы байлық мұндай жетімектердің біреуін емес, мыңын асырауға жететініне сенімім кәміл. Ал, қош сау болыңыз. Мен де өмірден өз үлесімді тартып алуға кетіп бара жатырмын. Иә, айтпақшы, бағы ма, соры ма — білмеймін, бұл жетімектің аты — Айқанат. Әзірге фамилиясы жоқ, бәлкім, өз фамилияңызға жаздырып аларсыз. Оған жүрегім жарыла қуанбасам, бармағымды шайнап өкіне қоймаспын. Өйткені мен секілді дәрменсіз, құр сүлдері ғана жүрген бейшара жаннан гөрі, сіздің құрметті фамилияңыздың өзі бейшара балаға әлдеқайда күшті қорған, берік қамал бола алатынына көзім жетеді. Қош... Мені іздеп әуре болмаңыздар. Бәрібір табыла қоймаспын». Әлгі бір парақ хатты оқыған кезде сол үйдің қабырғасынан сұп-суық екі көз маған кірпік қақпай тесірейе қадалып, өңменімнен өтіп бара жатқандай көрінді. Бар-жоғы беймәлім, әлдебір жұмбақ жанның үнін естігендей болдым. Неге екені белгісіз, сән-салтанатқа, қымбат жиһазға толы әлгі үйдің ішінен әлдекімді іздегендей жан-жағыма қарай беріппін...

	Маша апай көзін төмен салып, үнсіз отырып қалды. Кенет осының бәрін не үшін айтып отырмын дегендей, басын көтеріп маған жалт қарады.

	— Зейін қойып тыңдағаныңа қарағаныңда, жаман жігіт көрінбейсің, — деді ақырын ғана салмақты үн қатып. — Бірақ... қайдан білейін, сырт көзге бәрің де жылтырап, адал да аңғал сияқты боп тұрасыңдар ғой. Қарағым, бөтен ойың болса, Айгүлден аулақ жүр!..





VIII


	Күндіз Маша апайдан естіген әңгімелер есіме түсіп, түннің бейуағына шейін көз іліндіре алмай дөңбекшіп жаттым.

	«Бұл өмірде кімнің бақытты болғысы келмейді дейсіз, —деп ойладым мен Маша апай айтқан жұмбақ хаттың иесін есіме алып. —Тіпті сол үшін де адам баласы өзіне берілген өлшеулі ғұмырдың соңғы күндеріне дейін күресумен өтпей ме? Айталық, мына менің де бақытты болғым келеді. Бір қызығы, бақытсыз болармын-ау деп мүлде ойлаған да емеспін. Бірақ сол бақыт дегеніміздің өзі қайда?.. Өз құрсағыңнан жаралып, жарық дүниеге келген бейкүнә сәбидің көз жасын кешіп жүріп те бақытты болуға бола ма?.. Оған адам баласының хұқы бар ма?!».

	Екінші қырыма аударылып жаттым. Қап-қара түнекті қақ жарып келіп, көз алдыма Айгүлдің бейнесі елестеді. Ол да мұңайып, әлденеге жабырқап тұрғандай көрінеді.

	«Айгүл-ау, сен талшыбықтай солқылдаған нәзік қалпыңмен «Сәбилер үйінде» қалай тәрбиеші болып жүрсің? — деймін мен оған бір түрлі жаным аши қарап. —Қорықпайсың ба? Әлде біреулердің сұп-суық қолының ызғары сезілетін кіп-кішкентай нәрестелердің құндағын шешіп жатқанда талдырмаш бойыңды үрей билемей ме?! Меніңше, ондай қорқынышты үйде тек қана Маша апай секілді кексе әйелдер ғана жұмыс істеуі керек сияқты. Саған не бар, жаным-ау. Аждаһалар ғана келіп-кетіп жүретін ондай коркынышты көлге қалайша адасып барып қонған аққусың?!

	Менің бұл көңілсіз ойларымнан соң Айгүл шыдай алмай екі қолымен бетін басып, солқылдап жылап жібергендей болады.

	«Сен маған ренжіме, Айгүл, — деймін мен оған даусымды барынша жұмсартуға тырысып. —Мүмкін, қанатымен су сепкен қарлығаштай шырылдап бейкүнә сәбилердің тағдырына араша қозыдай тасбауыр болып кетпесін дейтін шығарсың. Бірақ, жат емес, жау емес, ол бейшараларды бөтен босағаға тастап кете барған өздерінің әке-шешелері ғой!.».

	Сен менің жанымды түсіне алмадың дегендей, Айгүлдің бейнесі бірте-бірте алыстай береді. Маған көңілі қалып, өкпелеп бара жатқандай. Соңынан қуып, жанұшыра жүгіргім келеді, тоқта деп айқай салып, жер тепкілеп жылағым келеді. Бірақ, өйтуге менің бойымда қуат та, дәрмен де қалмағандай. Шамасы, бүгін әбден қалжырап шаршаған болуым керек, көзім ілініп барады...

	Сәрсенбінің сәтіне қарай мен өзімше жаңа бөлшектің жобасы толық бітті деп есептедім де, жүрегім лүпілдей тұрып, ғылыми кеңестің талқысынан өткізуін өтініп, завод директорының қолына ұстаттым. Ол жас инженердің ынта-жігерінің мол екеніне риза болғандығын білдіріп, ағалық қамқор алақанымен арқамнан қағып, сыпайы шығарып салды. «Көп кешіктіре қоймаспыз», — деді менің іскерлігімді барынша қолдайтынын, әрдайым менің жағымда екенін сездіріп. —Таяу күндерде ғылыми кеңестің мүшелері түп-түгел жиналуға тиіс. Бәрін де алдын ала хабардар етеміз..».

	Кысқасы, мен оның кабинетінен көңілді шықтым. Екі езуім жайылып екі құлағыма жетіп, өз-өзімнен мәз болып күліп келемін.

	«Егер ортаңғы біліктің ішкі жағын төрт қырлы кедергілері бар шеңбер тәрізді жаңа құрсаумен бекітсе, тау-кен машиналарының кінәраты жойылады... жойылады... жойылады..» деп күні бойы ішімнен қайталай бердім, қайталай бердім.

	Бір таңқаларлығы, біздің бөлімдегі қызметкерлер менің бұл алғашқы табысыма өз ойымен болып қала берді. Бұл не? Кызғаныш па екен...





IX


	Түні бойы қар жауды. Аппақ ұлпа қар. Таяу күндерде көктем шыға ма деп күтіп жүргенде, айналамыздың аяқ астынан тағы да ақ көрпеге орана қалуы бәрімізге тосын әсер етті. Тек адамдар ғана емес, ағаштар да, үйлер де, тіпті бүкіл қаланың жанды-жансыз тіршілігінің бәрі де қаңтарылып, енді не істерін білмегендей дағдарып тұрып қалған секілді көрінеді. Күн жексенбі болғандықтан, мен түске таман «Сәбилер үйіне» бардым. Бұл жолы есікті Айгүлдің өзі ашты.

	— Сәламатсыз ба! — деп қуанышым қойныма сыймай ыржиып күле беріппін.

	— Саламатсыз! — деп ол да жымия қарады.

	— Аулаға қашан шығасыздар? Мен сіздермен бірге ойнауға келдім.

	— Ә-ә, солай ма?! Сіз де бала болып кеттіңіз бе?

	Иә!

	— Бірақ... біз бүгін сыртқа шыға алмай отырмыз.

	— Неге?

	— Көрмейсіз бе, біздің аулада аяқ басып жүретін жол да жоқ. Қар әлі күрелмеген.

	— Ой, ол да сөз болып па?! — дедім мен екі алақанымды ысқылап. —Кәне, күрегіңіз қайда?..

	— Әне, тұр ғой! — деді Айгүл сарай жақты қолымен нұсқап. —Мен де қазір тез киініп шығып, сізге көмектесемін.

	Ол киініп шығамын дегенше, мен ақ мақтадай жеп-жеңіл ұлпа қарды құлшына күреп, қақпаға дейін жол салып та үлгердім.

	— Ой, — деді қалың бөкебайын жүре байлап сыртқа шыққан Айгүл таң қалып. — Сізге тіпті жұмыс шақ келмейді екен ғой. Мына түріңізбен бүкіл қаалның қарын жалғыз өзіңіз күреп шықсаңыз да түк етпес! Шынымды айтсам бар ғой, мен үшін бұл бір күндік жұмыс. Жаңа ғана балаларды аулаға шығара алмайтын болдым-ау деп қатты уайым жеп отыр ем...

	Көптен бері қара жұмыс істемегендікі ме, шекем шып-шып тершіп, демім жиілеп, алқына бастағандаймын. Айгүл де әткеншектердің үстіндегі қарды түсіріп, зыр қағып жүр.

	— Өткен жексенбіде келіп едім, — дедім мен оған көзімнің астымен ұрлана қарап қойып. — Сіз қала сыртында тұратын апайыңыздың үйіне кетіпсіз. Маша апай екеуміз біраз әңгімелескен болдық...

	Неге екенін, Айгүлдің күлімдеп тұрған жанары кенеттен бұлтты күнгі айна көлдің айдынындай тұнжырап сала берді.

	— Біздің Маша апай әңгімешіл кісі ғой, зерікпеген боларсыз, — деді астыңғы ернін тістелеп, көзін төмен салып.

	— Иә, солай екен! Ол мені әуелі осындағы Айқанат деген баланың әкесі деп қалды, — дедім алғашқыда Айгүлдің жүзіндегі өзгеріске мән бере қоймай дәудірлеп. — Сіз қалай ойлайсыз, біз екеуміз бір-бірімізге ұқсаймыз ба?

	— Кім екеуіңіз?.. — Ол менің мне айтып тұрғанымды түсінбегендей, селк етіп басын көтеріп, қайталап сұрады.

	— Әлгі Айқанат деген бала екеумізді айтам...

	— Білмеймін... — Ол маған таңдана қарап, басын шайқады.

	Біраздан кейін балалар аулаға шығып, бір-біріне қар лақтырып ойнай бастады. Өткен жолғыдай Айгүл екеуміз оларға үлкен аққала жасап береміз бе деп ем. Бірақ ол манағы әңгімеден кейін бір түрлі ойға батып, қабағы тұнжырап, ауладағы ойынды сырттай ғана бақылап тұра берді.

	— Егер мен сізді Айқанатпен таныстырсам, қалай қарайсыз? — деп сұрады кенет Айгүл менің қасыма таяп келіп. Оның өңінен мынау ұлпа қардай кіршіксіз сәби көңіліне байқамай қаяу түсіріп алмас па екенсіз дегендей аландаушылық бар екені білінді.

	— Білесіз бе, балалармен... әсіресе, біздін үйдін балаларымен сөйлескенде өте сақ болғаньщыз жөн, деді Айгүл менін осы ойымды растай түскендей. — Өйткені олар адамдардын көзқарасындағы, даусындағы сәл ғана салқындықтын өзін тез сезе қояды. Ыстық ықылас пен мейірімге де дәл солай әп-сәтте жылынып, тез бауыр басып жүре береді...

	Мен бұл жолы өзіме сенімсіздік көрсетілгендей, бір түрлі ынғайсыз күйге түсіп, жан-жағыма жалтақтап қарап, үн қатпай тұрып қалдым.

	— Сіз, әрине, жетім баланын көнілі түндегі жарық айдай ашық та таза болатынын білетін шығарсыз, — деді Айгүл менен көз айырмай қадала қараған күйі. — Әйтпесе, алғашқы күнненақ мұнда келмей кетер едініз, мына кішкентай бүлдіршіндердін ой-арманындай таза, ұлпа қарды күреп, оларға жол салып бермес едініз. Білесіз бе, менін не ойлап тұрғанымды. Мен... мен олардын болашағы да осы салған жолдай данғыл, тап-таза қалпында сайрап жатса, алдағы күндеріне қарай анық бағыт сілтеп, қол бұлғап шақырып тұрса екен деп ойлаймын...

	— Айгүл, мен сізді түсінген сияқтымын. Әрі қарай ештене айтпай-ақ қойыңыз... — Үнім бір түрлі дірілдеп шықты. Мен бір көзге көрінбейтін, бейтаныс, жұмбақ әлемнін шекарасынанбайқамай өтіп кеткендей сезіндім өзімді.

	— Менінше, сізге сенуге болады, — Айгүлдін, даусы аяқ астынан құбылып, көнілінде дақ қалмағандай жадырап күлді. Онын жана ғана тұнжырап тұрған жанарынан сүп-сүйкімді, ойнақы бір ұшқын ойнап шыға келді.

	— Айқанат, ау Айқа-нат! — деп дауыстады ол ойнап жүрген балаларға қарап. — Бері келші!..

	Бір топ баланын ортасынан төрт-бес жасар тәмпіш мұрын, қара домалақ бала бөлініп шықты. Дөнгелек қара көздеріне сәбиге тән анғал сұрақ үйіріліп, бізге қарай томпандап жүгіріп келеді...

	Міне мынау, кәдімгі қараторы қазақтың қай баласынан да ешқандай айырмасы жоқ, кіп-кішкентай сүйкімді бүлдіршіннін әке-шешесіз жетім өсіп келе жатқанына тап осы сәтте өзімдіөзім сендіре алмадым...





Х


	Алғашқыда Айқанат маған бір түрлі тосырқай қарап, бөтенсініп жүрді. Ә дегеннен бауыр басып, еркелеп мойныма асыла кетуге бытылы жетпей, мен басынан сипап, құшағыма тартқан сайын тұнжырап, ойланып қала беретін-ді.

	Бір күні дүкеннен әдемі ойыншық машина сатып алып келдім. Ол ешқандай қуанышын да, қызығушылығын да сыртқа білдірмей, өзіне арналған сыйлықты үнсіз қабылддап алды да, енді бұнымен ойнай берсем бола ма дегендей маған сұраулы жүзбен жаутаңдап қарай берді. Мен оған:

	— Иә, бұл — сенің ойыншығың! Енді онымен қалағаныңша ойнауыңа болады, — деп басымды изеп қойдым. Оның көзі күлімдеп, қуанып кетті де, томпаңдап жүгіре жөнелді.

	Сол оқиғадан кейін арада біраз күн өткенде Айгүл маған:

	— Сіз әкелген ойыншықты Айқанат қолынан тастамайды. Тіпті, түнде де өзімен бірге алып жатады, — деді әлденеге таң қалғандай болып. — Ал «Сәбилер үйінде» ойыншықтан көп нәрсе жоқ. Бірақ, сіздің сыйлығыңыздың орны ерекше...

	Мен осыдан кейін Айқанаттың бірте-бірте өзіме бауыр басып келе жатқанын, екеуміз оңаша қалған кездерде еркелеп, мойныма асыла кеткісі келіп тұратынын аңғарып қалғандай болдым. Бірақ, маған беймәлім бір жұмбақ күш оны үнемі тежей беретін сияқты. Сәби жүзіне үйлеспейтін, тек маған ғана емес, айналадағы бүкіл тіршілік атаулыға арналған бір үлкен сұрақ үйіріле қалушы еді оның жанарына.

	Бір қызығы, осы бір қиын да қызық сұрақтың ұшқынын мен кейде Айгүлдің көзінен де аңдап қалатынмын.

	Алдыңғы күні екеуміз киноға барып едік. Бұл пәниде қосыла алмай, арманда өткен екі жастың арасындағы мұңдылау махаббат хикаясына ол бар ынта-зейінін салып, кірпік қақпай қадалып отырып көрді. Тіпті, экраннан бір сәтке көз алмағанына қарап, ол кинотеатрға өмірінде бірінші рет келіп отырған болар деп ойлап қалғандайсың. Өз басым тап мұндай ықыласты көрерменді тұңғыш рет көріп отырмын. Бала күнімізде ауылға кино келгенде бәлкім, біз де осылай телмірген болармыз...

	Кинодан шыққаннан кейін ол біразға дейін үн-түнсіз, өз ойымен өзі әуре болып келе жатты. Сүйріктей аппақ саусақтарының ұшынан ақырын ғана ұстап едім, бір түрлі жүрісі кібіртіктеп, қысылып-қымтырыла бастады. Қолын тартып алуға мен оның көздерінен алғаш рет Айқанаттың жанарынан көрген жұмбақ сұрақтың ұшқынын байқадым да, тұлабойым шымырлап сала берді.

	«Сізге сенуге бола ма?»

	Меніңше, сол бір жұмбақ сұрақтың нышаны осылай сияқты еді!.. Бірақ оған не деп жауап беруге болады. Не деп?! Ең қорқыныштысы сол — бүгінгі сенімің мен үмітіңе ертең өзге түгілі өзің илана аласың ба?! Таудағы селдей бұрқ ете қалған асау сезіміңнің арты алдамшы емес пе? Күні ертең, болары болып, бояуы сіңгеннен соң көңілің қоңылтақсып, көкірегің аңызда қалған сабанның өзегіндей ызыңдап опық жеп қалмайсың ба?..

	Осындай бір көңілсіз ойлардан кейін мен де бойымды жиып ала қойдым. Ерте көктемнің түнгі ызғары өн бойымнан өтіп дірілдеп тоңа бастағандаймын.

	— Айгүл, сіздің үйіңіз қайда еді? — деп сұрадым мен одан. — Такси тоқтатайын...

	Ол маған қадала қарап, сәл үнсіз тұрды да:

	— Жаяу-ақ барайықшы... — деді ақырын ғана сыбырлағандай үнмен.

	Енді міне, көше бойлап екеуміз қатар аяңдап келеміз. Неге екені, мана өзіміз келген таныс жолмен жүріп, таныс бұрылыстарды бетке алдық. Жол-жөнекей мен оны көңілдендірмек болып, Жәкеңнің жұмыстағы қызық мінездері туралы айта бастадым. Айгүл де жайраңдап күліп, әлгіндегі болмашы нәрседен туған салқындықты мүлде ұмытып та кетті.

	Біздің жолымыз тағы да «Сәбилер үйінің» қақпасына келіп тірелді. Мен Айгүлге таңдана қарап:

	— Бүгін де кезекшілікте боласыз ба? — дедім.

	— Иә, бүгін де... — деді ол жымиып. Бірақ көздерінде күлкі емес, мұң үйіріліп қалғандай. —Ертең де, бірсүгіні де кезекшілікте боламын. Менің үйім — осы... Басқа ешқайда да бара алмаймын. Ал, қош болыңыз... Жайлы жатып, жақсы ұйықтаңыз. Ең бастысы, ешкімді де, ештеңені де ойламауға тырысыңыз. Ұйқыңыз тыныш болсын...





XI


	Қайдағы ұйқы?.. Түні бойы кірпігім айқаспады. Айгүлдің менен жасырған қандай сыры бар екен?! Ол: «Менің үйім — осы. Басқа ешқайда да бара алмаймын» деп неге айтты. Неге?.. Жүрегім бір жаманшылықты алдын ала сезгендей қобалжи береді. Бірақ өзім әлі де түкке түсіне алмай дал боламын. Бұл не жұмбақ? Ерте ме, кеш пе тағдырдың суық ызғары маған қарай да бұрылып алып соғатын секілді. Соны ойлауым мұң екен, күні бұрын көңілімді үрей торлап, қалтырай жөнелгендей болдым...





XII


	Бүгін жаңа бөлшектің жобасын талқылау үшін ғылыми кеңестің бас қосатын күні.

	Қабырғадағы сағат тілі төртке жақындағанда біздің бөлімге біртіндеп ғылыми кеңестің мүшелері кіре бастады. Олар бірінбірі көптен көрмегендіктерін, бәрінің жұмыс басты болып бара жатқандарын, тіпті өстіп жүріп бір күні біреуі өле қалса, оны да естімей қалулары мүмкін екендігін айтып, кеңк-кеңк күлісіп алды. Бірақ сол күлкімен-ақ, жақын арада ешқайсысының да өлім сапарына әзірлене қоймағандары аңғарылып қалғандай. Сонымен қатар, жаңа бөлшектің жобасы жайындағы әңгіме де өз кезегі жеткенде ғана басталады да, ал әзірге асығып-аптықпай, сабыр сақтағандарыңыз жөн дегенді де сыпайылап сездіріп өткендей.

	Сағат тілі төртті көрсеткенде, олар бір-бір орындықты сықырлатып асықпай жайғаса бастады...





XIII


	Сарыарқаның түбіттей жұмсақ самалы ертелі-кеш толассыз есіп, мәңгі мызғымастай сіресіп жатқан көксіреу қардың көбесін сөгіп, бір-екі күннің ішінде шұрық тесік қылып, еріте жөнелді. Бір айға жуық сілікпесі шығып, ылжырап еріп жатқан көмірлі қаланың лас көшелері жер дегди келе көркейіп, бойжеткен қыздай күннен-күнге құлпыра берді.

	Көктем шыққалы бері Айқанат екеуміз жиі қыдыратын болдық. Бірін-бірі сағынып көріскен әке мен баладай циркке, киноға барамыз. Балмұздақ алып жейміз. Ойыншық дүкеніне соғып тұрамыз.

	Алғашқы кезде мен оның мінездеріне түсіне алмай жүрдім. Көшеде екеуміз қатар келе жатқанымызда:

	— Балмұздақ жегің келе ме? — деп сұрап қалатынмын.

	Ол үндемейді. Жан-жағына жәудіреп қарап, аяқ астынан кінәлі болып қалғандай бір түрлі кібіртіктеп қалады. Мен жүгіріп барып, балмұздақ әкеле қоямын. Айқанат маған күлімсірей қарайды да, кіп-кішкентай қолымен саусағымды қысып, іштей алғыс айтқандай болады. Тағы бірде мен байқамай:

	— Ойыншық сатып алайық па? —деп қалдым, ойыншықтар дүкенінің жанынан өтіп бара жатқанымызда.

	Ол үн қатпады. Жан-жағына жәудіреп қарап, тағы да кібіртіктеп қалды. Сондай сәттерде менің жүрегім бір түрлі шымырлап қоя береді... Әлгі бір аңғал сұрақтың аузымнан қалай шығып кеткеніне өкінемін...

	Бір күні екеуміз саябақтағы сәкіде демалып отырғанымызда, ол менің мойнымнан тас қып құшақтай алды. Бетіме бетін тақап, сәби көңілінің сағынышын сездіргендей жабыса түсті. Сол кезде мен оның лүп-лүп соққан кішкентай жүрегінің тынысын тыңдағандай болдым. Бауырыма тартып, ақырын ғана бетінен өптім. Айқанат құшағын жазып, қайтадан жаныма отырған кезде жанарына мөлтілдеп үйіріле қалған жасты көріп, денем дір ете түсті. «Апыр-ау, мына баланың көңілі неткен нәзік еді, — деген ой жан дүниемді толқытып жіберді. — Ол бәрін де ... бәрін де түсінеді екен ғой!.».

	Бір қызығы Айқанат адамдардың жүрегіндегі бауырмалдықты, мейір-шапағатты нәзік көңілімен тез аңғаратын да, қым-қиғаш тіршіліктің кейбір шарттылықтары мен дағдылы қарым-қатынасын қанша тырысса да ұға алмайтын.

	— Аға, — дейтін ол, — ойыншықтар неге дүкенде тұрады?

	— Аға, біздің үйдегі балаларды неге циркке апармайды?

	— Аға, — дейтін енді бірде, — неге оларға ешкім балмұздақ әпермейді?..

	Менің бір таң қалатыным, Айқанат «Сәбилер үйіндегі» басқа балалардың алдындағы артықшылығын сезінбеуге тырысар еді. Оны қыдыртуға барғанымда іштей қатты қуанса да, есіктен шыға бере аулада қалып бара жатқан балаларға жалтақ-жалтақ қарап, «сендер мені кінәламаңдаршы... жарай ма!» дегендей болатын.

	Сол кезде мен де олардың алдында өзімді кінәлі сезініп, соңымыздан қадалған бейкүнә сәби жанарларынан қысылып, іштей дәрменсіздігімізді мойындайтынмын...





XIV


	Соңғы кезде Жәкең маған жиі ренжитін болып жүр.

	— Біздің үйге келуді қойдың ғой, бала, — дейді шахмат тақтасынан көз алмай отырып. — Жеңгең де сені қайта-қайта есіне алып, Айдаржанның көңіліне тиіп, өкпелетіп алған жоқсың ба деп мені кінәлайды. Өткен жексенбіде үйіңе іздеп барып, таба алмай қайттым. Қайда жүрсің, а, бала?! Жаман ағаңның мынау үлке-ен қаладағы жалғыз сырласы едің, енді сен де сырғи бастадың ба... Әлде қыздармен көп қыдырып, қолың тимей жүр ме...

	Мен оған Айгүл туралы әлі күнге дейін тіс жарып, сыр ашқан жоқ едім. Тым ертелеу емес пе екен деп ойлайтынмын. Егер Айгүл екеуміз қосыла қалатындай күн туса, әрине, ең бірінші Жәкеңді шақырар едім ғой. Өзі айтқандай ол тамада болар еді!..

	Бір жағы мен қарт досымның ғылыми кеңесте жаңа бөлшектің жобасы талқыланып жатқанда жақ ашпай, төмен қарап түнеріп отырып алған қылығын іштей кешіре алатын емеспін. Аттай төрт сағатқа созылған талқылаудан кейін аппақ жылтыр қағазға сызылған завод директоры Берік Баймұратұлының қолтығында кеткен болатын. Содан бері еш хабар жоқ... Көңіліме күдік ұя сала бастады...





XV


	Кеше Қарқаралы жақта тұратын досымнан хат алдым. Ол мені бұ жолы да қонаққа шақырыпты. Осы күнге дейін неге келе алмай жүргеніме түсінбейтінін, егер тағы да кейінге қалдыра беретін болсам, шындап өкпелейтінін айтыпты. Енді қалай да баруым керек деп шештім де, іштей алдағы сапарымның қай күні сәті түсетінін ойластыра бастадым. Шіркін-ай, досымның аулына Айгүл екеуміз барсақ қой деген арман ұялай бастады көкейіме. Бірақ оны Айгүлдің өзіне айтуға батылым жетпей, кейінге қалдыра бердім.

	Бүгін өзіме жақсы таныс қақпаның есігін бір түрлі жүрексіне аштым. Өкінішке қарай, Маша апай таңертеңгі автобуспен Айгүлдің қала шетінде тұратын апайыныкіне кетіп қалғанын айтты.

	Содан соң мен «Сәбилер үйінен» рұқсат алып, Айқанатты қасыма ерттім де қалааралық автобустар жүретін автовокзалға қарай тарттым. Жол-жөнекей ол көңілденіп, маған қайта-қайта сұрақ қоюмен болды.

	— Аға, біз қайда бара жатырмыз?

	— Қарқаралы жақта тұратын менің досымның үйіне.

	— Олар алыста ма?

	— Иә, өте алыста.

	— Аға, мынау жерде автобустар неге көп?

	— Өйткені, жолаушылар да көп. Бұл — автобекет қой.

	— Жолаушылар неге көп болады?

	— Себебі, әркімнің өз шаруасы, қыдырып баратын ағайынтуысы бар емес пе.

	— Ал ағайын-туыс деген кімдер?

	— Ол... олар адамның ең жақын туыстары.

	— Аға, менің де туысым бар ма?

	— Иә, — деп мен мүдіріп қалдым. Сосын оның жәудірей қараған жанарынан қысылып: — Мен сенің туысыңмын ғой... — дедім.

	— Сонда... сонда біз үйіне қыдырып бара жатқан ағай да біздің туысымыз бола ма?

	— О-о, ол біздің ең жақын туысымыз болады. Әйтпесе, ол бізді соншама алыстан, қонаққа шақырмас еді ғой!

	Осы кезде Қарқаралыға қарай жүретін автобус та келіп тоқтады. Біз бір топ жолаушылармен бірге қысыла-қымтырыла ішке ендік. Қаладан шығып, тақтайдай тегіс ұзақ жолға түскен автобус Қарқаралыны бетке алып зымырай жөнелді...

	— Аға, Маша тәтейдің жанында қалған балалардың туыстары қайда? — деді Айқанат маналы бері көңілінде іркіліп қалған сұраққа жауап іздеп.

	— Олар алыста тұратын шығар.

	— Аға, біздің бәріміздің туыстарымыз көп, бірақ әкешешеміз жоқ, иә?

	Мен оған табан астында қандай жауап тауып айта қоярымды білмей, үнсіз отырып қалдым. Әңгімеге алдыңғы жақта отырған дәу кісі араласты. Ол біздің сөзімізді күлімсірей тыңдап келе жатса керек.

	— Олай деме, балам, әке-шешесіз адам болушы ма еді? — деді Айқанатқа бұрылып қарап.

	— Болады, — деді Айқанат томсырайып, сөйтті де сыртқа көз салып, үнсіз қалды. Әлгі кісі ештеңе түсіне алмағандай маған таңдана қарап, иығын қиқаң еткізді.

	Содан кейін Айқанат жол бойы үн қатқан жоқ. Тек терезеден сыртқа телміріп қараумен болды.

	Біз өзіміз келе жатқан ауылдың тұсынан түсіп қалдық. Үлкен жолдың екі шеті мидай жазық дала еді. Боз жусан жаңа ғана бүршік жарған көкөзек шақ. Айналадан көктемнің жанға жайлы лебі аңқылдап еседі. Алыстан мұнартып көрінген көгілдір таулар біз көрмеген таңғажайып бір сұлу әлемге қарай қол бұлғап шақырғандай болады. Алдымыздан Айқанат екеуміз беттеп келе жатқан ауылдың үйлері ағараңдап көзге шалынады. Алты айға созылған қыстың әбігерінен құтылған қара жол бүгін қуанып, кез келген жолаушыға құшағын айқара ашып, жосылып жатыр.

	Айқанат жол жиегінде тұрып айналадағы жазық далаға, алыстан қол бұлғаған көгілдір тауларға қызықтап қарай бастады. Мен оның көңіліндегі таңданысты іштей түсіндім де:

	— Міне, мынау — біздің даламыз, ал анау алыста тұрған — таулар, — дедім көктемгі даланың көркіне көңілім шалқып, масаттана түсіп. Дәл осы сәтте шегі мен шетіне көз жетпейтін шалқар дала да, зеңгір аспанды шоқтығымен тіреген биік таулар да бізге ғана тиесілі секілді кеудемді көл-көсір шаттық кернеді.

	Кенет Айқанат мені қайран қалдырып:

	— Білемін ғой, аға, — дегені, даланы да, тауларды да білемін ғой!

	Ес білгелі қаладан алысқа алғаш рет ұзап шығып, кең далаға таңдана қарап тұрған кішкентай баланың көңіліндегі бұл сенім маған бір түрлі қызық әрі жұмбақ көрінді.

	— Сен оны қайдан білуші ең... — деймін сенімсіздеу үнмен.

	— Білемін, — деді ол ашық аспанға шалқая қарап тұрып. — Мен бұл дала мен тауларды ғана емес, ана-а-у биік таудың ар жағындағы көкпеңбек көлді де білемін.

	Оның даусы тым сенімді шыққаны соншалық, маған бір сәтке Айқанат осынау өлкені бес саусағындай жатқа білетін сияқты көрініп кетті.

	— Аға, мен сізге бір қызық айтайын ба?.. — деді ол өзіменөзі сөйлескендей көк аспанға шалқая қарап тұрған күйі. — Сіз білмейсіз ғой, мен...

	Оның үнінен әлденеге қатты толқып тұрғаны сезілді.

	— Сіз білмейсіз ғой, — деді ол тағы да қайталап. — Мен... мен мынау даланың, анау алыстағы таулардың, оның ар жағындағы үлкен көлдің үстімен бір рет ұшып өткенмін. Бірақ ол кезде түн болатын. Айнала қап-қараңғы еді. Мен дәл бүгінгідей анық көре алмағанмын...

	— Қа-қалайша?! — дедім мен тұтығып қала жаздап.сен... сен самолетті білмеуші едің ғой?

	— Жо-жоқ, аға, — деді басын шайқап. — Мен самолетпен емес, өзім ұшамын. Иә, аға, мен бірде түн ішінде, адамдардың бәрі ұйқыда жатқан кезде аспанға ұшып кеткенмін...

	«Мәссаған керек болса, «Сәбилер үйі!» — деп ойладым мен оның сөзі енді санама жеткендей. — Кәдімгі қара шаңырақтағы бесік жырының орнын ол үйде балалардың өз ойынан туатын осындай бір таңғажайып тәтті қиялдар алмастырып жатады екен ғой!»

	Біз досымның үйінде бір күн қонақ болып, ертеңіне таңсәріде жүретін автобусқа шықтық. Ол бізді күре жолға дейін шығарып салды. Кешегі ізімізбен аяңдап келе жатқанымызда мен одан:

	— Анау көгілдір таулардың ар жағында не бар? — деп сұрадым Айқанаттың қиялын есіме алып.

	— Ол жақта бір үлкен көл бар, — деді досым жайбарақат қана. —Баяғыда жағасы ну қамыс болатын, қазір сирексіп кетті. Жазда асықпай келіңдерші, сол көлге барып балық аулаймыз!

	Мен Айқанатқа жалт қарадым. Ол ештеңе де естімегендей үн-түнсіз, аяғының астындағы қара жолдан көз алмай келе жатты.





XVI


	Жаңа үлгінің ендігі тағдырын білмек болып, таңертеңгілік Берік Баймұратұлының кабинетіне кірдім.

	— Иә, кел, жас инженер, — деп ол мені көңілді қарсы алды. — Ал, кәне, қандай бұйымтайың бар, тезірек айт! Мен министрлікке асығып бара жатырмын. Тұп-тура қазір кабинеттен шыққыан бойда аэропортқа тартуым керек.

	Моншадан шыққандай екі бетінің ұшы албырап жүретін кызыл шырайлы, орта бойлы, жүріс-тұрысы жинакы, шапшаң ойлап, жылдам кимылдайтын осы кісіні өзіме іштей үлгі тұтатынмын.

	— Берік Баймұратұлы, — дедім мен барынша әдепті, мәдениетті көрінуге тырысып. — Әнеукүнгі жаңа үлгінің жайжапсарын білмек болып келіп едім...

	— Біз оны ғылыми кеңестің талкысынан өткізіп едік кой, — деді ол үстелдің суырмасынан әлдебір кағаздарды алып жатып. —Кеңес мүшелерінің сен жөніндегі пікірі жаксы. Маған жас инженеріңіз талапты жігіт екен, оны бөлімде көп ұстап калуға болмас, өсіру керек деген пікірлер түсіп жатыр.

	— Ракмет... оның бәрі де жаксы-ау, — деп мүдірдім мен. — Бірак әрбір жаңа үлгі өндірісте колданылу үшін жасалмай ма?!

	— Иә-ә... — Берік Баймұратұлы ернін жымкырып, маған кадала карап калды. Оның жанарында: «Саған осы не керек?!» деп таңданудың ба, әлде кінәлаудың ба жалт еткен ұшкыны пайда болған сиякты. —Сонда калай, мен соны білмейді ғой деп ойлайсыз ба? — деді ол кенет сізге көшіп. Үнінде сыпайылыкпен катар, салкындык та сезіле бастады. —Егер менің еркімде болса, бүгін-ак жіберер едім өндіріске. Бірак барлык күрделі мәселелердің кілті завод директорының ғана колында тұр деп ойласаңыз, катты кателесесіз. Сол бір кішкентай бөлшекті жиырма-отыз жыл бұрын, сіз әлі жоба, үлгі дегеннің не екенін білмейтін бала кезіңізде-ак өндіріске енгізіп жіберсек болар еді. Оған біздің инженерлік дарынымыз да, талантымыз да жететін...

	— Ендеше неге бөгелдіңіздер? Біздің завод жасап шығарған машиналар сол бөлшектің кырсығынан түкке жарамсыз болып, түп-түгел шахтада токтап тұр емес пе!

	Сірә, мен інілік пен ізеттіліктің шекарасынан байқамай аттап өтіп, Берік Баймұратұлының кызмет дәрежесіне сай сезімінің сарайын аңдаусызда лас аяғыммен кіріп кеткен секілдімін. Ол шикандай кызарып, орнынан атып түрегелді де мені көзімен жеп жіберердей тесіле кадалды.

	— Иә, токтап тұр! — деді ол даусын көтеріп. — Бірак сіз конструкторлык бөлімде емес, мынау менің орнымда отырсаңыз, сол бір кішкентай бөлшекті өндіріске енгізу үшін әлгі түкке жарамай калған машиналардың бүкіл кұрылысын мүлде кайта жасап шығу кажет екенін түсінер едіңіз... Өйткені бұл туа біткен кесел, білдіңіз бе?! Ал оларды кайта жасап шығару үшін мынау каланың үштен бір бөлігін алып джаткан заводты өзгерту керек болар еді! Міне, осыған кұдіретіңіз жете ме?! Кіпкішкентай бөлшек үшін ешкім де үлкен өндірістің ырғағын токтата алмайды. Кыскасы...

	Ол орнынан жылдам қозғалып, қабырғадағы қызыл-қоңыр емен шкафтан бір құшақ папкалар алды да менің алдыма тастай салды.

	Қысқасы, сіз мына жобаларды мұқият қарап, танысып шыққаныңыз жөн болар еді. Сонда өзіңіз де көптеген жәйтке қанығатын шығарсыз. Ал, мен енді бір минут кешіксем, самолеттен қалып қоюым мүмкін. Сау болыңыз, жас инженер!

	Бөлімге келген соң, әлгі папкаларды ашып қарап отырып, «қырсық» бөлшектің үлгісі бұл зауытта маған дейін де сан мәрте сызылып, сан мәрте ғылыми кеңестің талқысына түскеніне көзім жетті. Шаң қауып қалған «жаңа үлгілердің» ішінен мен өзіме жақсы таныс қарт досымның да аты-жөнін оқығанымда, таңданысымда шек болмады. «Жәнібек Сейіткәрімов!» Құдай-ау, мынау біздің Жәкең ғой! Демек, ол да... Мен оның жаңа үлгі жайлы неге жақ ашпағанын енді ғана түсінгендеймін...





XVII


	Таңертеңгілік есік коңырауын әлдекім қайта-қайта үздіксіз басумен болды. Тәтті ұйқымды қия алмай, манаурап жүріп аштым да, біреу төбемнен мұздай су құйып жібергендей сілейіп қаттым да қалдым. Бұл келіп тұрған Айгүл еді!..

	— Айдар, — деді ол табалдырықтан бері өтпей алқына сөйлеп. —Айканатты әкетейін деп жатыр...

	— Кім? Қай жаққа?.. — дедім ұйқылы-ояу абдырап. — Қазір шығамын...

	Жейдемнің түймесін асыға түймелеп, Айгүлдің соңынан сыртқа ұмтылдым.

	— Таң атпай келді де, әй-шәйға қаратпай, — деді ол жолда келе жатып үзіп-үзіп әрең сөйлеп, баланы әкетемін де, әкетемін деп қасарысып тұрып алды. Маша апайға не болғанын түсінбеймін, әлгі кісімен жайбарақат шай ішіп, әңгімелесіп отыр. Тіпті, Айқанатты атқа мінгестіріп әкете салмақшы.

	— Атқа мінгестіргені несі? — деймін мен қапелімде түсіне алмай.

	— Ол кісі атпен келген...

	Біз осы сәтте «Сәбилер үйіне» жақындап та қалған болатынбыз. Әуелі ауладағы биік қара ағаштың түбінде байлаулы тұрған ақбоз атты көзім шалды. Содан соң қарияны көрдім,.жанында Айқанат тұр екен монтиып. Әлгі қарияның жүрегінен ерекше бір жылылықты сезгендей, қолынан тас қып ұстап алыпты.

	— Мұныңыз қалай? — дедім мен әлгі кісінің қасына жетіп барып. —Айқанатты неге алып кетейін деп жатырсыз?!

	Ақ қалпақты қария жүзін маған қарай бұрып, бас-аяғымды асықпай бір шолып өтті де:

	— Амансың ба, қалқам! — деді жай ғана. Өзі асығып тұрған секілді көрінгенімен, үні соншалық жайбарақат шықты.

	Амандық жоқ, саулық жоқ, жасы үлкен кісіге дүрсе қоя бергеніме бір түрлі ыңғайсызданып қалдым.

	— Айқанат деген баланы іздеп келген атасы мен едім, қарағым, — деді қария енді жылыұшырай қарап.

	— Солай екен ғой... Кешіріңіз, біз оның атасы бар екенін осы күнге шейін неге білмей келгенбіз?!

	— Шырағым-ай, күні кешеге дейін өзім де білгенім жоқ қой. Егер білсем... — Қарияның даусы қарлығып, жарықшақтанып шықты. —Жаутаңдатып қояр ма едім осылай... Әлгі қалада оқып жүр дейтін жалғыз қызымның ұлы, туған немерем!

	Мен Айқанаттың бетінен сүйіп, қайта-қайта бауырыма тартып, қимай-қимай қоштастым. Ол төмен қарап, үнсіз тұра берді. Содан соң ақ қалпақ киген ақбоз атты қарияның артына мінгесіп, ұзап бара жатты.

	«Сәбилер үйінің» алдында Айгүл екеуміз көпке дейін мұңайып, үнсіз тұрып қалдық. Көз алдым бұлдырап, көмейіме бір түйін кептелгендей болды...





XVIII


	Сол күннің ертеңіне біз күтпеген тағы да бір оқиға болды. Түс ауа Айгүл менің қызмет орныма телефон соқты.

	— Айдар, біздің үйде бір қызық болды, — деді ол әлденеге толқи сөйлеп. — Маша апай екеуміз балларды тамақтандырып болып сыртқа шықсақ, аулада әткеншектің үстінде Айқанат отыр!

	Жүрегім су ете түсті. Дегбірім қалмай:

	— Айқанат?! Ол қалай келіпті? — дедім жан даусым шығып. — Аман ба екен өзі...

	— Әрине, — деді үні баяу естіліп. — Аман ғой... Мен сені қуантайын деп едім...

	— Қазір, қазір барамын! — дедім мен мүлде сабырымнан айырылып.

	Жалма-жан сыртқа ұмтылдым. Автобусты күтіп тұруға шыдамым жетпей, жүгіріп такси тоқтаттым.

	Қақпаның есігінен алқын-жұлқын кіріп келе жатқанымды көріп, Айқанат маған қарай құшағын жая ұмтылды. Оны бауырыма қысып, аймалап сүйіп жатып:

	— Сен мұнда қалай келдің? Қалай?.. — деп қайталап сұрай беріппін.

	Ол менің құлағыма сыбырлап:

	— Үшып келдем, аға, — деді. — Үшып келдім...

	— Атаң қайда?

	— Ауылда.

	— Сені біреу ренжітті ме?

	— Жоқ. Мен сіздерді сағындым...

	«Апыр-ау, мына қорқынышты үйді де сағынуға болады екен ғой! — деген ой сынаптай өтті санамда. — Біз, үлкендер, қалай ойласақ, олай ойлайық, ал мынау бүлдіршіндер осы үйдің балалары екен ғой!»

	Бесін кезінде арып-ашып, асып-сасып кешегі ақ қалпақты қария жетті автобуспен. Көз жасын сығымдап, айналып-толғанып, әке-көке деп асты-үстіне түсіп, жалынып-жалбарынып жүріп тағы да алып кетті. Бұл жолы қария мен немересін Айгүл екеуміз автобекетке шығарып салдық.

	«Ойпыр-ай, қаршадай болып қалаға қалай келіп қалғанына таңым бар, — дей береді қария қайта-қайта басын шайқап. — Зәремізді ұшырдың ғой, тентек-ау. Азанда кемпір екеуміз мал жайлап келсек, ұшты-күйлі жоқ. Ары іздейміз, бері іздейміз сабылып. Әйтеуір, аман болғаныңа шүкіршілік, құлыным. Аман болғаныңа... Е-е, құдая тоба-а, қартайғанда мұны да көрдік... Апыр-ай, ә, қаршадай баланың жалғыз өзін аптауызға мінгізіп алған бұл елде ес жоқ!»

	Ал мен болсам, Айқанаттың «ұшып келдем, аға» деген сөзіне іштей иланып қалған секілдімін.

	Кім білсін, Айқанаттай балада ондай таң-тамаша қасиеттің болуы да мүмкін ғой!

	Автобусты күтіп тұрып, Айгүл екеуміз оған кезек-кезек ақыл айтумен болдық. Атаң мен әжеңді тастап, өзің жалғыз кетіп қалма. Сағынған кезде біз сені өзіміз іздеп барамыз деп уәде бердік. Ақ қалпақты қарияның қай ауылдан екенін, қалай табатынымызды тәптіштеп сұрап алдық. Ол кісі шын ниетімен, ақ жүрегімен ақтарыла тұрып, бізді қайта-қайта қонаққа шақырды.

	Айқанат әкесіне ілесіп автобусқа беттеген кезде көзіме қалай жас үйіріліп қалғанын байқамай да қалыппын. Бірақ бұл қуаныштан шыққан жас болатын. Мен көп ұзамай-ақ Айгүл екеуміз қол ұстасып Айқанатты іздеп ауылға баратынымызға берік сенімді едім.

	Автобус қала көшелерінің біріне бұрылып, көзден тасаланған кезде:

	— Бала күнімде мен де ауыл жақтан осындай бір қайырымды қария келіп, мені туған ауылыма алып кетсе деп армандайтынмын, — деді кенет Айгүлдің даусы дірілдеп. Ол қатты толкып тұр еді. Өңі бір бозарып, бір қуарады. —Саған айта алмай жүрген сырым да осы еді, Айдар. Мен де Айқанат секілді «Сәбилер үйінің» перзентімін... Қала маңында тұратын туыс апайым емес, өзімнің туған анам... Ол баяғыда, басқа кісіге тұрмысқа шыққан, қазір үй-жайы бар, балалары бар. Ал әкемді... әкемді көрген емеспін. Кім екенін де білмеймін!..

	Мен оның дір-дір еткен нәзік саусақтарынан ұстап, алақаныма салып аялай бастадым. Ол бұл жолы қолын тартып алған жоқ.





ХІХ


	Содан беріде біріне-бірі ұқсас күндер жылжып өтіп жатыр. Алғашқы кезде Айқанат тағы да ұшып келіп қалатындай елеңдеп жүруші едім. Бірақ ол келген жоқ. Бірте-бірте оның сол жолы ауылдан автобуспен оралғанына менің де күмәнім қалмады. Екеуміз қалада талай рет бірге кыдырдык емес пе? Қарқаралыға да бірге бардық қой. Айқанат қалаға қалай келудің жөнін білген болар...

	Бүгін түскі үзіліс кезінде Жәкең екеуміз тағы да шахмат ойнауға кірістік.

	— Сіздің де ғылымға қосқан үлесіңіз бар екен ғой, — деп қалдым мен қарт досыма сынай қарап, мырс ете түсіп. Ол басын кегжең еткізе көтеріп алды да:

	— Нені айтасың? — деді бетіме бажырая қарап.

	— Жәй... әншейін...

	— Жоқ, сен айт! — Оның даусы каткылданып, түсі өзгеріп бара жатты. — Жұмбақтамай-ақ айта бер, бала! Аяма...

	— Жәй әншейін, жаңа бөлшектің үлгісін менен жиырма жыл бұрын сызып қойғаныңыз есіме түсіп отыр-дағы.

	— А-а, — деді ол шахмат тақтасына қайтадан үңіліп. — Түркістан жақта бейіт басына жазылған бір әйгілі сөз бар деп естуші ем: «Біз де сіздей болғанбыз, сіз де біздей боларсыз». Демек, сен жалғыз емессің, бала!

	Әйтеуір, жалғыз қалмағаныма қуаныштымын...

	— Қайтесің, — деді ол енді даусын жұмсартып, —шахмат дегеніңнің өзі бір тәуір ойын, ойлай білсең, ұтасың. Әрі уақыт өткізуге жақсы... Ал, уақыт, ол — өмір! Иә, өтіп бара жатқан өмір...

	— Мүмкін, — дедім мен келіскен сыңайда ойға шома түсіп, — біздің өміріміздің күрделі механизмдері де сондай

	кішкентай бөлшектерге мән бере қоймағандығымыздан тоқтап қалған болар, әркім өзінше жалғыздықтың тұтқынына айналып, жабырқау тіршілігімізді жалғастыра берер ме екенбіз, кім білсін?

	— Мүмкін, — деді ол да күбір етіп. — Сенің жағыңнан бір жақсы жүрісті көріп отырғандаймын, ойың бөлініп, аңдамай қалмасаң етті.

	Ал мен ойынды ары қарай жалғастыруға зауқым соқпай, орнымнан тұрып кеттім. Бұл біздің аяқталмай қалған ең алғашқы партиямыз еді...





ХХ


	Ертең Айгүл екеуміз Айқанатты іздеп ауылға бармақшымыз.





