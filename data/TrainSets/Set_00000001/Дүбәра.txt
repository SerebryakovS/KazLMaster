	Тәкен Әлімқұлов

	Дүбәра





	Хикаят





I




	Таңертеңгі шай үстінде Кәмшат:

	– Осы үйде тіске басатын тәтті қалмапты ғой, – деді.

	Қызметкер кемпір күйбеңдеп, жаңғақ әкеп қойды. Қантшаққышты қолына ала бергенде Кәмшат:

	– Әуре болмаңыз. Бұл – Сәкеңнің сырасының жемі, – деп ұзын столды айналып кетті.

	Сәкеңнің үй шаруасымен жұмысы жоқ. Оған Кәмшат та епсіз. Дегенмен «витаминнің» қамын жейтін осы Кәмшат. Аудандық аурухананың бас дәрігері.

	Ол астанада оқыған кезін еске алды.

	«Бұл жақтың Мәскеуі қорғасын кені ғой. Бәрін соған үйіп-төгеді» деп бір қойды.

	Қорғасын кені таудың қалың ортасында. Арада асу-лар көп болғандықтан онымен қатынас сирек. Бірақ осы маңда сол қорғасын кенінің демалыс үйі бар. Онымен байланыс жиі. Кәмшат сол демалыс үйіне барып қайтпақ болды.

	Кәмшаттың күйеуі курортта. Қара теңіз жағасында демалып жатыр. Оның «газигін» орынбасары мініп отар аралап жүр. Аудандық аурухананың «Уазы» дәрі-дәрмек әкелуге облысқа кеткен. Кәмшат әрі ойланып, бері ойлап, ПМК-аның бастығына телефон соқты. Күйеуіне тікелей бағынышты адам сағын сындырмайтынын болжады.

	Тұрысбек Пернебеков пәтерінде екен. Ол бірден:

	– Кәмшат Сәлімгереевна, біздің машина кілең бортовой ғой, – деді.

	– Бортовойдың өзі жақсы, – деді Кәмшат.

	Тұрысбек «жүк әкелетін шығар» деп ойлады. Ол:

	«Қазір, қазір» деп елпек қақты.

	Бірақ оның шофері төсектен тұрмады.

	– Әй тұрсаңшы!

	– Ұртым ісіп кетті, – деді шофер.

	– Тісіңді Кәмшат Сәлімгереевна жұлдырады.

	– Өзім емдеймін. Кеуіл күйдіріп басамын.

	– Что ты мелешь?! – деді Пернебеков.

	Аудан қызметкерлерінің бес сөзінің бірі орысша. Бірақ түгел орысша сөйлемейді. Осыны білетін шофер:

	– Бастығым-ау, қазақша түсіндірсеңші! – деді.

	– Шалтай-балтай неге керек. Әйда тұр орныңнан! – деді Пернебеков.

	Шофер теріс қарап жатты. Пернебеков:

	– Тісіңнің демалыс күні сыздай қойғанын қарашы!

	Жарайды, кілтіңді бере қой, өзім айдаймын, – деді.

	Ол Кәмшаттың үйіне телефон соқты. Кәмшат:

	«Бітегене тұра тұршы» деді де, сәлден кейін трубканы қайта алды.

	– Мен баудың шетіне шыға берейін. Сол жерден алып кет!

	Біршама уақыт өткенде поселкенің сыртында жүк машинасы ызғытып бара жатты. Тұрысбек жолай қол көтерген некен-саяқ жаяуды көрмегенсіп, қасындағы жолаушыға мойын бұрғансып, зырғытып өте берді.

	Демалыс үйінің буфетшісі Кәмшатқа бұрыннан таныс-ты, кәдімгідей шұрқырасып қалды. Төртпақ тарғыл әйел ауыр ырғалып қаға берістен әлде бірдеңелерді қағаз жәшікке салып жатты. Ол жерге түсіп кеткен бір лимонды сүртіп жатып:

	– Кеше осында Ақбикеш келіп еді. Лимонды қабығымен жеп қойды, – деп күлді.

	Бұл сөзді Тұрысбек те естіді. Есік алдында тұрған оған Кәмшат:

	– Қалыңдығыңның кім екенін біл. Қайтсін, байғұс ашылайын деген ғой, – деп басын шалқайта күлді.

	Тұрысбек қысылып қалды:

	– Сіз де жоқты айтады екенсіз, жеңгей!

	Бұлар қайтарда Қызыл көлді айналып бір мүйіске кеп тоқтады. Темір көлігін сеңгірдің баурайына қаңтартып, өздері күмбезге келді.

	Күмбез жарқабақтың басында еді. Жазатайым қаусаса суға күмп етердей. Кәмшат көзбен шолып шықты да:

	– Сырдарияның жағасындағы Қорқыттың сағанасы сияқты екен, – деді.

	Тұрысбек Пернебеков көрнеу зәбірленді.

	– Кәмшат Сәлімгереевна, сіз мен тұрғызған ескерткішті зиратқа қалай теңейсіз? Және Қорқыттың көрі...

	Кәмшат шамалы ойланып:

	– Жоқ, бұл Қырымдағы «Ласточкино гнездоға» келеді екен, – деді.

	Тұрысбек:

	– Біздің бастығымыз, сіздің жұбайыңыз, осы сәтте теңізге тас лақтырып отырған шығар, – деп жорамалдады.

	Екеуі жарқабаққа төнді. Көл беті жыбырлаған құс. Шүрегей үйректер қылтыңдап, қоңыр қаздар қаңқылдап, әрлі-берлі жүзіп жүрді. Бір де бірі ұшпайды. Жағалаудағы екеуден қаймығар түрі жоқ. Тек, су бетінен шабақ аулаған шағалалар ғана қиғаштап ұшып келеді де, жалт етіп ауытқып кетеді. Аспанда ұшып жүріп жердегі екі аяқтылардан көрнеу қаймығады, әрі-бері өткен жолаушылар үнсіз мылтықпен атқылап запыста қалған шағалалар сақтық сақтайды.

	– Осы көлдің құсы құрып кететін еді, – дейді Кәмшат, – қорғасын кені арендаға алғалы бері қорыққа ілінді.

	Тұрысбек қоштап жатыр.

	– Тәртіп жұмысшы табында. Мен қорғасын кенінен ауданға ауысқаныма өкінемін.

	– Неге ауыстың?

	– Сәкең өкектеп болмады ғой. «Кенде құрылысшының қадірі жоқ» деді. «Сахарада емін-еркін сайраңдайсың» – деді. Аудандағы ноқайлардың соққан тамы жылға жетпей жымыраяды, – деді.

	Енді Кәмшат құптады.

	– Көрмедіктер тамды саздаққа салады. Сахара түгіл Мәскеудің өзінде саздақтан зәулім үйлер қираған.

	– Алыстағы ауданға қалай кеп қалдыңыз? Кәмшат түсіндіріп жатыр.

	– Менің бұйдам ағаңда: әрі, шыны керек, сахараны жаным сүйеді. Кейде Сәкеңнің машинасымен, кейде өзіміздің «Уазбен» отар аралағанда бір жасап қаламын. Біздің аудан – жатқан байлық. Мынау көл – дүние жүзінде теңдесі жоқ шипа көлдің бірі.

	Тұрысбек әркімнен құлағы шалған бір аңызды айтып шықты. Осы көлдің түбінде жайын бар-мыс. Меңдіқара қойшының тұңғыш баласын сол жайын жұтыптымыс. Жергілікті халықтың көлге түсуден қорқатыны сондықтан деседі.

	Кәмшат шамалы ойланып:

	– Тұзды көлдің табаны ұйық болады, баланы батпақ тартып кеткен шығар, – деді.

	– Мен как раз батпақтан қорқамын, – деді Тұрысбек, бала кезімде бір рет тұншыққаным бар.

	Кәмшат сықылықтап күлді.

	– Психозға жуық екенсің ғой! Менің киімімді бағып тұр.

	Дәрігер әйел шешіне бастады. Ақ сазандай толық денесімен көлге төніп тұрды да, екі қолын сүйірлеп суға сүңгіп кетті. Толқынсыз тұнық су екі жарылып, шымырлап қалды. Таяқ тастам жерге барғанда әйел басын шұғыл көтеріп, сілкіп тастады.

	Шүрегей үйректер жылыстады. Одан әрі арқан бойы аралық сақтап екі қаз жүзіп жүр еді. Олар қанатымен су сабалап, қаңқ-қаңқ етіп бір-бірімен тілдесті. Кәмшат жұбайлардың шырқын бұзбай кері қайтты.

	Ол жағалауға шыққанда сүмпиіп тұрған Тұрысбектің қасынан қиғаш өтті. Тұрысбек оған біртүрлі сүйкімсіз көрінді. «Басының билігі жоқ жігіт қой» деп бір қойды. Кәмшаттың иегі иегіне тимей, өзі дір-дір етеді.

	Тұрысбек таңданып тұр. Кәмшат оған:

	– Қағаз жәшікті әкелші! – деді.

	Оның ішінде нән шыны шарап бар-ды. Кәмшат суға салдырып қойды.

	Әлден уақытта екеуі көлеңкеде стакан қағыстырды.

	– Сағырбай Шәкібаевичті осылайша қарсы алу үшін! – деді Тұрысбек Пернебеков.

	– Ол кісі жарты ай кешігіп келеді.

	– Неге?

	Кәмшат түсіндірді. Қырымдағы дәрігер құрбысы:

	«Сағырбай жарты ай қосымша тынықсын» депті. Өзі бюллетень бермекші бопты. Тұрысбек бұны өзінше жорыды. Ол сүйсіне, қызына сөйледі.

	– Қайран Сәкең жалқы жүрген жоқ екен ғой. Подрушкаңыз блондинка ма еді, брюнетка ма еді? Ертең елге оралғанда: «Салмағымды пәлен килограмм кеміттім!» деп мақтанады-ау! Ағамыз нағыз көкжал ғой.

	Кәмшат «Мынау жүгермек не деп отыр?» – деп тіксініп қалды.

	Бұл екі арада бүйірі қыза бастаған Тұрысбек батылдана түсті.

	– «Жастықтың соңы, кәріліктің басы» жаман болады, жеңгей! «Бальзаковский возраст» дегенді білетін шығарсыз. Ол екі жаққа бірдей. Осыны бір ойлаңызшы.

	Кәмшат кәдімгідей ойланып қалды. Курорттың сыры мәлім. Демалушыларға ермек керек. Ермек желіктен басталады. Сеңдей соқтығысқан жандар бірінші таныстықтан кейін қолтықтасып кетеді. Аралас пляжға әуес көбінесе қызметкерлерден шығады. Сағырбай курортқа жүрерде Кәмшатқа: «Басыңа масыл боламын, шахматтан қолым тимейді» деп еді. Енді бақса ол қашыртпа сөз сияқты. Кәмшат: «Тегі, мен аңғыртпын ба, қалай?» деп күдіктенді.

	Осы уақытта жарқабақтың тасасынан молда шыға келді. Қолында аса, ышқырында кітап. Иығы жалаңаш Кәмшат қымсынып қалды. Молда:

	– Еркегі-ұрғашысы араласып суға шомыласыңдар! – деп асасымен арғы жақ беттегі демалыс үйін нұсқады.

	Тұрысбектің ойына ұтықты уәж оралды.

	– Молда-еке Мұхамбет пайғамбар төрт биесімен бірге әуітке шомылған.

	– Пайғамбардың қауызынан садаға кетсін сасық көл, – деді молда.

	– Қызыл көлдің суы Нілдің суынан артық! – деді Тұрысбек.

	Молда шошып кетті.

	– Астағыпыралла! Ніл дариясының суы зәмзәм. Баяғы өткен заманда, дін мұсылман аманда Мекке-Мединеге барғандар зәмзәмді шыныға құйып әкелген. Әр тамшысы қасқалдақтың қанындай ем болған.

	Әңгімеге Кәмшат араласты.

	– Қызыл көлдің суын да былтыр шыныға құйып Мәскеуге алып кетті.

	Молданың беті жыбырлады.

	– Жын-шайтанның суы шыныда тұрмайды. Ұшып кетеді.

	Кәмшат Тұрысбекке бұрылды.

	– Африканың бір көлінде осындай сұмдық бар.

	Бұл сөзді өзінше түсінген молда басқа әңгімеге ауысты.

	– Бұл жерде баяғы бір датқаның ымыраты болатын. Шөгіп қалған төмпешіктің үстіне күмбез орнатқан Меңдіқарада иман жоқ. Ісмі фәккәт адамның әруағы ұрады. Ертең аузы-басы қисайғанда өзің де көрерсің. Бала, сен де ойлан. Киелі көлден қорық. Ақан серідей жынданып жүрме!..

	Әдебиетпен шұғылданып көрмеген Тұрысбек Пернебеков «Жизнь замечательных людей» деп аталатын кітаптарға әуес-ті. Ломоносов, Циолковский, Жуковский секілді кісілердің өмір тарихын жаттаған ол сұқбат мәжілісте сөзге қонақ бермей кетуші еді. Бертінде қазақтан шыққан білікті адамдар туралы там-тұмдап оқи бастады. Соның бірі – Ақан сері. Оның өлеңдерін жарытып түсінбесе де мінезінің өте жат екенін пайымдайды. Енді ойламаған жерден сол сері алдынан шықты. Бұған Тұрысбек қуанды да. Ол оқыс қырланып:

	– Молда-еке, Ақан сері парсышаға сізден жүйрік болған. Оған неге тіл тигізесіз? – деп сұрады.

	Молда түнерді. Жауабы екіұшты шықты.

	– Парсы – кәпір. Араб – мұсылман. Мұхамбет пайғамбардың өмірбаяны жазылған мынау кітап солай дейді.

	Пернебеков кітапты алды да қайтып берді.

	– Мұқабасы әдемі екен! Өрнегі ою ма, немене? Молда шамданды.

	– Сені шырағым, жұрт білгір деуші еді. Дүмше бала боп шықтың ғой. Шәді ұлын білмейтін алаштың азаматы жоқ. Мынау кітап Шәді жарықтықтың «Сияр шәрібі». Құраннан кейінгі қасиетті хисса осы!

	Кәмшат та өз білімін көрсетіп қалмақ болды.

	– Молда-еке, діншілдерді әшкерелеген «Сауда ишан» хиссасына қалай қарайсыз?

	Молда екіұшты жауап қайырды.

	– Әллә-әледән ұқтыл һәтһәли алауад! Кәмшат Тұрысбекке бұрылды.

	– Екеумізді мақтап тұр ма, даттап тұр ма?

	– Е, мен қайдан білейін?

	Кәмшат молдаға бұрылды. Молда:

	– Сауда ишанның Жанатты атқызуға үкімі арабша осылай! – деді.

	Кәмшат:

	– Өзіңіз қанша адам атқыздыңыз? – деп сұрады. Молда ашуланды.

	– Е, жәһіл сайқал! Кәмшат тұлданды.

	– Сайқалыңыз не? Мінесіз қазір біздің машинаға, аудандық милицияның ауласына алып барамын.

	Молда тайқып шыға келді.

	– Қой, қой, қарағым! «Сайқал!» парсыша әйдік деген сөз. Қожайынның зайыбы ғой деп мақтасам, сен шаптығасың!

	–«Жәһіл» не? – деп сұрады Тұрысбек. Молда сол көзін қатты қысты.

	– Жазықсыз бір сөз дүр, қарағым!

	– Дүріңіз не, отағасы!

	– «Әй, сен түрікшеден тараған «дүрді» неге білмейсің. Жаңаша айтқанда «мен» деген сөз. Орысшасы – «Я сам».

	Кәмшат таңданды.

	– Сізді орысша біледі деп кім ойлаған?

	Молда құс мұрын сары кісі еді. Реңіне көрнеу қайшы қара көзі сұмдық тұнжырап тұманданып кетті.

	Бұл адамның екі сөзінің бірі «дүмше молда дін бұзардан» келеді. Латынша қоқиланатын қазақтар сияқты өзі әсер тудыруға әуес. Ол арабша сөйлегенде аузы аузына жұқпайды. Соған қарап жұрт оны білгіш деп ойлайды. Шынтуайтқа келгенде оның түгел тауысқаны «шар кітап» қана. «Шар» парсыша «төрт» деген сөз. Әптиек, құран, софоллияр, шар кітап осы. Бұның ішінде әптиек – құранның жетіден бір бөлігі.

	Осы күнгі өзіміз қолданатын «апта» парсыша жеті деген сөз. «Як» – бөлік деген сөз. Үндестік заңы бойынша «иек» боп кеткен. Бұлардан кейінгі белдісі – мұқтасар. Ол елу екі кітаптан тұрады. Соның жиырма шақтысын оқыған бұл адамның басқаларға қарағанда ғұлама саналуы табиғи. «Ақ қойдың кәллесі мен құдайдың пәндәсі» дейтін қазақтар шын ғұламаның Әл-Фараби тәрізді материалист болатынын қайдан білсін! Осынау молданың өзі діни ілімнің негізінен төртке бөлінетінін біледі. Бұлар, қазақша айтқанда, адалдық пен адамдықты тексеретін, ереже игеруді үйрететін, жәдігөйлікке жаттықтыратын пәндер. Төртіншісі «ғылыми параиз», яғни есепдандық ілімі. Молда осының бірде бірін бақайшағына шейін шағып, ұңғыл-шұңғылын ажырата алмайды. Әрі-сәрі, әбі-тәбіліктен туған дүбаралық ауырдың үстімен, жеңілдің астымен күнелтуге үйреткен. Жаттанды ділмарлыққа баулыған.

	Соңғы кезде қылтамақ ауруына шалдыққан ол жандалбаса осы көлге шомылып тұңғиықтан суын жұтып жүрген-ді. Басыр сезім біртүрлі уаныш бере бастаған-ды. Бүгін ол күтпеген екеудің үстінен түсті. Сөйте тұра оларды қорқытпақ болды. Бірақ олар қорықпады. Заманның аты – заман. Бұған кәміл иланатын – кемпір, шалдар.

	Осыған қарамай ол бірауық жастарға, көзі ашық жаңашылдарға іш тартады. Әлде бір себеппен жас кезінде орысша тіл сындырған ол коллективизация тұсында қып-қызыл белсендінің өзі боп шыға келді. Одан кейін колхозда істегенде талай парақорды соттатты. Өзі құтылып кете берді. Одан кейінгі атышулы оқиғада оны арабшаға жүйріктігі сақтап қалды. Соғыс жылдарында муфтидің қолынан дәм татты.

	Одан бертінде, қой үстіне бозторғай жұмыртқалаған заманда, қайтадан ел ішін сағалады.

	Тегі Сейдін ауданы қызық. Бір кезде ауылдық советтің председателі болған адамдар бұл күнде молда боп кеткен. Біреуі Ташкенттегі ишанға жығылып, ақылынан айныған. Оларды газетке жазған сықақшының үстінен арызды қардай боратады. «Бұның жетінші атасы Мекке-Мединеге барған!» деп қай-қадағы пәлені жаңғыртады.

	«Ау, жетінші атаға үш жүз жыл өткен жоқ па?» деушілер жоқ. Сықақшыны кәдімгідей әурелейді. «Сіз, понимаете, – дейді олар – ата-тегіңізді жасырасыз. Сіз адал болсаңыз неге жетінші атаңыздың үстінен арыз бермейсіз?!» Сықақшы айтады. «Ау, мен осы күнгі молдаларды әшкереледім ғой!». Анау ежірейеді:

	«Бейбітшілік заманда діни адамдарды шенеуге болмайды, понимаете!»

	Сонымен, шынында да «діни адамдардың» тасы өрге өрмелейді. «Мен пәлен совхоздың молдасымын» дейтіндердің басында жібек шляпасы болады. Бірақ галстук болмайды. Бүйірі қызғанда арақ ішіп, артынан намаз оқиды.

	Бір есептен олардікі жөн. Бағы замандағы өлеңде:

	«Қаратаудың басынан қар борайды, кербез жігіт басына сәлде орайды» деген ғой. Демек, ол кезде сәлде сәнге жүрген. Бұл кездің сәні шляпа. Оны киген молда орысшалап та жібереді. Пау, шіркін, дүние-ай! Қолдан келсе сегіз қырлы, бір сырлы болғанға не жетсін! Сайып келгенде, фәни-жалғаннан тарықпай өткен игі!

	Кәмшат пен Тұрысбекке кездейсоқ кезіккен кісінің есімі Молдабек пе еді, Молдабай ма еді, Молдақұл ма еді, Молдағали ма еді, Молдаберген бе еді, әйтеуір, о баста «Молда» деген жұрнағы бар-ды. Тәңір төреші, бертінде сол жұрнақтың өзімен аталып кетті. Дегенмен, антұрғанның тегінде бір гәп болуға керек. Неге осындай атау сіз бен бізге таңылмайды? Неге «пәленше түгеншеұлы» болмаймыз. Тегін кісі таз болмайды, достар! Молда-екең қиын кісі!

	Ол жалпақ жұртты Қызыл көлдің киесімен қорқытады. Бағы заманда қазақтар арабтармен соғысқанда осы көлге қан құйылыпты. Содан бастап бұл көл арам. Ал өзі қылтамақ болғалы бері оқта-текте сол көлдің суын жұтады. Түбіне сүңгіп, тұнығынан жұтады.

	Бүгін ол дәрігер әйел мен инженер жігітке тосыннан тап болды. Олармен еркін, шешіле сөйлеуінде ақырамаш күндердің батылдығы бар. Міне, су жағасындағы шөлмекке назары түскен ол:

	– Спирттерің жоқ па, қарақтарым? – деді.

	Малды ауданда спирт қыста болады. Жаздың желігі шарап. Осыны айтқанда, молда:

	– Әй, мейлі. Пайғамбар да шарап ішкен! – деп бір қойды. Осыдан кейін ол тіптен шешілді.

	– «Заманың түлкі болса тазы боп шал» деген болады, қарақтарым! Арабтың тарихы жазылған – «Химисул ағлан» атты елу кітапты тауысқан Шәді төре пайғамбарды жырласа, бертінде орыс тарихынан үлкен дастан жазған. Одан бұрын парсы жұртының ертегі-аңызын «Ақырғы ахуал-намаға» айналдырған. Оның қасында біздікі, не, тәйірі?! Кәдуілгі шөре-шөре ғой...

	Тұрысбек Пернебеков әлдекімнен естіген сөзін айтты.

	– Біздің әкей Шәді төремен айтысыпты.

	Молда ойланып, асасымен жер тіреді. Ақырында:

	– «Қай Пернебеков?» – деп жүрсем, қудың баласы екенсің ғой. Әкең антұрған адам еді, – деп салды.

	Пернебеков ашуланды.

	– Баяғыда, яғни отыз сегізінші жылы өлген адамды неге тілдейсіз?

	Молда жауап орнына «құдды өзі, кәззаптың!.. деп теріс айналды.

	Пернебеков басқа жағынан қаужамақ болды:

	– Шыныңызды айтыңызшы, дінге кәміл сенесіз бе? Молда жөнеле беріп тіл қатты.

	– Демің бітіп көз жұмар шақта өзің де тіліңді кәлимаға келтіресің, кәззаптың баласы!

	Тұрысбек келемежге ауысты.

	– «Құлқуллаһу – ақатты» соғам ғой!..

	Молда анадай жерден дауыстады.

	– Ауызбастыртқылық баршамызға бірдей. Аллаһу-акпар!..

	Оның қарасы өшкенде Тұрысбек әңгіменің бетін бұрды.

	– Қонақтарды шығарып салғанда Сәкең бізді Ақбұлаққа алып барады. Осы көлге неге келмейді екен, ә?

	Кәмшат шамалы ойланып:

	– Қайным-ау, тұзды көл шомылуға, мөлдір бұлақ сусындауға жаралған! – деп тау жаққа көз тастады.

	– Шынылардың мойны судан шүрегей үйректей қылтыңдағанда менің атқым кеп тұрады, – деді Тұрысбек. Кәмшат:

	– «Айран атқанға» ұқсамақпысың, қайным-ау? – деп жымиды.

	– Оныңыз не?

	Кәмшат түсіндірді. Соғыс аяқталғанда осы ауданға келген бір жігітке қойшының үйі айран ұсынады. Жігіт зеренді нысана етіп, тапаншасымен атады. Содан ол «Айран атқан» атанған.

	– Мен туған жылы болған оқиға екен ғой! – деп сүйсінді Тұрысбек.

	Кәмшат ішінен «Шіркін, жастық-ай!» деді. Ол кезде Кәмшат тұлымы желбіреген қыз еді. Әртүрлі оғаш қылықтарды есітгенде ұялып қалушы еді. Бұл күнде ол дүрдей дәрігер. Жұрттың білмейтінін білетін ісмер. Тұрысбектің аузынан орынсыз шыққан сөзге екіұдай қараған ол:

	– Сен бұл сахараның ұңғыл-шұңғылын білмейсің, әлі – деп бір қойды.

	Тұрысбек сөз төркінін түйсінді. Ол сүйінішін басқа тілде жеткізуге ұмсынды.

	– О кэй! Май феер лейди!

	Қала мен далаға бірдей Кәмшатты таңдандыру қиын еді. Ол:

	– Я тебе дам «О кэй!» – деп салды.

	Мәскеуде оқыған кезінде осындай сөз үшін қиралаң бозмассымақтың мұрнын бұзған жігіттерді біледі.

	«Мэрси» деген желөкпе бикешке жұлып алғандай «больше не проси» деген тапқыштарды және біледі. Шетел тілін қолдануда қилы-қилы мән бар. Дилеганттар жұртты таңдандыру үшін латынша былдырлайды. Онысы жаттанды бір-екі мәтел боп шығады. «Селави» деп бас шайқаушының дәурені өткен күнәкер екенін пайымдаушы жоқ. Задында таңсық сөз тоғышардың талшығы. Мынау Тұрысбектің ағылшыншасы соның бір түрі.

	Кәмшат өз ойын өзі тексермек болды.

	– Қайным, ағылшынша махаббатты не дейді?

	– Айтуға ұяламын!

	Тұрысбек бұл сөздің аузынан қалай шыққанын аңғармай қалған еді. Кәмшат: «дегенмен өзі пәле!» деп, ұзынша пішілген қоңыр көзін аудара қарады. Онда наз да бар, сұс та бар еді. Тұрысбек төмен қарады.

	Осы уақытта таяудан сигнал даусы шықты. Тұрысбек апыл-ғұпыл киініп, сеңгірге қарай жүгірді. Грузовиктің кілтін тастап кеткеніне өкініп келе жатыр.

	Оның алдынан Меңдіқара шықты. Оның артында – Ақбикеш пен бір әйел. Грузовиктің жанында салт ат пен жадылы түйе тұр.

	Меңдіқара:

	– Темір көлігіңді танып, әдейі белгі бердім. Айыпқа бұйырмассың, қарағым! – деп күмбезге қарай аяңдады. Тұрысбек демалыс үйінен қайтқан сапарын асығыс айтып өтті. Ескерткішті көре кетуге бұрылғанын, ауданның бас дәрігеріне өзінің мақтанғанын айтып келе жатқанда, Меңдіқара:

	– «Келіншектің бетін кім бұрын ашса сол ыстық» деген. Бұның жөн екен, қарағым! – деп қасын қағып қалды. Еңгезердей сопақ бас кісі еді. Маңдайының екі сызығы білемденіп кетті.

	Осы арада оған Кәмшат:

	– Сәлем бердік, Меке! – деді.

	Көшпелі елде туып өскен Кәмшат қазақшаға жүйрікті. «Ұялған тек тұрмастың» керімен сәлемді бұзып айтты. Меңдіқара болса сөз орайына қарай:

	– Әлики алдық! – дей салды.

	Осыдан кейін Меңдіқара жіңішке сырқаты бар Ақбикешті тұзға салу жайында Кәмшаттың айтқан кеңесін еске салып өтті. Тұзды көл осы. Жағасына салынған үй мынау. «Болар істің басына, жақсы келсін қасына» демекші, Кәмшаттың көре кеткені тіптен дұрыс болған. Кәмшат:

	– Үйіңіз үй емес, күмбез ғой, – деп қалып еді.

	Меңдіқара.

	– Төбесіндегі жез түніке болмаса іші мырсындай! – деп жалтартып кетті.

	Бес адам ішке кірді. «Мырсындай» емес, күмбірлеп тұр. Сөйлеген сөз булыға қайта оралады. Іші ұзын да емес, жалпақ та емес, дөп-дөңгелек. Қаракөлеңкеде Меңдіқара насыбай атып, тілін шайнап сөйлеп тұр.

	– Әк шіркін киімге жұғады. Көк сырмен сырлатуға мынау әйел баланы жалдадым. Ақбикешжан көмектеседі.

	– «Әйел бала» деп тұрғаны татар келіншек еді. Совхоз орталығында тұрады. Күйеуі кочегар. Өзі сандық бояп, үй сырлап күнелтеді. Сол әйел қырлана түсіп:

	– Қазір Ақбикеш екеуміз шурробайт етеміз, – деп кішкентай қалайы кеспекті аяғымен ысырды.

	Ақбикеш именіп тұр. Кәмшат: «Бағы ашылмаған сорлысың ғой!» деп бір қойды.

	Кәмшат мынау құрылыстан да секем алып тұр. Бір құпиясы жоғына кім кепіл? Сағырбай Ақбикешке үйлендірмек болғанда Тұрысбек қашқақтап еді. Онысының дұспан-көзі болуы да кәдік қой. Мынау Меңдіқараның оған қандай кеңес бергенін кім біліпті.

	Өз ойымен өзі боп кеткен Кәмшат күмбезді үйден шыға бере басын сілкіп тастады.

	Осы уақытта оның қасына Ақбикеш келді. Қолында үлкен апельсин.

	– Апай, мына бір әңгелегіңіз түсіп қалыпты. Тұрысбек күліп жіберді:

	– Жаруға жарайтын әңгелек пе екен, қарындас-ау?!

	Ол Сағырбайдың осы қызға үйлендірмек болған кезін еске алды. «Сондағы құлқыны соғым ғой, е сойқанды!..» деп ішінен кейістік айтты да, машинаға қарай аяңдады. Кәмшат артынан еріп отырды.

	Тұрысбек кабинаның есігін ашып, қолын сұқтады.

	– Прошу Камшат Салимгереевна!

	Екі жеңін сыбанып алған Тұрысбек жүк машинасын кейін қарай зыр айналдырды да ауданға қарай бет түзеді. Біразға шейін машина жолсыз бұдырда мөңкіп отырды. Тұрысбектің жүн басқан білегі білемденді. «Қара жұмысқа үйренген-ау, шамасы?!» Кәмшат өз болжауын «тарамыс пәле ғой» деген екіұдай әсерге жалғастырды. Ақбикештер күмбез сырлап жатқанда Меңдіқара көлге төніп тұрды. Оның тұңғыш баласы алты жасында дәл осы арадан құрдымға кетіп еді. Су шалпылдатқан шабақ балалардың у-шуын естіп келгенде Меңдіқара жер сипап қалып еді. Жұрт жайын жұтты деп лақап шығарғанда ол жұмған аузын ашқан жоқ-ты. Су асты қараңғы. Желтоқсанда жылымға тап болған балықшының өзі мүрдем кетеді. Аяғың тайса бітті. Сәби кімнің шікәрасы? Шырылдап кете берген-дағы!

	Меңдіқара қамықты. Бір уыс топырағы бұйырмаған сәбиі көл түбінде боп-боз боп жатқандай елестеді. Меңдіқара: «құлыным, қолымнан келгені осы!» дегенде көзінен жас шықты.

	Ол өткен күндерін еске алды. Жігіт шағында ескерткіштің не екенін білмеді. Бертінде ат жалын ұстап мінгенде, одан бертінде бір жыл колхоз бастығы болғанда күмбезді ауызға алудан қорықты. Бұл күнде, қағанағы қарқ, сағанағы сарқ заманда, екінің бірі, егіздің сыңары ескерткіш тұрғызады. Зиратқа жылу жинаудан бет-аузы бүлк етпейді. Қалыңдығына біреуден өлең шығартып алатын күйеудей мылқау күмбездер күмбірлеп тұра береді.

	Меңдіқараның мұнарасы басқа. Табан ақы, маңдай терінің тарихқа тартқан бір белгісі, бұл. «Бай бір жұттық» демекші, бес мың қой айдағандардың артына тымқұрмаса қораш белгі қалдырмағанын Меңдіқара біледі. Оған қарама-қарсы сасық шекпені саудыраған белсенділердің ашаршылықта аштан өлгенін және біледі. Меңдіқара мансап қуғанда ілініп-салынып жүре берер ме еді, кім білсін! Бірақ мансаптың баянсыз екеніне көзі жеткен ол тоқырасқан шағында еңбек қуды. Рас, жұрттан асып тер төктім демейді. Тасы өрге домаласа пешененің ырысы шығар. Көрмедік шопандар қойын қыста цемент қораға түнертіп өкпе ауруына шалдықтырғанда бұл шом қараны паналатты. Ноқайлар қойды қызыл-шұнақ аязда құбылаға қарай айдағанда бұл күншығысқа қарай өргізді. Осындай-осындай себеппен мал аман сақталды. Көктем де шуақты боп төл мыңғырап шыға келді.

	Сол жазда Меңдіқара Социалистік Еңбек Ері болды.

	Енді біреулер «жаманның ақылы түстен кейін кіреді» демекші, оны қаңқуға шалдықтырды. Әкім ұлықпен «Ер егіз, еңбек жалғыз» дегенде шаңырақ атаулының тауқыметін көтеретін еркек, берекесін келтіретін ұрғашы екенін тұспалдаған. Тіршілік осы сияқты боп кете береді. Меңдіқара бұл ауданда озықтықтан жапа-жалғыз болмаса, оның жазығы қанша? Бүгін ол озса, ертең басқа біреу озар. Бап шабатын да, бақ шабатын да кез болады. Осының екеуіне де ептілік керек. Өзгені сыйлау өзіңді сыйлауға әкеп соқтырады. Дүние бір жақты емес, екі жақты.

	Шым-шытырық қиялға шомған Меңдіқара Ақбикештің даусын естіп, артына қарады. Қызының қары май-май... Өзі терлеп тұр. Меңдіқара аяп кетті. Сәлден кейін «кәнігі қара жұмыс қой» деп өзін-өзі уантты. Енді біраздан кейін қызыма күмбез сырын айтсам ба екен? – деп тұрды да шұғыл айныды. «Әзір ерте» деген байламға келді.





II




	Курорттан оралған Сағырбай Шәкібаевич өзінің зайыбына: – Салмақты жеңілдетіп, бозбала боп қайттық! – деп насаттанды.

	Кәмшат Сәлімгереевна ашық күлді. Бір кезде күйеуі «Соцнакопление» деп қарнын сипап мақтанушы еді. Енді арықтағанына мәз болады. Салмақтан шұғыл арылған адамның жадына зақым келетінін және білмейді. Жұбайының сөзін бір жақты ұққан Кәмшат:

	– Сені Солтүстік Кавказға жібермей Қырымға жібергенде көкірегіне шыр байласын деп жібергем. Қатпа боп қайтқаның қалай? – деп ренжіді. Сағырбай ойланбастан:

	– Көн қатса қалыбына барады, қатын! – деп чемоданына қол салды.

	Кәмшат жадырады.

	– Жүрегім қыжылдап жүр еді. Жемісің жақсы болды. Сағырбай да жадырады.

	– Мускатты менсінбейсің, ә қатын? Бұл – қасқалдақтың қаны! Кәмшат Қырымдағы құрбысының есімін атап, жағдайын сұрады. Сағырбай:

	– Жағдайы жаман емес, бірақ аралас-құралас бола қоймайды, – деді.

	– Неге?

	– Қырымдықтар мұрнынан шаншыла жығылады екен ғой. – Сағырбай «Еһе-еһе!» леп лекіте күліп алды. – Теңізге айында бір түседі екен. «Балық судан шөлдейді» деген осы!

	Кәмшат иланды. Әр нәрсе етене болғанша таңсық. Қазақтың «алтынның қолда барда қадірі жоқ» деген өлеңі осыған саяды.

	Кәмшат:

	– Қуырдақ жасатып жіберейін. Басты кешке жолдастарыңмен бірге жерсің, – деп дәлізге шығуға ыңғайланды.

	Бұл түс әлеті еді. Көп ұзамай Кәмшат жұмысына кетті. Жол соғып келген Сағырбай көз шырымын алмақ боп диванға қисайды. Екінді кезінде ол бешпентін иығына жамылып тысқа шықты. Особняктың ауласы балапан талдарға ұласатын еді. Бауды аралап бой сергітпек болды. Ол баудың ішіне біршама енгенде жастар ұшыраса бастады. Бәрі желбегей, қайсы-бірі бешпентін иығына асып алыпты. Сағырбай есінеп: «Кәрі-жасты теңестіретін сары жазға не жетсін, шіркін!» – деп бір қойды.

	Ол курортты еске алды. Пляжда үлкен адамның өзі бала сияқтанып кетеді. Аудандағы «Сағырбай Шәкібаевич» ол жерде «Саша» боп кетті-ау! Күнге қақталған келіншектің алақанына тас салудан қысылмады-ау! Бойжеткен қыздар: «А я люблю женатого!» деп ән салғанда құлақ тосырқамады-ау! Сағырбай Шәкібаевич танысқан белді қызметкерлер:

	«Біз бұл арада дикармыз!» деп күлісті-ау!

	– «Кімнің жерін жерлесең соның суын суларсың» деген. Сағырбай Шәкібаевич та «дикарь» боп қайтты. Бірақ аудан жабайылықтан тез арылтады. Бұл жақтың пірі – салмақ. Көшеде аяқты нығыз баспасаң болмайды. Ұшқарылық атаулы сахараға желдей жылдамдықпен тарайды. Шәкібаев бешпентін киіп, клубқа қарай аяңдады. Галстук тақпағанына өкініп келе жатыр.

	Клубта кино болашақ екен. Жұрт бірен-сарандап билет алып жатыр. Шәкібаев ойысып баудың шетіне шықты. Ол жерде бұрыннан жасанды стадион бар-ды. Доп теуіп жүрген ересек балалар Шәкібаевты көргенде құлшына түсті. Әлде біреулері өзара: «әй, Сағырбай Шәкібаевич қарап тұр» десіп қалды.

	Он жылдық мектепте оқитын осынау балалардан құралған футбол командасы – Сейдін ауданының жаңалығы. Бұлардың ойынын көріп, қолпаштап жатқан жұрт жоқ. Сөйте тұра команда тарқамайды. Өткен жылы бүкіл республика бойынша екінші орын алған да осы команда. Осыдан кейін Шәкібаев жас талапкерлерді қабылдап, марапаттап, біраз жағдай жасады. Бір-екі рет аудандық активте сөз сөйлеп, уағыздады да. Бірақ аудан жұртшылығы жанкүйер қауымға айналмады. Даланың аты дала.

	Сағырбай Шәкібаев көшпелі елде туып өсті. Теріскей атырабы кең. Өзін қай ауданға телісе де сыя береді. Екеуара қолтықтасып оңашаланғанда тайпаны атайтын адамдарға сыр жармайды. Іші жылығанда «бұндай сөздің керегі не?!» деп тайғақ қағады.

	Шәкібаев әр кезде, әр жерде там-тұмдап оқыды. Бертінде қысқа мерзімді курстардан өтті. Неше түрлі қызметте боп ақыры алыстағы ауданнан байыз тапты. Сөйте тұра қаланы аңсайтын кездері де бар. Шөре-шөре тіршіліктің шәркездігі аршылмай келе жатыр.

	Ол үйіне оралғанда күн кешкіріп қалған еді. Бір топ кісінің үстінен шықты. Кәмшаттың қағанағы қарқ, сағанасы сарқ, қызметкер кемпірге қол ұшын бергіштеп, ас қамын жасап жүр.

	Сағырбай ас бөлмесіне кіргенде ұзын столда отырған жұрт жапырлап тұра бастады. Шәкібаев: «Отыра беріңдер!» деп оң қолын қалықтатты.

	– Дені-қарның сау келдің бе, қарағым! – деді Меңдіқара. Сағырбай «шүкір» деудің орнына:

	– Қашар бітті ме, отағасы?! – деп сұрады. Меңдіқара күмілжіді. Сағырбай:

	– Енді, отағасы, «Жигули» де алып береміз. Жақын арада екі наряд келеді, – деп басын кекшитті де, қалтасынан ұзын сигарета шығарды. – Қырымнан әкелген подарок, шегіңдер!

	– Подарок пе, теберік пе? – деп Меңдіқара қасын қағып қалды.

	Сағырбай «қойшының да осындай қуы болады екен-ау» деп таңданды.

	Әңгімеге Злиқа араласты.

	– Сағырбай Шәкібаевич, хабар-ошар бермей, Суворовша сау ете қалғаныңыз қалай?

	Сағырбай Шәкібаевич түсіндіріп өтті. Облыс орталығынан звондамақ екен, қарбаластан қолы тимей самолетке бір-ақ шығыпты.

	– Сәкең келді деген соң жүз жиырмаға бастым-ау, – деді Бексейіт.

	– Авария болса қайтесің?

	– Е, Сәке, сіз үшін өлсек арман не? Есімімді интернатқа қойғызасыз ғой, ең болмағанда!

	Сағырбай байсалды сөзге ауысты.

	– Сәкең үшін шейіт болудың керегі жоқ. Сәкең орнынан түссе Мәкең келеді ертең. Ал, бірақ, есімімді паш етемін дегенің жөн. Совхоздың директоры осылай ойласа жаман болмайды.

	Бексейіт Байғожин насаттанды.

	– Сәке мен кандидаттық диссертация қорғайтын болдым.

	– Тақырыбың не?

	– Қаракөлдің елтірісі. Әңгімеге Тұрысбек килікті.

	– Тері-терсектің ғылымға айналғаны ма? Бексейіт қарсыласты.

	– Мемлекетке қыруар қаржы түсіріп отырған елтірі ойыншық па екен? Оның да алтыны бар, күмісі бар, жезі бар. Мен алтынын аршимын.

	Тұрысбек мырс ете қалды.

	– Қамқалы совхозынан алхимик шықты десеңші.

	– Алхимигің не, әй? Тұрысбек әзілге шаптырды.

	– Ертеде өткен бір антұрған! Бексейіт Сағырбайға бұрылды.

	– Сәке! Пернебеков жатып атардың дәл өзі. Оғы қапылыста тиіп жүрмесін!

	Пернебеков те Сағырбайға бұрылды.

	– Байғожиннің пышағы рақтан да қауіпті. Байғожин:

	– Совхоздың пышағын сен түгіл мына Сәкеңдер де сыйлайды, – деп салды.

	– Инженер пышақ үстінен бөлісуді білмейді, – деді Пернебеков.

	Байғожин белденді.

	– Ішіңді жаңа ақтардың ғой. Якобы адал сөздің арғы жағында не жатқанын байқайсыз ба, Сәке? Домалақ арыз жазғыш қу ғой, бұл?

	Пернебеков:

	– Мен арызымды ашық айтатын адаммын, – деді.

	Шәкібаев екі қолын қалтасына салып, әрлі-берлі жүрді.

	– «Ақиқат айтыста ашылады» деген мәтел бар.

	«Ер шекіспей бекіспейді» деген мәтел және бар. Осы екеуінің ортасынан шыққан адам қызметтен құламайды.

	Байғожин:

	– Әттең бір конторда істемейміз. Немесе: «Не Пернебеков тұрады, не мен тұрамын» деп мәселені қабырғадан қояр едім, – деп орнынан тұрып кетті.

	Бұлардың егесін шала тыңдаған Кәмшат:

	– Кеңсенің кергілесін біздің үйге сақтап жүрме едіңдер? – деп ұнатпай қалды.

	Зайыбының сөзі Сағырбайдың шамына тиді. Ол столдың жақтауынан ұстап, әнтек қисайып:

	– Екеуің де тіл мен жаққа сүйенген жігіт екенсің. Өндірістен аулақтатып, культлавкаға жіберсек қайтер екен? – деп, жауап тосты.

	Бірінші боп Бексейіт Байғожин тіл қатты.

	– Әй, Тұрысбек, Сәкең сені шаң-тозаңнан құтылсын деп тұр ғой. Культураға сен барғын!

	– Культура кандидаттық атақ қуған саған лайық! – деді Пернебеков.

	Шәкібаев «еһе-һе»-леп тағы да лекіте күлді. Аламыш жібек орамалымен көзін сүртіп жатып.

	– Екеуіңнің де жылың мәлім болды! – деп орнынан отырды.

	Кәмшаттың бастапқы ойы аудан басшыларын шақырып дәм татқызбақ еді. Ойда жоқта сау ете қалған кісілер шырық бұзды. Кәмшат «бұйырған малға тісің тисін» деген осы деп бағланның басын Меңдіқараға тартты.

	Қонақтар тез тарқады. Бұйымтай айтқан біреуі жоқ. Меңдіқара ғана орталық дүкеннен кілем сұрай келгенін, «шақша бас» сатушының көнбегенін айтып өтті. Сағырбай: «Какая чепуха» деп, Злиқаға көз тастады.

	Злиқа Байғожина Шәкібаевтың орынбасары. Дәлірек айтқанда, екі орынбасардың бірі. Өзі «Қамқалыда» тұрады. Ауданға машинамен қатынайды. Совхоз басшыларының, оның ішінде өзінің күйеуі Бексейіт Байғожиннің әпшісін қуыратын орынбасар да осы. Аудан бойынша сауда-саттық жағын басқаратын да осы әйел еді. Ол Шәкібаевтың көз қарасын анық ұғынды да Меңдіқараға записка жазып берді. Бексейіт ұрымтал жерде есесін жібергісі келмей:

	– Маған да бір кілем жазып берші, маржа, – деді.

	Зылиқа ашу шақырды.

	– Мен саған маржа емеспін. Төрағаның бірінші орынбасарымын. Өзіңді шампанның тығынындай ұшырып жіберейін бе?

	Бексейіт Байғожин кәдімгідей сасып қалды.

	– Прошу прощения, Злиқа Нұрғалиевна!

	– Я тебе дам «прощенья», – деді Злиқа.

	Неге екенін қайдам, Шәкібаевтың қыбы қанды.

	Ішінен «орынбасар болсаң осындай бол» деп тұр.

	Бексейіт мұң шағып жатыр.

	– «Көккөз өз үйіне өзі жасауыл» деген бар еді. Сол сияқты мынау орынбасарыңыз маған күн көрсетпейді. Диссертация қорғасам қалаға қашар едім. Злиқа:

	– Әй, сенің авторефератыңа көмектескен кім? – деп екіленді.

	Шәкібаев: «Әйелдің бір есептен, адуыны жақсы. Облыстан келген комиссияға қайрат көрсететін де осы Зиқа!» – деп сүйсініп тұр. Ол әзіл-оспақ араластыра сөйледі.

	– Сіздің семья – үлгілі семья. Өзара сын да бар, ізет-ілтипат та бар. Қала мен даланың қарым-қатынасын да сіздерден көріп жүрміз!..

	Зиқа шешілді. Ол күтпеген жерден ұсыныс жасады.

	– Ертең жексенбі ғой. «Қамқалыға» келсеңіз қайтеді.

	Қызыл көлге пикник жасаймыз.

	– Шақырайып тұрған көлге ме? – деп сұрады Шәкібаев.

	Злиқа көл жағасына күмбез орнатылғанын айтып өтті.

	– Күмбезі несі?

	Әңгімеге Меңдіқара араласты.

	– Төбесі жез түніке болғасын «күмбез» деп тұр ғой.

	Ол маған соққан там.

	– Қашар қайда?

	Меңдіқара күмілжіді. Шәкібаев бірінші рет ашу шақырды.

	– Немене тіліңіз күрмеліп қалды ма?

	Меңдіқара шамданды. Столдан жырақтап, қолымен жағасын ұстады.

	– Қарағым, Сағырбай, «Қамқалыда» қой қырылдағанда мені облыстың бірінші басшысы Байсалов та тілдеген жоқ еді. Айдың, күннің аманында неге діңкілдейсің?! Жазығым әрбір жүз саулықтан екі жүз бес қозы өндіргенім бе?!

	– Жоқ, сіз маған қашарды айтыңыз! – деді Шәкібаев.

	– Қолдан тас қора соқтым, – деді Меңдіқара.

	– Цемент қора қайда?

	Меңдіқара шамалы ойланып, көсіле сөйлеп кетті.

	– Цемент қорадан қыста өкпе боп қой қырылады. Сол үшін цементті көл жағасына соққан тамға жұмсаттым.

	Шәкібаев Пернебековке бұрылды.

	– Жолдас инженер, бұл қалай!

	Пернебеков геройға үй салып беруге рұқсат барын, жалдамалы гректерді пайдаланып қалғанын айтып өтті.

	– Бізге қашар керек, – деп ежірейді Шәкібаев. Пернебеков қыңбады.

	– Шопанға баспана керек! Шәкібаев:

	– Әй өзіңнің тілің шығайын депті ғой, – деп, әрлі-берлі жүргіштеп кетті.

	Ол Тұрысбек Пернебековичпен алғаш танысқан кезін еске алды. Қорғасын кенін басқаратын комбинаттың директорына көршілік базыналықпен кірпіш сұрай кіргенде ол техникалық жабдықтау бөлімінің бастығын шақырды. «Жабдықтаушы» кірпіштің келген бойда құрылыс объектісіне түсірілгенін, өз қамбасы одан құралақан екенін айтты. Осыдан кейін учаскеден Пернебеков шақырылды. Ол директордың сөзіне қыңбай желеуретті. Сыбайлас ауданның сағын сындырғысы келмеген директор бұйырды. Пернебеков маңызды құрылыстың ақсайтынын айтып, қарсыласты. Капиталдық құрылыс бөлімі бастығының орнында уақытша отырған инженердің қыңырлығына директор шамданды. Ол екінші рет бұйырғанда, Пернебеков «Ертең главкаға өзіңіз жауап бересіз» деп айбат шекті. Директор «Сіз мені главкамен қорқытпаңыз» деп жуан қарындашпен стол тықылдатты. Арада бірнеше күн өткенде ауданға кірпіш те келді. Бірақ өңшең сынық, кесек боп шықты. Монша орнатуға жарамайтын болғандықтан құмға жөнелтілді. Ол жерде шопандарға баспана орнатылды. Құм-блокқа қосылған сынық кірпіштер кәдеге асты. Бұны місе тұтпаған Шәкібаев комбинаттың директорына хат жазды. Талай рет аң ауласып карта ойнаған сыйлас адамы еді. Жанына батыра жазды. Осыдан кейін Пернебековтың жолы болмағанын әркімдерден естіп жүрді. Және бірде облысқа бара жатып кенге түстенгенде рестораннан Пернебеков ұшырасты. Пернебеков қояр да қоймай сыйлады. Екеуі сұраса келе бөледен туған бөлашар боп шықты. Екеуі қайтадан тост көтерісті.

	Осыдан кейін аралас-құралас басталды. Сөйтіп жүргенде аудандық ПМКа-ның бастығы істі болды. Құрылыс материалын шопанға сатқаны үшін тергеуге алынды.

	Алыстағы ауданға екінің бірі тілене бермейді. Облыс инженер жібере қоймады. «Құлынның қасуына мылтықтың басуы» демекші, Шәкібаев қорғасын кенінде жолы болмай жүрген маманды шақырды.

	Сол маман осы! Тұрысбек Пернебеков! Өзімен тіктескен құрылысшы!

	Шәкібаев дастарқан басына қайта келді де саусағымен стол тықылдатты.

	– Сен осындай мінезді қайдан алдың? Жігіт деген жібектей есіліп, қыздай сызылып тұрмас болар ма?

	Пернебеков орысша жауап қайтарды.

	– Все зависит от места, обстоятельств и времени.

	– Философияны қайтесің, бала! – деді Сағырбай. – Қашардың расчетін жасағаныңды білсеңші!

	– Сізде о да жоқ қой! – деді Тұрысбек.

	– Математиктің бір ноқаты кем болады! – деді Сағырбай.

	Тұрысбек ұтатын жерін ойлады.

	– Лев Толстойдың «Математика – отец всех наук» дегені қайда?

	– Ет жемей өлген шайқыслам шалды қайтесің, батыр-ау?! – Сағырбай.

	Тұрысбек таңданды.

	– «Музыка Бетховена – одна ерундовина!» деген сияқты болды-ау бұныңыз.

	Сағырбай мысқылға көшті.

	– Бұл күнде цитата кісіні дүбәра қылады. Тұрысбек таңданды.

	Кәмшат жуып-шаймақ болды.

	– Жатар орынға ерегіс жарамайды. Жаман түс көресіңдер!..





III




	Бұл ауданның жер көлемі Бельгияның, былайша айтқанда, бүкіл бір мемлекеттің жер көлеміне барабар. Бельгияда тоғыз миллиондай адам тұрса, бұл ауданның жан саны отыз мыңмен шектеледі. Совхоздан қыстаққа, қыстақтан ауылға бөлініп кете барады. Аралары алшақ-алшақ. Бәрінен алшағы – отарлар. Қысы-жазы көшіп жүретін де осы отарлар. Ауданды аудан етіп тұрған ат төбеліндей көшпелі қауым. Олар бағатын мыңғырған мал. Сағырбай Шәкібаевтың көбірек көңіл бөлетіні де осы екеуі.

	Рас, бұл жалғыз Шәкібаевтың бәсіресіндегі нәрсе емес. Аудандық атқару комитеті көбінесе қаржы жағын, құрылысты, сауда-саттықты басқарады. Сөйте тұра ол мал шаруашылығына да жауап береді. Обком райкомнан сұраса, облисполком ауаткомнан сұрайды. Үзеңгі қағысқан екі мекеме қамқорлық жасауды көпсінбейді. Шаруашылық саласынан көпшілік боп кеңесетін проблема туғанда білгіш ұтады. Аудан басшылары шаруашылықтың бүге-шігесін бес саусақтай білуге тырысады. Насихатшы екеш насихатшының өзі көрсеткіш кестесін қалтасынан тастамайды. Бұқараның табысына басшылық арқылы, қамқорлық арқылы ортақтасу бар да, мадақтау арқылы қатысу бар. Бұның соңғысының өзі орайлы жерінде кәдеге асып жатады.

	Кеше райкомда пленумге әзірлік мәселесі қаралғанда Шәкібаевтың осы шындыққа көзі жетті. Бюро мүшелерінің қайсыбірі науқанның маңызы туралы сөйледі. Шәкібаев ішінен жымиды. Маңызға кім қарсы болмақ?! Бірақ бұндай сөзге ауаткомда орын да табыла бермейді. Бюджеттің цифры, құрылыстың расчеті, сауда-саттықтың сомасы тақ-тұқ сөйлеуді талап етеді. Осындай машыққа дағдыланған Сағырбай Шәкібаевты кейбіреулер «Сухарь» деп те атайды. Шымбайға батпас шымшыманы құлағынан асыра тыңдайтын Сағырбай: «сухарлар баршылық қой!» деп жүре береді.

	Кешегі мәслихаттан кейін ол осы маңайдағы шаруашылықтарды сүзіп шықпақ болды. «Осы маңайдың» өзі күндік жерлер. Қона, түстене араласа бірнеше күнге созылып кетеді. Шәкібаев кеңсенің ісін бірінші орынбасарына тапсырды да, қасына Пернебековті алып жолға шықты.

	Жері кебіртек, бірақ жазық еді. Былай шыға келе «газикті» Пернебеков айдады. Енді бір шама жер жүргенде рульге Шәкібаевтың өзі отырды.

	Алыстағы ауданнан тапқан бір олжасы осы! Оңаша сапар керек болғанда шоферсіз тарта береді. Шіркін, айдалада бұлақ басында аунап-қунағанға не жетсін! Қиырсыз сахараның бір ғанибеті ғой, бұл!

	Сағырбай Шәкібаев шофердің қолын қақпайды. Бірақ өзі айдағанда құйындатпайды. Лауазымына сәйкес сақ желіске салады да отырады. Сабырлы салмақ! Ұшқарылықтан ұшып кету тіптен оңай. Қазақтың «мың күн баққан арықты бір күн ұрындырған өлтіреді» деген мәтелі де осыған саяды. Бұны фәлсапа тілінде кездейсоқтық дейді. Мынау Тұрысбектің жағдай мен уақыт туралы түсінігі шалағай. Одан гөрі «Все течет, все меняется» деген қағида өмірге жуық. Бұл уақыттың салтында құйттай кездейсоқтық насырға шабуы ғажап емес. Мазмұн мен форманың қайшылығы асқындағанда тіл мен жаққа сүйенушілер көбейе ме. Бір ауыз сөзден сүрінушілер мазмұнға жетпей сорлайды. Отыз тістен шыққан сөз отыз әріп іспеттес. Бәрін бірден тауысу шарт емес. Таңдаулысын алмаққа керек.

	Шәркез ойға шомып келе жатқан Шәкібаевтың машинасы кенет сүрініп, ұшып кете жаздады. Алдыңғы доңғалағы орға ұрынған еді. «Міне, – деді Шәкібаев ішінен, – осы сүріністің өзінде заңдылық бар. Рульде қиялдану түгіл шылым шегуге болмайды. Қап! Екі жігіттің обалына қала жаздадым-ау!..»

	Ол орнын шоферға берді. Ендігі жол да жайсыз еді. «Газик» өгізшедей мөңкіп маза кетірді. Осынау жол үшін аудандық активте әлдекімдер Шәкібаевты сынады-ау! Сағырбай Шәкібаев жол салдырмайын дей ме екен. Бірақ затты қайдан алады? Поселкелердің көшелеріне жетпей жатқан гудрон сайын сахараға жұқ болар ма? Қаржыны кім берер? Оны да қойшы? Бүгін бір отарға жол салсаң, ертең ол көшіп кетеді. Ауа райын күнілгері сезетін киіктей, кәнігі малшы әккі. Шүйгіннен шүйгін қуалайды. Өзара қырқысқанда қайсысына болысарыңды білмейсің. Мемлекет үшін бәрібір. Сен, бірақ малшының озатын қуаттайсың. Социалистік Еңбек Ері мен депутат өз алдына. Олардың қорығы заповедникпен тең. Осының өзінде бір әбестік бар ма, қалай?! Бір кезде қолдан үлгілі колхоз бен совхоз жасалды. Оның ақыры көзбояушылықа әкеп соқты. Мемлекетке қыруар зиян келтірді. Тәжірибе – төреші. Сайып келгенде, береке бұқарада екен. «Көп түкірсе көл» деген рас. «Көп қорқытады, терең батырады» деген және рас. Сахараға тең таразы керек. «Таразыдан жеген – тасбақа» деп ілгерідегілер бекер айтпаған. Еңбек пен зейнет – телқабыс. Оны ажырату обал.

	Екінші жағынан, бытыраңқы сахара шаруашылығында беделді адамдар биік деңгейге тең. Өзгелер оған теңесуге тырысады. Қолдан жасаған биіктік мылқау мұра боп қала береді.

	Ойының осы арасына келгенде Сағырбай сол жақ иығына бұрылып:

	– Қойшы шалға күмбезді қалай соқтың, ей, – деп сұрады.

	Тұрысбектің бұл күтпеген сұрағы еді. Ол тамағын қырнады.

	– Сәке-ау, ол күмбез емес, дача ғой.

	– Бекер болған, күмбез соғу керек еді!

	Тұрысбек таңданып келеді. Әнеугі күні осы кісі «қашардың орнына там салдың» деп жер-жебіріне жетіп еді. Енді жол-жөнекей өзгере қалыпты. «Бәлем құбылмалы кісі-ау» деп ойлады.

	Осыдан кейін ол «төрағаның» оң жағына асыла, үздік-создық сөйлеп бара жатты. Әр нәрсенің басын шала келіп:

	– Облыс бізге қысқы өріске құм-блоктан үй соқтырады. Оның қабырғасына қырау тұрады. Шопандардың кілем іздейтіні сондықтан, – деді.

	– Бұнымен не айтқың келеді? – деп сұрады Шәкібаев.

	Пернебеков темір жолдан мойны қашық ауданға қыш өртейтін карьер жасау керек екенін айтып өтті.

	– Ей, оның қиын ғой, – деді Шәкібаев.

	– Қалада өзбектің екеу-үшеуі бірігіп қыш күйдіре береді. Біздің аудан отыз мың емес пе! – деді Пернебеков. Шәкібаев басын салбыратып, желкесін күжірейтті.

	Әлден уақыттан кейін:

	– Ауданға оралған соң есіме салшы! – деп қырын қарады. Жақ сүйегі томпалақтанып көрінді. «Ботқа бет адам қыртысты келе ме, қалай?!» – деп ойлады Тұрысбек.

	Бұлар түс ауа шамалы аялдады. Машинаны желге қарай қаңтарып, өздері көлеңкесінде тамақтанып алды. Сағырбай «Сарыағаш» суын шыныдан жұтып жатып: «жылып кетіпті ғой, бәтпақ!» деп бір қойды.

	– «Бетпақ» емес, «бәтпақ». Тұрысбек «менің осы жекжатымның түбі қожа емес пе екен?» деп ойлады.

	Ол өзінің бір сырлас жолдасын еске алды. Үш жүздің баласын сөз саптауынан, әлпетінен ажырататын сыншы адам еді. Сол жолдасы: «есіңде болсын, қожаның дауысында қырағат болады. Сыңғырлаған дауыстан сақтан» деуші еді. Тұрысбек «сөзді бұзып сөйлеудің себебін неге сұрамадым одан?!» – деп өкінді.

	«Сөз бұзудың себебін неге сұрамадым?!» Өзіңіз қызық адам екенсіз! Сіз екі сөздің бірінде «арматурное железо» дейсіз. Ал, каталогта ол «прутковое железо». Тіпті «железоның» «сталь» боп ауысқанына да талай заман. Ауызша сөз әр қилы айтыла береді. Сағырбай Шәкібаевич айдалада «бәтпақ» дей салды. Онда тұрған не бар?! Күнгей асып келген теріскейліктер жұртты таңдандырмақ үшін «кәм» дейді, «кем» демейді. Оның тілін бұрайсыз ба? – Теріскей асып қайтқан күнгейліктер «бағананың» орнына «манка» десе, көршілері күледі. Оларға «күлмеңіздер!» деу жөн болар ма екен? «Жер кепені» – «жер үй» дейтіндер де бар. Оларға айып салу қиын. Ал, «жұмыс істеймін» дұрыс па, әлде «жұмыс жасаймын» дұрыс па, бұған тіптен төрелік жоқ.

	«Бұралқы сөз күлмекке жақсы», шынтуайтқа келсек, тіл бұзудың төркіні әсіре қызыл әсершілдікке саяды. Ала-бажақ көйлек киген адам жұртты жалт қаратса, шұбар сөз де сол секілді. Сіз «егер» десеңіз ешкім таңданбайды. Осы сөзді «мәгер», «Мәгәрки», «әгәрдәм» деп бұзсаңыз, кейбіреулер сізді білгіш деп ойлайды.

	Қазақ ренжісе «жөні түзу сөз құрып қалды ма?» деп сұрайды. Жөні түзу сөз бар, әрине. Бірақ оны өзіне билетпесе қайтесің? Қызыл тілде буын жоқ болса, сөз озбырын жағадан алу тіптен қиын. Бет-аузы бүлк етпестен «бұл менің сөзім» дейтіндер бар-ау!

	Бұған не істейсіз? Сөзге ен салып, таңба басуға болмайды. Ендеше дауасыз даукеспен дауласуға тағы болмайды. Амалсыз көнесіз. Желке қасумен тынасыз.

	Бұралқы сөзден секем алған құрылысшы-инженер асыл сөздің спецовка ішінде туатынын пайымдамайды. Қырғыз ақыны: «келді маляр, қараңғы үйді майлады: осы жігіт жігіттердің қаймағы» деп тауып айтқан. Құнары сүзілген сүт іш кептіреді. Сұлу сөз құлаққа, шыншыл сөз көкейге жағады. Шәкібаевтың осының екеуіне шөре-шөре екенін Пернебеков күңгірт түсінеді. Оның өзі де екіұдай. Бірде тәуелсіз кәсіпке сенсе, бірде бөгдені арқа тұтады. Тамыр-тыныс сағалаудың соқпағы тайғақ екенін болжамайды.

	Тұрысбек Пернебеков қорғасын кенінде жүргенде көрші аудан өзгеше әсер етуші еді. Ол өзі сияқты инженерлермен, кейде механиктермен, кейде бухгалтерлермен бірігіп, демалысқа қарсы күндері сахараға саяхатқа шығушы еді. Аң аулап, көкке аунап дегендейін көңіл көтеруші еді. Енді сол сахараның өзінде өзін басқа әлемнің ішіне кіргендей сезінеді. Арасы алпыс шақырымдай кен мен аудан бір-біріне ұқсамайды. Пернебековтен дәрежесі үлкендер жолаушы шыққанда кабинаға қызықпай оның қасына отыра кетуші еді. Шәкібаевта ол жоқ. Онымен жарытып сөйлесе алмай келе жатуы да сондықтан. Дегенмен, ол бір кілтеңде:

	– Сәке, осы жақтың табиғаты тамаша! – деп, әңгіме туғызбақ болды.

	Шәкібаев күтпеген жауап қатты.

	– Сенің құрылысшы болмай мал дәрігері болуың керек еді.

	– Қазаққа құрылысшы таңсық, – деді Пернебеков. Шәкібаев түзету енгізді.

	– Қазаққа емес, республикаға, ақымақ! Пернебеков басын шұлғыды.





IV




	Жапан түзде қазылған құдықтарды, салынған қораларды көзбен көріп тексерген төраға қыза келе Шуға тартты. Сейдін мен басқа бір облыстың шекарасында орылған қамысты маялап жатқан шөпшілерге аялдады. Бұл жерде пресс жоқ, қолдан маялайды.

	Жұмыскерлер бесақамен лақтырып, шөмеле үстін жанышқылап жатыр. Айнала ор қазып тастапты.

	– Оларың жіңішкілеу емес пе? – деп сұрады төраға. Жұмыскерлер бригадирге қарады. Бригадир:

	– Маңайдың бәрі тап-тақыр. Өрт қайдан келеді. Мынау орды Байғожиннің әмірі бойынша қаза салдық, – деп түсінік берді.

	– «Сақтықта қорлық жоқ», – деді төраға. Пернебеков маяны айналып шықты.

	– Әңгіме орда емес, торда, Сәке! – деді ол Шәкібаевқа. – Күзде дауыл соқса мынау мая қаңбақтай ұшады.

	Демек, айнала қазық қағып, сымтемірмен шаңдып тастау керек.

	Шәкібаев шамалы ойланып:

	– Инженер дұрыс айтады, – деді. Сымтемір жоқ боп шықты. Бригадир:

	– Бөксебать еткен машинаны сүйрейтін тростан басқа бізде түк жоқ, – деді.

	– Сен аузыңды қу шөппен сүртпе, – деді оған төраға, – жерден қазсаң да шаңду табасың!

	– Тросты тарқатамыз-дағы! – деді бригадир. Пернебеков қарқылдап күлді.

	– Тросты тарқату үшін Қажымұқанның саусағы керек. Бұл бір. Екінші тарқатқанның өзінде ол қанша шөмелеге жетеді? Шәкібаев екі қолын қалтасына салып, әрлі-берлі жүргіштеп кетті. Әлден уақытта:

	– Тұрысбек, сен ертең ауданға оралған соң облысқа жөнел. Сымтемір әкел! – деді.

	Әңгімеге бригадир араласты.

	– Осы маңайдағы моланың қоршауын сыпырып алсақ қайтеді? Жапан дала ғой...

	Шәкібаев ойланып қалды. Ел көшкен кәрі жұрт! Аттайтын ит, таптайтын мал жоқ. Бірақ әруақтың аты әруақ. Сағырбай жер-жерлерде болған зират оқиғасынан хабардар. Әңгіме бұнда да емес, әрине. Бір кезде тарихи ескерткіштерді «әулиеге» балап бұзған аудан басшылары бертінде қатты сыналды. Осы алуандас жәйттерді ескере келіп:

	– Қоршауды бұзуға рұқсат жоқ, жолдас бригадир! – деп, темекі тұтатты.

	Тұрысбек Сағырбайды қолтықтап, шетке шығарып әкетті.

	– Сәке, сізге шынымды айтсам, бұл маңайда шөп шабудың керегі жоқ, қалың қамыстың іші жоқты келеді.

	Онда мал жұтамайды. Адамға жел тимейді. Тамырына балта шабатын нәрсе басқа.

	– Облысқа жоспар керек! – деді Шәкібаев.

	– Қазаққа қамыс керек! – деді Пернебеков.

	– Әй, сен, қашардан аспай-ақ қойсаңшы!

	– Сәке-ау, малға қамыс қора майдай жағады. Цемент қора залал.

	– Онда қамыс оруға неге қарсы боласың? Пернебеков:

	– Түу, сіздің өзіңіз қызық екенсіз, – деп теріс айналды.

	– Өкпелеп қалдың ба, әй ит!

	Тұрысбек түсіндіріп жатыр. Орылған қамыстың құнары қашады. Бұл бір. Желге ұшады. Бұл екі. Екінің бірі тасып әкетіп, үй жабады. Бұл үш. Өрттің орнына құрақ шығады, орақтың орнына шықпайды. Бұл төрт...

	Шәкібаев сүйсінді.

	– Сенің мойның былқ-сылқ еткенге мен ләйлік пе деп жүрсем бірдеңе біледі екенсің ғой.

	Пернебеков қызына түсті.

	– Сіз ақ егіннің арам шөбін, көк егіннің шырмауығын білесіз, әрине. Шытырдан түйе, лоқатектен жылқы өлетінін білесіз бе? Ақ тікен дейтін шөпті ақ ешкіден басқа түсті ешкі жесе серіппей қататынын естуіңіз бар ма? Ақ сиыр мен басқа түсті сиырдың улы шөпті әртүрлі қабылдайтынынан хабардарсыз ба?..

	Шәкібаев «осыныкі шын ба, жоқ әлде жорамал ма?» деп бір қойды

	Бұл екі арада Тұрсынбек Пернебеков сахара басшысының өсімдік атаулыны бес саусағындай білгені жөн екенін айтып өтті. Ақылгөйлікке Шәкібаев шамдана бастағанда Тұрысбек жалт берді.

	– Сіз отырыста аузыңыздан тастамайтын Сәкен Сейфуллин «Тар жол тайғақ кешуде» қаншама шөптің атын жіпке тізеді. Одан бертінде Ілияс Жансүгіров қалай тізбектейді. Білгіштер ондай атаулар Абай мен Махамбетте де көп деседі.

	– Сен кейін осының бәрін маған жазып берші! – деді Шәкібаев.

	Екеуі шөпшілерге келгенде бригадир шағым айтты.

	– Сәке, әйелім әкім деп Бексейіт Байғожин бізге күн көрсетпейтін болды. Таудың шөбі құрып қалғандай бір шығанға әкеліп маса, сонаға жем қылып қойды. Соңыра күн бата шегірткедей қаптағанда тығылар саңылау таппаймыз. Ең болмаса масаханамыз да жоқ. Шетімізден безгек болуға айналдық.

	Шәкібаев кіржің етті. Ішінен: «Антұрған, өтірік айтады» деп тұр. Ол сөз ертпеу үшін бетін қайтарып тастамақ болды.

	– Немене сендердің терілерің сіркенің қабығы ма?

	Көлдегі пішеншілер қалай шыдап жүр?!

	– Бұл жердің батпағы шірік! – деді бригадир. Сағырбай кеңкілдеп күлді.

	– Одан да эвкаливт отырғыз десеңші! Бригадир шамданып қалды.

	– Сіз депутат болғанда азанғы сағат алтыда дауыс беріп, аудандық газетке шығып едім. Енді «еп қылып» дейсіз бе, немене?

	Шәкібаев жуып-шаймақ болды.

	– Жігітім, менің айтқаным безгекке қарсы егетін ағаш. Саған үш қайнаса сорпасы қосылмайды.

	Бригадир шамалы жадырады.

	– Сомаладай қарабалықты өзінің майына қуырамыз, қазір!

	– Жоқ, біз жүреміз! – деді Шәкібаев.

	– Қап! Ауыздарыңыздың салуы жоқ екен! – деп өкінді бригадир.

	Шәкібаев жұмыскерлермен қоштасып жатып:

	– Партия мен үкімет еңбектеріңді бағалайды, – деді. Жұмыскерлер жапырыла сөйледі.

	– Мынау Тұрысбектің құдығын қазып, қорасын соғысқандар ақшаны бізден үш есе көп табады. Бұл қалай?

	Шәкібаев шамалы ойланды.

	– Ол кесімді жұмыс қой. Дегенмен, директордың өзін жіберейін осында. Жағдай туғызсын!..

	Сәлден кейін жеңіл машина жапан даламен зырлап бара жатты.

	Шәкібаев сапарды сәттілікке балайды. Қазақта «өтірік пен шынның арасы екі-ақ елі» деген сөз бар. Көз көрген рас та, құлақ естіген өтірік. Әсіресе түздіктер өсіре сөйлеуге әуес. Түймедейді түйедей етіп көрсеткеніне сенсең қапы қаласың. Күдіктене білу іскерліктің белгісі. Шәкібаев осылайша ойлайды.

	Ол көгілдір жібек шляпасын алшысынан ысырып, шалқақтап келеді. Бұл сәттерде оның көңілінде күдік жоқ, тәкаппарлық бар.

	Осы жүрістен танбаса аудан орталығына таң ата жетеді. Бірақ асығатын не бар. Машинаның ішінде қалғитын уақыт әлі алда. Жайлы жазда бір жерге қонып шыққанның өзі жөн. Сағырбай баяғы бір кездерді ойлады. «Жолаушы үйден шықса мүсәпір» деген мәтел иіс алмас ынжықтарға арналған. Еті тірі қазақ қоналқалықтан қам жемеген ғой. «Кім бар-ауды!» нығыздап айтсаң болды. Бұл уақыттың «сөйлес-ауы!» жеңіл машинаның сигналы! Жүк машинасын екінің бірі, әрине, менсіне бермейді. Сағырбай еңсесін тіктеп жымиды. Суреті шофердің алдындағы айнаға түсті.

	«Екі езуі екі құлағында» деген осы.

	Енді біршама жер жүргенде жол айырығы жан-жаққа тарамдана бастады. Осының қайсысына түссең де елді мекенге алып барады. Қарбаластан қолы бос мұғалімдер, есепшілер, дүкеншілер үйінен табылады. Бірақ олардың қонақжайлығы қасыңда жат кісі болса жарасады. Шәкібаев жол-жөнекей кез келген қойшының үйіне түнеп шығуды жөн көрді.

	Осы ойын ол серіктеріне айтқанда, Тұрысбек:

	– Одан да Меңдіқара шалдың үйіне қонайық, Сәке! – деп ұсыныс жасады.

	– Әй, қу бала, Ақбикештің қолынан шай ішпекшісің ғой!..

	– Геройдың үйінде басқа сусын да болады, ағасы! – деді Тұрысбек.

	– Тым бұрыс емес пе? Шофер басын шайқады.

	– Тарт онда геройдікіне!..

	Машина жолдан шығып, мөңки жөнелді. Осылайша біраз жүргенде, Сағырбай:

	– Ішек-қарнымыз ақтарылатын болды ғой, – деді.

	– Аппетит ашылады, ағасы! – деді Тұрысбек.

	– Енді шамалы шыдасаңыз қасқа жолға қиып түсеміз, – деді шофер.

	Машина жолсыз жермен жүріп отырды. Орташа жүріс еді. Қасқа жолдың сүрлеуі көрінгенде шофер педальға басты. Машина зырғи бастағанда бір нәрсе тарс ете қалды. Машина оқыс бұрылып, қайыру бермей жантая құлап бара жатты. Сағырбай жанұшыра: «Ой-бой-ой, ойбай-ай!» деді. Тұрысбек «спокойно!» деген сөзді айтып үлгірді. Ақырғы сәтте алдыңғы доңғалағы қалың бұтаға кептеліп машина кілт тұра қалды.

	Жолаушылар жерге түскенде машинаның жарқабақтың үстінде тұрғанын көрді. Енді бір лықыса күл-талқан болмақ екен.

	– Құдай сақтады! – деді шофер.

	– Тағдыр сақтады, ақымақ! – деді Шәкібаев. Жаңағы «ойбай» лезде ұмыт болыпты. Сағырбай

	Шәкібаевич екі қолын жанқалтасына салып, әрлі-берлі жүргіштеп жүр. Шофердің түсінігінен кейін «шөңгеден жарылатын балонды неге саласың?» деп кейіді.

	Запас доңғалақ болмай шықты. Шәкібаев және кейіді. Арашаламақ болған Пернебековке: «бүйректен сирақ шығарған сен» деп шұқшиды.

	Енді не істемек керек? Елсіз дала. Жаман жарқабақ. Асты шалшық су. Одан әрі бір-екі көлшік көрінеді. Ойласа келе шофер мен Тұрысбек елді мекенге жаяу тартпақ болды. Алғашқыда көнген Сағырбай ақырғы сәтте айныды. Жоқ, ол жалғыз қала алмайды. Іші пысады.

	Нағыз дағдарыс енді басталды.

	– Бәрібір бұл жермен машина өтпейді, – деді шофер.

	Шәкібаев Меңдіқараның ауылына қанша жер қалғанын сұрады. Шофер есептегенде, ол:

	– Кеттік сонда! – деді.

	Үшеуі жаяу тартты. Сағырбайдың есіне өз әкесінің оғаш бір мінезі түсті. Бір жолы жолаушылап келе жатып, түзге отырған жолдастарының аттарын айдап кетеді. Пәлен шақырым жерге жолдастары жаяу келеді. «Міне базыналық деп осыны айт!». Сағырбай тұнжырады.

	«Доңғалақ жарылғанға соншама шыбжыңдадым! Тегі, терім тарылған екен!» Ол ойда жоқ жерде шофердің арқасынан қақты.

	– Жігітім, сенде жазық жоқ. Жолсыз жермен жүргізген өзім.

	Шофер «задында Сәкең жаман кісі емес!» – деп ойлады. – Тек кейде басының сақинасы ұстап қалады. Дәрігер жеңгеміз неге емдемейді екен, ә!»

	Бұлар қойшының ауылына түнделетіп жетті.

	Ауыл дегенде үш үй еді. Және үш жерде. Қой қосылып кетпейтін аралық сақтап, үш таған отыр.

	Ел жата бастаған шақта Меңдіқара абыр-сабыр болды да қалды.

	– Кемпір, тұр! Кісі келді! Кемпірі:

	– Жеті түнде қандай кісі? – деп көзін уқалады.

	– Молда-еке, сіз де басыңызды көтеріңіз, – деді Меңдіқара, шырағданның жарығын молайтып жатып.

	Молда көзін жыпылықтатты да:

	– Ассалаума-әлейкүм! – деді.

	Сағырбай Шәкібаевич шаршап келгенін ұмытып:

	– Так! – деп шалқайды.

	Тұрысбек жаяулап жүрудің себебін айтып өтті.

	Меңдіқара:

	– Машина сүйрейтін өгізімізді етке өткіздік қой, – деп өкінгенсіді. Шәкібаев:

	– Рация қайда? – деп сұрады.

	– Ылдида. Ферманың үйінде!

	– Таңертең ат әзірлеңіз.

	Бір білгір: «дүниеде ең тәтті нәрсе ұйқы» депті-міс. Сағырбайдың ұйқысын әлде қайдан сарнаған дауыс бөлді. Сары ауруға ұшыраған адамның даусы еді.

	«Құдайға мен не жаздым?!» деп зарлайды. Сағырбай:

	«Шамасы, орта жастағы адам-ау?» деп болжады.

	Ауру, әрине, анау шеткі үйде. Сағырбай Шәкібасвич таңертең көңілін сұрады. Ауданға барған соң дәрігер жібереді. Мүмкін Кәмшаттың өзі келер. Мүмкін, аудан орталығына апарып жатқызар. Ол өз ісі. Сағырбайдыкі – бос машинаға кездейсоқ жолаушыны мінгізгендей қайырымдылық. Ол «да!» деп бір қойды.

	Осы уақытта біреу қорылдай бастады. Бастығырылған адамның сүйкімсіз даусы еді. Сағырбай: «қап, мына қырылдақ молданы-ай! деп, аунап түсті.

	Көп ұзамай молда ұйқысырап сандырақтауды шығарды. Біресе міңгірлеп, біресе қырылдап сөйледі. Құдды мас адамның сандырағы! Сағырбай құлағын тосты.

	«Пәдәріне нәлет Тұрысбек тәуіп жеңгесімен зінәлас!.. ым... екеуі тырдай жалаңаш шомылды, ымм... Қызыл көлде үстінен шықтым... ыммм...»

	Сағырбай тыныс алмай тыңдап жатыр. Бірақ молда сөзін қайталамады. Әлден уақытта: «Тұрысбек... Кәмшат...» деп үнін өшірді.

	Әнеугі күні Кәмшат бір сөзінде Қызыл көлдің әңгімесін жұқартып айтып еді. Сағырбай ішінде молда жүрген дүрмектен қауіп илемеген-ді. Енді бақса мәселе басқаша сияқты. Сағырбай тітіркене бастады.

	Ол өткен өмірін еске алып жатыр. Жеңгедей алған бірінші әйелі нақұрыстау боп одан ажырасып кетті. Бұл күнде онымен көрісуге ұялады. Одан туған бала басыр боп қалды. Бұл күнде арнаулы үйде еңбек етеді. Кәмшаттан перзент жоқ. Жасы өткен соң оған өкініш және жоқ. Тұз-дәмі жарасып келеді. Көрікті әйел көздің құрты, көңілдің дерті ғой. Қол ұстасып жүргеннің өзіне мәз боласың. Адам не үшін сәнді киінеді? Жұрт ұнатсын дейді. Ал, көрген жанның аузының суы құрыса, атағыңды арттырады. Қазекең атақсыз және өмір сүре алмайды.

	Сағырбай қайтадан әйелін ойлады. Осы сәтте ол шар айнаның алдында ақ сазандай боп жатыр-ау! Көгілдір сәулені жақсы көруші еді. Мүмкін, шамға көк жібек жауып қойған шығар. Бірақ ауданда жарық кейде түнгі он екіде өшеді, кейде таң атқанша жанады. Бәрі жағдайға байланысты.

	«Жағдайға байланысты!» Сағырбай аунап түсті.

	Осы сәтте бағанағы дауыс қайта сарнады. Молда жым-жырт. Енді ол қырылдамай пысылдап жатыр. Сағырбай «шыны ма, өтірігі ме?!» деп ойлады. Миына қан кетіп тілі күрмелген адам сандырақтағанда ең жақын адамының есімін атаушы еді. Молданың атағаны Тұрысбек пен Кәмшат болды. Бұл қалай? Оның аузына кездейсоқ түсуі де мүмкін. «Түс түлкінің боғы» екені рас. Бірақ әккі молда тым анықтап айтты-ау! Кәмшаттың желеуреткенін жеріне жеткізіп, шымбайға батырды-ау! Сағырбай басын көтеріп, жан-жағына қарады.

	Қасында Тұрысбек жатыр. Одан әрі – молда. Сағырбай:

	«Жаманның айтқаны келмейді, сандырағы келеді боп жүрмесе игі еді!» деп бір қойды.

	Таңертең шай үстінде ол: «Геройдың үйінде молдамен дастарқандас боламыз ә?» деп жымиды. Есіне түндегі ұйқастыру түскенде молдаға шүйіле қарады. Молда сескенер емес, көзінің қиығымен қиыла қарайды.

	«Сағырбай шырақ, біздің сыр осылайша айтылады!» деп тұрғандай.

	– Жайлауда неғып жүрсіз? – деп сұрады Шәкібаев.

	Молда анау шеткі үйдегі дімкәс адамды емдей келгенін айтып өтті.

	– Сырқаттың қасында неге болмайсыз? Молда күмілжіді.

	– Кеттік баршамыз, – деді Шәкібаев.

	Ауру орта жастағы адам боп шықты. Бет-аузы сарғайып кетіпті. Аяқ-қолы ісіңкі. Бармағымен басқан жері шұқырайып қалады.

	– Вот что! – деді Шәкібаев шоферына. – Қазір атқа мін де рацияға шап. Кәмшат «Уазымен» өзі келсін. Балонды, әрине, өзің де ұмытпайсың.

	Молда да тиісті сөзін қыстырып жатыр.

	– Келінге дұғай сәлем. Сары аурудың ішіне жағатын дәрі-дәрмегін ала келсін!..

	– Мен теріп әкелген кеуілді күйдіріп баса берсең, ісігің қайтады. Мен енді ауылыма қайтамын.

	– Молда-еке, бүгін сіз осында боласыз! – деді Шәкібаев зілденіп.

	– Сәбәп?!

	Шәкібаев:

	– Кейін түсіндіремін, – деп кеңкілдеп күлді.





V




	Аудандық партия комитетінің пленумында оның баяндамасы тыңдалмақшы. «Мал қыстатуға әзірліктің барысы» күнара айтылып жүрген сөз. Бұл тақырыпқа қалай көсілемін десе де Сағырбай Шәкібаев ықтиярлы. Дегенмен, қамсыз болмаған да жақсы.

	Ол бүгін кеңсеге таңертең ерте келді. Бірақ әдет бойынша жұрт аяғы басылмай әрі телефон қоңырауы жиілеп, жұмыс істетпейді. Содан кейін ол тиісті қағаздарын алып, үйіне қайтты.

	Хатшы қызға кеңсеге түстен кейін оралатынын айтып кетті. Бірақ баяндамаға үйінде әзірленетінін айтқан жоқ.

	Қызметкер кемпірге ол дарбазаны ашпауға бұйырды.

	Телефонға жауап берудің керегі жоқ екенін ескертті.

	Оның бұқпантайы ашыла қалғанның өзінде кінәсі кешірімді. Жұрттың көбі баяндамаға осылайша даярланады. Жарыссөз үшін есік жабатын басшыларды да көріп жүр.

	Сонымен, Сағырбай Шәкібаев өз пәтерінің ішкі бөлмесінде жалғыз отырып қалды. Папка толған ресми деректер еді. Оған жолжазба қосылды. Ақ қағазға біртіндеп жазу түсе бастады. Әрине ең алдымен мал қыстатудың маңызына тоқталады. Содан соң нақты фактыларға көшеді. Бір тәуірі баяғы бір замандай емес, бұл күнде цифрларды іркілмей атауға болады. Бұл ретте ауданда ұсақ малдың саны жарты миллионнан асқанын ашып айту керек. Әр аудан осылайша мал өсірсе Қазақстанға партия жүктеген елу миллион артығымен орындалады. Шәкібаев: «Біздің Сейдінге тең келетін аудан бар ма?» деп басын тарақтады. Жоқ екен. Қызылқұмның өзі әлдеқайда кем түсіп жатыр.

	«Блокнотқа бүкіл облысты түсіріп алғаным қандай жақсы болған?!» – деп бір қойды.

	Облыс деген не, тәйірі? Сағырбай Шәкібаев күллі Қазақстанның жағдайын жақсы біледі. Басқа республикалардан да хабардар. Осы пленумде ол Меңдіқара Нүркеновтың рекордын атағанда көрші Қырғызстанның «Тоғыз тарау» совхозымен салыстыра кетпек болып отыр. «Тоғыз тарауда» әрбір жүз саулықтан 184 қозы алынса, Меңдіқара Нүркеновтікі – 250.

	Осы арада Шәкібаевтың көңіліне күдік оралды. Обкомның секретары: «Нүркеновтың рекорды СЖК-ның күші емес пе?!» – деп президиумнан шаншудай қадалса, бұл не айтпақ?! Шынында да осындай құбылыстар баршылық. Зорлықпен төлдеген саулық бір-ақ жылға шыдап жүр.

	Шәкібаев жазуын тоқтатып, қаламсабын құлағына қыстырды. Кездеме өлшеген дүкенші есіне түсіп, өзіне-өзі күліп алды.

	Осыдан кейін ол бөлмеде әрлі-берлі жүргіштеп, қиялданды. Ол ертеңгі басқосыста бұлбұлдай сайраса – жұртшылықтың арқасы. Кекештей тұтықса – оған да кінәлілер осы ауданда. Үш жылдан астам уақыттың ішінде осы өңірден алған әсері адамға саяды. Шәкібаев талай кісімен істес болды. Тұз-дәм татысты. «Мал аласы сыртында, адам аласы ішінде» деген мәтелге көз жеткерді. Бес саусақ бірдей емес. Қызметкер де сондай. Тәуелсіз тіршілікке телінетін еңбеккер де әртүрлі. Бір шаңырақтан түтін шығаратын жандардың мінез-құлқының өзі түрліше. Табан ақы, маңдай тер, сайып келгенде, отбасы, ошақ бұтына оралса, ортақ ырыстың жігі ажыратылмай қала береді. Шайма мен сыбаға араласып, бауырмал ырзыққа айналады. Кәрі, жасқа, ортаншы буынға бөлінетін адамдардың пендешілігі де ішінде. Селкеулі жұрттың арасында жүрген Сағырбай Шәкібаевич бүгін ерекше бір әсерде. Ол өзгеге ғана емес, өзіне де төрешідей, іштен шалғыш сыншыдай шынайы да шәркез қиялға кешеді. Тұрмыстан туған толғаныс көңіл күйін құбылтып, екіұдай сезімге бауратады. Тәтті сезім мен ащы сезімге шөре-шөре боп ағымдағы тіршілікті шыншыл сарапқа түсіреді. Сағырбай Шәкібаев: «Япыр-ай, менің өзімнің жазып кетерлік те сыңайым бар екен-ау!» – деп топшылайды. Бір данышпан: «өз өмірінен бір кітап жазбайтын пенде жоқ» депті-міс. Сағырбай нар тәуекелге басса, оның өмірінен кітап құрала қояр ма екен? Сыншыл Абай «Азат басың болсын құл, қолдан келмес іске ұмтыл» демеп пе еді. Ет пен терінің арасындағы желікті Сағырбай күн сайын көріп жүр. Сықақшылға желке қасытқанша тыныш жүргеннің өзі игі ме, қалай? Әдеби ұрыны анықтау қиын деседі. Жеті баласының бірде бірі өзіне ұқсамаған әкедей бөгдеден көшірушілер сықақшы жұрттың әжуасынан құтылмай күн көреді-міс. Олай болса, бақшаның шырмауығын малданғанша төл жеміс терген жөн ғой.

	Кейбіреулер басшы қызметкерді бір жақты түсінеді. Оның да пенде екенін, күйіне де, сүйіне де білетінін, оның көңілінде ой мен сезімнің, байқау мен әсердің телқабыс табатын шағы барын ұқпайды. Сағырбай осыған наразы. Ол өзін көп тойшының біріне баламай, нағыз еңбеккерге телиді. Өзге жұрт қолын жылы суға малып отырғанда отардан отар кезіп, малшының ыстық-суығын бірге кешісуден көңілге шыр байлайды.

	Осылайша ол шәркез қиял кешіп тұрғанда Бексейіт жазып отырғанын айтты.

	– Асықпай оқыңыз, Сәке! – деді Бексейіт, – осы күні маңғаздықпен ұтатын ораторлар бар. Жұрт сөздің мағынасынан гөрі ырғағына құлақ асатынын да ұмытпаңыз. Нұрлыбеков осымен ұтып жүр ғой. Бірақ сіздің одан іскер екеніңізді біліп, өзіңізді жақақтаймыз. Тіпті осы пленумнан үміткерміз.

	Кеңес Шәкібаевқа ұнады. Ол:

	– Кем-кетігін жарыссөзде сан толтырып өтерсің. Менің атым «Секе!» емес, «жолдас Шәкібаев», оны да есте тұт, – деді.

	Осы сөз тоғанның тығынын ағытқандай болды.

	Екеуінің арасында мынадай әңгіме өтіп жатты.

	Б а й ғ о ж и н. Қойын дәптер ақтарылады ғой.

	Ш ә к і б а е в. Тыс-с... Прикупты күнілгері ашуға болмайды.

	Б а й ғ о ж и н. Ашуға болмайды, әрине. Бірақ картаны көрсетіп тастағандарды көріп жүрміз.

	Ш ә к і б а е в. Ұялмастан көз қиығын қалай саласың, ей?

	Б а й ғ о ж и н. Ұяттан қара көзілдірік құтқарады, ағасы! Сіз алтын жалатқан көзілдірікке мәз боласыз.

	Ш ә к і б а е в. Тіліңді ыстық темірмен қариын ба, осы?

	Б а й ғ о ж и н. Дұшпандарыңызды кім шағады? Міне, Пернебековтың жібек орамалға түйіп пара алғаны хақында Ақбикеш Меңдіқараеваның арызы!

	Ш ә к і б а е в. Ведомостқа қол қоюдан басқаны білмейтін қыз қалай жазды?

	Б а й ғ о ж и н. Қамқалының қазағы: «Осы іске куә дүрмін!» деп, ақ қағазға бармақ басады. Оған қарағанда, Ақбикештің қолтаңбасы дүрдей документ.

	Ш ә к і б а е в. Өсетін жігіттің ептілігі осылай келеді.

	Бірінші басшы «Қамқалыға» ырза боп қайтыпты ғой.

	Б а й ғ о ж и н. Тәңір жарылқап... отардан қайтқан бетінде сүріне құлады. Қорылдағанына қыбым қанды-ау!

	Ш ә к і б а е в. Таңертең көк шай ішкен шығар?

	Б а й ғ о ж и н. Келініңіздің шайы бөлек қой. Қымыз-мымызың да араласып кетті ме, қалай?! Қонағымыз аттанарда қолымды қатты қысты.

	Ш ә к і б а е в. Келінімен қалай қоштасты?

	Б а й ғ о ж и н. Қолын үш рет толғады. Дайра Байсаловтың өзі нағыз сыпайы кісі екен ғой.

	Ш ә к і б а е в. Сыпайыны түзде көрген екенсің ғой.

	Б а й ғ о ж и н. Біздің әкей: «Бөрі азығы мен ер азығы жолда» деп отырушы еді.

	Ш ә к і б а е в. Адал жорық қайда?

	Б а й ғ о ж и н. Адалдық безбеннің басында ауытқымалы, ағасы!

	Ш ә к і б а е в. Біз көшпелі елде өстік. Әр төбеге бір шықтық. Бірде көтерілдік, бірде құлдиладық. Талай оттан, судан өттік, дегенмен көкжал екенмін. Инфаркт болған тұсым жоқ. Осы бетпен өтейін, Бексейіт, сен кете бер. «Жүкті нар көтереді». Таразы әлі алда! Безбен деген не тәйірі? Алтын өлшейтін шаһар алыс. Сіз бен бізге қора қимыжығы жетеді. Демалыс үйінде кейін сайраңдаймыз.

	Байғожин шығып кетті. Шәкібаев терезенің пердесін ашып, сыртқа көз тастады. Ауылының ішінде бақта сөйлесіп тұрған әйелі мен Пернебековті көрді. Шәкібаев:

	«Жеңгесі мен қайны менің үйде екенімді білмеген-ай, шамасы? – деп ойлады. Аялдаған жерінің түрін қараңыз. Бақтың ішінде бәле баққан байғыз жататынын қайдан білсін. «Түлен түртті» деген осы. Бұдан хабары жоқ Пернебеков:

	– Іс насырға шапты. Комиссияда маған бүйрегі бұратын адам жоқ... Сәкеңе звондасаңызшы! – деп жалынды.

	Осы арада Бексейіт Байғожин олардың үстінен түсті.

	Ол:

	– Сәкең екеуіңізді үйде күтіп отыр, – деді.

	– «Үйдесі» несі?

	Бексейіт түсіндіріп өтті. Тұрысбек:

	– Көшеде құтырған иттер болған соң Кәмшат Сәлімгеревнаны сопровождат етіп едім. Енді саған тапсырдым! – деп тайып тұрды.

	Кәмшат Бексейітті үйіне ертіп кірді. Шәкібаев:

	– Әй, Бексейіт, кетем-кетем деп қоқаңдайсың. Шіркін-ай, ә, жібере қояды екенмін ғой, – деді. Ішінен:

	«Бұйырған малға тісің тисін» деп тұр. Бексейіт:

	«Жеңгеміздің балды бармағын жалайтын болдық қой», – деп галстугін шешті.

	Осыдан кейін күтпеген жерден үшеуара әңгіме қозды.

	Ш ә к і б а е в. Мынадай қарғыбаумен сөз сөйлеген адамның сынына басшылар құлақ аспайды. Антұрған, дереу ауыстыр. Қоңыр Кәмшаттан қара галстук сұра.

	К ә м ш а т. Мүгедектерді дәрігерден жақсы білетін адам жоқ. Қисық-қыңырға барып қайтесің, қайыс аяғым-ау?!

	Ш ә к і б а е в. Мұндай мещанка әйелді көрсем көзім шықсын. Қит етсе, менің аяғымды кемсітеді. (Әйеліне қарап) Сен күлгіш болсаң, денесінің салмағын көтере алмай майысқан сирақтарға күл. – Менікі – кавалеристің доғасы. Менің түбіме қазақтың қысқа таралғысы жетті. Тіземізді құшақтап көкпар шаптық.

	Б а й ғ о ж и н. Менің өзім де етік кимеймін. «Тақия теппек ойнаса таз қылпылдар» демекші, пляжға жуымайтыным сондықтан.

	Ш ә к і б а е в: – Пляж!

	Кәмшат былқылдай басып, кухняға кетті. Кішкентай графин және жіңішке үш бокал әкелді. Аузында ұзын сигарета. Ол иығына жібек орамалын салып, көзін төңкере қарап: «Перед обед» жасаймыз ба?! – деп назданды.

	Ш ә к і б а е в. – Спирт ішетін мен қылтамақ емеспін. Тобық жұтқан батырдың тұқымынанмын. Сендер, дәрігерлер, түскі үзіліс кезінде сұлу бокал сыңғырлатасыңдар. Ауыздарыңнан шылым түспейді. Жұртқа беретін тәлім-тәрбиелерің осы ма?

	К ә м ш а т. Әр мамандықтың әдет-ғұрпы болады.

	Оны сен білмейсің.

	Ш ә к і б а е в. Білеміз, бикеш, білеміз. Врачиха туралы анекдоттан да хабарымыз бар.

	Б а й ғ о ж и н. Анекдоттың жеңгемізге қатысы жоқ шығар.

	К ә м ш а т. Тіліңнің бізін қадауды қашан қоясың?! Үйіміз мырсындай боп тұрушы еді. Шырқын бұзып болдың ғой.

	Ш ә к і б а е в. Отбасының берекесі ерлі-зайыпты кісіге бірдей тиеме. Күшік жалаған айраннан ерніме ұшық шығады. Мен шікәмшіл адаммын. Бұның арғы жағында не жатыр? Адалдық, арлылық, заттық жатыр? Ақкөңілге құйттай кірне түссе, мен ауырамын. Бара-бара безгекке айналамын. Қағазға орап жұтатын хинаң мені құстырады. Біздің жүректің қандай жүрек екенін сен білмейсің.

	К ә м ш а т. Сегіз жыл отасқанда, бірдеңе білетін шығармыз. «Муж и жена – одна сатана» демекші, талай қиын-қыспақтан қол ұстасып өттік қой.

	Ш ә к і б а е в. Ертеде ебің де, жөнің де бөлек-ті. «Қатының жаман болса мейманың кетер» деген қазекең: «пәленше екеңнің зайыбы ыспандияр» десуші еді. Абзалдығына аузының суы құрушы еді. Енді сен керекті ортада ауытқып, бошалаған түйедей айдалаға қашатын болдың.

	К ә м ш а т. Биағалар шешейдің керегі не?! Анығын неге айтпайсың? Қашан бошалаппын мен!

	Ш ә к і б а е в. Мені ұсақтатқың келеді, ә? Досқа күлкі, дұшпанға таба қылмақшысың ғой. Теріскен шыққан көзге ине қадағандай жексұрын сыр жарғызғың келеді-ау, шамасы? Жоқ. ол болмас, жолдас жұбай! «Муж и жена – одна сатана» дедің-ау, сен! Қамқалыдағы сатана мен бе, басқа ма?! Көлінің иісі қандай нашар! Нағыз былғаныш!

	К ә м ш а т. Сен қателесесің, Сағырбай! Қамқалының күнәсі жоқ. Айдын көлдің айыбы – сұлулығы. Оған қызықпайтын адам болмайды. Ауытқыған көңіл айғақ емес. Кәрі мен жастың, дәрежелі мен дәрежесіздің терезесін тең ететін пляждан жеркену мәдениет иесіне жараспайды.

	Ш ә к і б а е в. (өзімен-өзі сөйлесіп). Кәмшаттың сөзінің жаны бар-ау! Сұлу әйел сұлу жылқы сияқты – көздің құрты, көңілдің дерті. «Жүйріктің тоқымы кеппес» деген мақал шәркез шындықтың шежіресі ғой. Олай болса, мен неге күйінемін.? Ішімді жегідей жеген дерттің төркіні неде? Мансап па, махабббат па, қызғаныш па? Мен неге өзімді-өзім түсінбеймін? Жасым елуге келгенше ауданнан аса алмай жүруімде нендей сыр бар?

	Осы кезде молда кіріп келді. Енді төртеу ара әңгіме басталды.

	М о л д а. Кәмшат қарағым, тамағым құрбақа тырнағандай, жыбырлап барады. Спиртіңнен берші!

	К ә м ш а т. Шариғатқа тура емес қой, молда-еке!

	М о л д а. Жан тәтті екен, қарағым! «Орамал тон болмайды, жол болады» деген. Мына бір нәрсені барға мәзірдей көрерсің.

	Сықырлаған конверт ұсынды. Ш ә к і б а е в. Бұл не нәрсе?

	Б а й ғ о ж и н. Тұмар-сұмар шығар. Діни адамды ренжітуге болмайды, ағасы!

	К ә м ш а т. Ісікті емдейтін кеуіл дейтін шөп бар. Молда-екеңнің әкелгені сол шөп шығар. Дәрігер мен тәуіп тамырлас. Сен оны білмейсің, Сағырбай!

	Молдаға сұлу бокал спирт ұсынды.

	М о л д а. Сағырбай шырағым, «молданың істегенін істеме, айтқанын істе» деген лұғатты сөзді әмсе ұмытпа. Пәле-сәледен бибі сақтар болар. (Арабша сөйлеп кетті). Әннәкаху – сүннәти фенша рағба ән сүннәти, пулайса – минни, әниу кахо, існә...

	С а ғ ы р б а й: «Түсіңдегі сөзіңді айт!» деп өктеді. Кәмшат араға түсті.

	– Сағырбай, көзің бұзылып тұмандап кетті. Сағырбай, сен сырқатсың (латыншалап). Міне, остинье паралитика!

	Ш ә к і б а е в (орнынан тұрып, тәлтірек қақты).

	Жұрттың аузында гу-гу өсек. Әжуасы – пляж бен жібек орамал. Оған енді арабша мен латынша қосылды. (Болмашы кідірістеп) Бұзақылар менің басыма мүйіз бітіріп, суретін көшеге іліп кетеді. Су екеш судың өзі бір нүктеге тамшылай берсе тас жарады. Мен әлсіреген аурумын, айыққым және келмейді. Асқынсын менің ішкі дертім. Өртенсін менің өзегім!

	Байғожин ішінен: «Сағырбай Шәкібаевич жынданса орны босап қалады ғой. Маған бұйырмаса маржама бұйырар. Түрт сайтан, түрт! – деп мырс-мырс күлді. Сағырбай Шәкібаев болса облыстан келген кісіні қонаққа шақырар қарсаңда әйелімен керісіп қалғанына өкінді. «Задында нервім тоза бастаған екен!» деп бір қойды.

	Ол стол жанына отырып, темекі тартты. Баяндама сәтті шықса құттықтау қардай жауады. Содан кейінгі желеулер де жарасымды. Шәкібаевтың өзі ауыл аралағанда зерек басшылар бірден жұмыс басына алып барады. Ауданға абырой-атақ әперетін науқан осы! Сағырбай Шәкібаевич өте-мөте ырза болғанда білегін сыбанып қара жұмысқа араласып кетеді. Содан кейін әрине шай-пай ішу табиғилыққа саяды. Шіркін, түздегі науқаннан титықтап келіп, ауыл активінің үйінде:

	«Келін, анау домбыраны әперіп жіберші!» деу қандай ғанибет! Қандай жарасымды!

	Сағырбай облыстан келген кісіні ойлап кетті. Дайра Байсалов оқымысты адам. Екі тілде де жүйрік сөйлейді. Кейбіреулер оны баяғы Луначарский сияқты жеті тілде сайрайды екен деседі. Қазекеңнің өсіріп айтатынын Сағырбай біледі. Жел тұрмаса шөптің басы қимылдамайтынын және жақсы біледі. Әңгіме, бірақ, бұнда да емес. Сағырбай оның іскерлігіне тәнті. Дайра Байсалов: «Ертең келіңіз» – немесе «жүрерде телефон соғыңыз!» демей шаруаны қолма-қол тындырады. Тоқетерінен қайтарған отказы және көңіл қалдырмайды. Логикасы күшті адамның бір сиқыры осы! Сағырбай Шәкібаев болашақ пленумнің астарын сезінеді. Онда баяндаманың өзгеге емес, өзіне берілуінде гәп бар. Райкомның бірінші хатшысы жоғарыдан құлдырап келген адам еді. Мамандығы философ деседі. Бірақ оның фәлсапасын түсініп жатқан түздік жоқ. Шәкібаевтың өзі де «Әрине ғой!» деп бас изей салады. Бір кезде ұлттық киімге, көкпарға, домбыраға қарсы шыққан адамның қазақы ауданға келуі түсініксіз. Әлде бір ақылды басшының «бұқарадан үйренсін» деп жіберуі де мүмкін ғой. Курортта оқылатын дәріс сахараның құлағына қона бермейді. Оған іскерлік керек. Нақты қадам, шымыр шара керек. Көшпелі малшылардың ыстық-суығына шыдаған басшы ғана оның тілін таба алады.

	...Шәкібаев Байсаловтың пленумда сөйлейтін сөзін болжады. Ол, әрине, қағазға қарамайды. Баяндама мен жарыссөздің ұзын-ырғасын көңіліне түйіп, өз түйсігімен тарқатады. Оған еліктеу әл-әзір ерте. Бұл үшін білім мен машық керек. Лауазымның еркіндігі өз алдына.

	Сағырбай Шәкібаев қайтадан жаза бастады.





VI




	Пленумнан шыққан жұрт жан-жаққа тарқасып жатты. Күн кешкіріп қалған еді. Дарбазаның алдында кілем қағып жатқан Кәмшатқа Бексейіт келді де:

	– Байсалов отар аралауға кетті. Беймарал жата беріңіз, – деді.

	Осы уақытта клубтың алдында алты-жеті кісі шоғырланып, сөйлесіп тұрды.

	– Ана сүті аузынан кеппеген жас парторгпен бірге кеткені несі? – деді біреуі.

	– Іскер басшы бағынышты қызметкердің уақытын алмайды, – деді екінші біреуі.

	– Өзінің көмекшісі өзгерген бе, қалай? – деді үшінші біреуі.

	Бұлардың арасында Шәкібаев та бар-ды. Ол оқыс сапарға Пернебековтың сөйлеген сөзін себепкер етті:

	– «Үйілген мая қаңбақтай ұшады» деген сөз сойқан ғой, жолдастар-ау! Соққы неге бермедіңдер?!

	– Балапан басымен, тұрымтай тұсымен боп кетті ғой, – деді біреу. – Сіздің орынбасарыңыз, от ауызды, орақ тісті Злиқа Байғожина бұралқы Пернебековті сынаудың орнына өзінің күйеуін сынады. «Құйымшағына сүйел шыққан адамдай кеңсесінен таптырмайды» дегенінде Байсаловтың өзі күлкіге қарық болды ғой. Пернебековтің оғаштығы жуылып-шайылып кетті ғой...

	Шәкібаев өкінді.

	– Қап «бояушы», «бояушы дегенге сақалын бояйды» деген осы! Бастықтың алдында адал боп көрінгісі келді-ау, шамасы!?

	Олар сүлейсоқ тарқасты.

	Қабағынан қар жауған Шәкібаев үйіне қайтып келе жатты.

	Дарбазаның алдында Бексейіт, Кәмшат және Меңдіқара тұр еді. Шәкібаев келген бойда шалға бұрылды.

	– Мәке, біздің жегеніміз – сіздің қамыңыз. Социалистік Еңбек Ері өмірге екі келе бермейді. Сіздің шаруашылық – бетке ұстар шаруашылығымыз болуға керек. Сол үшін де күмбезді қашарға айналдырамыз.

	Меңдіқара көнер емес. «Құдай шом-қорамнан жарылқасын!» деп қасқияды.

	Ырғасқан сөзге Байғожин араласты.

	– Ақсақал, сіздің шом-қораңыз кертартпалыққа жатады.

	Меңдіқара шамданды.

	– Әй, қарағым, сен маңырама! Темір көлігіңді мөңкітіп кеп, шөлмек атқаныңды біл!..

	Шәкібаев Байғожинға бұрылды.

	– Директор жолдас, сіз басқа шопанға қашар соғып беріңіз. Күмбезді бұзып затын алуға экскаватор жібертемін. Шыңғыс ханның зеңбірегі атқылағандай шомбал шойынмен қиратқанда Пернебековтың айызы қанады.

	Меңдіқара:

	– Сағырбай қарағым, жазықсыз жау тигенде сәбиін найзаға лақтырған қазақтың әулетіненмін, мен! Сен менімен ойнама! Ақбикеш екеуімізді жаншып барып бұзасың күмбезді. Табалдырығының алдында қол ұстасып жатып аламыз, – деп қамшысын екі бүктеді.

	Кәмшат:

	– Соншама ерегіспей-ақ күмбезді шопандар дачасына айналдырса қайтеді?! – деп ымырагершілік айтты.

	Бұл Байғожинның күтпеген ұсынысы еді. Ол жерден алтын тапқандай қуанды. Кәмшатқа жалтақтап:

	– Жеңгей, яғни замандас... Осы атаудың қайсысы лайық? – деп сұрады.

	– Жасың қаншада еді? – деді Кәмшат. Байғожинның жауабы ойнақы шықты.

	– Жасым менің білегімде. Мынау татуировкаға қарасаңыз тайға таңба басқандай.

	Кәмшат:

	– Дәрігер таңбаға сенбейді, тіске сенеді. Баукеспелер татуировканы жүрегінің тұсына қондырады. Бұндайға қалай барып жүрсің? – деп таңданды.

	– Балалар үйінде жасатып едім, кешірерсіз? Меңдіқара:

	– Әй, Бексейіт, әке-шешең тірі ғой. Балалар үйіне жетімектерді алмаушы ма еді? – оның өтірігін ашты.

	Байғожин жалт беріп шыға келді.

	– Еркелікпен барып қалған шығармын! Несіне қудалайсың?.. Ау, жүрмейміз бе?! Түбі шикі мәселеге уақыт шығын етпейік. Ауылға барайық, Сағырбай Шәкібаевич бірге жүрсін. Болашақ қашардың иесі Сәкеңе бас қояды. Сәкең құлағын маған, көзін келіншегіме береді. Ал, Меңдіқара ақсақал арғын қойдың жамбасын кісесіне салып, Ақбикешіне ала кетеді. Сорлы қыз көзі бозарып жүр. Тарттық тура «Қамқалыға».

	Байғожиннің ісініп-кебінуін ұнатпай қалған Шәкібаев оған зеки сөйледі.

	– Қам жылқыдай барлықпа! «Қамқалыға» екі-үш күннен кейін барамыз. Қылау шықпасын! Жұмыс қайнап жатсын! Қайнап, білдің бе?

	– Жазда қандай жұмыс болады?! – деді Байғожин. Шәкібаев ызалы үн қатты.

	– Сені директор қойғызған мен де ақымақ екенмін!..

	Сәлден кейін ол анадай жерде Байғожинмен оңаша сөйлесіп тұрды.

	Ертеңіне бюро шақырылды. Кезектен тыс басқосыста белгіленген мәселе жоқ еді. Бірінші хатшы Шәкібаевқа шаншудай қадалды.

	– «Кемеге мінгеннің жаны бір» демекші, – біздер, бюро мүшелері, тойға бірге барамыз. Көңілді айтуға келгенде де сол бірлік бұзылмайды. Ал, сіз жауапты жиналыста бүйректен сирақ шығардыңыз. Баяндаманың күнілгері бекітілген текстінен ауытқып, құрылысшы-инженермен айтысып кеттіңіз!..

	– Кемелбек Нұрлыбекович, сіз неге құрылысшы-инженерге сөз бересіз? – деді Шәкібаев.

	Кемелбек Нұрлыбекович шамалы ойланып:

	– Қорғасын кеніне алдырған сіздің өзіңіз емес пе еді, понимаете? – деп сызданды.

	Сағырбай Шәкібаев жуасып қалды. Жұрт оның жауабын тосты. Шамалы үнсіздіктен кейін ол:

	«Адам аласы ішінде» екен. Оның миғұла екенін білмеген едім! – деп ағынан жарылғансыды.

	Бұл сөз Нұрлыбековтың көкейіне қонбады. Ол:

	– Пернебеков ақылынан адасса дәрігерге тексерту керек. Тем более сіздің онымен айтысуға қақыңыз жоқ еді. Бейбітшілік заманда сынға сақ болуға керек, – деп өршеленді.

	Шәкібаев жұлып алғандай:

	– Ау, «сын түзелмей мін түзелмейді» деген қайда?! – деп сұрады.

	Нұрлыбеков орнынан тұрып, қарындашын сұқтап сөйледі.

	– Сіз форма мен мазмұнды ажырата алмайсыз, Сағырбай Шәкібаевич! Сын деген не? Сөз! Оның іске қатынасы шамалы!

	Шәкібаев қыңбады.

	– Ау, сіз аудандық активте гегельянствоны шенеп дәріс оқығанда құлаққа ұрған танадай тыңдаймыз. Бұл қалай?

	Нұрлыбеков әрлі-берлі жүргіштеп кетті. Ақырында:

	– Сағырбай Шәкібаевич, сіз саяси сауатыңызды көтермесеңіз болмайды екен! – деп түйді.

	Сол күні кеште Нұрлыбеков зайыбымен, Шәкібаев та зайыбымен баудың ішінде сейіл құрып жүрді.

	– Сағырбай Шәкібаевич, сіз ағаш отырғызудың жоспарын орындамай жүрсіз-ау – деді Нұрлыбеков.

	– Құмның жиегіне сексеуілдің ұрығын шашып үлгірмей жатырмыз ғой, – деді Шәкібаев. – Аудан қайда қашар дейсіз?

	Нұрлыбеков басын шайқады.

	Шәкібаев та басын шайқады.

	Нұрлыбеков шамданды.

	– Сіз неге шыбындайсыз? Шәкібаев:

	– Әйелдердің көзінше кейіспейік! – деп ымыраға шақырды.

	Кеште диванда жатып Сағырбай бүгінгі кергілесті ойлады. Әрине, әркім өзінше әділ, «менікі теріс екен» деуші бұл күнде жоқ. Қолынан түк келмейтіндер әкесіндей адамды сынап отырады. Әрине, сыртынан сынайды. «Хан артынан жұдырық» деген осы. Бұндай әдіске жаза жоқ. Жаза болмаған соң өтірік-өсек гуілдейді. Бүгінгі кергілесте Нұрлыбеков пен Шәкібаевты көріне қостаушылар да, мұқатушылар да табылмады. Осының өзінде жүрек мұздарлық сыр бар. Оларға жалтақсыңдар деп кінә тағудың өзі қиын. Кінә тақсаң өзіңді ұрыншақ етіп шығарады. «Біз ойланамыз, толғанамыз!» деседі. «Күн бүгінгі, жыл биылғы емес» деген кәрі мәтелді бетке тұтады. Сайып келгенде, үндемеген ұтады. Шағатайшыл ақын Софаллияр: «Сөйлегеннен сөйлемеген яқшырақ, сөйлеп едім, басыма таяқ!» деген еді. Соның керін орыстар «Слово серебро, молчание – золото» деп келтіреді. Екінші жағынан, сол орыста:

	«Он так молчит, что может сойтись за мудреца!» деген әзіл және бар. Сонда шындықтың қайда болғаны? Әлде әбі-тәбі орташалық керек пе? Жас кезінде оқыған Сағырбай Пушкиннің: «Всех мы считаем нулями, а единицами лишь себя» деген сөзін көкейге қондырып еді. Осындай эгоистерді шенеудің астарында олардың дүмбілездігі, дүбәралығы жатқанын Сағырбай кәміл сезінуші еді. Бертінде аудандық активте теріс оқығанда Сағырбай Шәкібаев ұлы Абайдың «өкінішті көп күндер өтті кетіп, өстік біз бір нәрсеге болмай жетік» деген сөзін жатқа айтушы еді. Жұртты білімге, ілімге, кәсіпке шақырушы еді. Енді бақса соның бәрі уақытымен өткен тәрізді. Шәкібаевтың өзінің машина жүргізуден басқа қосалқы мамандық тапқаны шамалы. Машина жүргізудің сенімділігі және шамалы. Осының өзінде әрі-сәрілік жатпасын?! Әрине, ол жасының келіп қалғанын желеуретеді. Ал, жастар «әлі де уақыт бар ғой» дегенді тілге тиек етеді. Сонымен, қазақша айтқанда, «сен салар да мен салар, атқа жемді кім салар?!» боп шыға келеді. Ауырдың үстімен, жеңілдің астымен жүру лауазым сағалауға соғады. Әдетті шенеу оңай да, әдеттен құтылу қиын. Мансапқорды мансұқ етушінің өзі мансапқор болса қанға сіңген дертпен тең. Оны ажырататын аспап әлі дүниеге келген жоқ.

	Сағырбай жымиып күлді. Өзіңе төрешілік жоқта бас жағына барысудың пайдасы аз. Ұғым өседі, өшеді деседі, ерекше жаралады деспейді. Осы шындық рас болса ғұмырды өлшеп өткізу де оншама қиынға соқпайды. Керуен басы болмай-ақ орта шенде жүрсең «көппен көрген ұлы той» боп кете барады.

	Бірте-бірте ойына Байсалов оралды. Оның осынау оқыс сапарында тісқаққан тәжірибенің тәуелсіздігі жатыр. Ол облыста отырғанның өзінде жоғарыдан келген кісілерді қызмет бабында, кабинетінде қарсы алады. Шығарып салуға да сараң. Жас кезінде ірі қайраткердің қарамағында істеген-ді. Сол кісіден жұққан мінез байыз тапты. Осыдан хабардар Шәкібаев «ауданға ораласыз ба?» деп сұрамай «Қамқалыға» соғуын өтінді. Проблеманың қайшылығы сол совхозда екенін айтқанда, ойланып қалды. «Қандай қайшылық?» деп сұрауға уақыты да болған жоқ.

	Шәкібаев орнынан тұрғанда радиодан соңғы хабар беріліп жатты. «Кемелбек Нұрлыбекович халықаралық жағдайға құлағын тосады, – деп ойлады ол. – ал, Тұрысбек Пернебеков болса, таңсық деректерді жазып алады. Ой, антұрғанның жұқсызы-ай!».

	Осы кезде шаруашылық жаңалықтары айтылып жатқан еді. Диктор әйел озат шопандар қатарын-да Меңдіқара Нүркеновтің аты-жөнін айтып өтті. Шәкібаев қырланып: «Дайра Байсалович есітті ме екен, ә?!» деп бір қойды.

	Оның естуі ғажап емес. Қазір отардағы әр шаңырақта «транзистор» бар. Шәкібаевтың түз тұрмысына енгізген бір жаңалығы осы! Желден жүйрік радио! Ғалам кезгіш қиял құсы!





VII




	Дайра Байсалов Сейдін ауданының орталығынан әрі барамын деп ойлаған жоқ-ты. Сөйте тұра «вездеходпен» шыққан. Жалтыр жолмен келе жатып таңсық көрінетін жерге оқыс бұрылатын әдеті бар. Ондайда «Волгалар» опық жегізеді. «Вездеходпен» шығуы сондықтан.

	Сейдінде екі күнге созылған жиылыс мүлдем қарапайым түрде өтті. Бұған өзінің репликасы мен ұсыныстары себеп болды. Ол баяндамашыдан бастап шешендерді нақты да қарапайым сөйлесуге шақырды. Әр істің маңызынан гөрі өзі туралы айтуды талап етті. Басқа жерде оның бұндай тәсіліне күман келтірушілер де табылар ма еді, кім білсін? Бұл арада оған қарсылық білдіруші табылмады. Тек Кемелбек Нұрлыбеков қана мойнын құнжитып, түбі серіппелі дәу блокнотына жазу түсіріп отырды.

	«Ауру қалса да әдет қалмайды» деген. Өзінің сөзінде де ол мал қыстатудың маңызы туралы толғанып тұрып алды. Былай қарағанда артықшылығы да жоқ сияқты еді. Әлбетте, саясат экономикаға тіреледі. Әлбетте, мал қыстан шығынсыз шықса жоспар орындалады. Әлбетте, малшылардың заттай табысы молаяды. Бірақ бұның бәрі, сайып келгенде, жалаң сөз, түйсіксіз түсіндірме ғой. Валентин Овечкин «Ауданның күндері» атты кітабында: «Сиыр өсіру керек, ол бізге сүт береді» деген басшыны келемеждеп еді. Нұрлыбековтің сөзі де осындай қауқарсыз ұғындырманың бір түрі ғой. Сөйте тұра оған реплика бермеді. Этиканың аты этика. Оның үстіне айтыс басталып мәселе насырға шапса, Нұрлыбековтерді қолдайтындар табылады. Олар: «Е, науқанның маңызы түсіндірмей өзін орындауға бола ма екен?!» деп дүрсе қоя береді. Осындай адамдар қоғам жүгінетін гуманитарлық ғылымда да бар. Ғылымның немесе құбылыстың маңызы туралы кітап жазғандар одан ауытқушыларды дилетант етіп шығара салады. Олар: «Ау, кіріспе қайда, мазмұндама қайда, резюме қайда?!» дейді. «Күнілгері белгіленген нәрседен жаңалық табыла бермейтінін пайымдамайды. Осы күні екінің бірі кандидат. Оның сыры пешенеге тиген сұрауға жауап беруші еді ғой. Сол арқылы зейін танытушы еді ғой.

	Осының бәрін пайымдаушылар бұл күнде баршылық. Бірақ ашық айтуға құштарлар аз. Өлім естіртуге жалқау сыпайыдай жан сипап өте шығады. Іс пен сөздің арасын тексеруші аз болғандықтан бойын бағады. Нұрлыбековтің сөзімен айтқанда, мазмұн мен форманың аралық салмағы ажыратылмайды. Мазмұн қуамын деп Байсаловтың өзінің бір рет таяқ жегені бар. Күнгейде мақта терудің қызу кезінде өткен бір басқосыста ол: «Шаңдағы жиналыстың керегі не?!» деп жұмысқа шақырғанда түкке тұрмайтын біреу: «жиналыс адамды шаңнан тазартады!» деп дүрсе қоя берген еді. Оны осынау Кемелбек Нұрлыбеков, ол кезде Алматыдан келген өкіл қостап еді. «Жұмысқа жегілген студенттерге ақ алтынның маңызын түсіндірмесек науқанды қалай орындамақ?» деген. Сол Нұрлыбеков бұл күнде алыстағы ауданнан кеп бір-ақ шықты.

	Байсаловтың аудан басшыларын ертпей кетуінде жеке бастың пендешілігі мен қызмет бабының сарыны жатыр. Олар бірге барса белгілі үйге түсіреді. Белгілі деректер жіпке тізіледі. «Сіз тайсалмаңыз, бұлар бұғады» деуге оның, әрине, аузы бармайды. Бір есептен, құрылысшы-инженерді ерте кету керек пе еді, қалай? Бірақ онда жергілікті басшылардың намысына тиеді. Бұл да этикаға жатпайтын тәсіл.

	Арқаға қарай жол шеккен алты-жеті машинаның бел ортасында «Вездеходпен» бара жатқан Дайра Байсалов аудан орталығындағы кездесістің бүге-шігесін ойдың елегінен өткізіп келе жатты. Жусанды дала сортаң түзге ұласқанда некен-саяқ құдықтар кездесе бастады. Бұл – осы арадан шабырлар таяу деген сөз. Шабырда жайылатын түйе осынау құдықтан кеп су ішіп қайтады. Ілгері де шаруалардың «ойсылқараның төсін тигізіп өту керек» дейтін түзі осы. Сортаң шөлейітке бір қонып өте бергенінен Байсалов хабардар. Ілім, білім, тіл сияқты, шаруашылықты білу де зейінге байланысты. Қыр елінен шыққан бір қайраткер күнгейде мақта өсірудің барлық тәсілін үш-төрт айда бес саусағындай біліп алған. Көбінесе қалада өскен Байсаловтың сахара жағдайына жетіктігінде жетелі ынта жатады.

	Ол біліп келеді. Енді көп ұзамай алдыңғы машиналар бұрылыс тартады да, ығы-жығы құмды айналып өтетін ирелең жолға түседі. Содан бастап бұлталаң таусылмайды. Жүріс түні бойы тыйылмаса Шуға таң ата жетеді.

	Әлде жолға қонар? Бәлкім орта жолда отар бар шығар? Осы шақта ұсақ мал былтырдан қалған қиқымды жейді. Күзеуден басталатын өріс сары майдай сақтаулы жатады. Тоңазыған жентке қар түссе ауыз тиеді. Облыс өңірін талай шарлаған Байсалов осының баршасына қанық. Ол Шу бойын да талай сүзіп шыққан. Талай-талай кәріқұлақпен әңгімелескен. Бірақ Пернебековтің кешегі сөзіндей сөзді ешкім айтқан емес. «Қамыс орудың орнына қамыс егу керек» дейді. Осы сөздің жаны бар ма, қалай?! Бұны жергілікті жұрт бұрын неге айтпаған? Әлде көлденең көз көреген бола ма? Рас, Пернебековтің сөзі жұртқа екіұдай әсер етті. Табиғи өріс, қоқты пана керек, әрине. Ал, бірақ, шөп шабуға қарсы шыққан адам зиянкеске барабар болмақ. Құрылысшы-инженер мәселенің салмағын есеп-қисапқа аударуы керек еді. Өнімнің өзіндік бағасымен есептеспейтін сала жоқ. Сірә, бұны оның өзі де пайымдап болмаған сияқты.

	Күн батар шақта жол бастаушы машина іркілді. Анау-мынау дегенше арт жақтағылар да келіп, машиналар ошарылды. Жолаушылар жаяулап, тақ-тұқ сөйлесті.

	– Дәке, түні бойы тарта береміз бе, жоқ әлде шопандікіне бұрыламыз ба? – деді жол бастап келе жатқан совхоз директоры Ережеп Бекбауов.

	Дайра Байсалов ойланбады.

	– Тарта береміз сіздің «Жынысқа!»...

	Директор қасындағы парторгтың шынтағынан түртті. Ырыскелді Ердәулетов:

	– Дайра Байсалович, жарық барда ішімізге ел қондырып алсақ қайтеді? – деп мипаздады.

	– О да дұрыс екен?

	Көгалдау жерге газеттен дастарқан жайылды. Ережеп елпек қағып жатыр.

	– Кәне, Дәке, сәтті сапар үшін бірдеңе деп жібересіз бе?!

	Байсалов әзілге шаптырды.

	– Өзің үгітші болуға лайық жігіт екенсің. Бекбауов та әзілге орайластырды.

	– Курсқа жіберсеңіз ұшамын! Байсалов көмекшісіне бұрылды.

	– Жазып ал!..

	Жол нашар еді. «Вездеход» лоқ-лоқ желеді. Байсалов көмекшісін алға отырғызып, өзі көлденеңдеп жатты. Ұзақ жолда кәнігі әдеті осы. Ол самолетте ұшқанда да саңылау болса еденде мызғиды. Тізесін құшақтап отырғанды жек көреді.

	Түн ортасында у-шудан оянды. Алдыңғы машинаның жарығында киік ұйлығып жүр. Біреулер дабырласады. Әне-міне дегенше мылтық та атылды. Ұйқыдан көзін ашқан Байсалов шоферына сигнал бергізді. Әдеттен тыс үрейлі сигнал еді. Алдыңғы машина тоқтай қалды. Дөңгейлескенде «Вездеход» та іркілді. Ережеп оққа ұшқан киікті салақтатып, Байсаловқа тартты. Байсалов нілдей бұзылды.

	– Браконерлік үшін жауапқа тартыласыңдар! Ережеп Бекбауовтың аузына құм құйылды.

	Ырыскелді Ердәулетов майдалап кешірім сұрай бастады. Сөзінің соңы «бізден бір кәте кеттіге» сайды.

	«Қате» демейді, «кәте» дейді. Кәдімгі кінәлі адамның сөзді бұрмалап сөйлейтін әдеті! Байсалов мырс етіп күліп жіберді. Осыны сезген Ырыскелді жазда жарыққа үймелеген киіктің қыста қораға кіріп кететінін әңгімелеп өтті. Байсалов:

	– Сирағынан ұстап ап жей береді екенсіңдер ғой, – деп күлекештенді.

	– Жоқ, өріске жөн сілтеп жіберетін кезіміз де болады, – деді Ердәулетов.

	...Байсалов қиялданып келеді. Киік қораға не қасқырдан, не суықтан қашып кіреді. Адамнан пана іздейтін жануар екі нәсілге бөлінеді. Өте-мөте заты денесіне оқ тисе жата кетеді. Күннің ызғарын сезгіш ақбөкен шалғайдағы циклоннан қашып тәулігіне бес жүз километрге шейін жер ауады. Оның табиғатқа пайдалылығы туралы мағлұматты Дайра баяғыда жазып алған-ды. Бертінде вертолетпен киік қыруға қарсы сөз сөйлеп, әупіріммен аман қалған. Пәледен ғылыми дәлел құтқарған. Сол оқиға есіне түскен ол: «науқангершілік өткінші нөсермен тең. Кейде пайда келтірсе, кейде зиян тигізеді» деп бір қойды.

	Оның ойынан киік шығар емес. Бозбас кезінде киік атып ұшынғаны бар. Танауы жыбырлап көзінен жас аққан ақбөкен «обалым саған» дегендей өмір бойы көкейде қап қойған! Мылтықтың оқпаны алдындағы адам мен бөкеннің көзі өңменнен өтіп кететінін Байсалов біледі. Бәрін бастан кешірмесе де айтушылар арқылы біледі. Бұрынғы заң қызметкері Байсалов айтқыштардың әсершілерінен гөрі шыншылдарына ден қояды. Сәкен Сейфуллин ғұмырында киік ауламады дегенге кім сенеді? Сол Сәкен өзінің бір өлеңінде:

	«Санасыз, сезімі жоқ бір қазақ-ау, дәл көздеп көкіректен атқан мергені!» деп күйінеді. Есейген сана өкініштің үкімін шығартады. Әрине, бұл үкім ақынның түйсігі. Ал, сол ақын революция жылдарында тап жауына қарсы мылтық атқанда қолы қалтырауды білмеген. Балықшылар тірі балықтан сорпа жасап, бір қасықтан ішіседі. Ал, сол балықшының үй-іші дүкеннен әкелген шала-жансар балықтан ұшынады. Өмірдің осындай шәркездігі де бар. Қазақ «сыпайыны үйде көрме, түзде көр» дегенде тіршіліктің қалтарысын меңзейді. Білім оқу мен тоқудан құралса, оның жұмсаудың өзі үлкен амал. Оған ар, ұждан, ішкі қайшылық қосылса, мәселе тереңдеп кете береді.

	Дайра Байсалов Мәскеуде оқып жүрген кезінде бір жолы өзінің жиен ағасымен бірге қайтты. Оның бір мінезіне қайран қалды. Вагонда түн ұзаққа мызғымай отырады да қояды: Дайра: «ау, бұның не?» десе, ол

	«түнде ой жақсы келеді!» дейді. Дайра: «Нендей ой?» десе, ол «келешекке жол!» дейді. Дайра: «Жол өткен шаққа жатпай ма?» десе, ол келер шақ туралы көш-құлаш сөз сөйледі. Сол адам осы күні пенсияға іліне алмай жүр. Бірақ әлі де түні бойы ой ойлайды. Әлі де жұртқа ақыл айтады.

	Байсалов: «ойнасақ та біраз жерге шаптық қой» деп қайтадан қисайды.





VIII




	Таңертең шай үстінде Ырыскелді:

	– Дайра Байсалович, жұртты клубқа қашан жинайық? – деп сұрады.

	Байсаловтың бұл күткен сұрағы еді. Ол жұртты әурелеудің керегі жоқ екенін айтты. Шай ішіп болған соң:

	– Білікті адамдармен, кәрі құлақтармен бас қосуға болады. Кешке қарай бір үйге жиналсын, – деді.

	«Клубқа» емес, «бір үйге!». Ережеп:

	– Маңдайалды еңбек адамдары мен қара тіл ділмарларды жинаймыз ғой, – деп мойнын күжірейтті.

	Байсалов:

	– Вот именно! – деп саусағын шошайтты.

	Бұлар екі машинамен шаруашылықты аралауға шықты. Баршасы «Вездеходқа» отырды да, совхоздың машинасы көзқара боп еріп жүрді. Ережеп пен Ырыскелді поселкеден шыққан бойда-ақ әр нәрсені түсіндіре бастады. Мынау соқпақ Бетпақдалаға қарай кетеді, мынау жол шығысқа қарай тартып, Мойынқұмды айналып өтеді. Ал, мынау жол Үш Көкшені жағалап, Қаратау асады. Осы алуандас түсіндірмелер жайлауға, өріске, қонысқа орайлас айтылып жатты.

	Отардың көбі бұл кезде қырда еді. Бұлар құлазыған түзді аралап, қазылған құдықтарды, соғылған қашарларды, үйілген маяларды көріп шықты. Баялыш, мұжғын, түйеқарын аралас өскен кебіртең бөктерді аралай келіп, бүйрек-бүйрек құмшауыттың арасындағы шағындау шығанақ көлге кеп тоқтады. Көл жағасында киімі жұпыны екі орыс теңгебалықты тазалап отыр.

	– Қайда істейсіздер? – деп сұрады Байсалов.

	Олар ел қыдырып, кесімді жұмыс істейтінін айтты.

	– Қандай кесімді жұмыс?

	Есік ағаш шабу, әйнек салу, сарай орнату сияқты боп кете барды:

	– Тұрақтарыңыз қайда?

	– Қалада.

	– Семья бар ма? Екеуі бас шайқасты.

	Байсалов «так!» деп, әрлі-берлі жүргіштеп кетті.

	Түндегі ұйқыдан сейіле қойған жоқ-ты. Бәрі жапырлап, көлге шомыла бастады. Суы сарғылтым. Иісі жылымшы.

	Көл беті толған шөп-шалам, құрақ еді. Байсалов екі қолымен екі жаққа серпіп жатып:

	– Что за белиберда! – деді.

	Жағалаудағы орыстар түсіндіріп қалуға асықты. Кеше қатты жел тұрғанда анау маяның пішені астан-кестең болыпты. Бұлар маяның қуысына түнеп шығыпты.

	Су ішінде Ережеп көрші совхоздың басшыларын жамандай бастады.

	– Белдеусіз маялайды. Біз кендір арқанмен шандып тастаймыз.

	– Кендір арқанды қайдан аласыңдар?

	– Кендір емес-ау, соған ұқсас жөке, құртша дейтін шөп болады. Содан қатындарға арқан естіреміз.

	– Вот как! – деп таңданды Байсалов.

	Аудан орталығында оған Тұрысбек Пернебеков ұшпалы маядан таратып көшқұлаш әңгіме айтып еді. Байсаловтың күдіктенген тұсы да болып еді. Енді шындыққа көзі жете бастады. Ол: «Көл ішінде тұрып та науқанды ойлайтын болдық-ау!» деп, суға сүңгіп кетті.

	Жағалауға шыққанда серіктеріне:

	– Шет елде көше сайын қауыз. Біз сайын сахарада құйттай көлге әрең тап болдық-ау! – деді.

	Ырыскелді ішінен: «Дәкеңнің бармайтын жері жоқ екен-ау!» деп таңданды. Ережеп болса Дайраның өзін таңдандырмақ боп:

	– Бұл құйтымдай көл талай адамның басын жұтқан! – деп бір қойды.

	– Түбі құрдым ба?

	– Тарихи құрдым!

	– Айтшы!

	– Дәке-ау, ол бір түнге таусылмайтын әңгіме! Байсалов:

	– Екі ауыз сөзбен тоқетерін бір-ақ қайыр! – деп бұйырды.

	Ережеп байғыз басын шалқайтып:

	– Ертеде ел жаугершілікпен өлтірген адамдарын осы көлге тастаған, – деді.

	Байсалов шошып кетті. Артынша денесі тітіркенді.

	– Молалы көлдің суынан сүйек сырқырайды.

	Симферопольде осындай сұмдық болған. Аурулы көлге неге түсірдіңдер?

	Серіктері не дерін білмеді. Байсалов үстіне әтір сеуіп жатты. Артынша:

	– Бұған профилактика керек, жолдастар!! – деп өзінің медицинадан хабардар екенін танытып өтті.

	Олар малдас құрып отырды. Шаршы көлдің шоқтығында бір шоқ кәрі қамыс шашын алдырған батырдың айдарына ұқсап тұрды. Баяу жел соқты. Қамыс сыбдырлай бастады. Жел күшейгенде жаңағы шоқ қамыс жапырылып, шулай бастады. Одан қымқа төмен өскен сирек сары қамыс әрі-бері теңселіп, құшақтасып, сыңсып жатты. Үйірін жоқтағандай аянышты әуез төкті. Бір заманда бұл көл қамыстан көрінбей оңаша дөңгеленіп жатушы еді. Табиғаттың қолдан жасаған қауызы сұлу сырдың куәсі еді. Бертінде белгілі себептермен қан жұтты. Одан бертінде маңайынан ел кетті. Табиғи қауыз тілсіз тұл құрдымға айналып қала барды.

	Бұдан Байсалов бейхабар. Ол осынау көлге кеп тірелетін және осынау көлден басталатын ойқы-шойқы батпақты, шірік қоқты кеңіс өзектің ертеде ну қамыстың орны болғанын біледі. Түйе бойламайтын үкілі қамыс қиялында сиқыр сурет боп елестейді. Әрине, жыныстың ішін қыста ел қыстаған. Дауылдан қоғадай жапырылып, ұлардай шулаған қалың қамыс – киіз үйлерге пана. Дауыл басылғанда кездейсоқ жолаушы бұғыңқы ауылды көкке ұшқан түтіннен табады. Сахара қатігез. Қаралы, шерлі жандар меңіреу қамыстың ішінде зар илеп, бебеулеп, ән салып, бұлбұлша бой бұқтырады. Жұрттың бірде аңызға, бірде келекеге айналдыратын әуені осы!

	Байсалов бұл өңірге бірінші рет бертінде табиғат жұтаған кезде келді. Бірақ сол жолы да, одан бұрын да қамыс туралы әңгімені көп естіді. Ол туып-өскен жақта ойдым-ойдым ғана қамыс болады. Бірақ соның өзі жекелеген малшыларды паналатады. Ал, мына жақтыкі – тұтасып жатқан көк майса. Сондай байлықтың құрып кеткені қандай өкініш? Өрттен оңалатын қамыс орақтан оңалмайды деседі. Шіркін, қандай бегзада өсімдік!

	Шамалы буланған Байсаловтың дидары шымырлады. Ат жақсы кескініне көрнеу қайшы еді. Тарихтың тұңғиығы еріксіз толғандырған сыңайда. Ол осы өңірдің өткенін ойлап отыр. Ежелгі заманда жолбарыс жорытқан меңіреу осы. Одан беріде Тамалар тайпасының хандығы орнап, шағын шаһарлар салынғанда ежелгі жыныс жұрттың игілігіне айналады. Одан беріде хандық жоғалып, ел бытырағанда жолбарыс қайта жортады. Меңіреу баяғы қалпына түседі. Одан бертінде көшпелі ел қайта соғып, қайырымды қамысты қоныс етеді. Ұзын сөздің қысқасы, осынау ұзына атыраптың тарихы мен тіршілігі қалың қамысқа байланысты. Әрине, оның бұл күнде жоғалып кетуі үлкен өкініш.

	Ол табиғатты қорғау туралы заңды ойлап кетті. Үкімет айыптыларды жазалауға шейін шара белгіледі. Жылан екеш жыланды өлтірген адамға бес теңге салық салынады. Шөп өртеген адам сотталады. Аң өз алдына. Игі бұрылыс кезінде басшылар ресми қарармен тынбай қосымша әртүрлі кітап оқиды. Дайра Байсаловтың оқыған кітабының бірі – Леонид Леоновтың «Орыс орманы». Жер қыртысының ылғалын сақтап тіршіліктің тамырын тартқызған орман иран басқыншылығынан қорғаған қалқан іспеттес болса, бұл аймақтың жан сақтатары ну қамыс болған. Әртіндегі қалмақтың жорығынан бой сақтаған меңіреу өңір тіптен бертінде Қоқан хандығымен шайқасады. Иран сарбаздарына тойтарыс береді. Тамалар тайпасының найзагерлері мен мергендігінде соқтықпалы өмірдің ділгірлігі жатады. Тарихи жағдайдың ұңғыл-шұңғылын түсіне білетін Байсалов қылыш соққан, мылтық жасаған дүкендердің орнының жермен-жексен боп кеткеніне өкінеді.

	...Олар кері қайтып келе жатып, намаздыгер шамасында бір күмбезге соқты. Күмбездің алтын жалатқан жез түнікесі күнге шағылысып, қызыл күрең тартып тұрды.

	Күмбездің іші дүмбірлеп тұр. Төбесінде арабша айқыш-ұйқыш жазу бар. Байсалов ажырата алмады. Тек жыл санағын ғана шамалады. Мосаға ұқсас санақ не «бес» те, не «жеті». Егер «бес» болса ескерткіштің бесінші ғасырда, «жеті» болса жетінші ғасырда салынғаны. Осының алғашқысы ақылға келеді. Күні бүгінге шейін мүжілмеген асыл мұраның Ақсақ Темірдің дәуірінде дүниеге келуі бек мүмкін. Байсалов тек қыш өртейтін заводтың қайда екенін білмейді. Сонау Жетісу атырабында осыдан екі мың жыл бұрын жұмыс істеген қыш заводы табылды. Бұл өңірдегі завод, әрине, одан көп бертінде. Бұл жақта ымырт орнатуға Ақсақ Темірдің саудыратқан сүйектері жоқ. Үндістаннан келтірілген шебер және жоқ. Сөйте тұра түз тайпалары салған құрылыстар ғасырлар бойында қаз-қалпын сақтап тұр. Күйдірген кірпіштері ертеде сахарада қыш заводының болғанын танытады. Әттең, осының жазба шежіресі жоқ. Бірақ ауызша аңыз бар. Қаз дауысты Қазыбек қалмақтың ханына: «сен темір де мен көмір, темірді ерітсем деп едім; бір ененің құлынын екі енеге телітсем деп едім» десе, бұдан біз сол дәуірде Арқада көмір болғанын аңғарамыз.

	Айтушылар күнгейдегі Ахмед Яссауидің мешітінің қышы боз биенің сүтіне иленген деседі. Байсалов: «Бұл күмбездікі боз інгеннің сүтіне иленген шығар!» деп жымиды.

	Ойын ойын, әзіл әзіл, ал бірақ, Яссауи мешітін сырлаған сырдың химиялық құрамын ғалымдар осы күнге шейін ажырата алмай келеді. Ішінің дүмбірлеуіне қарағанда осынау күмбездің сыры да тегін емес сияқты. Байсалов: «Академияға айтып мамандар жіберту керек екен!» деп бір қойды.

	– Осы сағанаға боранда қойшылар қой қамайды. Бұзып, кірпіш алайық десек бұзғыш аспап жоқ, – деді Ережеп Бекбауов.

	Дайра Байсалов тарихи ескерткіштерді бұзуға болмайтынын, бір кезде діннің ордасы болған Түркістандағы атышулы мешіттің ЮНЕСКА-ның қарауына алынғанын айтып өтті.

	– ЮНЕСКА-ңыз не? – деп сұрады Бекбауов. Байсалов әзілге шаптырды.

	– Халықаралық бір антұрған ұйым!..

	Бекбауов ежіктеп сұрамады. Оның есесіне ертеде осы жақтан Түркістанға тұз арта барған қыр қазағының қулығын айтып өтті. Мешіттің мұнарасына шығып азан айтып тұрған сәлделі молдаға тымақты қазақ:

	«Әй былтыр келсем айқайлап тұрсың, биыл келсем айқайлап тұрсың, түсе алмасың бар, неге шығасың?» деп дауыстапты.

	Байсалов еріксіз күлді. Осыдан он шақты жыл бұрын Бурабай курортында Оқжетпестің басына шыққан бір қазақ биіктен басы айналып, жүрегі айнып түсе алмай тұрып қалған еді. Етектегі адамдарға жанұшыра айқайлағанда жұрт жапырыла күлген еді. Бекбауовтың әңгімесі сол оқиғаны еске түсірді. Байсалов: «задында жоғарылаудан құлдырау қатерлірек деп бір қойды.

	Кешінде ол «Жыныс» совхозының орталығында бір топ кісімен кеңесті. Шаруашылықтан басталған әңгіме тарихқа бойлап, тарау-тарау боп тарап жатты. Бұралқы сөздің өзі бір жерде бір кәдеге асатынын білетін құйма құлақ басшы түн ортасына шейін жалықпады. Жұрт тарқасарда ол:

	– Сіздің совхозды өзінің есіміне сай жынысқа айналдырамыз. Әлі көресіздер! – деп ішке түйген жоспарынан дәмелендіріп қойды.

	Бұлардың ішінде кәрі шал бар еді. Тайпалар тарихынан, көшпелі тіршіліктен, ән-күйден, жүйрік жылқыдан, аңшылықтан көп кеңес шертіп еді. Енді сол шал жұрт тарқарда күтпеген сөзге ауысты.

	– Қарағым Дайра, атағыңа қанықпыз. Жұрт: «қара қылды қақ жарған қазы» деседі. Біз төрт-бес шал бірігіп мөлдек бидай егіп едік. Енді соны мынау Ережеп совхозға бересің деп әкіреңдейді. Осыған өз аузыңнан билік айтшы!

	Байсалов Бекбауовқа қарады. Ережеп Бекбауов:

	– Райкомның нұсқауы бар, – деді. Байсалов шалға қарады.

	– Құмшауытқа тәлімі бидай біте ме?

	– Тәлімі емес. Шығырдың суын пайдаланып едік. Ертедегі арықты аршуға күш жетпейді. Сосын ауыз суға қиянат жасағанымыз рас.

	Байсалов «ертедегі арықтың» мәнісін сұрады. Шал ілгергі заманда осы атырапта егін егілгенін айтып өтті. Байсалов: «так!» деп, дәптеріне жазу түсірді. «Ежелгі мекенге ел орнату керек пе?» деген сұрау жауап күтіп тұрды.

	Басы үш қайнардан құралған Үшбас өзені кемер бөктерлеп, ирелеңдеп ағады. Жолай бұлақтың, көздің, бастаудың суы қосылып, молая түседі. Кейде оқпан тартып, кейде көк егінге жырымдалып, Қызыл көлге құярда бастапқы қалпына түседі. Үш қайнардың ең бергісі – Жаман сары. Оған шейін – сансыз сай. Құрбақалы, Жыланды, Жидебай, Саурабай, Ащысай, Төлеген, Қодағұл, Әбілқайыр боп кете береді. Бәрінің жағасында – қараң-құран киіз үйлер. Төлегенге шейін осы облысқа қарасты Сейдін ауданының малшылары отырады да, одан әрі жұптас облыстың шаруалары ірге тебеді. Одан әрі тағы да осы облысқа қарасты отарлар жайлайды. Екі облыстың түйіскен атырабын жұрт бір сөзбен Жон деп атайды.

	Бұл жонның теңіз деңгейінен 2716 метр биік екенін Дайра Байсалов жақсы біледі. Осыны білмесе де бағы замандағы жұрт қарапайым тәжірибеге сүйеніп егін еккен. Тәлімі бидай месел қайтармаған. Дәстүр бойынша жалпақ жұрт осы Жонды мақтаныш етеді. Құйқалы дәндерді егіндікке қиып, шарасыздан сай жағалаған шаруалар шалқыған сары жазда жоталы жоннан аса соққан қоңыр желмен желпініп, аспанда ақырын жылжыған ұлпа бұлттың көлеңкесін саялайды. Күнгейдің жыландай жалаңдаған сары бауыр аптабын салқындатқан биік асу осы. Теріскейдің барғы мәзірі де осы. Жон жайында ақын: «Көк жоны Көсегенің жазда салқын, құрады сауық-сайран сазда халқым» деп жазады.

	Табиғаттан әсерлене білетін адам үшін түз сапары үлкен ғанибет еді. Дайра Байсалов күн түске тармасқанда қиғашта отырған бір ауылға бұрылды.

	Жылқышының ауылы боп шықты. Шалшық сулы сайдың ернеуінде отыр. Сайдың табанында жайылып жүрген жылқы жүдеу. Шығыршығы айналған жануарларды көргенде: «Бұл жақтың қылқұйрығы сұмдық жүдеу екен. Бос жатқан жонға жоңышқа неге екпейді!» деп қиялданды.

	Бұл жақта су тапшы. Шілдеде сарқылатын өзендерден су қоймасын жасау керек дейтіндер – дағбырттың құлы. Жұмсалған қаржыны ақтамайтын қойма кімге дәрі?! Бұлақтарды, көздерді, бастауларды аршу керек десе, бірсәрі. Халықтың ғасырлық тәжірибесін тірілтудің өзі – үлкен проблема. Бірақ бұл үшін құлазыған бөктерлерге ел орнату керек. Оған екінің бірі бара бермейді. Поселкеге үйренген жұрт қалтасы қалыңдаса қалаға қашады. Ең жеңіл еңбек ақша. Оған тыйым салу және заңсыз.

	Байсалов осы сапарында көп нәрсенің басын ашып қайтты. Отардың бәрі береке. Бірақ баяндылығында кепіл жоқ. «Табиғаттың дүлей күшіне қарсы күрес» тілге сүйел бітірсе де, қолға бітірмеген! Жалғыз-жарым еңбектің бодауы белгісіз. Бес саусақ бірдей емес, бірақ пешенесі бірдей. Жапан далада өріске таласатын шопандар өздеріне не жетіспейтінін пайымдай бермейді. Желге ұшқан пішенмен сайға тығылған қаңбақ артық екенін басшылар ойламайды. Әрине, науқанды орындау керек. Бірақ қалайша орындау? Гәп осында?

	Шу бойын жағалап Үш Көкшені айналып өткен Байсалов тау сілеміне оралғанда Үшбас өзенінің басынан кеп бір-ақ шығып еді. Енді ылдилап келе жатып жер-судың аты жайында ойға шомды. Жазбасыз шежіре осындай есімдерге саяды. «Үш Көкше» – құмның аты. Көлденеңінен тұрқы ұзын құмның үш шоқтығы бар. Самолеттен қарағанда үшеуі де көкпеңбек боп тұрады. «Мойынқұм» – сол шоқтықтардың басы. Түйенің мойнағындай иіліп келгендіктен солай атанған. «Үшбас» – үш басты өзен деген сөз. Суы бір арнаға құйылғандықтан жағырапиялық картада бірге жазылады. «Жон» айтпаса да түсінікті. Жонсыз өңір сирек. Тек, бірі«итжон», бірі«шоқтықжон», бірі«сұлама жон» боп кете барады. «Арқалық» осының белді бір түрі. Атышулы Сарыарқа «арқалықтан» шыққан. Неге сары? Зейінді жұрт жазғы суретімен атаған!.. «Түу, мен не деп шатасып бара жатырмын?!» Жоқ, жердің атында гәп бар! Кейбіреулер ежелгі есімді оп-оңай өзгерте салады. Тарих үшін обал екенін пайымдайды. Осынау «Үшбасты» – «Ұзына аққан өзен» деп өзгерткеннен не ұтар едік?! Ағыс – уақытша. Қайнар – ғасырлық. Ал, тас болса – мәңгілік. Қазақ «су ағады, тас қалады» деп бекерге айтпаған. Демек, табиғатқа, тарихқа, шежіреге көзқарастан тәуелді-тәуелсіз түйсік танылады. Лениннің өзі: «Все относительно, абсолютна только лишь природа» деген. Екінші бір еңбегінде жаратылыс, табиғат туралы білімнің тоқырамай келешекке жалғаса беретінін айтады. Олай болса, білімнің барысы, баяндылығы жолында өткен шақтар, заттық-рухани мұралар бұрмаланбақ емес, қайта жаңа қырынан, уақыттың биігінен ашыла түспек. Қиялдың үдесіне шыға алмаған Байсалов: «Қап, қасымда Кемелбек Нұрлыбекович болғанда біраз қаужасатын едім-ау!» деп бір қойды.

	Жол айырығында ол шамалы кідірістеп «Қамқалыға» қарай бұрылды.





X




	Жеңіл машиналар Қызыл көлдің жағасында қаңтарылды. Жол шаңдақ еді. Кісілер киімінің шаңын қағып, жарқабақ басындағы тамға қарай аяңдады. Көлеңкеде тұрған Меңдіқараға құттықтау жауа бастады.

	«Құттыхана құтты болсын!», «Той құтты болсын!», «Қызыңыздың ғұмыры ұзақ болсын!» деседі.

	Соңғы сөзде гәп бар еді. Бұл басқосыстың желеуі – Ақбикештің туған күні. Бірақ сахара салтында туған күнді тойлау жоқ. Жұрттың Ақбикештің өзін құттықтамай оның әкесіне жанамалай лебіз білдіруінде үрдістің ала жібі бар.

	Меңдіқара, өз сөзімен айтқанда, нәні пәтір! Біліктілердің меселін қайтаруды ұятқа балаған ол орайлы тұста жақсы мен жайсаңның басын қосуды жөн көрді. Біреулер «үй», біреулер «дача», енді біреулер «күмбез» деп атайтын осынау тамды жуып-шаймақ болды. Бұл там шындығында баспана ма, тынысхана ма, жоқ әлде мұнара ма, бұл жағы осы күнге шейін дәл айқын емес. Әйтеуір, дүбәра құрылыс. Сөйте тұрса да Меңдіқара оны құттыханаға балайды.

	Гәп, бірақ бұнда да емес. Осы күні жұрт болмашыға той жасайды. Соның бірі – темір көлік. Оның қасында құттыхана кәдімгідей дүние емес пе? Темір салдыр-күлдір етіп ертең тозады, үй болса ұзаққа кетеді.

	Бүгінгі басқосыс жаңа қонысты тойлаудың бірінші сатысы ғана. Басшылар ырза боп тарқаса қалғанын Мекеңнің өзі біледі. Ол із суытпай жора-жолдастарын, жекжаттарын, сыбайластарын, бәсекелестерін шақырады. Сол кезде күмбездің алдына көрме байласаң айып-шамы болмайды. «Заманың түлкі болса, тазы боп шал» демекші, тойдың тәсілі ағымдағы жағдайға бейімделіп кете барады.

	Басшылардың мінезі қызық. «Қызыңыздың туған күнін тойлаңыз!» дейді. Меңдіқара оның туған күнін біле ме екен? Наурызда туды. Ол – ескіше жыл басы. Данышпандар дүниеге келетін ай. Әйелі еркеккіндік тапқанда Меңдіқара оның есімін Наурызбек қояр ма еді, кім білсін?! Ұрғашы перзентті Ақбикеш деп атай салды. Неге Ақбикеш? Ертеде есімі аңызға айналған ерке қыз болған. Қосыла алмаған ғашығы ол өлген соң қырық жыл қайыр тілеп күмбез соққан. Сүйегі күні бүгінге шейін сол күмбезде.

	Бірақ бұл Ақбикеш ерке болмай усиқылау боп өсті. Пешенесіне қозы бағу тиді. Бұл күнде дүрдей шопан. Меңдіқараның сүйікті сүйеніші. Бүгінгі қызықтың шырайы! Меңдіқара: «мейлі, бір күні қалсын оның да есінде!» деген.

	Сонымен, жұрт Қызыл көлге жиналды. Жалғыз тамның ішіне жұқалай пішен шашылып, үстіне сырмақ, кілем, көрпе төселген еді. Көлденең көздерге ерсі көрініп тұрды. Меңдіқара осыны кезгендей: «Қайран өз үйім, өлең төсегім!» деген осы, қарақтарым!» деп кішіпейілдікке басты.

	Әлі отырыс басталған жоқ. Үйге кіріп-шығушылар жиілеп, біреулер көл жағалап жүр. Жарқабаққа сүйеп шөлмек атысып жатқандар да бар. Дайра Байсалов осындай селкеулі сейілдің үстіне түскенде күн төске тармасып қалған еді.

	Оны Шәкібаев пен Байғожин «Қамқалыдан» күтіп алған-ды. Кеңсеге шамалы аялдатып, мектепті, асхананы, аурухананы көрсетіп, осында алып келген де солар. Бірнеше күн машинадан түспей жол соқты болған Байсалов шопан қыздың тойына барудан бас тартпады. Қайта тілене түскендей еді. Орайы келгенде жартылай ресми сұхбаттар болады. Облыс орталығында да слет өткенде маңдайалды совхоздар баудың ішіне үй тігіп шақырады. Бұл арада сахара жұртшылығының көл жағасына, дачаға жиналуында сөкеттік жоқ. Өсте-өсте жаңа тұрмысқа, жаңаша қатынасқа үйренеді...

	Қызыл көлге жиналған жұрт Байсаловтың келетінін білген жоқ-ты. Шәкібаев пен Байғожиндар да көз-жеткере қоймаған. Енді ол келгенде жұрт шәркезденіп қалды. Баршасы оны қаумалап, жағалауда недәуір кеңесті. Әңгіменің түйіні Ақбикештің туған күніне соққанда Байсалов нілдей бұзылды. Ол тамам жұрттың көзінше Меңдіқараға дүрсе қоя берді.

	– Жерлестеріңіз сізді де геройлықты еппен алды деседі, отқа күйіп, суға батқан қызы деседі. Сол рас па, ақсақал?

	Аудан басшылары мен совхоз басшыларының арасына қобалжу кірді. Меңдіқара болса қыңбады. Ол бұшпақ бөркін алшита киіп, суырыла сөйледі.

	– Желөкпе жұрттың ғайбатына мен пысқырмаймын да! «Ағайын бар болсаң көре алмайды, жоқ болсаң бере алмайды» деген. Бір үйдің ішін жіктеу қайдан шықты. Құс екеш құстың өзі қанатымен ұшады, құйрығымен қонады. Қолқанатсыз қазақты маған тауып беріңдерші! – Ол қамшысын екі бүктеді. – Мынау қамшыда гәп бар, шырақтарым! Қазақтың қара шаңырағында біреу қамшы ұстаса, біреу таяқ ұстайды. «Бәрің бірдей қойшы болсаң құл боларсың, тойшы болсаң тұл боларсың» деген нақыл осыдан шыққан. Қызымыз кеше қойшы, бүгін тойшы. Ертең қайтадан қойшы болады. Мал баққан жұрт осылай!..

	Байсалов ойланып қалды. Шалдың сөзінің жаны бар. Семьяны жіктеуге болмайды, әрине. Бірақ Ақбикеш неге жүдеу. Оны сүліктей сорған кім? Байсалов осы күдігін айтқанда Меңдіқара шамданып қалды. Ол баяғыдан келе жатқан екіұшты шындықты тілге тиек етіп, қырсыға сөйледі.

	– Тұлпар қыршаңқы құлыннан шығады, қарағым!

	Жабы жылдам бордақыланады.

	Қаумалаушылардың қыбы қанды. «Бұл неткен қырсық адам!» десіп тұр. Уәжден ұтылғанын Байсалов та сезінді. Ол әңгіменің бетін кілт бұрды.

	– Сізді жапан түзде намаз оқиды дейді. Өзіңіз болса герой. Бұл қалай?

	Меңдіқара Бексейітке қарады. Байғожин ойнақы жауап айтты.

	– Жапан түзде қасқырға қыр көрсетіп тоңқаңдайтын шығар...

	Байсалов күліп жіберді. Байғожин батылдана түсті.

	– Сіз Дайра Байсалович, біздің бетке тұтар қариямызды намазкеш деп ойлайсыз. Кешірерсіз, бұл қате! Шалмен сызысып жіберсеңіз кім екенін білесіз!..

	Байсалов ағынан жарылды.

	– Картаға қырым жоқ еді.

	– Қонақтың қолы шыққыш келеді, – деді Байғожин.

	– Оны қайдан білесіз?

	– Мәдениет алыстағы ауылға да жетті ғой.

	– Мәдениет туралы сенің түсінігің қызық екен! – деді Пернебеков орайлы жерде шымшып қалмақ боп.

	Шәкібаев ұнатпай қалды.

	– Осы екеуің сүзісе бересіңдер. Бұндайдан жұмысқа зиян келетінін білесіңдер ме?

	Байғожин Пернебековтің алдын орады.

	– Құйысқанға қыстырылған нәжістей...

	Көпшіліктің арасында әйелдер де бар еді. Байғожиннің теңеуі көрнеу ерсі шықты. Бірақ ол ерегіске бармады. Сабыр тұтқан түйсік ұтымды шықты. Төбелеске араша түсуші аз болса, таяқ жеушіге болысушы екінің бірінен табылады. Манадан бері ілік-шалыс сөзге мән бермей тұрған Байсалов Пернебековке бұрылды.

	Сіздің қамыс туралы айтқан сөзіңіз дұрыс екен. Оны орғаннан өртеген абзал екен...

	Жұрт түсінбеді. Бұл екі арада Меңдіқара Бексейітті анадай жерге шығарып әкетті. Осыдан кейін Бексейіт Ақбикешті шақырды. Енді екеуі күңкіл-шүңкіл сөйлесті

	– Отырыста саған сөз беремін. Қамдан! – деді Бексейіт.

	– Көрсеткіш кестесіне машықпын! – деді Ақбикеш. Бексейіт марапаттап жатыр.

	– Әкең қара тілдікпен атаққа шықты. Енді бір-екі жылда өзің де герой боласың. Қолың ашық, тілің машық болса, даңқтың өзі оралады.

	Байғожин шоғыр жұрттың қасына қайта келді де, Байсаловқа бұрылды.

	– Ауданда аз күн аралағаныңызға өкінеміз. Үлгілі нұсқау бере тұрып, асығыс қайтасыз. Ертең облыстық активте өзіңізді кәкірейте сынауға тура келеді...

	– Бұныңыз, әрине, ерлік! – деді Байсалов. – Орнынан түсетін басшыны шенейтін шешенді суқаным сүймейді.

	Шәкібаев та қостап жатыр.

	– Адал профессор өзімен айтысқан шәкіртті жақсы көреді...

	Байғожин қолын сермеп, үйге шақырды.

	Жұрт алға қотан отырды. Шоферлер мен бала-шағалар тамның көлеңкесінде қалды.

	Бірінші боп Меңдіқара Нұркенов сөйледі.

	– Қарақтарым, көздің қарашығына балап бір бала өсірген екенбіз. Сол баланың жиырма беске толған күні үшін алып қойыңыздар!..

	Сұхбат басқарушы Байғожин еді. Ол Байсаловқа көз тастады.

	Дөке бірдеңе деп жібересіз бе? Байсалов ойланбастан:

	– Мен тост көтермей тамақ ішпейтін жұрттан емеспін! – деп салды.

	Бүйірі қыза бастаған жұрт су сепкендей басылды. Байсалов іштей өкінді. «Осы күні шопандар шағылға сызып карта ойнайды, отырыс атаулы тоссыз өтпейді. Жұрттың сағын сындырғаным бекер болды-ау!»

	Шамалы үнсіздіктен кейін ол:

	– Ау, неге тымсырая қалдыңыздар? Мен сөйлегеннен гөрі тыңдағанды ұнатамын, – деді.

	Байғожиннің құдайы берді. Ол қырлана түсіп:

	– Кезектен тыс Ақбикеш сөйлеймін деп отыр, – деді. Жұрт кеу-кеулеп кетті. Ақбикеш ортаға кеп отырды.

	Шегедей қатқан аққұба қыз еді. Шампан құйған қырлы стаканды болмашы көтеріп:

	– Директор ағайдың сөзіне жүз процент қосыламын! – деді.

	Байғожин сүйемелдемек болды.

	– Тамағыңа тығылып тұрған сөзді түгел айт!

	– Ұмытып қаппын... Байғожин:

	– Қап! – деп санын соқты.

	– Өзіңіз жалғап жіберіңіз, – деді оған Байсалов. Байғожин жорта жалтартты.

	– «Артқы түйенің жүгі ауыр» демекші, мен соңыра перевалда сөйлемекші едім. Әзірге инженеріміз бір лебіз білдірсін.

	Пернебеков лебіз орнына үміт артты.

	– Дайра Байсалович біздің Сейдіннің шындығын облысқа ала кетеді деп сенемін!..

	– Ой, сен жарытпадың, – деді оған Байғожин.

	Осымен тост толастады. Байсалов біліп отыр. Бұлар оны жаптас ауданның шекарасына, Ақбұлаққа шығарып салмақ екен. Сөздің біразы сол жерде айтылады. Асылы, ауданның мінезі қызық. Отар аралап шопанның үйіне түскенде жол бастаушысы: «Кеше пәленше екең сөйледі ғой, бүгін түгенше екең бір лебіз айтсын» деп көш-құлаш сөзді жалғастыра береді. Сонда «түгенше екең» сөйлейтін сөзі тәулік бойына ойлап жүре ме, қалай? Ішіне қалай сыяды? Задында қаладан дала еліктегіш. Сайқымазақ артистер, желөкпе жастар болмаса бұл күнде қалада екеу ара, үшеу ара тост көтеру жоқ. Ал, ауылда онсыз ас батпайды. «Осы үйдің дастарқаны бұрынғыдан да берекелі болсын!», «ынтымағымыз бұзылмасын!», «бұйырған малға тісің тисін!». Сайып келгенде, баршаның айналма сөзі осы ғой! Жаным-ау бұл не деген желбуаздық!..

	Тегінде қазекең сөзге жаралған. Ежелде жаңылтпаштан басталған тіл сындыру есейе келе тұспал мен жұмбақтың машығына айналса өз дәуірінің дәстүрлі ділгерлігі еді. Бертінде қаздауысты Қазыбектің, одан бертінде Абылайдың заманындағы ділмарлық ел билеудің тәсіліне жатады. Жұрт жұмбақпен зейін сынасып, тұспалмен мәселе шешіседі... Шешендер династиясы негізінде осы кезеңдерде өрістейді. Одан бертінде өткенді қайталау шырсыз сырдаңдыққа әкеп соғады. Абайдың зарлайтын тұсы осы. Өткенге еліктеу дертке айналып, әлжуаздыққа бастайды. Бір қойдың дауы үшін бір үйір жылқы сататын қазақтар бұл күнде жоқ. Бірақ «сөзіміз жығылмасын» деушілер әлі де бар. Әрине, намысқа кім қарсы?! Бірақ намыстың желеуі жалқауларды көтерсе, ол әлеуметтік дертке айналады. Осы уақыттың тілімен айтқанда, сөзден іске көшу үшін желбуаздықтан құтылу шарт.

	Байсалов осынау адамдардың жай-жапсарын ойлап кетті. Сөзге шорқағы Ақбикеш. Бірақ ол осынау дастарқанның шырқы. Одан зиялы, істің адамы Пернебеков. Бірақ о да әр нәрсеге ұмсынып, әр нәрсенің басын бұтып-шалады. Сөз қуудың бұ да бір түрі! Осы екеуінің арасында Меңдіқара шал бар. Оны мақтау дұрыс па, даттау дұрыс па, бұған Байсаловтың өзінің де көзі жетпейді. Біз сахараға бет бұру керек дейміз. Малшылар қауымы жасасын дейміз. Сонда Меңдіқаралардың, Тұрысбектердің, Ақбикештердің орын теппесіне кім кепіл? «Былай тартсаң өгіз өледі, былай тартсаң арба сынады» деген осы!..

	Байсалов шәркез ойға малтығып отырғанда үзіліс жарияланып, жұрт тысқа шығып, желпіне бастады. Екеу екеуден қолтықтасып, сейіл құрып кетті. Олардан шеткерілеп, екі әйел сөйлесіп тұрды.

	– Сен Пернебековке қалай қарайсың? – деді біреуі.

	– Ол – дүбәра! – деп екінші әйел мұрнын шүйірді.

	– Бексейіт дүбәра емес пе? – деді біріншісі. Екіншісі ашуланды.

	– Шайпау сөзге аузың қалай барады?

	Осы мезетте қастарына Бексейіт кеп қалды. Кәмшат сөз желісінен тайқып шыға келді.

	– Мен шаштараз тараншыны ұнатамын! Злиқа қостай түсті.

	– Қыз-келіншектер әдемі прическа үшін оған кезекке тұрады.

	Кәмшат:

	– Татуировка жасатқанша сен неге шаштараз болмайсың, қайным-ау?! – деді.

	Бексейіт аттай тулады.

	– Күні ертең ғалым болғалы тұрған қайныңыздың қолына қайшы ұстатпақшымысыз?!..

	– Шаштаразылықтың өзі үлкен өнер, – деді Кәмшат. – Дүние жүзіндегі ең қымбат прическа – дүние жүзіндегі ең мәдениетті елдің бірі Англияда.

	Бексейіт Байғожин кәдімгідей таңырқады. Сәлден кейін аузына ұтықты сөз түсті.

	– Мен шашын қабырғамен қырғызатын батырдың тұқымынанмын. Таздың құйқасын жалаған ұстарасы құрысын!..

	Кәмшат басын шалқайтып, «ақақылай» күлді.

	Осы кезде Шәкібаев Байсаловты қолтықтап, әлде бірдеңелерді түсіндіріп жүрген. Әйелдің даусын естіп, бұрылды. Бұлар енді бесеу болды.

	– Дайра Байсалович шекараға шейін шығарып саламыз десем көнбейді. Жалғыздыққа жаралған басшы бола ма екен?! – деді Шәкібаев.

	Оны бірінші боп орынбасары қолдады.

	– Жоқ, Дәке, оныңыз болмайды. Бұқараға бағынасыз! Құрбысының сөзін Кәмшат қоштады.

	– Ақбұлақтан тарқасқан жөн болар. Есіңізде ме, белуардан келетін шалғы қандай, шіркін! Кейде екі аудан боп таласып қаламыз.

	– О, да! – деді Байсалов екі қолын жанқалтасына салып, әнтек шалқайып, – уақыт болса көкке аунағанға не жетсін! Бірақ бұл жолы асығыспыз. Қалаға тура тартамыз!

	Көп ұзамай ол машинаға қонды. Жұрт апыр-шұпыр қоштасу айтып, жапырыла шығарып салды. Ақ шляпа киген жолаушы кабинкада нығыз шалқайып кете барды. Той әлі тарқаған жоқ. Ендігі сөз де өзгерді. Еркіндеген әзіл-оспақтың бір орайында Бексейіт Байғожин:

	– Дәкеңді қуамыз. Ілес маған, маржа! – деді. Злиқа Байғожина:

	– Я тебе дам «маржа», – деп, сүйріктей саусақтарын сермеді.

	Думан тарқарда ақырамаш сөз Ақбикешке берілмей әкесіне берілді. Етшең, бойшаң шал жүрелей отырды да:

	– Сөге жамандамаңдар, қарақтарым! «Барға мәзір» деген осы. Әйтеуір, дүбәра тіршілік қой. Жол түскенде кеп тұрарсыңдар! – деп сирек мұртын шиырды.

	Жұрт бет-бетімен тарқаса бастағанда көліксіз дүбәралар қолына ілінген машинаға жармасып жатты.

	Осы кезде жел тұрып еді. Көлдің толқыны жарға ұрып, көбік шаша бастады. Аспанда шағалалар жарқылдап ұшып жүрді. Күн сарғайып, батып бара жатты.





	https://t.me/kzkitap





