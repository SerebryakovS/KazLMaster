	Ивлин Во

	Брайдсхедке оралу



	Роман





	Орыс тілінен аударған Кәдірбек Сегізбайұлы





АЛҒЫ СӨЗ




	XX ғасырдағы Британия сатириктерінің өте көрнекті де танымалдарының бірінен саналатын Ивлин Во (1903-1966) жастық шағында қаламгер болсам-ау дейтін ойдан мүлде аулақ болатын1. “Чэпмен энд Холл” баспасының директоры Артур Воның ұлы үшін әдебиетті ермек ету дейтін ешқашан да құпиялы да қызығарлық әрекет емес, қайта күнделікті іш пыстырардай күйкі тірлік болып елестер еді.

	Жазушының аяқтап үлгірмеген өз өмірбаянына және жуырда жарияланған күнделігіне қарағанда, әкесінің кәсібіне де, оның жазушы достарының тіршілігіне де, ең бастысы әкесі Воның әдеби танымына жас кезінен қалыптасып қалған шүбәлі көзбен қараған. Он бір жасар Ивлин өз күнделігіне: “Менің әкем бір сұмдық кісі. Оның Киплингті жақсы көретінін қайтерсіз?!” – деп жазыпты.

	Ивлин Во Оксфордқа барғанда да өз кәсібін таба алмады; байыпты ғылыммен біржола айналысуға тіпті құлқы болмады. Бірде ол көркемсурет мектебіне де төбе көрсетті – оның сурет өнеріне бейімі даусыз еді, өрнекті жазуға да қолы епті болатын. Оксфордта жүрген тұста да, тіпті жиырмасыншы жылдары ғылымның осынау көне храмы іспетті жерде де айналаның бәрі әдебиетке деген ынтазарлықпен тыныстап тұрса да Во мырзаның басына осы кәсіппен айналысып көру дейтін ой келген емес. Онымен бірге оқығандардың, достарының, тіпті жай ғана таныстарының біразы дырдай жазушы не сыншы болып шыға келді. Университетті тастап шыққан соң Воның біреудің жеке меншік мектебінде біраз уақыт мұғалім болып қызмет істеуіне тура келді. Алайда оны педагогикалық қызмет те қызықтыра алмаған. Сөйтіп, оның қызыл ағашпен жұмыс істейтін шебер-ұста болуды шындап үйренуге ойы кетті. Алайда тағдыр оған деген өзінің басқа бір соқпағын әзірлеп отыр еді. Ол үй болып, аяғын шырмағысы келген тұста қалыңдықтың қалың ағайыны ағаш шеберінің шәкіртін күйеу бала еткісі келмей шуласын. Күйеу жігіттің ақшаны өзіне әбден таныс тәсіл – роман жазып, жазушы болу арқылы ғана табуына тура келді. Алғашқы үйлену тарихының ұшқыны Воның романы “Сұмпайы сұлбаның” негізгі сюжеттік желісінен оңай байқалып отырады.

	Воның алғашқы романы “Құлдырау мен қирау” (1928) тәп-тәуір жетістікке жеткен еді. Дін ілімін оқып жүрген қарапайым ғана студент Пол Пеннифезердің ойда жоқта амалсыз түсіп қалған бас айналдырардай қилы-қилы оқиғалар иіріміндегі тарихы шынында да нағыз шеберлікпен баяндалған болатын. Осы роман-ақ жазушының езу тарттырып отырар әдемі юморы барлығын, қилы да қиын оқиғаларды алып шығар қанатты қиялының таусылмас кені жатқанын көрсетіп берді. Бұл кітабы арқылы-ақ жас қаламгер Во өзінің болашақ бағыт-бағдарын – өзі өмір сүріп жатқан қоғамдағы “құлдырау мен қирауды” дәлме-дәл көрсетіп берген еді. XX ғасырдағы буржуазиялық Англияның “Құлдырау мен қирауы” Воның бүкіл шығармашылығында өз замандастарының оғаш қадамдарын сынап, мінеп отыратын ең басты тақырыбына айналды.

	Жазушының сатирасы сол кездегі Британияның принципті де үзбей жалғасумен келе жатқан кемшіліктерден “қорек” алып тұрды. Алайда Во капиталистік қоғамға қарсы қоятын жақсылықты өткен күндерден іздегісі келді. Ивлин Во Үлыбританияда қазірге дейін бәсекелесті дін ретінде танылып келген әрі үнемі тежелумен келген католик дінін ол 1930 жылы қабылдаған соң, өзінің орта ғасырда өмір сүрмегеніне өкінетінін бірнеше дүркін айтып та жүреді. Жұмақтай жер иелігін мекендеген мырзалар мен қызметшілер үлкен бір отбасы сияқты болып, қол астындағылардың әрбір келелі мәселелерін әділдікпен және адамгершілікпен басқарып отырған діни топтың данышпан да дана басшысының ешкімге зиян тигізбестей етіп шешіп отыратын көне католиктік ортаның өмір салттары оған ең мінсіз орта болып көрінетін...

	Бұл арман тарихтан тысқары әрі қиялға тым жақын еді...

	И. Воның дүниетанымына Үлыбританияда XX ғасырда кеңінен қанат жая түскен “империя идеологиясының” дағдарысы өзінше әсер еткен еді. Жазушы өзінің шыққан тегі бойынша да, қоғамдағы алар орны бойынша да биліктегі қаймақ бетіне шығарлармен тікелей қатынасы болмағанмен, билеуші ортамен туыстық жағынан болсын, дос-жарлық қарым-қатынас жағынан болсын тығыз байланыста болатын. Англия жұртының жоғарғы қабатында тұрғандардың өздерін таптық күрес есеңгіреткен, Британ империясының құлдырауы, британдықтардың өмірінің өзгеден даусыз артықшылығына күмәннің туа бастауы – осының бәрін қаламгер аса бір сезімталдықпен жүрегіне жақын қабылдап, осының бәрін де өз кітаптарында еркін көрсетіп отырды.

	Өмірінің белгілі бір кезеңінде – отызыншы және қырқыншы жылдары теория жүзінде қаруланған Во қазіргі кездің моральдық азғындануына, сенімсіздікке, анархияға дін мен ортағасырлық кісілік пен рухани құндылықты қарсы қоя алардай мызғымас түйінді көргендей болды. Алайда, іс жүзінде өзі көріп, көзі жеткен дүниені айтуда ол өзінің көзқарасына, нақтырақ айтқанда, адасқан қадамына қайшы келіп жатса да, шындыққа қарсы шығып, күнәлі болған емес. Оның уытты сатирасының бәрі де лайықты нысанасына дөп тиіп жатты. Воның нағыз “католиктік” шығармасы “Брайдсхедке оралу” романында жазушының дінге деген көзқарасының ересен елжіреп тұрмағанын айтпағанның өзінде, буржуазия өкілдерінің, ақсүйектердің бейнелерінен бүтін галерея жасағаны анық.

	Әрине кереғар көзқарастағы және өміршең емес әлеуметтік-этикалық мүддесіне қоғамды қайта құру жөніндегі бағдарламасы болған емес, болмақ та емес, соның салдарынан оның сатирасының өрісінің тарлығы айқындалған болатын. Алайда өзін қоршаған дүниенің моральдық принциптері шіркеулік-діни ғақлия немесе көне британ ақсүйектеріне теліне беретін ізгі жандардың өсиеті емес адалдық, қанағатшылдық, кісілік сияқты адамдар қалыптастырған дәстүрлі өмір салты болатын. Оның жазушылық қадамының алғашқы сәттерінде сыншылар объективтік болмысты жоққа шығарғанын жиі кінә ғып бетіне басқанмен, сатирашы Во қатаң моральдық шеңберден шығып көрген емес, өзінің ұстанған жолына адал болды. Оны былайша кінәлау әділдікке жатпайтын. Воның кез келген кітабында дәстүрлі адамгершілік пен қазіргі бей-берекет парықсыздық арасындағы қақтығыс ашық немесе соған ұқсас жағдайда көрсетілді. Отызыншы жылдарда ол жазған “Құлдырау мен қирау” (1928), “Сұмпайы сұлба” (1930), “Қара таңба” (1932), “Қос уыс күл” (1932) және “Сенсация” (1938) атты бес бірдей романында жас кейіпкер мына былыққан орта мен қиянатшыл, азғынданған дүниемен бетпе-бет келеді. Осынау қоғамның заңдылықтарын түсіне бермейтін, сонымен бірге осынау тіршілікке барынша бейімделіп кеткісі келетін аңғырт та аңқау кейіпкер жазушы үшін өзінше сүзгіштің, реттеп отырушының қызметін атқарып, болып жатқан оқиғаның мәнін сол арқылы ашып беріп отырады. Бұл кезеңдегі Воның негізгі міндеті – сол ортаны күлкі ете отырып, әрі мазақтай отырып, жоққа шығару...

	Соғыс жылдары жазылған жазушының үш кітабынан адамгершілік пен эстетикалық идеалды көркемдікпен жүзеге асыруға ұмтылушылық байқалады. Әдебиетші Джон Плант (“Тоқтап қалған жұмыс”, 1942), суретші Чарльз Райдер (“Брайдсхедке оралу”, 1945), офицер Седрик Лейн (“Жалауларды аямаңдар”, 1941) – бұлардың барлығына ортақ құбылыс – қазіргі Англияны жек көре отырып, өткен замандағы мәдени байлыққа тәнті болу байқалады. Егер алғашқы кітаптарында эстетикалық идеал айтарлықтай деңгейде емес, шартты түрде ғана айтылатын болса, соғыс жылдары жазылған романдарында эстетикалық идеалдарға түбегейлі көңіл бөледі. Алайда оның өз басының парасаттылығы Плант пен Райдердің көне сәулет өнерін қастерлеуімен үндессе де, бұлар сатып ал да сатып жібер дейтін заманның табиғи ығыстыруына төтеп бере алмайды. Жазушының өзі жағымды кейіпкерінің шарасыздығын сезіп отырады. Сондықтан да осынау кейіпкерлерінің жан дүниесін сезінгендей оларды жеңіл түрде қағытып та отырады.

	Тек “Қадірлі семсер” (1965) трилогиясының орталық кейіпкері Гай Краучбекті ғана шын мәніндегі жағымды кейіпкер деп атауға болар еді. Торығу мен жеңілістердің тар жол, тайғақ кешуінен өткен соң ғана Краучбек адамның өзі парасатты да пайымшыл адам болса да оның бұйығы болып қалуға қақысы жоқ дейтін көзқарасты ұстанады. Оның міндеті – Жақсылықты барынша жасап бағу.

	Сөйтіп отызыншы жылдар кітаптарындағы үзіп-жұлып айтылатын этикалық идеал соғыс жылдарындағы шығармаларында этико-эстетикалық идеалға айналса, алпысыншы жылдардағы шығармаларында әлеуметтік-этикалық идеалға жол береді.

	Трилогияда Воның идеялық-шығармашылық өсу жолының тағы бір желісі тәмамдалып болады. Ол күні кеше ғана үлкен үміт күткен британдық офицер әрі азаматтың мінсіз образын біртіндей-біртіндей құлдыратып жібереді.

	“Қадірлі семсер” – мұхиттардың қожасы қайырымды қарт, алайда шешуші әрекет жасауға мүлде қабілетсіз Англияның, жойдасыз алып әскери-бюрократиялық машинасына деген өте тапқыр да тамаша сатира. Трилогияның көптеген сатиралық кейіпкерлерінің ішінде бірде-бір қарапайым солдат бейнесі жоқ – жазушы жоғары шенді офицерлерге қарағанда, дәл солардың өз борыштарын адал да үлкен жауапкершілікпен орындағандарын талай рет өз көзімен көрген.

	Трилогиядан басқа оның соңғы жылдардағы айтарлықтай еңбектеріне өмірбаяндық “Гилберт Пинфолдтың сынағы” романы мен мұңды сатирамен жазылған қос повесі – “Үмытылмас ару” мен “Қиратындының ортасындағы махаббат” шығармаларын жатқызуға болады.

	* * *

	“Брайдсхедке оралу” романы байыппен, эллегиялық әуенмен жазылуымен ерекшеленеді. Өте көне католиктік маркиздер Марчмейндер әулетінің өтіп бара жатқан дәурені туралы әңгіме қазіргі капиталистік дүниедегі Брайдсхедтің де көне өмір салтының куәсі болып, бәрін де көріп жүрген бұл әулеттің көптен бергі досы Чарльз Райдердің атынан айтылып отырады.

	“Қадірлі семсер” трилогиясының 1965 жылғы қайта басылымының алғы сөзінде Во “Брайдсхедке оралуды” жазу үстінде “Англияның дәурені өткен жоғарғы табына қазанама жазғандай болдым” деп мойындайды. Кітап бір-біріне қарама-қайшы әр түрлі пікірлерді көп тудырғандықтан да автордың осынау үлкен мәні бар бұл пікірінің маңызы зор еді. Бір қызығы католиксыншылардың бұл кітап туралы пікірлері әр түрлі болды. Біреулерге бұл дінді аспандата көтерген болып көрінсе, автордың діни тақырыпты күрделі әрі екі ұшты мағына бере сөйлейтіні енді біреулерінің ашу-ызасын тудырды.

	Во майданда жараланып, елге қайтқан соң 1944 жылдың көктемінде “Брайдсхедке оралуды” жазуға отырады. Ол өзінің егде тартып қалған жасына қарамай-ақ соғыстың алғашқы күнінен бастап, майданға өзі сұранып аттанған болатын. Өзінің ел патриоты болу парызын адал атқарып, соғыста ерлікпен шайқасты. Кейіпкері Райдердің британ армиясына деген сыни көзқарасы – бұл, дау жоқ, Воның ұрыс кезіндегі біреуді біреу біліп болмас сұмдық берекесіздікке, жоғары шенді офицерлердің кісі таңданарлықтай ықылассыздығына, әскери киім киген шенеуніктердің көзге ұрып тұратын атаққұмарлықтары мен сорақы бюрократизмдеріне әбден көзі жеткен соң, бұл шығарма қағаз бетіне түскен өз көзқарасы болатын.

	Алайда кітап авторы мен оның кейіпкері Чарльз Райдерді теңестіріп қатар қарастыруға болмайды. Бұлайша теңестірудің дұрыс болмайтындығын “Брайдсхедке оралу” мен “Сұмпайы сұлбаны” көз жүгіртіп қана салыстырып қараған кезде көруге болады. Нақтылап айтқанда, Райдердің жастық шақтың алқызыл пердесі бүркемелеген жиырмасыншы жылдардағы Оксфорд пен Лондон туралы есінде қалғандары, Себастьян Флайттың және оның айналасында жүргендердің сұйық істері мен суыт жүрістері Воның “Сұмпайы сұлбада” айтып кеткен оқиғаларымен үндесіп жатады. Алайда айтушының сөз саптасы мен көңіл-күйі өзгерген. Айтушының өзі де өзгерген. Романның бірінші бөлігінде-ақ Райдердің көңілі қалып үлгірген және Воның өзі әжуалап отырған ісіне көңіл аудара бастайды. Жазушы Райдер мен Себастьян Марчмейннің арасындағы өте ұзақ алайда соншалықты бір “мұратқа жеткендей” болып аяқтала қоймаған достықтары туралы тұспалдап, майдаламай-ақ олардың достықтарында рухани жақындықтың, ішкі көңіл-күй ұқсастығының, бірін-бірі жалғастырар ортақ мүдденің болмағанын айтады. Райдер арбалған адам сияқты барлық істе де Себастьянның айтқанын екі етпей, соңынан ереді. Ғылымның орнына түрлі көңіл көтерулер, сауық кештері, шарап, машинамен серуендеу, сапар-саяхаттар алданыш болды – мұның бәрі де қайғы-мұңсыздар мен тіршіліктері әбден қамтамасыз болғандардың өмірі Райдерді бірден еліктіріп әкеткен еді.

	Демек, Райдердің өзі де “сұмпайы сұлба” болғаны ма? Жоқ. Өйткені, Райдерді Марчмейнге рухани қажеттілік жетелеп апаратын, ол рухани қажеттілік – махаббат болатын. Ол деген “басқа бір адамды сүю – бұл бүкіл даналық атаулының алтын тамыры”. Бұл Марчмейннің жастыққа тән сезім бұрқағына (Себастьянның), ақыл тоқтатқан жанның салиқалы құмарлығына (Джулияның) жауап бере алмағаны оның кінәсі емес, қасіреті болатын. Сезімнің жоғарғы, рухани жағын баса көрсету үшін жазушы Райдерді Себастьянмен жалғастырады да сонан соң Джулиямен жақындастырады. Маркиз Марчмейндердің балаларының тағдыры өздеріне берілген тәрбиеге тән өрбиді. Өзінің шыққан тегі жөнінен дәл сол католиктік жер иеленуші ақсүйектерге жататын леди Марчмейнге Во таңдай қаға таңырқап, оның өмір салтын қазіргілер біржола ұмытып болған кісілік қарым-қатынастың мінсіз жетілдірілген түрі деп дәріптейді. Сонымен бірге романдағы леди Марчмейннің бейнесінің әрі-сәрілігі де бар. Ол ештеңеге қарамай-ақ аристократтық дәстүрлі рәсімдерді еш өзгертпей-ақ өмірде қолданғысы келеді, алайда сол үшін қарапайым ғана адами сезімдерді құрбан қылып отырады. Қайырымды да мейірімді етіп көрсетер бетперденің арғы жағында жасырынып тұрған осынау шарттылыққа күң сияқты сөзсіз бағыну, өзін-өзі ұстаудың жазылмаған баптарының талаптарын бұлжытпай орындау сияқты жасандылық оны өзінің ең жақын адамдары – балалары мен күйеуінен де алыстатып бара жатады. Өмір бойы тек қана айналама жақсылық жасаумен келемін деген сенімде жүрген ол, шын мәнінде, өзінің әр қадамымен жаманшылық ұрығын сеуіп жүргенін білмейді.

	Марчмейн отбасымен бірге романға католицизм тақырыбы да кірген еді. Марчмейндердің дұрыс діни жолдағы католиктер мен “жолдан тайғандарға” тең бөлініп кетулері көңіл аударарлық. “Дұрыс дін жолындағылар” – маркиза-шеше, лорд Брайдсхед және Корделия. “Жолдан тайғандар” – Себастьян, Джулия және маркиз-әке. “Жолдан тайғандардың” бірде-біреуіне діннен үзілді-кесілді қол үзіп кетудің сәті түспейді – Себастьян өле-өлгенше монастырьда тұрып, тіршілік етеді; Джулия о дүниедегі рақатты тіршілік үшін, жер үстінің бақытынан бас тартады, қарт маркиз өлім аузында жатқанда шіркеу рәсімдерін өзі орындап көрмесе де әкелерінің ғибадатханасына қайта оралған еді. Оның өмірмен қоштасу сәті “адасқан ұлдың қайта оралуы” ретінде католиктік идеяны дәріптеудің тамаша мысалы болуға тиіс. Алайда бұл жерде де оның әрекетінің мағынасын екі түрлі түсінуге болардай, себебі, бірінші жолы балалары оған дін қызметшісін ертіп келгенде оны үйінен қуып шығады, ал есі кіресілі-шығасылы болып жатқан кезде ғана ол қайтадан шоқынған.

	“Брайдсхедке оралу” романындағы Во католицизмі шетсіз-шексіз азап шегу мен мағынасыз құрбан болу діні болып қалады, қой үстіне бозторғай жұмыртқалайтын ғажайып заман да болмайды, – леди Марчмейннің дінге көзсіз берілуі оның өзіне, не оның жақын туыстарына бақыт әкеле алмады. Алайда романдағы ең басты қайшылық сол қалпында шешілмей қалады: неліктен атеист Райдер католик дініне кіреді, неге ол туралы кітап соңына таяу атүсті хабарлайды? Неге Брайди емес, бүкіл Марчмейндердің ең қораш біреуі оны оңай көндіре салды? Брайдсхед мұнарасында соғыстың ауыр жылдары дірілдей жанып тұрған шамдалдың жалыны Райдер үшін ең алдымен төзімділікті, жастық шағында қалып қойғандай дарынын оятуға себепші болған өткен кезеңдердің эстетикалық құндылықтарының мызғымайтындығын меңзесе керек еді. Ал ол болса Марчмейндер құлшылық еткен католик дініне осының бәрін де құрбандық етіп, ойланбастан қадам жасайды.

	Брайдсхед тұрғындарының ескі үлгідегі өмір салттары Во үшін қаншалықты қымбат болса да, жазушы олардың тіршіліктерінің ақыры осылай боларын ап-айқын түсініп, көріп отырады. Ол туралы кітапта ащы шындық айқара ашылады. Жазушы өзінің субъективті көзқарасынан әлдеқайда биікке көтеріліп, қоғамдық құбылыстарға объективті бағасын береді. Бұл жерде Марчмейндер әулетінің қүлдырауының заңды құбылыс екенін мойындап, автор үлкен әріппен жазылатын Суреткер деген сөзді аспандата түседі.

	Автордың этикалық-эстетикалық идеалдарға көзқарасының күрделілігі мен қарама-қайшылықтылығы Марчмейндердің бейнелерінен көрініс табады. Эпизодтық деңгейде болса да осынау мәселе бойынша кітапты танудағы Антони Бланштың бейнесі үлкен рөл атқарады. Бұл кейіпкер іс-әрекетке тікелей араласпайды, оған бөлінген рөл байқаушы және соны түсіндіріп беруші міндетін атқарады. Оның Марчмейндерге деген қарым-қатынасы Райдердің мәпелей құрметтеуіне қарағанда мүлде басқаша. Басқасын қойғанда, Антонидің өзі жоғарғы таңдаулы адамдардың бір мүшесі болғандықтан, әрі Марчмейндердің алдында кішірейе қоярдай еш себеп болмағандықтан, оның бұл әулетке деген көзқарасының біршама салауаттылау екенін байқамау мүмкін емес. Космополит, ұлттық сезімнен жұрдай, соңғы демі таусылуға жақын ақсүйектердің өкілдері Марчмейндерді Антони Бланш сарказмдық тұрғыдан мінездеп бергенде оның көп жағдайда дұрыс айтатындығына үнемі таңырқаумен жүретін Райдер оны мойындамай тұра алмайтын.

	Осындай бір-бірін жоққа шығаратындай дәрежеде берілер баға автордың өзінің Марчмейндерге деген көзқарасының да біркелкі еместігін көрсетсе керек, Райдер әлдеқандай бір сиқырланған шеңберге қамалғандай көрінеді. Оның жүрегіне жақын Марчмейндер өмірден өтіп, олардың орындарын Селия, Рекс Моттрем және Хуперлер басты. Егер бұлардың соңғысы қорқақ, ұсақ буржуазияшыл-бейімделуші кісі болса, ол Райдерді “бәске көйлегіңді бер” деген сияқты мәнсіз ойынға шақырумен-ақ жынына тиетін болса, ашықтан-ашық қимылдайтын, аузы кең жыртқыш Рекс Моттрем әңгімешінің өзінің жүрегін әбден айнытып болғандай. Моттремде, жазушыға барынша жағымсыз мінез-құлықтар: пайдаға дейтін ашкөздік, тойымсыздық, парықсыз қатыгездік, жан жүрегінің кереңдігі, басқасын айтпағанда, өңін өзгерте қоятын жәндіктер сияқты тез бейімделгіштігі, әрі қашан да ауырдың үстінде, жеңілдің астында бола қойғыштық сияқты өңшең бір қажетсіз ерекшелік бір басына топтасқан болатын.

	Рекс Моттрем мен оның сыбайластары, саясатты сапырған іскерсымақтар, ұсақ кеңселер мен банктерде жүрсе де мемлекеттік билік биігіне қарай жан ұшыра ұмтылысып, өздерінің өмірбаяндарындағы “даққа” қарамай-ақ ұрпақтан-ұрпаққа жалғасып келе жатқан ақсүйектермен ортақ тіл табысып алады. Моттрем атап айтқанда консервативтік партия қатарында жүріп-ақ өзіне лауазымның биік баспалдағын жасап алады.

	Райдердің Моттремді, өз зайыбы ата тегінен ақсүйек Селияны жек көруі тегін емес. Рекс пен Селия – Марчмейндердің түбіне жеткен “бүгінгі ғасырдың” қос ипотасиі2. Бұл кейіпкерлердің әрқайсысы өздерінің сатиралық символдарымен ерекшеленеді. Рекстің Джулияға тас сауытының үстінде гауһартасты монограммасы бар тасбақаны тарту етуі барлықтың, байлықтың және рухани кедейліктің белгісі болса, ішіне уылдырық толтырылған аққудың мүсінін сыйлауы – кінәмшілдіктің, жасандылықтың, көрсеқызарлықтың белгісі болатын.

	Райдердің естелігінде өзін-өзі әжуалау элементі байқалады. Ол өзін-өзі күлкі ете отырып, өзінің 1926 жылғы көпшілік қатысқан толқуға араласқанын айтады. Осынау қадір-құрметі аз оқиғаның тұсында оның жанында өзінің оксфордтық таныстарының ішіндегі ең бір сүйкімсізі, ақылсыз, тәкаппар әрі көрсеқызар ақсүйек Бой Мулкастер болады.

	“Брайдсхедке оралу” романында ортаны әшкерелеудің сатиралық реңкі басым. Алайда, мұнда, басқаша лирикалық тақырып та бар даусымен жар салады. Сөйтіп, Во өте тапқыр диалогтың шебері ғана емес, поэтикалық нәзік теңеулердің аса бай палитрасын пайдалана білетін табиғатты дәл бейнелейтін нәзік жанды суретші екенін де көрсетіп бере алды. Брайдсхедтегі үй, иеліктегі жер, қоршаған айнала – бәрі-бәрін де кітаптың толыққанды кейіпкерлері деп санау қажет.

	Воның бұл шығармасынан американдық өмір салтына деген ең алғашқы сыни көзқарасты да байқауға болады. Нью-Иорк тұрғындарының “жүйке ауруын бойдағы қуат” деп санауы, Селия пайдаланатын “гигиеналық” сұлулық мәселесі бірнеше жылдан соң “Үмытылмас ару” (1948) повесінің негізгі лейтмотивіне айналды. Бір қызығы, мұндағы “Сыбдырлы аңғар” Воның қиялының жемісі емес. Ол Америкада болған кезінде “Лос Анджелеске жақын жердегі “ормандағы алаң” дейтін қорымды барып көреді. Дәл осылай “американдарша жерлеудің” дәл “Сыбдырлы аңғардағы” сияқты жиіркеншіті рәсімдерді Олдос Хаксли де өзінің “Аққулар көп жылдан соң өледі” деген романында жазады.

	“Үмытылмас арудағы” сатира бәрін де қамтыған. Во бұған дейінгі бірде-бір шығармасында дәл мұндай қыңыр тартып, қисық сөйлеп көрмеген болар. Оған АҚШ-та тұратын американдықтар да, сонда тұрып жатқан ағылшындар да – жиіркенішті жандар. Воның пікірінше, американдықтарда әрі көне, әрі тереңде жатқан нағыз өнер жоқ, олардың көпшілігі-ақ рухани жұтаған, сырттан тықпаланған үйретінді әрекеттерге мәз. Бұл әбден үйреніп кеткен жаттанды, автоматтанған іс-әрекеттеріне ғана емес, олардың ойлары мен тілектеріне де тән. Бір кездегі ағылшындардың құдіретті мәдениеті құлдырап кетті. Во бұл құлдырауды буржуазиялық еуропалық мәдениеттің дағдарысымен орынды байланыстырады.

	Сэр Фрэнсис қазіргі ақыл-ойдың алыптары – Джойсты, Фрейдті, Гертруда Стайнды ұқпағандықтан тұманды Альбионды тастап кетуге мәжбүр болды. Оған да, оның жас досы Деннис Барлоуға да XX ғасырдағы “білімдарлық табындырушылары” – Кьеркегордың, Сартрдың, Кафканың есімдерінің еш нәрсе айтпайтыны анық. Автордың түбегейлі сенімі бойынша, бұл сэр Фрэнсис пен оның досының пайдасы екенін көрсетеді...

	Жазушының “Сұмпайы сұлба” және “Брайдсхедке оралу” романдарындағы ең басты мақсатының бірі кейіпкерлерінің өз бейшаралықтарын сыртқы жылтырақтармен бүркемелеп жүрген түрлерін сатиралық әдіспен барынша ашып көрсету болатын. Ал “Үмытылмас арудағы” барлық кейіпкерлер түгелге жуық басқаны алдап, тақырға отырғызып кетуге тырысып жүреді. Көзбояушылық, жалғандық, ең бір сұрқия мінездер – осының бәрі де бүгінгі Батыс өркениетінің бөлінбес бөлшегіне айналды. Тіпті о дүниеге барғаннан кейін де американдықтар барлық жерге де аяғы жететін, барлығынан да басым түсетін механикалық аралардың гуілі “динамомашиналардың гүрілін” еске салады екен...

	Осынау гротескілік-сықаққа толы дүние өзінің қаһарманы – бас бальзамдаушы Джойбойды ұсынады. Оның бейнесін автор бірден көзге көрініп тұрар кереғар іс-әрекеттер арқылы жасайды. Джойбой – жұмыста теңдессіз дарын ретінде танылған “суретші”, “нағыз шебер”, ал үйде аз ақылынан алжасып, “шешей” дейтін сөзді үздіксіз қайталаумен болатын, жүні түсіп қалған тотықұсымен бірге ашқұрсақ тіршілік ететін қаржысын “қияметті күнге” деп сақтайтын жан.

	“Ұмытылмас ару” повесінде Во Джойбойды кінәлап отырған сияқты көрінеді; алайда бұл кейіпкер бейнесі көбіне оған ғашық болып жүрген Эменің оған деген көзқарасы арқылы беріледі. Алайда автордың бұл позициясы нақты есепке құрылған тәсіл болып шығады. Джойбой қарапайым ғана талаптарға жауап бере алмайды. Оның қалыпқа салып қойғандай шағын ақылынан тіпті Эменің өзінің көңілі тез қалып қояды...

	Онымен салыстыра қарағанда Эменің бейнесі жағымды да жұмсақ реңк арқылы өз шешімін табады. Во үшін ол американдық өмір салтын туғызушы, сонымен бірге сол өмір салтының құрбандығы. Эменің өзіне-өзі қол жұмсап өлуіне кінәлілер көп-ақ, жоқ: кінәлілер көп болғанымен, “дәл мынау” деп көрсететін ешкім жоқ...

	Повестің соңына таяу болатын Джойбой мен Деннистің әңгімесі “Сұмпайы сұлбадағы” “сату” сахнасын көзге елестетеді. Қызметі үшін үрейден жылағалы тұрған Джойбой мен Деннис алғаш саудаласқан кезде сол өзі өмір сүріп отырған қоғамның заңдарына сай әрекет жасауға алғаш рет талпынады.

	Эмені жерлеген кездегі трагикомедиялық рәсім нағыз уытты гротеск, яғни сатиралық күлкі арқылы беріледі. Өтіп жатқан оқиғалар кейбір қолапайсыз да үйреншікті емес жағдайлар арқылы күлкі тудырғанмен реніш пен үрей шақырады. Во шығармаларында кезекті сүйіспеншілік үш тағандарының қарама-қайшылықты бейнелерін ашып береді. Шын мәнінде, Адам-Нина-Литлджон, Райдер-Джулия-Моттрем, Деннис-Эме-Джойбой – бұлардың барлығының жеке-жеке мінездері, өз ерекшеліктері болғанмен, осынау үш тағандардың әрқайсысында бәріне де тән ортақ қасиеттер бар болатын. Во шығармашылығының бәріне тән ортақ ерекшелік – адами алғаусыз адалдық пен есеп-қисапшылдық, байлық арасындағы қарама-қайшылық, бітіспес күрес. Мұндай күресте жеңіске жеткендер бола бермейді. Алайда Во өзінің ол қандай топырақта өніп, қандай топырақта өскеніне, дәстүрлі британ жерінде ме, әлде қазіргі американдықтар жерінде ме – бәрібір, гүлденіп келе жатқан саудагерлік тіршілікке деген жиіркенішін жасыра алмайды.

	Жазушы әрдайым рухани өмірмен қоян-қолтық тіршілік ететін, табиғи кісілік қарым-қатынасқа ынтық, нағыз сұлулыққа жаны құмар адамдар жағында, сондықтан да “Үмытылмас арудағы” қара бояулар мол қолданылғанымен, мұның бәрі де оның адамдарды жек көргендігінен емес, олар үшін жаны ауыратындықтан деп түсіну қажет...

	Бұлай бола беруі мүмкін емес... Әлемді әрдайым ашкөздік пен есеп-қисап, шын сұлулықты көрмейтін, естімейтін, саңырау, сақаулық, екіжүзділік пен рухани қаталдықтың билеуі мүмкін емес. Олай болмайтындығы, бола бермейтіндігі жөнінде жазады Ивлин Во. Сондықтан да Ивлин Во өзі өмір сүрген қоғамның кемшіліктерін дәл көре білген, оның соншалықты өткір сыны қоғам құрылысына рухани наразылық білдіруі, қатыгез заманның қадамына деген қатал үкімдей болып көрінеді.

	Г. Анджапаридзе



	Агылшын тілінен орыс тіліне аударган И.Бернштейн





ПРОЛОГ




	Лаураға арналады



	Автордың ескертуі



	Мен – бұл мен емеспін;

	сен – бұл ол емессің;

	олар – бұл олар емес.

	И. В.



	Жаяу әскерлер капитаны Чарльз Райдердің қасиетті әрі құдайға тіл тигізген естеліктері



	ТАБЫЛҒАН БРАЙДСХЕД



	Мен үшінші рота орналасқан жотаның басына шығып, тоқтадым да төменге, тез айығып бара жатқан ертеңгілік тұманның арасынан көрініп қалып тұрған өзіміздің лагерьге көз тіктім. Біз оны сол күні тастап шыққанбыз. Үш ай бұрын біз осында келгенде айналаны түгел қар тұмшалап жатқан; бүгін қай жағыңа қарасаң да көктемнің қылтиып шығып келе жатқан көгін көресің. Сол кезде мен алдымызда талан-таражға түсудің қандай да бір суреті күтіп тұрса да, мынадан артық көзге жас келтірердей көріністі көре алмайтынымды: мен енді бұл жерден титімдей болса да көңілге сәуле түсірер естелік әкете алмайтынымды ойладым.

	Дәл осы жерде армия мен екеуіміздің арамыздағы ықылас-пейілді жерлеп барамын. Дәл осы жерде трамвайдың темір жолы таусылады, демек оларды соңғы аялдама деп оятпайтын болғандықтан ұзын орындықтарда отырып, емін-еркін ұйықтай алады. Трамвайдан түскен соң лагерьдің қақпасына жеткенше, шамасы, ширек мильдей3 жер жүру қажет. Жиегін шөптің орнына бетон жақтаумен көмкерген осынау жолмен жүріп келе жатқанда барлық түймелеріңді түймелеп дегендей, қарауылдың үйшігіне кіргенше фуражкаңды да оңтайлап киіп аласың. Бұл жерге қаланың алдыңғы шеті тиіп тұрады. Кинотеатрлары бар бірінен-бірі айнығысыз тұрған оралымдар осы араға келіп тіреледі де, бұдан әрі қарай елдің іш жағы жалғасып кете барады.

	Біздің лагерь тұрған осы жер жуырда ғана малдың өрісі әрі егістік болыпты; бізге батальон кеңсесі қызметін атқарған жылғаға салынған қожайынның үйі әлі тұр. Кей тұстарда қалың шырмауық басқан жеміс бауын қоршаған қабырғалардың әлі құламай тұрған қалдықтары көрінеді. Суға шайынатын себезгінің сырт жағындағы жарты акрдай4 жерге өскен кәрі ағаштар – мінеки бұл жердің бар көрінісі. Әскерилер келгенше-ақ ферма бұл жерден алынып тасталуға тиіс болатын. Тағы да бір жыл бейбітшілік болып тұрғанда ферма барша үй-үйшіктерімен, алма ағаштарымен, қорғанымен бірге жер бетінен жойылып кетер еді. Қазір осынау жалаңаш жермен қатар жарты мильдей бетонды жолдың бітпей жатқан құрылысы, ал егістік алаңының екі жағынан да бір кездері егістік суын сорғыту үшін муниципалдық жұмысшылар қазғанымен беті қайтадан жабылмай қалған каналдың үлкен арығы көрінеді. Тағы да бір жыл бейбітшілік болғанда бұл жерге қаланың бір шеті жетіп үлгіретін еді. Енді ғой біз қыстап шыққан анау армия барақтары да біржола қиратылатын өз кезегін күтіп тұр.

	Тіпті қыстың күні де қалың өскен ағаштардың қалқасынан көзге түсе бермейтін қалалық жыпдыхапа үйі тас жолдың арғы жағында ғана тұр. Біз оны өзімізше күлкі қылғанмен оның зілдей ауыр қақпасы мен шойын қорғанына қарағанда біздің мекенімізді қоршаған тікенекті сым көзге тым кедейқол болып көрінер еді. Жай күндері бақтың көрікті шалғыны мен қайрақ тас төселген соқпақтарында есі ауысқандар – бақтан басы айналған коллаборационистер – фашистермен ауыз жаласқандар, тең емес күрестен бас тартқандар, өз борыштарын соңына дейін орындап, шешімін таппаған күмәнді істері қалмағандар, ғасыр өркениетінің заңды мұрагерлері қолдары қалт еткенде осылайша қыдырып, өздеріне мұраға қалған байлықтың рақатын сезініп, аралаумен жүреді. Біз оларға жуық жерде сап түзеп жүрер болсақ, солдаттар қорғанның арғы жағындағыларға: “Әй, достым, маған да бір орынды даярлай бер. Күт мені, көп тостырмай барып қаламын!” – деп айғайлайтын. Алайда, біздің взвод командирі, жуырда ғана әскер қатарына шақырылған Хупер олардың қамсыз-мұңсыз өмірлерін мүлде түсіне алмайтын. “Гитлер осыларды газ камерасына апарып тықса ғой, – дейтін ол – Өзіме салса, одан кейін әрекеттерін үйренуге де қарсы болмас едім.”

	Мұнда мен қыстың қақап тұрған күндерінің өзінде жұрттың сенімінен қанаттанғам; себебі ішкертін аудандардан бізді мұнда әкеліп, тектен-текке төккен жоқ, портты қаланың жанына әкелгені кез келген уақытта Таяу Шығысқа әкете беруі мүмкін деген жел сөзге желпініп жүрген рота сарбаздарын әкеліп, шеру тартқызатынмын. Бірақ күн артынан күндер өте берді, біз болсақ қар тазалап, оқу-жаттығу алаңын тегістеумен болдық. Менің көз алдымда олардың реніштері шарасыздыққа, тағдырға мойынсұнуға алмасқандай болды. Олар порттағы кабактардың иістеріне қанып, зауыттардың әбден таныс сирек үндері мен би алаңдарынан естілген оркестр әуендеріне құлақтарын түретін. Қалаға демалысқа барып қайтуға шыққан бетте көше қиылыстарында тұрып, жан-жақтарына жіті қарайды, көзге офицерлер шалына қалса, оларға тік тұрып сәлем береміз деп жандарына ерткен бойжеткендердің алдында өз беделдеріне нұқсан келтіріп алмас үшін басқа бір бағытқа қарай бұрылып кетуге даяр тұрар еді. Рота командирінің кеңсесінде отбасылық жағдайларына байланысты демалыс сұраған өтініш хаттар үйіліп жататын, және күн сайын таң атпай жалтақой жауынгердің ақталған үні мен бет-аузы жылмиған өсекшінің жыпылдай сөйлеген даусы естілер еді.

	Ал мен болсам, бүкіл ереже бойынша олардың рухтарының биік болуы үшін бар өнерімді салуға тиісті болдым, бірақ өзім қайранда қалғандай қайырлап жүргенде оларға қандай жәрдемім тимек? Өзінің басшылығымен құрылған батальонның басшысы, біздің полковникті жоғарылатып, оның орнына басқа оқу пунктінен шыққан, өзгені қойып, өзін де танып болмаған жас жігіт келген. Енді ғой, офицерлер тамақтанатын асханада бұрынғы еріктілер кездеспейді десе де болғандай, соғыстың алғашқы күндерінде сапқа тұру әзірлігімен бірге өткендердің бәрі де әр жаққа бытырап кеткен; біреуі денсаулығына байланысы босатылса, біреулерінің қызметтері жоғарылап, басқа батальонға ауысты, біреулері штаб жұмысына ауысса, біреулері арнаулы бөлімшелерге жазылды, біреулері оқу-жаттығу кезінде шейіт болса, енді біреулері майдандық дала сотына тапсырылды; олардың орындарын әскер қатарына жаңадан алынғандар басты; казармада қазір күні бойы радио саңқылдап, түскі астың алдында сыра бұлақ болып ақты; бәрі де бұрынғыдай емес, басқаша күйде еді.

	Мұнда мен отыз тоғыз жасымда-ақ өзімді қарт кісідей сезіндім. Мен кешкілік әбден діңкелеп, қалаға шығып, қыдырып қайтуға мойным жар бермейтін; қайдағы бір орындық па, газеттер ме, әйтеуір кез келгенді өзіме қарай икемдейтінмін; сонан соң кешкі астың алдында үш рюмка джинді міндетті түрде тастап алып, сағат тоғыздан кейінгі хабардан соң бірден ұйқыға бас қоятынмын. Ертеңгілік тұратын уақыттан бірер сағат бұрын оянып аламын да түрлі-түрлі ойдың құрсауында қалып қиналамын.

	Дәл осы жерде менің ең соңғы махаббатым өлді. Оның қазасы шынында да ойламаған жерде болды. Бір жолы біз ол жерден кетерден аз уақыт бұрын мен тағы да төсегімде жатып, оянып алып, мынау шағын бөлмеде жатқан басқа төрт тұрғынның қорылдары мен ұйқысырай былдырлаған үндерін естіп, қараңғылыққа қарап жатып, таңы енді атар келер күннің: мылтық атуға үйрететін қос капралды тағайындауды ұмытып кетпейін, бүгін демалысқа кеткендердің көп кешігетіндері тағы да менің жауынгерлерім болып жүрмесе игі, қосымша шақырылғандарға топография жөнінен сабақ өткізуді сеніп тапсыруға бола ма, жоқ па деген сияқты сауалдарға таң бозының алдындағы қараңғылыққа үңіліп жатып, ой жүгіртіп жатып, бір кезде осының бәрі де санамда солғын тартты да, олардың орнына өзгеше бір ойлар кимелесін. Енді өзімді жұптық өмірдің төртінші жылында сүйіктіңе деген құмарлықтан жұрдай, нәзік сезімнен ада, күні кеше ғана аяулысы болған жанды қадірлеп-қастерлеу дейтін пейіл де жоқ; енді оның келгеніне қуанып, оны жақсы сөзбен қуандыруға да тырыспайтын, оның не айтып, нені қойғанында жұмысы да жоқ, және осынау қисая ұшқан түтінді түзеуге ұмтылмайтын, ойда жоқтағы бұл өзгеріске өзін титімдей де кінәламайтын күйеудің орнында сезіндім. Мен жұптық тіршіліктің көңіл қалдырған барша соқпағымен жүріп өттім; армия екеуіміз бір-бірімізге алғашқы ессіз құмарлықтан бастап, бүгінгі күңгірттеу күнге – бізді тек заңның міндеттеуі мен парыз, үйреншікті әдет дейтін бір болымсыз түйткілдер ғана байланыстырып тұр екен.

	Үйдегі мұңды қойылымның барлық көрінісі сахнаға шығып болды – бұрынғы ұсақ-түйек реніштер бірте-бірте жиілей түсті, көз жасы дейтін әсер етуін доғарып, татуласу дейтін өз қадірін жоғалтты, бір-бірімізге жат болып, ызғарлы қарсылық өрістей түсті, бет алысымыздың дұрыстығына дейтін сенімділік менен емес, мен жақсы көргеннен шығып жатқандай. Мен оның үнінен шыншыл емес әуенді байқадым, байқадым да оның әр сөз, әр сөйлемін аңдитын болдым; жүзінен кісіні ұққысы келмеген, бос, менменшіл пиғыл, еріндерінің емеурінінен-ақ бір қаталдықтың табы байқалады. Бір шаңырақ астында тұрған әйелді қалай зерттеп білсе, мен де оны үш жарым жыл бойы күн құрғатпай зерттеумен болыппын, сөйтіп мен оның салақтықтан туындайтын қылықтарын, әдемі болып көрінудің жасанды да әбден бойына сіңісіп кеткен әдіс-тәсілдерін, қызғанышы мен пайдакүнемдігін және өтірікті айтып тұрған кезде саусақтарын сипалағыштайтын әдетін – бәрін біліп алыппын. Сүйкімділігінен жұрдай болған ол қазір мен үшін бөтен де бөгде жан. Ақыл-естен айырылған әлсіз бір сәттерімде біртұтас жан болып елестеген еді-ау.

	Сондықтан да лагерьден кететін күні ертеңгілік қайда баратынымызды да білгім келген жоқ. Өз шаруамды жасауды жалғастыра бердім, алайда біржола бағыныштылықтан басқа сезім атаулыдан жұрдаймын. Ертеңгі 09.15-те жақын маңдағы темір жол станциясынан пойызға отырасыңдар, қоржындарыңа әлі желінбеген тәуліктік тағамның қалғанын салып аласыңдар дейтін бұйрықтан басқа ештеңеге басымды ауыртқым келмейді. Рота командирінің көмекшісі алдыңғы қатардағы отрядпен барар жерге жүріп те кетті. Ротаның керек-жарақтары алдын ала буылып түйіліп қойған. Хуперді сапқа тұрғандарды бақылаушы ғып тағайындағанмын. Рота 07.30-да заттарын салған қоржындарын казарманың кірер аузына апарып қойып, өздері плац-жаттығу алаңында сап түзеуге тиіс болатын: Бұған дейін де 1940 жылдың әдемі бір ертеңгілігінде Калені қорғауға апарады-мыс дейтін әңгіме шығысымен-ақ бізді бір жерден екінші жерге біраз көшіріп, әдеттенген болатын. Содан бері қарай кем дегенде орнымызды жылына үш дүркін ауыстырған болармыз-ау. Бұл жолы жаңадан келген полковниктің осы көшіміздің барынша “құпиялығы” туралы әңгімені даңғаза шуға айналдырғаны сонша, тіпті біздің киімдеріміз бен мінетін көліктеріміздегі әскери белгілерге дейін алдырып тастады. “Бұл әскери даярлықты тексерудің тамаша көрінісі болмақ, – деді батальон командирі. – Егер мен барған жерімізде осы лагерьде тұрған кезде біреулер танысқан әйел қауымының бірде-біреуін көрер болсам, онда құпия ақпараттардың сыртқа шығып кеткені деп білемін.”

	Полк асханасынан шудалана шыққан түтін тұманмен бірге жоғары көтерілгенде біреулердің бұрындары жоғарырақта қоныстанған мекеніне қарай иретіле көтерілген соқпақтар мен жолдар көрініп қалды. Лагеріміздің сыртқы көрінісі еңбекқор археологтар жүздеген жылдардан кейін қазып шығарған қоқыс сияқты елестейді.

	“Поллок олжасы бізге жиырмасыншы жылдықтағы құл иеленуші-азаматтық қоғам мен оның орнына келген тайпалық анархия екеуінің араларында тұрған өте бір құнды буынды көрсетіп отыр. Мінеки, біздің алдымызда өркендеген, тіпті жерді құрғатудың күрделі жүйесі мен төзімді жолды салуды меңгерген, алайда өте қарапайым нәсіл жаулап алған бүтін халықтың мәдениетін көріп отырмыз”.

	Бәлкім, болашақтың данышпандары біз туралы осындай ой қорытар деп ойладым да старшинадан:

	– Мұнда мистер Хупер болмады ма? – деп сұрадым.

	– Әзірге көрінбейді, сэр.

	Ол екеуіміз рота кеңсесінің бөлмесіне кіргенде осының қарсаңында ғана бүлінген, жоғалған барақ мүліктерін тізбелеген кезде бүп-бүтін тұрған терезе әйнегінің сынғанын көрдік.

	– Түнде қатты жел соққан еді, сэр, – деп старшина асығыс ақтала бастады. (Бүкіл сынған терезе атаулы осындай сылтаумен немесе “саперлік жаттығу тұсында” деген желеумен шығасыға жатқызылған.)

	Хупер де келді, бұл өзі бір дидарында дімкәстіктің ізі бар, шашын артына қарата жылмитып тарап жүретін, сөзінде провинциядан келгендігін білдірер ерекшелігі бар жас жігіт болатын. Біздің ротамызға келгеніне үшінші ай болған-ды.

	Хупер өз ісін нашар білгені үшін әрі сәл тыныс алу кезінде ол жауынгерлердің бәрін де “джон” деп атағаны үшін солдаттар оны барынша жек көретін; ал мен болсам, ол бөлімге келген күні біздің офицерлер тамақтанатын асханада болған оқиға үшін оны шындап-ақ жақсы көріп кеткенмін.

	Батальонның жаңа командирінің келгеніне не бәрі бір-ақ апта болған, біз оның қандай жігіт екендігіне әлі жіп тағып та үлгермегенбіз. Ол сол күні-ақ офицерлерді бір-екі рюмке джинмен сыйлап та үлгірген, өзі де жеңіл ғана қызулау болатын. Оның көзі бірден Хуперге түскені.

	– Анау бір жас офицер сіздің Райдеріңіз емес пе? – деп сұрады ол менен. – Оның шашы өсіңкіреп кеткен екен.

	– Иә, сэр, – деп жауап бердім. Оның айтып тұрғаны рас та еді. – Мен өзім де қадағалармын.

	Полковник тағы жүз грамдатып алды да, екі көзін Хуперден алмастан әлденені мұрнының астынан, бірақ түсінуге болатындай ғып міңгірлеген: – Құдай-ау десеңші, қазір қандай офицерлерді жіберетін болған!

	Шамасы сол кеш бойы Хупердің бет-бейнесі оның көз алдынан кетпеген сияқты. Кешкі тамақты ішіп болған соң ол ешкімге арнайы сөйлемесе де былай деді:

	– Менің бұрынғы батальонымда жас офицер мынадай түрмен көрінсінші, сөзіме күмәндарыңыз болмасын, онда ғой кіші офицерлердің өзі шашын тақырлап, сыпырып тастар еді.

	Мұндай көңіл көтерудің тәсілін ешкім қолдамаса керек, олардың үнсіз қалғандарына батальон командирі ду етіп ашулана қалсын.

	– Сіз, – деп ол бірінші ротаның офицеріне, біздің қатар жүрген жолдастарымызға қарап, барқ ете қалған. – Барып, қайшы әкеліңіз де мына жігіттің шашын алып тастаңыз.

	– Бұл бұйрығыңыз ба, сэр?

	– Бұл сіздің командиріңіздің көңіл қалауы, сізге бұдан басқаша қандай бұйрықтың қажет екенін мен түсінбей тұрмын.

	– Өте жақсы, сэр.

	Жұрттың бәрінің де ыңғайсыз күйге түскеніне қарамастан Хуперді креслоға отырғызып қойып, желке тұсын қайшымен екі-үш дүркін шырпыған болды. Мен жаңағы “жазалау” түрі басталғанша буфеттен шығып кеттім де, кейінірек Хуперден сол оқиға үшін кешірім сұрадым.

	– Біздің батальонда көңіл көтерудің осындай түрі бар екен, ол әдетке айналған әрекет екен деп қалмаңыз, – дедім мен.

	– Ә, жоқ, мен ренжіген жоқпын, – деп жауап берді Хупер. – Мен де қалжыңды түсінемін ғой.

	Хуперде армияға байланысты бос қиял – анығырақ айтқанда, қалың тұманның арасынан саңылау тауып бүкіл әлемді түйсінгендей, бұл мәселеде оған ерекше болып көрінетін жекелеген жаңсақ пікір деген болмайтын. Ол армия қатарына өзінің бар күш-қуатын уақытша болса да бармай қалуға жұмсағанмен, одан ештеңе шықпай, өз еркінен тыс зорлықпен келген болатын. Ол үшін армия деген, өз сөзімен айтқанда, қашсаң да құтқармайтын “қызылша дерті” сияқты болатын. Хупер романтик емес еді. Ол бала кезінде Руперт патшазаданың атты жауынгері болып, ойнаған жоқ және Ксанфтың жағасындағы лагерь алауына төніп отырмады; мұндай кезімде біздің мектептің балалары мен ерлерінің көз жасынан ерекшелігін көрсетіп берер қыс алдындағы қысқа ғана музыка сазына ілесе оқылған поэзиядан басқа дүниеге өз басым жанарымды шылаған емеспін. Хупер көп жылапты, бірақ әулие Криспин күніндегі Генрихтің сөзіне емес, немесе Фермопильге арналған эпитафия – тастағы жазуға да жыламапты. Оны оқытқан тарихта соғыстар аз жазылатын да ең жаңа өндірістік даму туралы егжей-тегжейлі көбірек тәптіштейтін. Галлиполи, Балаклава, Квебек, Лепанто, Баннокберн, Ронсеваль және Марафон, сондай-ақ Батыстағы биіктік үшін болған шайқаста мерт болған Артур, тағы сол сияқты жүздеген жандар шейіт болған атауларына тіл сынардай жерлер мен үшін азды-көпті сүрген дәуренімде ерекше үнмен жадымда жаңғырса, мұның бәрі Хупер жазғанға еш әсер етпес еді.

	Ол сирек шамданатын. Өзі істің қисынын келтіре қоятын адамдарды жақсы көргендіктен, қарапайым ғана шаруаны біреуге сеніп тапсыруы оңай болмайтын. Сауда-саттық тәжірибесі, алып-берімге епсекті болғандықтан, ол армиялық шаруаның – қажетті заттармен қамтамасыз ету, ең аяғы айлық еңбек ақыны төлеу мен жұмысшы күшін пайдаланудағы берекесіздіктерді көріп отырып; “Жо-оқ, бизнесте мұндай тіршілік жасаса өзінің көкесін көрер еді”, дейтін.

	Мен ұйқысыздықпен арпалысып жатқанда ол шіркін рақаттанып қатты ұйықтайтын.

	Оның есесіне екеуіміздің бірге болған кезімізде Хупер маған Жас Англияның көрінісі сияқты болар еді, сөйтіп газеттерден “Жастар болашақтан не күтеді?” дейтін ой толғамдарды оқыған тұста мен әрдайым “Жастардың” орнына өзімнің “Хуперімді” қойып, олар сенімділік дейтін сезімді жоғалтып алған жоқ па екен дейтін түйінді шешкім келетін. Жұртты оятар алдындағы қараңғылықта ұйықтамай жатқан тұста мен “Хупердің прогрестік қадамдары” туралы, “Хупер өмір сүрер орта” туралы, “Бүкіл әлемдегі Хуперлердің ынтымақтастықтары” және “Хупер және дін” туралы мәні аса терең ой теңізінде малтып жүремін. Ол осынау барша қоспалардың айқындағышы сынды болатын.

	Егер ол офицерлер мектебін бітірген соң қандай өзгеріске ұшырады дер болсақ, онда оның осынау айлар ішінде жау түсірер жігітке ұқсастығы мүлде жоққа тән болды деген дұрыс. Сол бір ертеңгілікте оған деген сәтсіз оқиға салмағынан басқа емес өзінің адамилық бейнесін жоғалтып алғандай болып көрінеді. Бишілерше екі өкшесін бір-біріне сарт еткізіп, “тік тұр” дейтін бұйрықты орындағандай сіресе қалды да, биялайлы саусақтарын маңдайына тарбита қойды.

	– Старшина, менің мистер Хупермен сөйлесуім керек... Сайтан алғырлар-ау, қайда жоғалып кеттіңдер? Жеке құрамды тексеріп шық деп едім ғой.

	– Мен кешігіп қалдым ба? Кешіріңіз. Жиналып-терілгенше сол болып қалды.

	– Ол үшін сіздің жәрдемші-денщигіңіз бар ғой.

	– Оның солай екені солай ғой. Өзінің де заттары бар дегендей. Өйтпесе болмайды ғой. Егер осынау жандармен бір рет тіл табыса алмай қалсаң, олар асықпай жүріп-ақ саған есесін қайтарады.

	– Жарайды жақсы, барыңыз да тексеруді бастаңыз.

	– Құп болады. Тастай қыламын. Құдай үшін “тастай қыламын” демеңізші.

	– Кешіріңіз. Мен бәрін де ұмытпауға тырысармын. Әйтпесе бастан шығып кетеді.

	Хупер кетісімен старшина қайта оралды.

	– Батальон командирі осында келе жатыр, сэр, – деді ол маған.

	Мен оған қарсы жүрдім.

	Доңыздың ақсары жалы түстес мұртына тұман шық тамшылар болып қоныпты.

	– Мұнда қалай? Бәрі де ойдағыдай ма?

	– Бәрі де ойдағыдай деп ойлаймын, сэр.

	– Ойлайсың, ә? Дәл білу керек.

	Оның жанары терезе әйнегінің сынығына барып тірелді.

	– Бүлінген мүліктер тізіміне енгізілді ме?

	– Жоқ, әлі енгізілген жоқ, сэр.

	– Жоқ дейді? Егер менің көзіме түспеген жағдайда қай кезде тізімге кіргізетін едіңіздер?!

	Ол менімен сөйлесуді қолайсыздау көргендей, ең бастысы сол қолайсыздық үшін дауыс көтеріп тұрғандай көрінді. Әрине, бұдан маған келіп-кетер ештеңе жоқ еді.

	Ол казарманың арт жағындағы пулеметшілер взводы мен менің аумағымды бөліп тұрған сым қоршаудың жанына алып келіп, одан лып етіп, секіріп түсті де бір кезде ферма шекарасы сияқты болып қазылып, қайта жабылмай қалған орға қарай адымдады. Ол бақшаның ішін азбан доңыз сияқты офицерлік таяғымен түрткілеп қаза бастады. Көп кешікпей-ақ оның салтанатты, масайраңқы үні естілген; ол солдат тіршілігіне тым жақын дүниелердің қалдықтарын тауып алыпты. Қурайдың арасынан сигареттің қорабы, консервінің ескі қалбырлары, швабраның басы, пештің қақпағы, тот басып кеткен ескі шелек, шұлық, бір бөлке нан, тағы бірдеңелер шықты.

	– Қанеки, қараңызшы, – деді батальон командирі. – Бұл, әрине, бізден кейін осында келіп орналасатындарға жап-жақсы-ақ әсер қалдырар.

	– Иә, сұмдық, – деп жауап бердім.

	– Масқара, лагерьден кеткендеріңізше бұларды жинастырып, өртетіп жіберіңіздер.

	– Құп болады, сэр. Старшина, бір солдатты пулеметшілерге жіберіңіз де, капитан Браунингке батальон командирінің мынау ордың айналасын тазаласын деген бұйрығын жеткізіңіз.

	Менің бұл сөзімді оның қалай қабылдағанын әзірге түсіне алмадым, оған да түсініксіз болғаны анық. Ол бірер минут таяғымен ордағы қоқыстарды түрткілеп тұрды да кілт бұрылып, кетіп қалды.

	– Сэр, сіздің мұныңыз дұрыс болмады, – деді. – Мен ротаға келген күннен бері ақылшым да, қорғаушым да болып жүрген старшина, – құдай біледі бар ғой, бекер болды.

	– Бұл қоқысты біз тастағанымыз жоқ.

	– Сэр, ол солайы солай ғой, бірақ түбі қалай боларын кім біліпті?! Егер шені үлкен офицермен бірден тіл табыса алмасаң, ол қалай да сенен есесін алады.

	Біз шеру тартып, жындыхананың жанынан өтіп бара жатқанымызда үш қария қорғанның жанында тұрып, бізге бір тілектестік сөздерін айтып тұрды.

	– Е-ей, қариялар, көрісер күн жақсы болсын!

	– Бізді тосыңыздар!

	– Жабықпаңыздар, жайсаңдар! Көп кешікпей-ақ көрісерміз! – деп солдаттар да жақсы лебіздерін білдіріп жатты.

	Мен алдыңғы взводтың алдында Хупермен қатар адымдап келе жаттым.

	– Бізді қайда апара жатқанынан хабарыңыз бар ма?

	– Білсем бұйырмасын!

	– Бәлкім, ақыры ана жаққа апарар.

	– Жоқ.

	– Демек, тағы да жалған дүрлігіс болды ғой.

	– Солай.

	– Ал жұрттың бәрі сонда барамыз деседі. Қалай ойларымды да білмеймін. Тым қызық болды-ау өзі, егер біз ешқашан соғыспайтын болсақ, онда мұндай дөрекі тәлім мен ұзақ сөзбұйданың не қажеті бар?

	– Оны уайымдамай-ақ қойыңыз, әрқайсыңызды да әбден жалықтырардай күн де туар.

	– Әй, менің ұрысқа құлшынып тұрғаным да шамалы. Әйтеуір ұрысқа араласқанмын деп айтып жүргенге тәуір дегенім ғой.

	Қосалқы жолда бізді ең соңғы заманақыр болғанға дейін жасалғандай өте көне жолаушылар құрамы күтіп тұр екен; жұрттың орналасу мәселесін темір жолдың әлдеқандай бір бастығы қолға алыпты; жұмысшылар командасы жүк машиналарындағы заттардың соңғы бумаларын жүк вагондарына тиеп болды. Жарты сағаттан соң біз тас-түйін даяр болдық та, бірер сағаттан соң орнымыздан қозғалдық.

	Менің взвод командирлерімнің үшеуі және мен жеке бір купені иемдендік. Олар бутерброд, шоколадтарын жеді де, темекілерін тартып, ұйықтауға жатты. Бірде-біреуінен оқитын кітап табылмады. Алғашқы үш әлде төрт сағат бойы олар өзіміз өткен қалалардың аттарын оқып әуреленді, сонан соң неге екені белгісіз, пойызымыз ай далаға келіп, ұзақ тоқтаған кезде терезеден бастарын шығарып, даланы тамашалады. Сонан соң ол қызық та жалықтырды. Түс әлетінде, сонан соң әбден көз байланған кезде бидонмен әкелінген жылымшы какаоларын кружкаларымызға ожаумен құйып берді. Эшелон жазық, көңілсіз даланы басып, оңтүстік магистральмен тартып келеді.

	Бұл күннің басты оқиғасы батальон командирінде өткен “лездеме” жиналысы болды. Бізді хабаршы арқылы шақыртуды ести салысымен полковниктің өзі және бүкіл асай-мүсейін тағынып, басына темір телпегін киіп алған адъютанты екеуі отырған купеге жиналдық. Оның алғашқы сөзі былай болды:

	Бізде мұнда лездеме – жедел мәжіліс өткен кезде әркім әскери формамен келуге міндетті. Біздің дәл қазіргі сәтте пойызда келе жатқанымыз ешқандай да сылтау болмауға тиіс. – Бәрімізді де қуып шығар деп ойлап едім, құдай оңдағанда бізді сұсты жанарымен бір шолып өтті де – отырыңыздар! – деді.

	– Лагерьді масқара күйде қалдырып кеттік. Мен қай жағыма көз салсам да офицерлердің өз борыштарына өте сорақылықпен қарағандарының куәсі болдым. Батальонның және оның командирінің атақ-даңқы дәл осы жағдайдан басталмақ. Және де мен, – шынымен-ақ ол осы сөзді айтты ма, әлде оның талағы тарс айырылып отырған соң солай деді-ау деп қабылдадым ба, әйтеуір, ол сөзін былай жалғастырғандай: – осындағы уақытын өткізіп жүрген кейбір офицерлердің берекесіздіктеріне байланысты өзімнің кәсіби беделіме нұқсан келтіріп қойып, қарап отыра алмаймын.

	Біз қажет болғанда жазып ала қою үшін блокнотымызды тізеге қойып, даяр отырмыз. Өте қағылездеу адам өзінің бұл сөзінің онша сәтті шыға қоймағанын түсінген болар еді, бәлкім, ол түсінген де шығар, әйтеуір ол шәкірттеріне ренжіген мұғалім сияқты дауыс ырғағын өзгертіп, былай деді:

	– Мен тек қана шаруаға жауапкершілікпен қарағандарыңды сұраймын.

	Сонан соң қағазының бүктеуін жазып, оқи бастады:

	“Бұйрық.

	Істің жағдайы. Қазіргі сәтте батальон А пунктінен В пунктіне көшірілуде. Орын алмастыру жаудың аспаннан бомба тастау немесе химиялық шабуыл жасау қаупі мол жағдайда ірі темір жол магистралі арқылы жүзеге асырылу үстінде.

	Міндет. Менің міндетім – В пунктіне жету.

	Мүмкіндік. Эшелон діттеген жерге 23 сағат 15 минут шамасында жетеді.”

	Содан әрі қарай.

	Содан әрі оның ең жайсыз тиер салмақты тұсы “Ұйғарым” деген қосымшасында жатыр еді. Эшолон діттеген жерге жеткен бойда үшінші ротаның екі взвод солдаттары батальонның мүліктерін сол жерде күтіп тұруға тиіс жүк машиналарына тиеп, бөлімшенің қоныстанатын тиісті орнына апарып, түгелдей түсіруге; үшінші взвод уақытша далалық қойманы күзетуге, сондай-ақ жаңа лагерьдің қажетті тұстарына – периметрлеріне де күзет қоюға міндетті.

	Сұрақтарыңыз бар ма?

	– Жұмысшы команда үшін қосымша какао алуға бола ма?

	– Жоқ. Тағы сұрақтарыңыз бар ма?

	Мен біздің старшинаға өзімізге жүктелген міндеттер туралы айтқанымда ол күрсініп салды:

	– О, маңдайы тайқы үшінші рота! Тағы да жүктің ауырын бізге артқан екен ғой.

	Бұл сөздерден батальон командирін өзіме қарсы қойып алғаным үшін мені кінәлаған астарды тез аңғардым.

	Мен жаңалықты взвод командирлеріне жеткіздім.

	– И-иә, – деп абыржыды Хупер, – балалардың алдында ыңғайсыздау болды. Олар, әрине, ренжитін болды. Қайда ең лас шаруа болса, міндетті түрде бізді тауып алатыны несі?

	– Сіздер түнгі күзетке барасыздар.

	– Оның солайы солай ғой. Ал енді қараңғыда күзететін периметрлерін қалай таппақпыз?

	Кеш бата қолына зырылдауығын ұстаған командирдің хабаршысы вагондарға кіріп, тағы да жүректі зырқ еткізген “Deuxieтe service!”5 – әбден пісіп-қатқан сержанттардың біреуі әзілдеген болды.

	– Бізге сұйық күйдіргі газ шашып жатыр, – деп хабарладым мен. – Жылдам, барлық терезелер жабылсын!

	Сонан соң мен отырдым да, адам шығынының жоқтығы және рота мүлкінің улы затпен бүлінбегені және де вагондардан адамдар мен жүктерді түсірмес бұрын вагондарды залалсыздандыратын адамдарды бөліп қойғаным туралы мәлімдеме жазуға отырдым. Байқаймын, батальон командиріне бұл әрекет ұнаған болуы керек, ол қайтып біздің мазамызды алған жоқ. Қараңғылық әбден түскен кезде бәріміз де ұйықтап кеттік.

	Әйтеуір, біраз кешігіп барып, біздің құрам разъезге келіп, тоқтады. Әскери құпияны сақтау үшін және әскери даярлықты жақсарта түсу мақсатында біз платформа мен вокзалдан аулақтау жүруіміз қажет болатын. Қараңғыда вагон тепкішегінен шлак төгілген жол жиегіне секіріп түсу оңай болған жоқ; қайсыбірі аяғын ауыртып, берекесіздікке әкеліп соқтырды.

	Жол үстіне, еңіске қара сап түзеңдер! Капитан Райдер, үшінші рота, қашандағыдай асықпайсыздар-ау!

	– Иә, сэр, бізде әкке байланысты азды-көпті қиыншылықтар болып тұрғаны.

	– Әкке байланысты дейді?

	– Вагондардың сыртын залалсыздандыруға байланысты, сэр.

	– О, қандай адалдық десеңіздерші. Оны қоя тұрыңыздар да іске кірісіңіздер.

	Қабақтарын аша алмай тұрған солдаттарым асай-мүсейлерін сылдырлатып, жол үстіне сапқа тұра бастады. Хупердің взводы да сапқа тұрған қалыптары қараңғыға қарай адымдап бара жатты; үш тонналық жүк машинасын таптырып алып, солдаттарды тік жарқабаққа тізбекке тұрғызып қойып, жүктерді қолдан-қолға тией бастадық; мән-маңызы бар шаруамен айналысқан соң жігіттердің барлығы да көңілденіп-ақ кеткен. Алғашқы жарты сағат бойы мен де тізбек қатарында тұрып, жұмыс істедім, алғашқы кеткен жүк машинасындағы жүкті түсіріп келген рота командирінің көмекшісі қайта оралып келген кезде ғана белімді жаздым.

	– Лагерь жаман да емес екен, – деп мәлімдеді ол маған. – Бір шонжардың үлкен үйі, тіпті жанында көлшігі де бар екен. Сәтін салса, қаз-үйрек те атып алармыз. Жанында бір ішімдік үйі мен поштасы бар деревня бар екен. Жақын маңда ешқандай қала жоққа ұқсайды. Мен екеуіміз үшін жеке бір үйді иемденіп қойдым.

	Таңғы сағат төртке таяу жұмыс тәмамдалды. Мен ирелеңдеген ауыл арасының жолымен тарта жөнелген соңғы машинаға отырғанмын, жарыса өскен ағаштардың бұтақтары машинаның маңдай алды желқағар терезесін ұрғылайды; бір жерге келгенде жолдан бұрылдық та үйдің ауласына кіре беріс аллея сияқты жерге келіп едік, оған тоқтамай екі аллея келіп түйіскен ашық алаңқайдан шықтық; мұнда керосин фонарьлар қойылған жаңағы алаңқайда жүктер тау болып үйіліп жатыр екен. Біз жүктерді түсіріп бола бергенде жерге төніп, жақындап тұрған қап-қара аспаннан жаңбырдың ұсақ тамшылары тама бастаған, жол көрсетушіге еріп, болашақ мекенімізге тарттық.

	* * *

	Денщик оятқанша ұйықтаппын, өне бойым дел-сал болып, үн-түнсіз орнымнан тұрдым да, барып қырынып-жуындым, тек есіктен шыққалы тұрып, рота командирінің көмекшісіне бұрылдым да сұрақ қойдым:

	– Ал бұл жер қалай аталады?

	Ол жауап берді де, сол сәтте біреу сөйлеп тұрған радионы өшіріп тастағандай күн құрғатпай дәл құлағымның түбінен үнемі ызыңдаумен болатын мазаң үн кілт үзілді де, ең алдымен жан-дүнием қаңырап бос қалғандай бір ұлы тыныштық жайлады. Сонан соң ғана өте тұшындырардай әрі қарапайым, көптен бері ұмытылып кеткен дыбыстарға толы, бәлкім, ол жердің атауын атады, атаған атауының сиқырлы әсері соншалықты күшпен, жігермен естілген тұста соңғы мән-маңызсыз жылдардың елестері бұл маңнан аласталып, менің астан-кестен болған сезімім өзіме бірте-бірте қайта оралып жатқандай күйге түстім.

	Мен үйден сасқалақтағандай асыға басып шықтым да, табалдырықтан аттай беріп тоқтадым. Жаңбыр басылыпты, бұлт әлі де жерге жақындаған күйі, ауыр қозғалып барады. Таң тыныш атыпты, лагерь ас үйінен шыққан түтін жаңағы ауыр бұлт пен жердің арасын жалғап тұр. Жотадан еңістеп түсе бере созылып жатқан темір жол бұрылыстың арғы жағынан көрінбей кетіпті, оның үстіне бір замандарда төгілген қиыршықтың үстіне шөп өскенмен, дәл қазір сұйық лай жол үстін басып жатыр. Алайда қатарласа созылып жатқан темір жол бойымен жаңа күннің басталғанының хабаршысындай болып батальоннан шыққан тарсыл-гүрсіл, айғай-шу, ысқырық пен түрлі дыбыстар белгісіз бір аңның үніндей ерекше естіледі. Бізден сәл әріректе айналаны қоршай жасанды жасыл алқап жатыр. Біз бүкіл дүниеден бөлініп қалған шағын алаңқайда тұр едік. Біздің лагерь оның құлдилаған еңкейісіне орналысыпты; бізге қарама-қарсы тұрған белегір сол көлбеген қалпы өте бір әдемілікпен көрінер көкжиекке барып тіреліпті; ал ол белегір мен біз тұрған жердің ортасынан ағып жатқан шағын өзенді Брайд деп атайды екен; ол басын осы жерден не бәрі екі-ақ мильдей табиғаты ерекше көркем жердегі Брайдспринг деп аталатын ферманың дәл жанынан алады екен. Түскі асты ішіп алған соң, біз жаяу қыдырыстап келетін бұл жерден біраз төменірек жүрсе, өзен суы Эвонға құйылған соң ол кәдімгідей үлкен өзенге айналар еді, осы жерде үлкен бөгеу-плотиналар салынған соң өзен суы жайылып, қатар-қатар үш көлшік пайда болыпты, біреуі – су сіңді сланец тақтасы сияқты қамыс ішінде жарқырап жатса, ал күмістей жарқыраған қалған екеуі шар айналарына аспандағы бұлттар мен жағасында өскен алып шамшат ағаштарының бейнесін өз беттеріне толық түсіруге талпынғандай. Орманда тек қана емен мен шамшат өскен; емендер әлі жалаңаш, қарауытып көрінеді де, шамшаттар енді-енді бүршік жарып, көгеріп қалыпты; ағаштар кейде топ-топ болып өссе, кей тұста ашық алаңқайлар көзге шалынады, бәлкім, бұл теңбіл бұғылардың жайылатын мекені де болар-ау. Адамның көзі табиғат көріністерін тамашалап, құр қыдырыстай бермесін дегендей су жағасына доридалық храм тұрғызылыпты да ең соңғы суағардың екі жағына өскен қалың шырмауықтың төбесі күмбездене бітіпті. Осының бәрі де бүгінгі күнге дейін сол қалпында тұру үшін бір жарым ғасыр бұрын өсімдіктерін әдемілеп егіп, құрылыстарын мықты тұрғызыпты.

	Мен тұрған жерден ортада жатқан жасыл белегірлер далдалап үй көрінбейтін, қалың папортниктің арасына барып, ұйықтап жатқан бұғы сияқты жөке ағашының далдасына жасырынған ол мекен-жайды көрмесем де көзіме елестетіп тұрдым.

	Қайдан келгені белгісіз Хупер шыға келді де, өзіне көп кісі ұқсағысы келсе де, тек өзіне ғана тән жарасымды қимылмен саусақтарын шекелігіне тигізіп, сәлем берді. Түнгі сергек ұйқысыздықтан кейін оның беті-жүзі қуқыл тартқандай, әлі қырынып та үлгермепті.

	– Бізді екінші рота алмастырады. Мен жігіттерді өздерін тәртіпке келтіруге жібердім.

	– Жақсы.

	– Үй анау бұрылыстың арғы жағында.

	– Иә, – деп жауап бердім мен.

	Келесі аптада онда бригаданың штабы орналасады. Жаман пәтер емес. Кең. Сол жақта болып, әбден қарадым. Өте көрікті жер дер едім. Бір қызығы, онда католиктердің кішкене шіркеуі орналасқан шығар деп едім, мен өтіп бара жатып бас сұққан кезімде, меніңше жаратушыға құлшылық ету жүріп жатты, сонда бір падре ғана және тағы бір қарт кісі жүргендей көрінді. Мен болсам ақымақ адам сияқты кіріп барыппын. Бұл, әрине, мен үшін ыңғайыма келер дүние емес, қайта сізге жақындау әңгіме ғой.

	Шамасы, әңгімесін мен тыңдамай тұр деп ойласа керек. Және де менің бұл әңгімеге қызығушылығымды арттыру үшін тағы да талаптанып көрді:

	– Және кіре берістің алдында мейлінше үлкен субұрқақ салыныпты, жағалай тастар, тасқа қашалған әр түрлі аңдардың бейнелері. Сіз ондайды өміріңізде көрген жоқсыз.

	– Көрдің ғой Хупер. Мен бұл жерде бұрын да болғанмын.

	Бұл сөздер менің жер асты қараңғы қалтарысымда жаңғырық болып, дәл құлағымның түбінен қайталанғандай болды.

	Ондай болса, бұл жердегі жай-жапсарды өздеріңіз де жақсы біледі екенсіз. Мен кеттім. Өзімді біраз тәртіпке келтірмесем болмас.

	Мен бұл жерде бұрын болғанмын, содан да бәрін білемін.





БІРІНШІ КІТАП


	ET IN ARCADIA EGO6





Бірінші тарау




	Мен бұл жерде бұрын да болғанмын, дедім мен; шынында да бұл жерде жиырма жылдай уақыт бұрын Себастьянмен бірге, маусымның мамыражай бір күні, жылға-жыраның бәрі де басы бүрлеп тұрған тобылғы мен гүл жарған көкемаралдан көрінбейтін, ауа, айналаның бәрі де осынау хош иіске елтіп тұрған, жаз айларының өзінде жиі бола бермейтін тамылжыған тамаша күндерінің бірінде келгенмін; бір қызығы бұл жерге әр түрлі себеп-салдарлармен бірнеше дүркін соғып қайтып жүрсем де сол бір алғашқы сапарым туралы қазір, осы соңғы келгенімде есіме алдым.

	Ол күні қайда бара жатқаныма мән бермегенмін. Ескекшілер апталығының кезі болатын. Оксфорд – қазір Лионның жері7 сияқты қайтпастай етіліп жадыдан біржола өшірілген, әйтпесе ол әлі де көне әшекейдің қаласы атанып тұрғанмен, оған жаңаша өзгерістер тасқыны лап қойғанда соған тұншығып қалғандай кезі еді. Оның кең әрі тып-тыныш көшелерімен адамдар дәл бір Джон Ньюменнің тұсындағыдай әңгіме-дүкен құрып, қыдырыстап жүрер еді; күздің тұманы, сұрғылт түсті көктем мен жаздың бүгінгі күнге ұқсас сирек болар әдемі күндері, талшын ағаштары гүлге малынып, қоңыраулар таза бір әуенмен үйлердің үшкіл шатырлары мен күмбездерінен асыра күмбірлеп тұрған күндері – бәрі, бәрі де жүз жылдық жастық леппен рақаттана тыныстап тұрғандай. Осынау, ғибадатханадағыдай мүлгіген тыныштықтың бөзін дар-дар айырғандай ғып, мынау тіршіліктің бейбіт тыныс алысын басып жаншығандай болған біздің көңілді күлкіміз естілер еді.

	Мінеки, сол тұтас ғибадатхана сияқты болып тұрған Оксфордқа ескекшілер апталығы тұсында мөлшері бірнеше жүз болатын кіл әйел заты лап қойсын, олар сықылықтай күлісіп, көшеге төселген малта тастар мен көнеден келе жатқан баспалдақтарды тық-тық басып бара жатып, қала сәулетіне тамашалай қарайды, көңіл аулар қызықтар іздейтіндей, жеміс шырынын ішіп, қияр мен сандвич жеп, қайықпен серуендейді, топ-тобымен тізіліп, жағалаудан факультет баржыларын бетке алады және “Изида” мен Студенттер одағының ішін оперетта айтылып жатқандай ерекше көңілді үнге толтырады, ал шіркеу күмбезі де құлақ үйренбеген жаңғырыққа толып кетіпті. Бұл жаңғырық барша қуыс-қалтарыстарды түгел жаулап алған еді, ал біздің колледждегі үн жаңғырық емес, мазаң дауыстың жалғасы еді, себебі мұнда сауық кеші өтіп жатқан. Ауланың менің терезем қараған тұсының төбесіне көлеңкелік шатыр жауып, еденді уақытша тақтайлаған болыпты да, оны айналдыра пальма сияқты ыдыстағы өсімдіктерді жағалай қойып тастапты. Екінші қабатта тұратын, жаратылыстану факультетінің мұғалімі, сырт тұлғасы қалайда тышқанға ұқсап тұратын бұл кісі, осының бәрі аз болғандай, өзінің бөлмесін әйелдердің киімдерін ілетін орын ғып босатып беріп, оның жарнама тақтайшасына әріптерді күйдіріп отырып таңбалап, менің табалдырығымның дәл жанына іліп қойыпты. Бәрінен бұрын оның бұл ісіне менің университеттегі қызметшім реніш білдіріп жүрді.

	– Жанында келіншектері жоқ азаматтарды таяу арадағы бірнеше күн бойы тамақтануды мүмкіндігінше басқа жақта ұйымдастыруға шақырамыз, – деп ол аса бір салмақты үнмен хабарлады. – Әлде үйлеріңізде тамақтанасыздар ма?

	– Жоқ, Лант.

	– Солай істеу қажет, қызметшілерді азайту қажет, деп солар айтып отыр ғой. Шамасы, солай ету өте қажет болса керек. Айталық, маған әйелдердің шешініп-киінетін бөлмесіне қажетті түйреуіштерді қадап қоятын жастықшаны сатып алу тапсырылған. Би билеу дегенді олар қайдан шығарып жүр? Тіпті түсіне алар емеспін. Бұрындары Ескекшілер апталығы дегенде ешқандай да би деген болмайтын. Осылардың негізін қалаушыларды еске алу кезінде болса сөз басқа, ал Ескекшілер апталығында – мүмкін емес. Дәл бір соларға алданыш, болмаса өзенде серуен құру аздық ететін сияқты. Егер оның себебін менен сұрар болсаңыз, сэр, мұның бәрі де соғыстың кесірінен болып жатыр. Соғыс болмаса ештеңе де болмас еді. – 1923 жылы болатын, Лант үшін де, және басқа да мыңдаған адамдар үшін де он төртінші жылдан кейін бәрі де кері кетіп қалған. – Айталық кешкі асқа шарап ұсынсақ, – деп жалғастырды ол өзінің қашандағы мазасыз әдетімен бірде есіктен шығып кетіп, бірде қайтадан көрініп жүріп, немесе екі-үш азаматты түскі асқа ертіп келе салу дейтін бұларға үйреншікті іс болатын. Адал шындық. Қалалықтарды ертіп алып, Масондар үйіне биге баратындар да табылады, ал бұл сойқандар бізге де келер, сонда менің сөзімді естеріңе аларсыңдар... Мінеки, лорд Себастьян, сэр. Жарайды, менің бұл жерде тұрып алып, әңгіме соғардай уақытым жоқ, түйреуіштерді шаншып қоятын жастықшаны табуым керек.

	Күміс түстес ақсұр фланель жейде, аппақ крепдишин, пошта маркасының өрнегі салынған ашық түсті галстук, бұл – келіп кірген Себастьянның салтанаты еді.

	– Чарльз, мейіріміңізді түсіріп айтыңызшы, бұл колледжде не болып жатыр өзі? Цирк пе? Пілі жоқ демесеңіз басқасының бәрін де көрдім. Аяқ астынан бүкіл Оксфордтың көз қуантатындай болып өзгере қалғанын мойындайын. Қала кеше кешкілік әйелдерге толып кеткендей еді. Тезірек жүріңіз қане, мен сізді құтқаруға тиістімін. Менің машинам, онда бір себет бүлдірген мен сіз ешқашан дәмін татып көрмеген, оны көргенмін деп айтпай-ақ қойыңыз, бір шөлмек “Шато-Перигей” шарабы бар. Оны бүлдіргенмен қосып ішкенде керемет.

	– Біз қайда барамыз?

	– Бір кісінің халін білеміз.

	– Есімі кім болады?

	– Хокинс. Бірдеңе сатып ала қалғандай болсаңыз қажет болып қалар, ақшаңызды да ала жүріңіз. Автомобиль тегі Хардкасл деген біреудікі еді. Мен машинаны дұрыстап жүргізе де алмаймын, егер жолда бірдеңеге ұшырап қалсам, машинаның қалған сынықтары мен тамтығын соған қайтара салыңыздар.

	Есіктің ашылып-жабылуына ие болып тұрған әйелдің көзі жылыжайдың жанындағы қақпа алдында келіп бізді тосып тұрған төбесі ашық “моррис-каули” машинасына түсіп тұр екен. Рөлге Себастьянның мауыты аюы “отырыпты”. Біз оны ортаға отырғыздық: “Мұны машина шайқап тастамасын” дейтін қамқор сөз айтылған соң жолға шықтық. Әулие Марияның қоңыраулары тоғыздың болғанын хабарлады; аппақ сақалды, қара шляпалы поп-әулие әкей жолдың оң жағына шығып алып велосипедпен ойға батып кетсе керек, бізге қарсы бетпе-бет келе жатыр екен, қағып кете жаздап, әрең құтылдық. Карфаксты басып өтіп, вокзалды да артқа тастадық, ол күндері мүлде қатар жатқандай дала мен шабындықтың арасындағы Ботлидің жолымен келе жаттық.

	– Әлі уақыттың ерте екендігі рас қой, – деді Себастьян, – Әйелдер таңғы тамаққа келгенше өздерінің айналысуға тиісті шаруаларынан қолдары тимей жатыр. Оларды құртқан жалқаулық. Біз ғой безіп үлгірдік. Жасасын Хардкасл!

	– Ол кім болғанда да...

	– Ол бізбен бірге барады екенмін деп ойлап қалады. Жалқаулық оны да құртты. Мен оған сағат онда деп анықтап тұрып айттым. Бұл өзі біздің колледжіміздегі өте бір тұйық адам. Ол екіжүзді өмір сүреді-ау. Өзім солай деп ойлаймын. Күндіз де, түнде де Хардкасл болып қала берудің қажеті жоқ қой, солай емес пе? Онда ол баяғыда-ақ өліп қалған болар еді. Ол менің әкемді білемін дейді, ол енді мүмкін емес.

	– Неліктен?

	– Әкемді ешкім де білмейді. Себебі ол ұмытылуға тиісті адам. Сіздер ол туралы естімедіңіздер ме?

	– Сіздің де, менің де өлең айта алмайтынымыз қандай өкінішті, – дедім мен.

	Суиндонға келгенде біз тас жолдан бұрылып, өңделген тастардан тұрғызылған аласалау құмтас қорғанмен қоршалған котедждердің араларымен жүріп отырдық. Күн көтеріліп қалды. Сағат он бірдің кезінде Себастьян машинаны ойда жоқта бір сүрлеуге қарай бұрды да тоқтады. Күннің шыжып кеткені сонша, көлеңкеге тығылардай болып тұрды. Шөбін қойлар жеп тақырлап кеткенмен қайтадан қылтия бастаған көгалдың үстінде жатып, Себастьян алдын ала ғажап болатынын ескерткен бүлдіргенді жеп отырып шарап іштік, – түріктің жуан сигаретін бұрқыратып, шөп үстінде аунап жаттық. Себастьян жоғарыға көз салып қойып, бір қырын жатыр, оның қамсыз кескіні маған анық көрінеді, ал бізден ұшқан сұрғылт көгілдір түтін үп еткен жел болмағандықтан, тік ұшқан қалпы, ағаштардың көгілдір-жасыл күмбезіне барып сіңіп жатқандай. Темекінің иісі жаздың ғажайып иісімен араласып, айналаны бөктіріп тұрғандай, ал шараптың буы біздің денемізді жерден бірер қарыс көтеріп қалықтап жүргендей.

	– Бір дорба алтын теңгелерді әкеліп, көміп тастайтын-ақ жер, – деді Себастьян. – Шіркін, өзіңнің бір бақытты шақтарыңды өткізген жерлердің бәріне де бағалы бір заттарыңды көміп кетіп, кейін ел қарардай бетің қалмайтын, кісілердің жаны ашитындай қартайған шағыңда келіп, қоймаңды қазып алып, оны көмген шағыңды еске алып отырсаң ғой.

	Мен үшінші семестрдің студенті болсам да өзімнің Оксфордтағы өмірімді алдыңғы семестрдің ортасында Себстьянмен танысқан күннен бастаймын. Екеуіміз әр түрлі мектепті бітіріп, әр түрлі колледжде оқитынбыз. Онымен кездесуіме сәтін түсіріп тұрған бір кездейсоқ оқиға болмаса, мен университетке түсіп, оның үш жылдық, немесе төрт жылдық оқуын өз алдыма оқып жүруіме болушы еді. Бір жолы ол кешкілік мен оқитын колледжге келіп, есінен танардай мас болып жүр екен, менің жатын бөлмемнің терезесі аулаға қарайтын бірінші қабатта тұратынмын.

	Оксфордқа келіп, орналаса бастаған сәтте-ақ біздің бүкіл туған-туыстардың ішінен жалғыз сол ғана мені қанатының астына алып, қамқорлық жасауға лайықты жан санаған немерелес туысым Джепер осынау мекен-жайымның қауіпсіз емес екендігін арнайы ескерткен де болатын. Әкем болса маған ешқандай кеңес берген жоқ. Ол қашанғыдай келелі әңгімеден қашқақтаған сыңайда. Тек бір-ақ жолы ол бұл тақырыпта, оның өзінде, сырғақтата сөз қозғағаны бар. Менің университетке кетуіме не бәрі екі-ақ апта уақыт қалған кезде ол ешқандай бөгде ойсыз былай деген еді:

	– Мен сен туралы айтқанмын. “Атенеумде” сенің болашақ ректорыңды ұшыраттым. Менің этрускілердің ажалсыз ғұмыр туралы идеяларын айтқым келген, ал ол болса – жұмысшылар үшін ең қажетті лекциялар туралы айтқысы келді, ақыры біз ортақ тіл табысып, сен туралы әңгіме қозғадық. Мен одан саған қандай мөлшерде көмек көрсетуім керектігін сұрадым. Ол: “Жылына үш жүз жетеді, және де бұдан артық ештеңе де ұстатпаңыз. Бәрі де орташа осы мөлшерде алып тұрады” деді. Алайда мен оның кеңесінің дұрыстығына күмәндімін. Өз заманымда, ұмытпасам, басқалар алып жүрген мөлшерден көп алып жүрдім. Бірақ еш жерде және ешуақытта басқалардан артық алған бірнеше жүз фунт ақшаның жүрген ортамда мені ерекше көрсететіндей салмағы байқала қоймайтын. Ең алдымен, саған алты жүз фунт төлеп көрейін деген ойға келдім, – деді оған әлде бір әңгіме қызықты көрінген кездегі елеусіз ғана пысылдап қоятын әдетіне салып, – бірақ та мұнымды ректор естіп қалғандай болса, сөзін қасақана аяқ асты еткендей болмайын деген ойға келдім. Сондықтан да саған бес жүз елу бермекшімін.

	Мен оған алғыс айттым.

	– Иә-иә, мен сені барынша шолжаңдатып жібердім, бірақ біздің капиталдағы бар қаржы – осы, сондықтан... ал енді мен саған ақыл-кеңес беруге міндеттімін. Өзіме, сенің немере ағаң Элфридті айтпағанда, ешкім де ақыл-кеңес айтып көрген емес. Мынаны көзіңе елестетші, мен университетке түсер алдындағы жазда немере ағаң Элфрид маған ақыл-кеңесін беру үшін Боутонға арнайы келеді. Оның қандай ақыл-кеңес екенін білесің бе? “Жоқ, – деді ол маған, – мен сенен бір мәселе жөнінен ғана өтініп сұраймын. Әр жексенбі сайын міндетті түрде биік шляпа-цилиндрді басыңнан тастама. Кісінің кісілігін дәл сол биік шляпаға қарап біледі.” Менің де солай еткенімді, – деді ол бұл жолы естірте пысылдап қойып, – сен жақсы білесің. Біреулер биік шляпасын тастамаса, біреулері мүлде киген жоқ. Және мен де кигендер мен кимегендердің арасындағы соншалықты бір ерекшелікті көргенім жоқ. Алайда өзім жексенбі сайын ол бас киімді киіп жүрдім. Мұның өзі дер кезінде және орнымен берілген ақыл-кеңестің пайдасын көрсетсе керек. Менің саған да дәл осындай пайдалы ақыл-кеңес бергім келеді, бірақ бере қоятын даяр кеңесім де жоқ.

	Оның есесіне бұл олқылықты немере ағамыз Джаспер қуана-қуана толтырып береді; ол әкемнің қалжың-шыны аралас “тұқымымыздың тұздығы” деп атайтын үлкен ағасының ұлы болатын. Джаспер Оксфордта төртінші жыл оқып жатқан, ол өткен семестрде сәл болмағанда университеттік сегіздікке қосылып кетуге шақ қалған болатын. Ол “Кеннинг” клубының хатшысы әрі шешен сөйлеу үйірмесінің төрағасы – колледждегі айтулы тұлғалардың бірі болатын. Менің Оксфордқа келуімнің алғашқы аптасында-ақ ол маған арнайы жолығып, бірге отырып, шай ішуге де аялдаған. Ол бал қосып пісірген тоқаш пен шабақпен қосып қуырылған нанды, және жаңғақ араластырып әзірленген торттан сүйсіне жеп болған соң сабаннан тоқылған креслоға шалқалай жатып, трубкасын тұтатты. Сонан соң өмірдің кез келген жайттарына аса қажет болатын тәртіптің ережелеріне ақыл-кеңестеріне ден қойғаным сонша, бір сөзін шашау шығармай қазір де қайталап беруге бармын.

	– ... Сен тарихқа түстің ғой? Өте бір байсалды факультет қой. Емтихандардың ең қиыны – ағылшын әдебиеті, одан кейін қазіргі филология да біраз қинайды. Оларды ең жоғарғы немесе ең төменгі балға тапсыру қажет. Мұның бәрі де барынша еңбектенуге тұрмайтын, әредіктерде ғана орындайтын шаруалар. Еңбек сіңіріп, екілік алу үшін жұмсалған уақыт – зая кеткен уақыт. Мысалы Демосфен бойынша аркрайттық курс лекциясы қай факультетте оқылып жатса да соны іздеп-тауып, тыңдау қажет... Енді киім жөнінде. Киімді қала сыртындағы үйде жүргендей киіну қажет. Ешқашанда жүннен алабажақ қып тоқылған матадан тігілген пиджак пен түкті жұмсақ матадан тігілген шалбарды киюші болма, тек костюммен жүру қажет. Лондон тігіншілеріне тіктір, олардың пішулері өте әдемі, несиені де ұзақтау мерзімге береді... Клубтар. Қазір “Карлтонға” барып, екінші курстың басында – “Гридке” кірерсің. Егер өз кандидатураңды Одаққа ұсынғың келсе, – бұл да бір еріккеннің ермегі болмақ емес, – алдымен өзің туралы “Чэтемде” болмаса “Кеннингте” жақсы пікір қалыптастыр да газеттер туралы сөйле. Қабан жотасынан8 аулағырақ жүруге тырыс... – Тереземнің дәл қарсындағы үшкіл шатырдың төбесінен төнген аспанда шапақ ойнады да көп кешікпей сөне бастады; мен каминге көмір тастадым, оның Лондон тігіншілері мінсіз ғып тіккен шалбары мен Леандр галстугін керемет жарқыраған күйінде көрсетіп тұру үшін шамды жақтым... – Ассисенттерге, сондай-ақ мұғалімдерге көп жалпылдай берме, шіркеудегі әулие әкейден қандай қашықтықта жүрсең, сол деңгейді ұста... Екінші курста сен уақытыңның аз бөлігін бірінші курстағы қажеті шамалы таныстықтан құтылуға жұмсауыңа тура келеді... Бәрі де садомиттер болғандықтан және соншалықты жағымсыз акцентпен сөйлейтіндіктен ағылшын католиктерінен аулағырақ жүр. Жалпы түрлі-түрлі діни топтардан бойыңды аулақ ұста, олардан келер зияннан басқа түк те жоқ.

	Ол қоштасып тұрып, сөзінің қорытындысы ретінде былай деді:

	– Ең соңғы айтарым. Бөлмеңді ауыстыр. – Бұл терезе алды да кең, боялған, XVIII ғасырда жасалған ағаш панельден салынған өте кең бөлме бірінші курс студенті үшін аз олжа болмаса керек еді. – Бірінші қабаттағы әр терезесі аулаға қараған бөлме тұрғындарының өлгендері туралы біраз деректер маған мәлім, – деді немере ағайым өте қатал сақтандырушы ретінде сөйлеп. – Мұнда адамдар келеді. Олар сырт киімдерін саған тастап, асханаға барар жолда оларын алуға кіреді, сен тағы да оларды құр ауыз жібергің келмейді. Сөйтіп сен мойныңды бұрып үлгірмей-ақ бөлмең колледждің студенттері үшін тегін бар болады да шығады.

	Меніңше, оның осынау тегін кеңестерінің бірде-бірін орындаған жоқпын. Басқасын айтпағанда, түн баласы тереземнің дәл алдынан шешек атып, хош иісімен рақатқа бөлер аппақ мамыргүлі өсетін бөлмемді, әрине ауыстырған жоқпын.

	Уақыт өткеннен кейін жастық шағыңа керемет ақылды болғаныңды, талғамыңның таразысының түзу болғанын, өзіңе таңа салу қиын емес, өзіңнің бойыңның қанша өскенін есік жақтауындағы салған белгіге қарай отырып, айдың аты мен күннің сәтін де қолайлы ғып жаза салу да соншалықты қиын емес. Мен кей-кейде, шындығында да көп жағдайда, сол кездері өзімнің бөлмемді Морристің гравюраларымен және Арунделевскаяның коллекциясымен безендіріп тастадым деп немесе сөрелерімді XVIII ғасыр фолианттарымен9 болмаса Екінші империя тұсындағы мұқабалары шіріген былғарымен тысталып, сәулемен ойнап тұрар француз жібегімен түптелген француз романдары сықай толтырып қойдым деп ойлаудың өзі бір ғанибет еді. Бірақ ол мүлде олай емес болатын. Бірінші күні-ақ каминнің үстіңгі жағына Ван-Гогтың “Күнбағысшылар” деп аталатын суретінің көшірмесін және “Омега” дүкенінен арзандатылған бағаға сатып жатқан Роджер Фрайдтың да пейзажын іліп қойып, соған мәз болып жүргенмін. Оған қоса менде Макнайт Кауффердің жарнамалық жұмыстары және “Поэзия” кітап дүкенінен алынған өлең жолдарының жанынан гравюралық суреттері салынған жеке беттер ілінген, ең сорақысы қос қара шамдалдың ортасында фарфордан жасалған кісінің шағын мүсіні тұрған. Кітаптарымның саны да аз, сапасы да айтарлықтай емес еді: Роджер Фрайдтың “Көрініс пен жоспары”, суретпен безендірілген “Шроп-шир бозбалалары”, “Викториалық атақты кісілер” атты басылымдар, “Георгиан дәуірі поэзиясының” бірнеше томдары, “Көңілсіз көшелер” және “Оңтүстіктен соққан жел” сияқты кітаптарымның өзіне-ақ менің алғашқы таныстарым ризалық білдіріп жатар еді. Бұл Винчестерді тәмамдаушы және университеттің болашақ оқытушысы әрі аса бір көп оқыған және әзілге де оңтайлы тұратын Коллинз және факультет білімгерлерінің шағын үйірме мүшелері – ғажайып “эстеттер” мен қайтпас “пролетариаттар” арасынан өздерінің Ифлироуд пен Веллингтон – сквердегі жиһазға толы бөлмелерінде отырып алып, инемен құдық қазғандай еңбекпен не бір деректерді меңгергендердің арасынан суырылып шыққандар болатын. Бұл үйірмеге мен алғашқы күні-ақ қабылданып, өзімді қаршадайымнан бастап баруға әзірлей бастаған мектептегі достарымды қайта тапқандай болдым. Алайда Оксфордтағы өзінің тиесілі пәтеріңе және өзің ұстайтын шек кітапшасының өзі-ақ шексіз қуаныштың қайнар көзіне айналған алғашқы күннің өзінде-ақ жан дүниемнің терең түкпірінде Оксфордта басталған күндерімнің тамаша сәттері әлі алда екенін сезіндім.

	Себастьян пайда болған сәтте-ақ менің университеттік достарымның қоңырқай ғана бейнелері тау етегінде тұнып жатқан тұманға қойлардың сұлбаларының жоқ болып кететіні сияқты жымжылас жоғалған. Коллинз көз алдымда жаңа эстетиканы жоққа шығарды:

	– “Маңыздылық формасы” идеясын қабылдау қажет немесе іn titо10-ны жоққа шығару қажет. Егер Сезанның қос өлшемді сурет полотнасынан үшінші бір өлшемнің барлығын мойындасаң, онда Лэндсир спаниель итінің көзіндегі жарқылды иесіне әбден берілгендігінің белгісі деп қабылдау қажет...

	Алайда дәл сол күні Себастьян ерігіп, Клайв Беллдің “Өнерін” парақтап отырып, дауыстап мынаны оқыды: “Кімде-кім көбелекті, болмаса, гүлді көрген кезде шіркеуді, болмаса, суретті көргендегідей сезімде бола ала ма?” – деді де оған өзі жауап берді. – “Әрине. Мен солай сезінемін.”

	Мен Себастьянмен жақын танысқанға дейін-ақ оны сыртынан жақсы білетінмін. Курстағы студенттердің ішінен бірден кісіні өзіне тартып тұратын оның ерекше әдемілігінің және оның шеті-шегі көрінбес қалжыңбастығының арқасында ерекшеленіп көзге түскен оны танымау мүмкін емес еді. Мен оны алғаш рет Джермер шаштаразының есігінде қақтығысып қалған сәтте көрген едім, оның сыртқы мінсіз келбетіне ғана емес, оның қолына үлкен масаты аю-қуыршақты ұстап тұрғанына да тәнті болдым.

	– Бұл лорд Себастьян Флайт дейтін жігіт, – деді мен креслоға жайғаса бастаған кезде шаштараз. – Жас болғанда да өте бір шаруа басты джентельмен.

	– Солай болар, – деп салқын ғана қоштадым.

	– Маркиз Марчмейннің екінші ұлы. Оның ағасы граф Брайдсхед, курсты өткен семестрде бітіріп кеткен. Әнеки, ол бұдан мүлде өзгеше, қой аузынан шөп алмас, нағыз қарт адам сияқты жеті өлшеп, бір кесетіннің өзі болатын. Лорд Себастьянның неге келгенін білесіз бе? Оның масаты аюы үшін, міндетті түрде қылы өте қатты щетка алуға келіпті. Әрине, ол аюының түгін тазалау үшін емес, “жануар” мінез көрсеткен кезде оны қорқыту үшін қажет екен. Ол піл сүйегінен жасалған өте әдемі щетка сатып алып, сабына аюының “Алоизиус” деген атын ойдырып жаздыру үшін шеберге берді.

	Бұл кісі біраз жылдар ішінде студенттік қиялшылдықтан жалықса керек еді, алайда ол осынау сезімнің құшағынан кетер емес. Мен қалайда жас лордтың іс-әрекеттерін, тіпті ол арбакешпен бірге өте шықса да, жапсырма бакенбардын үрпитіп, “Джоржда” тамақтанып отырғанын көрген сәтте де, қолдаған емеспін, тіпті Фредті оқып-үйреніп жүрген Коллинз ең айтулы деген ғылыми термидерді қолдана отырып, түсіндіргенде де оған деген көзқарасымды өзгерте алмадым.

	Оның үстіне біз танысқан кездегі жағдай да кереметтей емес еді. Наурыз айының бас кезіндегі бір күнгі түн ортасы таяп қалған кез болатын; оты мол жағылған өз үйімде факультеттің білімдарларын шақырып, жылытылған шараппен, тәтті-дәмдермен сыйлағанмын; шылымның түтіні мен дәмдеуші-тұздықтардың иісі, оған қоса кіл білгірлік әңгіме үйдің ауасын тарылтып, басты айналдырып тұрған. Мен терезені шалқасынан ашып едім, университет ауласы жақтан бұл жерде жиі естіле беретін масаң күлкілер мен баяу басқан аяқтың тықырын естідім.

	– Тоқташы, – деген бір дауыс естілді.

	Екіншісі дүңк ете қалды: – Қойшы деймін. Кеттік.

	– Уақыт бар ғой, – деді үшіншісі. – Том соңғы рет соққанша қайда әлі...11

	Сол кезде бұрынғыларынан ашық та жағымдылау тағы бір үн естілді:

	– Жігіттер, мен дәл қазір бір жағымды түсініксіз күйді басымнан кешіп тұрмын. Кешіріңіздер, бірер минутқа жандарыңыздан кете тұруға мәжбүрмін.

	Сол сәтте-ақ менің ашық тұрған тереземнен Себестьянның жүзі көрінді, бірақ бұрыннан мен білетін жайдары жігіттің ақжарқын жүзі емес еді; ол қас қағымда маған лайланған жанарымен бір қарады да кеуде тұсын бөлменің ішіне еңкейе кіргізіп, лоқсый бастасын.

	Достық жағдайда өтетін мұндай кешкі бас қосулар бізге де онша таңсық емес болатын; мұндай жағдайға қызметкерлердің мөлшерлі сый-сияпаттары да болар еді; ал біз болсақ қателесе жүріп, ішуді, алайда мөлшерді білуді үйренген едік. Және де мейлінше таза боламын деген Себастьянның бұл қылығы керісінше көрініс тауып, ашық тұрған терезеге келіп бас сұғуына әкеліп соқтырды. Қалай дегенде де бұл таныстықты керемет бір есте қалар жағдайда өтті деуге келмес еді.

	Жолдастары оны қақпадан жетелеп алып шығып кетті де, бірнеше минуттан соң менің курстасым, итондық ақжарқын, бүгінгі көңілді кешті ұйымдастырушы жігіт менен келіп кешірім сұрады. Ол да мейлінше мас еді, былдырлаған тілін түсіну қиын, оның үстіне үні жыламсырағандай естіледі екен.

	– Бар кесел шараптардың әр түрлілігінен болды, – деп ақталды ол. – Саны мен сапасынан келген дәнеңе жоқ. Бәрі де түрлі шараптардың араласып кетуінен болды. Осыны түсінсеңіз бәленің түп тамырын білесіз. Біліп, түсінсеңіз, онда кешіргеніңіз.

	– Иә, иә, – деп жауап бердім, алайда келесі күні ертеңгілік Ланттың ескертпесін тыңдаған соң ренішім қалыңдай түскендей болды.

	– Бес кісіге жылытылған тағы бір құмыра шарап, – деп бұрқылдады Лант. Тіпті терезеге дейін жүгіріп баруға шамасы жетпепті. Мен былай ойлаймын, ішуді білмейтіндердің ішіп бекер әуре болуларының қажеті жоқ.

	– Біз емеспіз. Лант. Ол біздің колледжде оқитын жігіт емес.

	– Осынау лас дүниені тазалаған азабым бұл сөзіңнен жеңілдей қоймас.

	– Сіз үшін буфеттің үстіне бес шиллинг қойғанмын.

	– Көрдім, оныңа рахмет, алайда мен үшін ақшадан гөрі осынау масқараның болмағаны-ақ жақсы.

	Мен университетке киетін мантиямды кидім де, Лантты жалғыз қалдырып, кетіп қалдым. Ол күндері лекцияға әлі қатысып, үйге түске таяу бірақ оралатынмын. Менің қонақ бөлмем дәл бір гүл сататын дүкен сияқты түрлі гүлдерге аузы-мұрнынан шыға, бүкіл бұрыштар үстелдің үсті, сөрелер мен терезе алды – түгел-түгел гүлге толып тұрды. Мен кірген сәтте Лант соңғы гүл шоғын өзімен бірге ала кету үшін қағазға орап жатыр екен.

	– Бұл ненің белгісі? – деп сұрадым Ланттан.

	– Кешегі джентельмен сэр. Ол сізге хат тастап кетті.

	Хатты менің ең жақсы деген қағазыма көлденеңдете жазыпты: “Мен қатты өкінулімін. Сіздің мені біржола кешіргеніңізге көзім жеткенше Алоизиус менімен тілдесетін емес, сондықтан бүгін маған түскі тамақ ішуге келіңіз. Себастьян Флайт.” Мен оның мекен-жайын білетіндей-ақ айтқан түрін қарашы, айтқандайын, оның қайда тұратынын біледі де екенмін.

	– Өте бір келісті жас джентельмен, оның әкелгендерін орналастырудың өзі бір ғанибет. Менің түсінуімше сіз бүгін түскі асты үйден ішпейсіз-ау деймін, сэр? Мистер Коллинз бен мистер Партридждің бүгін осында түскі асқа келгілері келген екен, мен оларға сіздің болмайтыныңызды ескертіп айттым.

	– Иә, Лант, мен бүгін түсте үйде болмаймын.

	Осынау құрметті қонақасы – онда тағы да бірнеше қонақтар болғандықтан да менің өмірімнің жаңа дәуірі басталғанының белгісі болды. Алайда оның егжей-тегжейі жадымнан өшіп, оның есесіне соған ұқсас сол және одан кейінгі семестрдегі болған әр түрлі оқиғалар жамала-жамала махаббат тәңірін жырға қосушылардың ән-биі сияқты миша былығып кетті.

	Мен оның үйіне қарай, бәлкім ол басқаның тұрар аумағы болғандықтан, бәлкім құлағыма Коллинз үнінің ырғағымен осыған бармауымның жөн болатындығын айтып сыбырлағандай болғандықтан, әр түрлі ойдың жетегінде келе жаттым. Бірақ мен ол тұста сүйіспеншілікке іңкәр едім, содан да әуестік пе, әлде бұлыңғыр да еріктен тыс сезіне білу ме, әйтеуір мен осы үйдің қабырғасындағы есікті табатынымды және өзім алдын ала сезінгендей бұл есікті маған дейін де біреулер тауып ашатынын, сөйтіп ол арқылы үй сұрғылт қаланың орталыгында орналасса да ешкімнің терезесі сығалап тұрмайтын құпиялы да ғажайып баққа кіргізетінін білгенмін.

	Себастьян Христ шіркеуі колледжінің Меду-Билдинг ғимаратының екінші қабатында тұратын. Мен келгенде ол үстелді безендіру үшін дәл ортасына мүктен жасалған ұяда жатқан тауқұдіреттің жұмыртқасын аршып, жалғыз тұр екен.

	– Мен бұларды қайтадан санап шығып едім, – деп түсіндірді ол, – әрқайсымызға бес-бестен келеді екен де екеуі артық қалады екен. Сол екеуін өзіме алдым, қарным ашып әкетіп барады. Мен Доллбер мен Гудолла тәңірлердің қолына сөзсіз берілдім, енді ғой кешегінің бәрі де түс сияқты болып, рақат бір күйде тұрмын. Өтінемін сізден, мені оятып алмаңызшы. Ол ерекше сиқырлы сұлулыққа айналғандай, дәл бір өзіне біреулерді ғашық етердей жастықтың жарастықты әніндей, алғашқы суықтын лебін сезісімен солып қалар көктем гүліндей әдемі еді.

	Оның қонақ бөлмесінде бір-біріне үндеспейтін қилы-қилы қисынсыз заттар: готикалық12 жәшікке салынған фисгармония13, қағаз тастауға арнап пілдің аяғына ұқсатып жасаған себет, балауыз өнімдерінің үйіндісі, жойдасыз үлкен ғып жасалған Севрдің14 қос вазасы, Домьенің15 жақтауға салынған суреттері – осының бәрі де университеттің қарапайым ғана жасаулары мен ас ішетін үлкен үстелдің жанында тым жарасымсыз көрінеді екен. Каминнің үстінде Лондон салондарының иелері-ханымдарының шақыру карточкалары үйіліп жатыр.

	– Анау Хобсон қаскүнем Алоизиусты жатын бөлмеге қамап тастады, – деді ол. – Алайда сонысының өзі дұрыс болды ма деймін, өйткені бәрібір де оған тауқұдіреттің жұмыртқасы жетпейтін еді. Сіз білесіз бе, Хобсон Алоизиусті қалайда жаратпайды. Мен сізге қызыға қараймын, қызметкеріңіз жақсы екен. Бүгін таңертең ол менімен сонша жылы сөйлесті, оның орнында басқа біреу болса, ызғарын сыртына шашып тұрар еді.

	Қонақтар жиналды. Олар Итонды тәмамдап, қазір бірінші курста оқып жүрген, сәнімен киініп, мәнімен сөйлеуге тырысқан, жүздерінен шаршағандық байқалатын жеткіншектер еді; олар жуырда ғана Лондонға бір үлкен би-думанға қатысқан екен, бүгінгі әңгімелері сол туралы болғанмен, бірақта сүйкімі де жақын туыстарының жерлеуінде отырғандай үнмен сөйлескен-ді. Олардың әрқайсысы бөлмеге кірген бетте тауқұдіреттің жұмыртқаларына бір-бір ұмтылысып қалып, Себастьянды және мені көрген соң: “Сіздер бізбен таныс болмағандықтан да сіздерді ишарамен болса да ренжітейік дейтін ойымыз болған емес” дегендей ақсүйектік әрекет көрсете алмағандары үшін қысылып қалғандай.

	– Биылдыққа көріп тұрғанымыз осы, – деді олар. – Бұларды қайдан аласыз?

	– Брайдсхедтен шешем жіберіп тұрады. Олардың құстары өзгелерден ертерек жұмыртқалайды.

	Біз жұмыртқалардың шаруасын тындырып, Ньюбург тұздығына шыланған теңіз шаянын жеуге кіріскен тұста соңғы қонақ та көрінген.

	Қымбаттым менің, – деп әндете сөйледі ол. – Мен ертерек шығып кете алмадым. Менің сөзімнің о-о-йға о-о-оралмас ұ-ұ-ұстазыммен бірге түстенуіме тура келді. О-о-ның дәл мен кеткелі жатқанда келгенін айтам-ау. Мен оған ф-ф-футболға бару үшін қайта киінуім керектігін айттым.

	Ол сұңғақ бойлы, талдырмаштау, қараторылау келген, аялы жанары жасаурап тұратын жігіт екен. Біздің бәріміз де қылшық жүннен тоқылған матадан тігілген костюм киіп, аяғымызға биік өкше шәркей киіппіз. Ол үстінде қона кеткен ашық ақ жолақты, шоколад түсті пиджак, күдері туфли, үлкен көбелек галстук киіпті, үйге кіріп келе жатып ашық сары түсті күдері перчаткасын шешіп жатты; оны жартылай галл, жартылай янки, бәлкім, жартылай еврей деуге келер, әрине оның жеке басын бірден анықтау оңай емес.

	Бұны маған таныстырудың қажеті жоқ еді, ол – Оксфордтың бас эстеті, Чаруэллен Сомервиллға дейінгі тілділердің ала бөтені Антони Бланш дейтін жігіт еді. Тауыстың жүрісіндей маң-маң басып бара жатқанын талай көргенмін; оның өзіне шақырып тұрар үнін “Джорджда” тыңдағанмын, енді ғой оны Себастьянның айналасындағылардың ортасынан естіген соң өте бір дәмді тамақты тамсана жегендей күйде отырмын.

	Түскі астан соң жылы свитер киіп және мойын шарф байлап, өздеріне қарай асығыс кетіп бара жатқан студенттерге қарап, Себастьянның қажетсіз уақ-түйектерінің арасынан тауып алған дыбыс күшейткішті аузына апарды да қатты дауыстап “Қаңсыған жерден”16 үзінді оқып қоя беді.

	Ал мен, Тиресий17, алдын ала болжаймын, – ол осылай деп, көшедегі жүргіншілердің төбесінен қарап тұрып, Венеция галереясы күмбезінің астында тұрғандай ыңыранып, өлеңді жалғастырды, –



	Бұл сапарда болар істің бәріне де

	Фивы қақпасы алдында ақыл толғаймын

	Аидқа18 бет түзеген жасың менен кәріңе де.



	Ол дереу бөлмеге қайтадан кіріп, көңілдене тіл қатты:

	Оларды қалай таң-тамаша қалдырдым! Мен үшін әрбір ескекші тағы да бір ержүрек қыз Грейс Дарлинг19 іспетті.

	Әдемі шараптан ұрттап қойып, үстел басында біраз отырдық, итондықтардың ішіндегі ең бір тұйық та ұмытшағы фисгармонда ойнап отырып, ән бастады:

	“Қаза болған жауынгерді оған алып келді...”

	Біз сағат беске қарай жылжығанда тарадық.

	Алдымен орнынан Антони Бланш көтерілген. Ол соншалықты бір жарасымдылықпен әрі шын пейілімен әрқайсымызбен жеке-жеке қоштасып шықты. Себастьянға ол былай деді:

	– Қ-қымбаттым м-менің, түйреуіштің жастықшаға қадалғаны сияқты тұмсығымды денеңе тіреп тұрғым келеді.

	Ал маған былай деп көпшік тастады:

	– Себастьянның сізді тауып алуының өзі қандай ғажап. Сіз қайда жасырынып жатырсыз? Мен сіздің тұрағыңызға да жетермін-ау, ініне түтін салып, суырып алар ақ тышқан сияқты қолыма түсірермін-ау.

	Одан кейін көп кешікпей басқасы да тысқа беттеген. Мен де солармен бірге кеткім келіп еді. Себастьян былай деді.

	– Кел, сәл аялдап, шарап ішелік. – Содан кейін қалып қойдым. Біраздан соң ол:

	– Менің ботаникалық баққа баруым қажет еді, – деді.

	– Неге?

	– Шырмауықтарды көру үшін.

	Бұны да аса маңызды шаруа санағандықтан мен де оған ілестім. Мертон қабырғасын жағалап келе жатқанда ол мені қолтықтап алды.

	Ботаникалық бақта бірде-бір рет болып көрмеппін, – деп шынымды айттым.

	– О, Чарльз, сенің әлі көрер дүниелерің көп қой. Оның кіре берісіндегі ашық дарбазасының өзі қандай ғажап десеңші, ал өсіп тұрған шырмауықтарын айт. Дәл мұншалықты көп түрі болар деп ойлап та көрмеппін. Бұл Ботаника бағы болмаса не істерімді де білмес едім.

	Мен өзімнің пәтеріме оралған сәтте оның ертеңгілік өзім үйден шыққандағы тұрған қалпында көрсем де өзім бұрын-соңды байқамаған оның сүреңсіздігін көріп, таңырқадым. Мәселенің мәні қайда? Сары күлтелі нарцистен басқаның бәрі де жасанды болып көрінді. Бәлкім бар бәле экранда тұрған шығар? Оны қабырғаға қаратып қойдым. Сәл болса да өзгеріс байқалды.

	Бұл экранның бір жақ шеті болатын. Лант оны жаратпайтын, бірер күннен соң оны баспалдақтың астындағы еден жуғышы мен шелегі тұратын қуысқа апарып тастапты.

	Сол күні Себастьян екеуіміздің достығымыздың негізі қаланды, оның қалай болғанын айтайын. Шілденің мамыражай бір ертеңгілігінде шегіршін ағашының көлеңкесінде онымен бірге жатып, оның аузынан шыққан көгілдір түтін ағаш бұтақтарының арасына барғанда ауаға сіңіп, сейілген кезде жанарымен шығарып салып жатқан оның жанына жайғасқанмын.

	* * *

	Біз одан да ұзанкырадық, бірер сағат өткен соң қарнымыз ашып кетіпті. Бұрын фермердің үйі болған, қазіргі деревня қонақ үйіне барып, колбаса қосып, табаға қуырылған жұмыртқамен, жаңғақ, ірімшікпен ертеңгілік асымызды іштік те көне сағаттары тықылдап тұрған, оты жоқ пештің ішінде мысық ұйықтап жатқан қараңғыланған бөлмеде отырып, сыра сораптадық.

	Тамақтанып алдық та жолымызды жалғастырып, күн еңкейе діттеген жерімізге жеттік; оюлап құйған шойын қақпа деревняның шеткі көшесіне орнатылыпты. Әдемілеп көтерген классикалық үлгідегі қос мұнара, гүлзар, тағы бір қақпа, кең-мол бақ, подъезге бұрылар жердегі гүлзар – сол кезде сырт көзден жасырынғандай мүлде басқаша бір ғажайып әлем алдымызда жатты. Дәл осы жерден тамаша жасыл алқап басталыпты, ал сол алқаптың арғы түкпірінде, бізден жарты мильдей жерде батар күннің алтын түстес шапағына шомылған мұнаралар мен күмбездері жарқырап қала сыртындағы көне мекен-жай көзге ұрды.

	– Қалай? – деді Себастьян машинасын тоқтатып. Одан әріректе, үйдің сырт жағында су айдынына барып тіреліп тұрған баспалдақтар, содан кейін белуарына дейін су кешіп тұрған шоқылар үйді күзетіп тұрғандай. – Ал қалай?

	– Міне, нағыз тұруға болатын жер, – дедім таңырқап.

	– Сізге кіре берістегі гүлзар мен субұрқақты көру қажет. – Ол сәл еңкейіп, машинаны жүріске қосты. – Мұнда біздің отбасымыз тұрады.

	Тіпті осынау ғажайып көріністің әсерінде тұрсам да, дәл бір жел ауыр шымылдықты қозғап жібергендей оның: “бұл менің үйім” демей “мұнда біздің отбасымыз тұрады” деген сөзінен кейін бір сәтке тұла бойымды суық леп жанап өткендей болды.

	Қысылып-қымтырылмай-ақ қойыңыз, – деп ол сөзін жалғастырды, – олардың ешқайсысы да жоқ. Сізге олармен танысудың сәті түсе қоймас.

	– Мен де соны қалап едім.

	– Қалай болғанда да олар бәрібір мұнда емес. Ол қазір Лондонда. – Біз үйді айналып барып, бір бүйірдегі аулаға кірдік. – Барлық есік жабық. Осы жақтан кіреміз, – үйдің ту сыртындағы тас баспалдақпен көтерілдік те, ғимарат күмбезінің астымен адамдар тұратын бөлігіне аяқ бастық. – Мен сізді Хокинс күтушіммен таныстырғым келеді. Біз мұнда сол үшін де келдік. – Содан соң мұқият жуылған ағаш баспалдақпен көтеріліп, еденіне жүннен тоқылған ұзын кілемшені түп-түзу ғып төсеген ұзын дәлізге түстік, одан өткеннен кейін өрт сөндіруге арналған қызыл сары шелектер тізіліп қойылған бірнеше баспалдақ алаңқайынан өтіп, линолеум төселген басқа дәлізге түстік. Содан соң ғана жоғары жағы тор көз қақпақпен жабылған бір баспалдақпен дәл шатырдың астында, бас ғимараттың дәл ортасындағы балалар бөлмесінен бір-ақ шықтық.

	Себастьянның күтушісі субұрқақ, көлшік, әңгіме-дүкен дүңгіршегі және де жалтырап ескерткіш көрініп тұрған ашық терезенің алдында отыр еді; саусақтарын тізесіне қойыпты, бірақ алақанының астынан киім тазартатын щетка көрінеді, ол ұйықтап отыр еді. Жастық шақтың азапты да ауыр кезеңі, жер ортасына дейін еңбегімен жинаған бедел-биігі, жасамыс, кәртамыс тұстағы мамыражай тыныштық пен қанағат табу – бәрі-бәрі де әжім басқан момақан жүзінде жазулы тұр еді. Жақсы болды ғой келгенің! – деді ол көзін ашып алып.

	Себастьян оның бетінен сүйді.

	– Ал мынау жігіт кім? – деді ол маған қарап қойып. – Мен бұрын көрмеген сияқтымын ғой.

	Себастьян бізді бір-бірімізбен таныстырды.

	– Мінеки дәл келдіңіздер. Джулия да осында болатын. Қалада олардың жұмысы таусылушы ма еді?! Ал оларсыз бұл жерде көңілсіз-ақ. Жалғыз миссис Чэндлер мен екі қыз, тағы да Берт қария бар. Ал сонан соң олар курортқа кетеді, оның үстіне тамыз айында мұнда жылу қазандығын ауыстырады, сіз Италияға, жоғары мәртебеліге жолығуға барасыз ғой. Басқалары да қонақтап кетеді, қарап тұрсаң қазан айына дейін ешқайсысын тосу бекер болмақ. Басқа ханшалар сияқты Джулия да өмірден өзіне деген тиесілі қызықтарды көруі қажет қой. Айтқан болмаса, бүкіл бау-бақ, гүлге оранып тұрған жаздық тамаша күндері бұлардың неге ғана Лондонға құмар болатындарын осы уақытқа дейін ұға алмай жүрмін ғой. Өткен сейсенбі күні осында Фиппс әкей болды, мен оған да дәл осылай деп айтып салдым, – деп қорытындылады ойын. Осы сөзі арқылы-ақ өзінің бұл үйдегі беделін сездіргендей.

	– Джулия осында дейсің бе?

	– Иә, көгершінім, шамасы, бір-бірлеріңді көрмей өтіп кеткенсіңдер ғой. Ол Консерватив20 әйелдермен бірге болар. Онымен бірге болуға тиісті еді, бірақ ол мәртебеліме олар оншалықты ұнамай жүр-ау деймін. Джулия онда ұзақ отыра қоймас, құттықтау сөзін айтады да шайға дейін-ақ кетіп қалады.

	– Біз тағы да жолыға алмай кетеміз бе деп қорқамын.

	– Ал сендер, көгершенім, кеткенше ол келіп те қалар, бірақ та оның шайларына қарағаны да жөн болар еді, өйткені Консерватившіл әйелдер сол шай үшін жиналады ғой. Қанеки, өздеріңнің қандай жаңалықтарың бар? Әйтеуір, ынта-ықыластарыңмен оқып жүрсіңдер ме?

	– Сол онша емес-ау деп қорқамын, апай.

	– Әрине ғой, өзіңіздің ағаңыз сияқты күні бойы крикет ойнайсыңдар. Бірақ ол оқуға қалай да уақыт табады. Рождество мерекесінен бермен қарай ол мұнда болған жоқ, көп ұзамай-ақ оны ауыл шаруашылығы көрмесіне келеді деп ойлауға болады. Джулия туралы газетке жазғанын көрдіңдер ме? Маған оның өзі әкеліп берді. Әрине, ол әлі мұндай мақтау айтардай еңбек сіңіре қойған жоқ, алайда мақала өте жақсы жазылыпты: “Бұл маусымда леди Марчмейннің ертіп шығатын қызының... ғажайып бойжеткеннің ... сырт келбеті қандай көрікті болса, тауып айтар сөзі қандай жарасымды... ең бір жылы лебіздің бәрі сол қыздың төңірегінде.” Несі бар, мұның бәрі де нағыз шындық, бір өкініштісі оның бұрымын кесіп тастағаны болды; оның өзінің биік мәртебесі сияқты оның шашы да айтарлықтай керемет болатын. Мен Фиппс әкейге бұл табиғилыққа қарсы әрекет деп айттым. Ал ол болса: “монах әйелдер де шаштарын кескізіп жүреді” дейді. Мен оған: “Сіз біздің леди Джулияны монах әйелге айналдырғың келіп жүрген жоқ па? Ой сұмдық-ай!” – дедім.

	Олар Себастьян екеуі әңгімелерін жалғастырып отырды. Жинақы ғана бөлме төбедегі күмбездің бітіміне ыңғайландырып салынғандықтан, оның ішкі түрі де өзгешелеу болатын. Түсқағаздың өрнегі ленталармен және раушан гүлімен әшекейленген. Бір бұрышта тербелмелі ат тұрса, каминнің үстіңгі жағында Иса пайғамбар жүрегінің суреті ілініпті, ал каминнің ішінде жіліншіктеп буынған қамыстың шеті көрінеді, ал комод үстінде күтушілеріне балаларының әр кездері әкелген әр түрлі сый-сияпаттары: су шаянының қабыршықтары, жанартау жыныстарының кесектері, таңба түсірілген былғары, бояулы ағаштар, фарфор, ыстап бояған емен, құйма күміс, көгілдір тас, теңіз маржандары – әр жақтан арнайы әкелінген дүниелер екені көрініп тұр.

	Біраз уақыт өткен соң ол кісі былай деді:

	– Қоңырау шалыңызшы, көгершінім, біз бірге отырып шай ішеміз. Басқа уақытта мен миссис Чэндлердің бөлмесіне қарай түсуші едім, бүгін шайды осында отырып ішеміз. Менің бұрынғы қызметші бойжеткенім жұртпен бірге Лондонға кеткен еді. Ал жаңадан тұрғаны жуырда ғана деревнядан келген. Алғаш келгенде ештеңе білмейтін, қолынан да ештеңе келмейтін еді, шүкір қазір үйреніп қалды. Қоңырау шалыңыз.

	Бірақ Себастьян біздің кететінімізді айтты.

	– Мисс Джулия ше? Келіп кеткендеріңді білсе, ол қатты ренжиді. Өзіңізді көрсе қатты қуанар еді.

	– Байғұс тәрбиеші апайым-ай, – деді Себастьян біз сыртқа шыққан соң. – Оның әбден іші пысады. Мен оны Оксфордқа алып кетіп, бірге тұруды шындап ойластырып жүрмін, бірақ ол менің шіркеуге үнемі барып тұруымды талап етуден тайынбайды. Менің қарындасым келгенше тездетіп жүріп кетуіміз керек.

	– Менен әлде одан ұяласың ба?

	– Өзімнен, – деп ол барынша салмақты жауап берді. – Менің туыстарыммен сіздің танысқаныңызды қаламаймын. Олардың бәрі де өте сүйкімді жанар. Өмір бойы олар менің өмірімді тартып алуға шебер. Бәрі де сол сүйкімді болуларының кесірі. Егер олардың шеңгеліне іліндің бар ма, онда сізді менің емес, өздерінің достары ғып ала қояды.

	– Ал жарайды, – дедім мен. – Жауабыңа қанағаттандым. Алайда маған үй-жайларыңызды көріп шығуыма мүмкіндік жасалар?

	– Жаңа айттым ғой, барлық есік жабық деп. Біз тәрбиеші апайымызға сәлем беруге келдік. Александра ханшайымның сарайы ашық, бағасы бір-ақ шиллинг тұрады. Ал жарайды, сіздің көңіліңіз ауып тұрса, кеттік онда.

	Шұғамен қапталған есіктен өткен соң төбесін күмбездеп жасаған қараңғылау, алтын жалатып жасалған қабырға дөдегесі де алакөлеңкеден анық көрінбейтін дәлізбен жүргізіп келіп, қызыл ағаштан оюлап жасаған ауыр есікті ашып, төбесі биік жартылай қараңғыланған залға ертіп кірді. Күн сәулесі терезенің сыртқы қақпасының саңылауынан ғана сыздықтап түсіп тұрды. Себастьян олардың біреуінің тиегін көтеріп, қақпақты сәл ашыңқырап еді, кешкі күннің жұмсақ сәулесі залдың ішіне лап қойып, еденді, мәрмәрден мүсіндеп жасалған қос каминді, антик тәңірлер мен батырлардың бейнелері кескінделген күмбезді төбені, өрнектеп, алтын жалатқан жақтау ағашты, айнаны, жасанды мәрмәрден тұрғызылған тіреу-бағандарды және әр жерде тұрған тысталған жиһаздарды сүт-сәулеге малындырды. Бұл өтіп бара жатқан автобус терезесінен үлкен бал өтіп жатқан залға көз қиығын тастап өтумен бірдей болды. Ендігі бір сәтте Себастьян терезе қақпағын жауып жіберді.

	– Міне солай, – деді ол. – Осы сияқты дегендей.

	Екеуіміз шегіршін ағашының түбіне отырып, шарап ішкеннен кейін оның көңіл-күйі айтарлықтай бұзылыңқыраған сыңайлы. Ол аллеямен келе жатып, шұғыл бұрылды да: “Қалай екен?” – деп сұрады.

	– Өзіңіз де көріп тұрсыз ғой, көз тоқтатардай ештеңе жоқ. Сәті келген бір күндері сізге бірді-екілі жақсы заттарды көрсетермін. Тек қазір емес. Айтқандайын, шағын шіркеу бар екен ғой, оны көріп шығуыңыз қажет. Ол модерн стилінде салынған.

	Брайдсхедке қосымша еңбек сіңірген соңғы сәулетші ұстындарды тұрғызып, үйдің қос бүйіріндегі қосалқы жайларды салыпты. Солардың бірі шағын шіркеу. Біз оған көпшілікке арналған негізгі есіктен кірдік, ал екінші есік тура үйдің ішіне кіреді екен. Себастьян қолын қасиетті суға малды да шоқынып алып, тізерлеп отырды; мен де оның істегенін қайталадым.

	– Сіз неге өйттіңіз? – деп ол бір түрлі жаратпай тіл қатты.

	– Кішіпейілділік көрсеткенім ғой.

	– Егер мен үшін болса, онда текке әуре болдыңыз. Сіз көріп шығамын дегенсіз, ал енді көре беріңіз.

	Шіркеудің кіре берісі түгелдей қиратылып, он тоғызыншы ғасырдың соңғы он жылының үлгісімен қайтадан безендіріліпті. Ашық түсті желбегей жамылған періштелер, шешек атып тұрған райхан гүлдері, қалың гүл өскен көгарай шалғын, ойнақ салып жүрген қозылар, таурат жазбалары, кельт шегіршін ағашының суреті, рыцарлардың сауытын киген әулиелер бейнелері, салқындау реңк беретін өрнектер қабырғаның бос жерін қалдырмапты. Қабырға жанында әдейі бір-біріне жапсырмалап жасағандай әсер беретін ашық түсті теректен ойып жасаған үш бөлікті сурет тұр. Альтардағы шамдал мен басқа металл мүліктер қоладан құйылыпты. Олардың бетіне түсірілген ұсақ өрнектердің көптігі сонша, сол заттардың беткі жақтары адамның әжім басқан терісін көзге елестетеді. Альтарға көтерілер баспалдаққа ақ және алтын түсті түймедағы гүлді шөп сияқты жасыл түсті кілемше төселіпті.

	– Қарай гөр! – дедім мен.

	– Бұл – әкемнің шешеме үйлену тойы кезінде жасаған тартуы. Ал енді сіз көріп болсаңыз, кетейік.

	Аллея бойымен бізге қарама-қарсы “роллс-ройс” жеңіл автомашинасы жолықты, есік аузын күзететіндер киетін арнаулы зерлі киім киген жүргізушісі анық көрінсе, оның арт жағында отырған әйел затының сұлбасы елес бергендей болды. Сөйткенше әлдекім машина терезесінен бізге үңіле қарады.

	– Джулия, – деді Себастьян. – Енді болмағанда көзіне түсіп қала жаздадық.

	Сонан соң біз тоқтап, велосипед мініп бара жатқан біреумен (“Бұл Бэт қария ғой”, – деп түсіндірді Себастьян), сонан соң қақпадан шықтық, шағын ұстындарды жанай өтіп, тас жолға түсіп алдық та, қайтадан Оксфордқа бет түзеп тарта жөнелдік.

	– Кешіріңіз мені, – деді Себастьян біраздан кейін. – Бүгін сізге тым кішіпейілділік көрсете алмадым-ау деп қорқып келемін. Маған Брайдсхедтің осылайша жаман әсер ететіні бар. Алайда мен сізді тәрбиешіммен таныстыруым қажет болды.

	“Қажеті қанша еді?” деп ойладым, бірақ ойымды сыртқа шығарғаным жоқ. Себастьянның өмірі осындай қажеттіліктің бүтіндей бір заңдық кодекстеріне бағынышты еді: “Маған міндетті түрде алқызыл пижама керек”, “Күн сәулесі тереземнен түспейінше мен төсектен тұра алмаймын”, “Бүгін міндетті түрде шампан ішуім қажет.”

	– Ал ол маған осыларға қарама-қайшы әрекеттер жасауға барды, – дедім мен.

	Себастьян біраз уақыт үндемей отырды да сонан кейін ренішті үнмен былай деді:

	– Мен сіздің отбасыңыз туралы тәптіштеп сұрап отырған жоқпын ғой.

	– Мен де сұраған жоқпын.

	– Алайда сіздің білгіңіз келіп отырғаныңыз онсыз да көрініп тұр.

	– Солайы солай ғой. Сіздің ол туралы жақ ашпауыңыздың өзі жұмбақ.

	– Барлығы туралы да жақ ашпауым жұмбақ деп ойлаймын.

	– Мені шындығында да бөгде отбасыларының тіршілігі қызықтыратын сияқты. Байқайсыз ба, өйткені мен отбасы дегеннің өзін көп біле бермеймін. Біз әкеміз екеуіміз ғана тұрамыз. Бір кездері мені жақын әпкеміз тәрбиелеген, әкей оны шетелге қуып жіберді. Ал мамам соғыс кезінде қаза тапты.

	– О... қандай қиын жағдай еді.

	– Ол Қызыл креспен бірге Сербияда болатын. Әкей болса содан бері өзін-өзі жоғалтып алғандай. Лондонда байғыз сияқты жалғыз өзі тұрып жатыр. Түкке тұрмайтын бірдеңелерді жинап, ермек қылады.

	Себастьян былай деді:

	– Өзіңіздің неден азат болғаныңызды байқамайды да екенсіз-ау. Ал бізде ол жағы жеткілікті. Дебреттен көруіңізге болады оны.

	Ол тағы да көңілденді. Біз Брайдсхедтен ұзаған сайын ол сол жерде тұла бойын зілдей басқан қайдағы құпиялы дүниеден жүйкесін жұқартудан, ештеңені суқаны сүймеу сияқтылардан құтылып келе жатқандай сезілді. Күн біздің дәл желкемізден түсіп тұрғандықтан, екеуіміз өз көлеңкемізді қуалап, зырлап келе жатқандаймыз.

	– Қазір сағат бес жарым. Түскі астың қарсаңында Годстоуға дәл жетеміз, сонан соң жолдан бұрылып, “Форелиден” тамақ жібітіп аламыз. Хардкаслға машинасын береміз де жағалаумен жаяу жүріп-ақ үйімізге жетеміз. Солай емес пе; осылай етсек өте дұрыс болмақ емес пе?

	Мінеки, менің Брайдсхедке алғашқы сапарым туралы қысқаша есебім; жасамыс тартып қалған жаяу әскер капитанының жанарына оны еске түсірген кезде жас үйірілетінін ол кезде қайдан білейін.





Екінші тарау




	Жазғы семестр аяқталуға жақындаған сәтте немерелес туысым Джаспер тағы да өзінің биылғы соңғы келіп-қайту рәсімін жасап, өзінің ұлы ұсыныстарын ортаға салды. Соның қарсаңында мен жаңа тарихтан емтихан жұмысын тапсырып қойғандықтан, қолым босап-ақ қалған. Қазіргі тұс күннің шыжып тұрған кезі болса да, оның үстіндегі қоңыр костюмі мен соған үндестіре таққан аппақ галстугі әлде біреу оның Пиндардың дифирамбик21 мәселесі жөнінен оған күмандана қараса, онда ол өзінің ең әдемі жарасымды киім киісімен көрсете білгеніне деген зор сенімділік жүзінде жазулы тұр еді. Оны сол күні маған айдап келген тек қана туыстық парыз болатын, әйтпесе бұл келістің оған қолайсыздығы айтпаса да түсінікті еді. Шынын айтсам, сол күні түс ауа айтып қойған кешкі қонақ асына байланысты соңғы нұсқауларымды бермек болып бөлмеден шыға бере Онямен есіктің аузында кездесіп қалған соң ба, мен де қолайсыз күйді сезінгендеймін. Бұл Себастьян екеуіміз жеңіл көлігін көшеге қалдырып кеткендіктен, оған айтарлықтай зиян шектіргеніміз үшін өзімізге деген мейірімін қалпына келтіру үшін Хардкаслдің құрметіне әзірленіп жатқан кешкі ас болатын.

	Джаспер тізе бүгуден бас тартты, оның жарасты әңгіме-дүкен құру үшін келмегені көрініп тұр еді; ол каминге арқасын беріп тұрып, өзі айтқандай “немере ағасы немере інісімен” тілдесе бастады.

	– Соңғы бір әлде екі аптаның ішінде сенімен кездесуге бірнеше рет талпынып көріп едім. Алайда сенің менімен кездесуге қашқақтайтын болар деген бір сезімнің пайда болғанын да мойындайыншы. Ол тіпті солай болғанда да, Чарльз, оған таңданатын ештеңе жоқ.

	Шамасы, сен мені бөгденің ісіне араласып жүр деп ойлайтын шығарсың, алайда белгілі бір мөлшерде сен үшін жауап беремін. Білесің бе, меніңше, сенің әкең соғыстан кейін тіршілік тынысынан алыстаңқырап, былайша айтқанда, өз әлемінде жүр. Сенің қалай қате қадам жасағаныңды сырттай бақылап отырмай, одан алдын ала сақтандыру менің парызым емес пе; қол қусырып қарап отыра алмаспын.

	Бірінші курста бәрі де қателік жібереді. Бұл қашып құтылмас қағида. Менің өзім енді болмаса Миссионерлік лиганың мүлде маңына жолауға болмайтын құлмақ жинаушыларға уағыз айтып жүрген адамдармен қарым-қатынас жасай жаздап, әрең қалдым, бірақ та сен, құрметті Чарльз, әдейі біліп бардың ба, әлде білместіктен бардың ба, әйтеуір, университеттегі ең бір келеңсіз қоғамдармен ішек-қарныңмен араласып, сіңісіп кеттің. Шамасы, жеке пәтерде тұрғандықтан, колледжде не болып жатқанын мен көрмейді деп ойлайтын шығарсың, көрмесем де естіп жатырмын. Тіпті көп жайларды естіп жатамын. “Дастарқан” клубында сенің кінәңнан көпшіліктің күлкісіне айналдым. Мысалы, анау сенің бауырыңа жабысып қалған Себастьян Флайт дейтін алаяқ. Оның ағасы Брайдсхед бір дұрыс жігіт болатын. Сені ол досың өзін тым оғаш көрсеткенмен, менің ойымша, одан бір мән шығуы мүмкін. Шынын айтсам, олар бүкіл отбасымен бір түрлі қызық адамдар. Марчмейндер соғыс басталғаннан бері бөлек тұрып жатыр. Мұның өзі жұрттың бәрін де таң-тамаша қалдырады, себебі олар бір-бірін сонша жақсы көретін жандар болып көрінетін. Алайда ол өзінің полкін алып, бір күні Францияға кетті де содан бері қайтып оралған жоқ. Дәл бір майданда қаза тапқан сияқты. Ал зайыбы католик дініндегі кісі болғандықтан, ажырасуға рұқсат ала алмайды, дәлірек айтқанда, менің ойымша ажырасқысы да келмейді-ау деймін. Римде ақшаң болса, бәрін де алуға болады, ал олар болса, адам айтқысыз бай адамдар. Флайт, бәлкім, жаман адам болмауы да мүмкін деп-ақ ойлайықшы, ал анау Антони Блаш бар ма – ол адам үшін ешқашандай жөнді пікір айтуға келмейді, тіпті ол мүмкін де емес.

	– Ол кісі маған да ұнамайды, – дедім мен.

	– Бірақ ол үнемі осында сенделіп жүреді, колледжде де онысын ешкім дұрыс деп санамайды. Мұнда оны бәрі де жек көреді. Кеше оны тағы да суға малындырып алды. Сенің қазіргі араласып жүрген достарыңның ешқайсысының колледжде салмақтары жоқ, бұл дегенің ең басты көрсеткіш. Олар егер өздері ақша шашып жүрсе болды, барлық әрекеттеріне ешкім қой демейді деп ойлайды.

	Айтқандайын, осы мәселе жөнінде. Сенің ағатайыңның қанша қаржы бөліп отырғанын білмеймін, алайда сенің шығыныңның екі есе артық жұмсалып жатқанына бәс тігемін. Міне осы, – деп ол шашпалық әдетті өзінен қуғандай қолымен оның жолын кесті. Оның сөзінің жаны бар еді: менің бөлмем өзінің қысқы кейпін өзгертіп, асықпай біртіндеп дейтін қағиданы тәрк етіп, бірден жасанып “киініп” алған. – Мыналарға ақша жұмсалды ғой. (Жүздеген португал сигары әдемі де молшылықпен жасалған қораптарымен үстел үстінде жатқан.) Болмаса мынау? (Бокалдарымен бірге тұрған хрусталь графинді айтады.) Әлде мынау кісінің жынын келтірер зат ше? (Жуырда ғана медицина факультетінен сатып алынып, қазір раушан гүлдерімен менің үлкен вазама салынып, үстелімнің сәнін келтіріп тұрған және дәл маңдайында “Et in Arcadia ego” дейтін жазуы бар кісінің бас сүйегі.)

	– О, солай деңізші, – тым болмағанда қойған кінәларының біріне айтар даудың реті келгеніне қуанып. – Бас сүйек үшін ақысын қолма-қол сұрайды.

	– Әрине ғой сен ғылыммен айналыспайсың. Егер сен әсіресе өзіңнің беделіңнің биіктеуі үшін бір талпыныс жасап жатсаң оның өзі де соншалықты маңызды шаруа бола қоймас, алайда сен ондай талпыныс жасап көрдің бе? Студенттер одағында, болмаса кез келген бір клубта сөз сөйлеп көрдің бе? Әлде бір журналмен араласып байқадың ба? Тым болмағанда, университет, театр қоғамында кішкене де болса өз орның бар ма? Ал сенің киімің!.. – деді менің немерелес ағатайым. – Сен мұнда келгенде-ақ қала сыртындағы үйде жүргендей киін дегенім әлі есімде. Сенің қазіргі киім киісіңе қарағанда ертеңгілік спектакльді көру үшін бір театрға бара жатқан, болмаса қала сыртындағы көркемөнерпаздар хорына қатысуға бара жатқан кісі сияқтысың.

	Сонан соң шарап жөнінде. Егер студент семестр кезінде бір болмаса екі рет жеңіл-желпі ғана шарап ұрттаса, оған ешкім ештеңе демес еді. Оның сыртында, кейбір жағдайда бұл шіркін тіпті қажет те. Бірақ та менің естуімше сен тал түсті масаң күйде қарсы алады екенсің.

	Ол өзінің өте ауыр міндетінің бір парасын орындаған соң ғана тынысын бір-ақ алғандай. Емтихан алдындағы қарбалас тіршілік жайы да оның жүрегіне салмақ салмай тұра алмады.

	– Өкінішке орай, Джаспер, – дедім оған. – Мұның бәрі үшін де сенің мазасызданатыныңды бек түсінемін, өз бақытсыздығыма орай, менің осынау әумесерлеу қоғамым өзіме ұнайды. Және тал түсте масаң күйде жүруім де өзіме ұнайды, өзімнің тіршілігім үшін деп бөлінген ақшаны мөлшерден артық құртқан да емеспін. Бәлкім, семестрдің соңына дейін тауысып үлгірермін, иә тауысып үлгіретінім анық. Ал мен әдетте тәуліктің осы мезгілінде бір бокал шампан ішетінім бар. Мүмкін мені жалғызсыратпассың?

	Немере ағатайым жеңілгенін мойындады, алайда соңынан білгенімдей менің шашпалығым туралы өз әкесіне хат жазған екен, өз кезегінде інісіне, яғни әкеме хабарлапты. Сәтін салғанда ол осынау алпыстың асқарына келгенге дейін ағасын жаратпайтын, оның үстіне, Джаспер айтқандай, әкеміз шешемізді мәңгі сапарға аттандырған соң өзінің әлемінде ғана өмір сүріп, көп дүниеге мән бермей кеткен ғой.

	Менің студенттік өмірімнің алғашқы жылын Джаспер солайша суреттеп беріпті. Оған тағы да ұсақ-түйек тәптіштеулерді қосуға болады.

	Пасха каникулын ерте бастан Коллинзбен бірге өткізетін болып келісіп қойғанмын, әрине Себастьян тарапынан ұсыныс болып жатса, бұл келісімді бұза салуға әзір едім, алайда одан емеурін болмаған соң Коллинз екеуіміз Равеннде екі аптадай уақыт өткіздік. Күн сайынғы саяхат-сапарлар, әрине, өте пайдалы-ақ, бірақ қалтаға салмақ көбірек түседі екен. Адриатикадан соғатын суық жел биік қабырхана-зираттардың арасынан гулейді де тұрады. Бұдан жылырақ күндерге арналғандай қонақ үйде жатып, Себастьянға арнап, ұзақ хат жаздым да күн сайын поштаға барып, оның жауабын тосумен болдым. Ол өз мекен-жайы әр түрлі көрсетілген екі түрлі хат жолдағанмен, оның шалығы басымдау, қиял-ғажайып хатынан өзінің жай күйі туралы білу мүмкін емес еді (“Шешемде және қос бірдей паждық-ақындарда үш бірдей тұмау болғандықтан, мен осында келдім. Ертең қапаста жатқанда бір жапырақ қой етін қорек қылып шыдаған, сондықтан да күллі таздардың жебеушісі саналатын, өзінің азапты өлімін көр шегелерден тапқан әулие Никодим Тиатирскийдің мерекесі. Осыны Коллинзге айтыңызшы, бізден бұрын шашының түсіп қаларына кәміл сенемін. Бұл жерде адамдар тіптен көп-ақ, алайда біреуінің – осы үшін жаратушыға мың алғыс – құлағында сөз естіртетін аппарат бар, содан менің көңіл-күйім жақсы. Қазір асығыс кетіп барамын, балық ұстауым керек. Сізге оны жолдауға жер мойны тым қашық, сондықтан жонындағы қанатын сақтап қоярмын...”). Әрине бұл хатты оқыған соң көңіл-күйімнің мәні болмай қалды. Оның есесіне Коллинз түпнұсқалардан жасалған белгілі мозаикалық туындыларды суретке түсіріп алудың тімділігі туралы болашақ жұмысына қажетті бірдеңелерді жазып алып жатты. Бұл жерде оның болашақ өмірінің тұқымы себілген еді. Оның византиялық өнер туралы әлі күнге дейін жазылып бітпеген еңбегінің өте мелжемді бірінші томы көп жыл өткен соң жарыққа шыққан кезде мен елжіреген көңіл-күймен автордың алғыс білдірген адамдарының арасынан өзімнің де аты-жөнімді оқып мәз болайын. “... Бәрін де қалт жібермейтін қасиетінің арқасында Галл Плацидиннің және Сан Витальдің мавзолейін көргенім үшін Чарльз Райдерге...” депті.

	Мен көбіне егер Себастьян болмаса, бәлкім мен де Коллинз жүрген жолға түсіп алып, өмір бойы тарихтың сумен айналатын доңғалағын айналдырысып жүрген болар едім деп ойлаймын. Біздің әкей жас кезінде Барша Марқұмдар колледжіне түспек болып емтихан тапсырған екен, бәсекелестерінің көптігінен жолы болмай қалыпты; кейіндері оның басқадан жолы болып, атақсыз, құрметсіз қалған жоқ, алайда бірінші сәтсіздік оның тауын шағып кеткен сияқты, ол аздай бұл қасиет әкей арқылы маған да берілген. Сондықтан да мен барша ақыл-есі бар жандардың табиғи мақсаты осы болмақ деген жаңсақ бірақ нық сеніммен келіп, университетке түстім. Мен де сөзсіз құлай қалсам, онда құласам да бәлкім бұдан дәрежесі сәл төмендеу бір академиялық ортаға кірген болар едім. Бәлкім, кейде ойлаймын, жан дүниенің тереңдігінде пайда болған анархияның ыстық қайнары ештеңеге бөгелместен, дүниедегі түс атаулының бәрін бойында ойнатып, күн сәулесіне қарай ұмтылса оған тіпті алып жартас та бөгет болмас еді-ау деп.

	Қалай болғанда да, бұл пасха каникулы, немере ағатайым Джаспер айтқандай, менің бас айналдырардай қиялға құлауға шақ қалған ұзақ жолымдағы ең бір дұрыс та жөндем жол болды. Қалай болғанда да, бұл жол мені төменге жетеледі ме, әлде жоғарыға қарай бастады ма? Маған әр күн өткен сайын, өзім игерген ересек жандардың әдет-ғұрыптары бойыма дарыған сайын өзімді жасара түскендей сезіндім. Біз соғыс салған зардап пен аштық-жалаңаштықты көрдік; балалықты да жалғыздықпен өткіздік; жеткіншектік өмір де таза ағылшындық салқындықпен өтіп жатты; мектепте ертерек ересек болып көрінуге тырысушылық, оған өзімнің қабағым ашылмас мінезімді қосыңыз. Енді мінеки, сол жазғы семестрде мен Себастьянмен бірге ешқашан көрмеген өзімнің аз ғана бақытты балалық шағымды қайта көргендей болдым. Бұл балалық шақтың ойыншықтарының орнына жібек жейделер, ликерлар, сигаралар жүрді, артық-кемді ерке қылықтар ретінде байсалды күнәлі орындарға бардық, біз не істеп, не қойсақ та әр ісімізден балалыққа тән бейкүнәлік, алғаусыз қуаныш байқалатын. Семестрдің соңында мен курс емтихандарын тапсырдым – егер мен Оксфордта қалғым келсе осылай істеуім қажет болатын, бір апта бойы Себастьяннан бой тасалап, өз бөлмеме қамалып алдым да алдыма бір тостақ суытылған қара кофе мен қара бидайдың бір тәрелке печеньесін қойып алып, түннің бір уақытына дейін біраз айлар бойы өзім көп көз сала бермеген мәтіндерді ойыма түйе бердім. Ол сөздердің бірде-біреуі қазір менің есімде қалмапты, алайда сол кездегі танып білген біршама көнелеу ілімдер, шамасы, өлім сағатына дейін қаз қалпында болмаса, сәл өзгерген түрінде менімен бірге кететін болар.

	“Менің осынау әумесерлеу қоғамым өзіме ұнайды және тал түсте масаң күйде жүруім де өзіме ұнайды” – ол кезде осының өзі де жеткілікті болатын. Оған қазір бірдеңе қосуға бола ма?

	Қазір ғой енді, одан бері жиырма жыл өткен соң, жүріп өткен жолыма қарап тұрып, әлде бір істерімді өзгертуге, болмаса мүлде қатесіз деп алып тастауға болар ма еді деп ойлансам ондай ештеңені таба алар емеспін. Немере ағатайым Джаспердің қоразданған ересек әрекетіне мен де одан кем соқпас күрескерді қарсы қояр едім. Мен оған біздің сотқарлығымыз жүзімнің таза шырынына қосылған спирт сияқты екенін, осынау құпиясы көп, өте күшті қосындының шараптың дәмін бергенмен біраз уақыт бойы ішуге жарамайтын, оның қараңғы жерде біраз жыл тұрғаннан кейін ғана жарыққа алып шығып, үстелге қоюға болатын ішімдікке ұқсас екендігін түсіндіріп берген болар едім.

	Мен оған сондай-ақ, басқа адамды танып, оны жақсы көре білудің өзі – бүкіл даналық атаулының түп тамыры екенін түсіндіріп берер едім. Мен оған қарсыласып, дауласуға зауқым соқпады, қоңыр костюм, ақ галстук және студент мантиясын киіп алған ол өзінің Пиндармен майданын үзе тұрып, менің алдымда тым айбарлы сөзін түйдек-түйдек төгіп тұрғанда тереземнің дәл түбінен шешек атып тұрған гүлдердің хош иісінен ләззат алып, бәріне де бейжай күйде отырдым. Менің аса сенімді де құпия тұмарым болатын, қауіп-қатер төнген сәтте кеудеңде жүретін оны ақырын сыйпап қойып, қыса ұстау керек. Сөйтіп мен “тәуліктің осы кезінде бір бокал шампан ішуші едім” деп, мүлде болмаған кепті айтып, оның өзін ішімдікке ортақтасуға шақырдым.

	* * *

	Джаспердің мені жөнге салған ұлы кеңесінен бір күн өткен соң мүлде басқа күтпеген тұстан тағы бір жағдайға тап болдым.

	Бүкіл семестр бойында Антони Бланшқа деген менің қарым-қатынасымның деңгейінен де артығырақ жиі кездесіп жүрдік. Мен оның таныстарының ортасында тұрдым, алайда екеуіміздің кездесуіміз негізінен оның алдымен ниет білдіруінің негізінде өтетін, ал мен одан сескенгендіктен бе, ондай ұсынысты айтпайтынмын.

	Оның жасы менен сәл-пәл үлкендеу болар, ал өмірден түйгені жөнінен Мәңгілік Еврейге22 ұқсас еді. Оның үстіне бұл жігіттің белгілі мекен-жайы жоқ, көшпелі, ұлты да жоқ жан болатын. Балалық шағында одан жөндем бір ағылшын азаматын тәрбиелеп алуға талпыныс болған көрінеді, ол екі жылын Итонда өткізіп, содан соң соғыстың нағыз қызып тұрған шағында жаудың сүңгуір қайықтарын елең қылмей Аргентинадағы шешесіне қарай тартып отырады. Шешесінің қаптаған жалшыларының, күтушілерінің, машина айдаушыларының, құйттай ғана итінің және екінші күйеуінің қатарына өзімдікі жөн дейтін еркетотайлау жеткіншек келіп қосылады. Олармен бірге жеткіншек бүкіл әлемді ұзынынан да, көлденеңінен де көктей өтіп, Хагорттың қолбаласы сияқты мұндай тіршілікке де күн санап үйреніп алған. Соғыс тәмамдалған соң олар Еуропаға оралып, үйреншікті қонақ үй, жиһазға толы виллалар, казино, жағажай, баяғы үйреншікті тіршілік басталған. Он бес жасқа толғанда ол біреулермен бәс тігісіп, Буэнос-Айрестегі Атбегілер клубындағы үлкен үстелде ойнап отырады; ол Прустпен және Жидпен бірге түстеніп, Когтомен және Дягилевпен жақын қарым-қатынаста болады; Фербэнк жалынды қолтаңба жазып, өзінің романын сыйлайды; ол Капридегі ешкімге еңкеймейтін үш бірдей текті әулеттің жанжалдарына себепші болды, Чефалуда қара магиямен айналысып көрді, Калифорнияда және Венада Эдип кешенінде есірткіден емделді. Антониға қарағанда біз бала сияқты көрінер едік, себебі ол мақтаншақтау әрі сотқар болатын. Біз ол мінезден балалық кезде-ақ құтылғанбыз. Оның бұл мінезін өзі бір ләззат алу үшін емес, басқаны таңғалдыру үшін жасайтындай. Оның осындай кемшіліктерін көрген кезде Неапольдегі таң-тамаша қалып жүретін ағылшын туристерінің алдында секіріп, әуре-сарсаңға түсіп жүретін бейбастақ балалардың қылықтарын еске түсіреді. Ол өткен бір жолы ойын үстелі басында өткізген кеші туралы әңгімелегенде өгей әкесінің фишкаларының қалай азайып бара жатқанына ұрлана қарап отырған сәтін елестетуге болар еді. Болмаса біз футбол алаңының батпағында жатқанда, немесе тәтті тоқашты опыра жеп отырғанда Антони субтропика жағажайында сұлу қыз мұның денесін жаңғақ майымен сылап жатқанын, болмаса аса сәнді барларда асқа тәбет шаптырар қымбат ішімдіктен ұрттап отыратын сәттерін әңгімелеген кезде-ақ ол біздің болмысымызды жайлап алған жабайылығымызды әбден мойындап қойған. Ол тым ұсақ-түйекке дейін қатал, жас баланың бойындағы қаталдығына қоса жұдырығын түйіп, басын еңкейтіп алып, өзінен әлдеқайда үлкен кісіге тұра ұмтылатын бірінші сынып оқушысындай жүректі болатын. Әне сол жігіт мені кешкі асқа, екеуден екеу оңаша отырып, тамақтануға шақырады.

	– Біз Темге барамыз, – деп хабарлады ол. – Онда бір ғажап шағын мейрамхана бар, бақытымызға қарай, ол “Буллингдонның” санатындағы орын емес. Рейнвейн і-і-шімдігін і-шіп аламыз да өзімізді қ-қайда жүрміз деп елестетеміз? Ең құрығында, анау әлде қандай болып отырған піркәзшіктердің о-о-ртасында е-е-емес әйтеуір. Кел әуелі аперивтен ішіп алайық.

	Ол “Джордждағы” барда төрт “Александр” коктейліне тапсырыс берді. Сөйтті де стақандарды алдына қаз-қатар ғып қойып алып, үнін шығара жөткірініп қалып еді, отырғандардың бәрі де оған назар аударған.

	– Сіз, менің мейірбан Чарльзім, бәлкім херес ішкіңіз келетін шығар, өкінішке орай, оны іше алмаспыз. Керемет дүние, рас емес пе? Сізге ұнамай отыр ма? Онда мен сіздің үлесіңізді де ішіп қоямын. Бір, екі, үш, жолмен төмен ұш. Оһ, мынау студенттер бізге қалай-қалай қарайды!

	Сөйтіп ол мені өзі жалдап алған машинаға алып келді.

	– Онда студенттер болмас деп үміттенемін. Қазіргі сәтте менің олармен қарым-қатынасым біраз ширығыңқырап тұр. Олардың өткен сейсенбі күні маған не істегенін сіз естіген жоқсыз ба? Өте дөрекілік болды. Қуанышыма орай, үстімде ең көне пижамам бар болатын және сол күнгі кештің өзі де кісіні тұншықтырардай тыншу еді, әйтпесе бар ғой, мен шындап ренжитін едім.

	Антонидің кісімен әңгімелескенде аузын бетіңе жақындатып алып сөйлейтін әдеті бар болатын. Ол демін сыртқа шығарғанда коктейльдің тәтті сүт татыған дәмі аузыма келіп еді мен басымды дереу тартып ала қойдым.

	– Қымбаттым, жалғыз өзімді кітап оқып отыр деп елестетіп көріңізші. Жуырда ғана мен кісіні мүлде тартпайтын “Сайқы-мазақтар сапында” атты кітапты сатып аламын, оны қалай да жексенбіге дейін оқып шығуға тиіс болдым. Себебі мен де сол Гарсингтонға баратыным және онда қазіргі кездегі жұрттың бәрінің де аузында жүрген осы роман туралы сұрайтынын, оны “оқымап едім” деу барып тұрған ұят іс боларын білгенмін. Гарсингтонға бармай-ақ қоюға болады екен және ондай жол менің басыма қазір ғана келіп отыр. Сондықтан да, менің құрметтім, мен кешкі тамағыма құймақ, шабдалы жеп, бір шөлмек минералды су іштім де көне пижамамды киіп кітапты оқуға шұғыл кірістім. Ойым онға бөлініп, қыдырыстап кеткенмен кітап беттерін парақтауды тоқтатпадым, сөйтіп жатып, батар күнді қызықтадым. Ал ол дегенің біздің Пекуотер ауласында тіпті ғажайып болып көрінер еді: кешкі ымырт үйіріле тастар да көз алдымда үгітіліп бара жатады. Бұл Марселдегі ескі порттың қасбетінің сыдырылып түсіп жатқанын есіме түсірді. Сол кезде менің ойымды мазаң бір айғай-шу бөліп жіберген соң төменге көз салсам біздің ауламызда жүрген жиырма шақты жеткіншектің даңғаза тобырын көрдім. Олардың не деп айғайлағанын білесіз бе? “Антони Бланш! Антони Бланш!” Бар дауыстарымен айғайлап, осындай қоғамдық пікірді білдірді. Әрине, дәл бүгінге дейін мистер Хакселиді осымен доғара тұратынымды түсіндім және мұндайда біреудің одан құтқаруының өзі игілікті шаруа екендігін айтуға тиістімін. Олардың бұлайша ұлуларынан аздап толқығаным да, үндері қаттырақ шыққан сайын тіпті ыңғайсызданғаным да рас. Дауыстары анық естіле бастады: “Бой қайда? Бой Мулкастер де оның танысы!”, “Оны Бой алып шықсын бізге!” Сіз әрине, ол қунақ қаққан Бой Мулкастер дейтін жеткіншекті білетін боларсыз? Ол сүйкімді Себастьянның төңірегінде үнемі айналшықтап жүреді. Біздер латиндықтар оны көзге қалай елестетпек болдық, ол дәл сондай, кәдімгі ағылшын лорды. Тұрған бойы – айбар! Лондонның барша аруларының арманы. Айтыстарына қарағанда, оларға да мұрнын шүйіре қараса керек. Оның бәрі үрейден, сүйкімдім, үрейден. Анау шешесінен сол күйі туғандай Мулкастерің бір дүлей, оның үстіне менмендігін айтсаңшы. Ол пасха кезінде Ле-Тунаға келсін, қалайда түсіндіріп болмастай бір жағдаймен мен оны қонақ болып кетуге шақыра қалайын. Алып көріңізші ол карта ойнап, аздаған ақшаға ұтылған екен, сол ақшаны маған төлеп бер деп қарап отыр. Сол Мулкастердің осы мазаң топтың ортасында жүргенін төбесінен қарап тұрғанда көріп, оның: “Бос әуіре. Ол үйінде жоқ. Жүріңдер, онан да арақ ішсек қайтеді?” – деген даусын да анық естідім. Сол кезде мен басымды терезеден шығарып, оған былай дедім: “Қайырлы кеш, Мулкастер-сүлік немесе кісі есігінде күн көрген мүсәпір! Мынау жеткіншектердің ортасына келіп тығылғансыз ба? Сіз, шамасы, анау бір ойынханада тауып алған жезөкше үшін алған үш жүз франкті қайтарайын деп келдіңіз бе? Бұл оның еңбегіне, еңбек болғанда қандай еңбек десеңізші, сол үшін төлеген садақаң ғой. Жоғары көтеріл де сол қарызыңды төле, бейшара бейбастақ!”

	Бұл сөз, менің сүйіктім, олардың жандарына тисе керек, баспалдақтарды дүңкілдетіп, жоғары қарай ұмтылды. Алтауы бөлмеме баса көктеп кірді де қалғандары есіктің сыртында қалды. Сүйкімдім, олардың сырт түрлері де бір түрлі еді. Олар өздерінің қарғыс атқан клубтарынан кешкі тамақтарын ішіп шыққан беттері екен, бәрі де есік күзетшілері киетін зерлі киімге ұқсас түрлі-түсті фрак киіпті. “Сүйкімділерім, – дедім оларға, – сіздер сайран салып жүрген жалшылардың тобырына ұқсайды екенсіздер”. Сол кезде олардың біреуі мені табиғи емес күнәм үшін кінәлай бастады. “Сүйкімділерім, – деп жауап бердім, – бәлкім, менің қалыптан тыс әуестігім бар шығар, – бірақ тойымсыз емес едім ғой. Қайтыңдар қане, жалғыздан келерсіңдер”. Сол кезде олар балағаттауға кіріскен, менің де ашуым қысты. Мен бір кезде герцог де Венсанн (әрине Филипп емес, Арман қарт) махаббат мәселесімен (сізге сеніммен айтайын, тек махаббат мәселесі емес) он жеті жасар мені (герцогина Стефани үшін, әрине Поппи кемпір үшін емес) жекпе-жекке шақырғанға шыдағанда енді мынау беттері безеу-безеу масаң да тым өркөкірек бозөкпелердің қылықтарына қалай шыдайын... Мен әуенімдегі әзілі басымдау дауыс ырғағымды қоя тұрып, оларды ренжітер біраз ауыр сөздерді арнап жібердім. Сол кезде олар: “Сүйреп шық мұны. Меркурийге алып жүріңдер!” Өзіңіз жақсы білесіз, менде Бранкузидің екі мүсіні және де өзім жақсы көретін бірнеше заттар бар болатын, сондықтан да менің үйімде ойран салуларына қалай ғана жол берейін, былай деп бейбіт тіл қаттым: “Менің сүп-сүйкімді ессіздерім, егер сендер төсек мәселесінің психологиясынан аз-мұз хабарларың болса, онда сендердің орталарыңа түсу маған жағымдырақ боларын түсінерсіңдер менің, майбөкселерім. Тұп-тура мәселе жөнінен мұның өзі мені рақатқа бөлеуге тиісті. Сондықтан мені рақатқа бөлеу үшін маған серік болғылары келген мені ұстап көрсін. Екінші жағынан, сіздердің өздеріңіз секс қажеттігінің аз зерттелген, жұртқа көп тарай қоймаған түрімен танысқыларыңыз, былайша айтқанда, менің шомылған сәтімді көргілерің келсе, онда мейірбан нақұрыстарым, соңымнан еріп, субұрқаққа жүріңіздер.”

	Білесіз бе, мен осылай деген кездегі олардың түрлерін көрсеңіз. Олармен бірге төмен түсіп, аулаға шығып едім, бірде-біреуінің жаныма келуге жүректері дауаламады. Мен шомылу үшін субұрқаққа түсіп, суық суға әр түрлі әрекетпен аунаған кезімде, сенесіз бе, сонша рақаттандым. Олар болса маған түксие қарап тұрып, жөндеріне кетті; Бой Мулкастердің: “Қалай болғанда да біз оны “Меркурийдің” суына бір сүңгітіп алдық” деген сөзін естідім. Және де, Чарльз, дәл осы сөзді олар отыз жыл өткен соң да айта беретін болады. Олардың бәрінде де жүнін жұлған тауықтай әйелдері болып, олардан туған әкелері сияқты малдан айырмалары шамалы ұлдары өсіп жеткенде олар да түрлі-түсті фрактар киіп, әкелерінің сол клубтарына жыл сайын барып, масаң күйде шыққан кезде олардың әкелерінің біреуі менің есімімді есіне алып: “Иә, бірде оны “Меркурийдің” суына шомылдырып едік” деп мақтанары сөзсіз. Сол кезде олардың өздерінен аумаған қыздары жырқылдай күліп, әкелерінің кезінде қандай тасқайнат болғанын, өкінішке қарай, қазір ешкімге қажеті жоқ болып қалғаны туралы ойлар еді. O, la fatique du Nord!23

	Менің білуімше, бұған дейін Антонидің осылайша суға шомылуына тура келіпті, алайда соңғысының оған еткен әсері ерекше болса керек, өйткені ол кешкі тамақ үстінде де ол мәселеге қайта оралды.

	– Ал мына сіз ғой, мұндай кездейсоқ келеңсіз оқиға Себастьянның басынан да өтуі мүмкін-ау деп ойлай да алмайсыз, рас қой?

	– Рас, – дедім мен. – Олай деп ойлай да алмайтыным да шын.

	– Иә, Себастьянның тартымдылығы бар жігіт қой. – Ол рейнвейн толтырылған тостағын жоғары көтеріп, алдыңғы сөзін қайталады: – Ересен тартымдылық. Білесіз бе, мен ертеңіне Себастьянға кірдім. Өзімнің сотқарлық хикаяларымды айтып, мәз қылам ба деп едім. Мен ол жерден оның үстелінен және аю ойыншығынан басқа не көрді деп ойлайсыз? Бой Мулкастер мен оның кешегі екі серігін. Олардың түр-түстері де оңып тұрған жоқ еді, ал Себастьян “Панчадағы” миссис Пансоби де Томкинс сияқты сол сабырлы қалпымен былай дейді: “Сіз әрине, лорд Мулкастермен таныс боларсыз”. Ал анау қос меңіреу болса, ойыншық аюды біз сияқты қызық дүние немесе аз да болса бізден қызығырақ деп ойласа керек: “Оһ, біз Алоизиустың хал-күйін біліп шығу үшін бірер минутқа жаңа ғана кіріп едік” деп асығыс ақтала бастады. Қысқасы олар қарасын батырды. Мен С-с-с-себастьянға былай дедім: “Сіз бұл тайғанақ қоңыздардың кеше кешкілік менің намысыма тиіп, қорлап кеткенін білмеуші ме едіңіз? Егер ауа-райы қолайлы болмаса, с-с-уық тиіп, денсаулығыма орасан зиян келер еді.” Ол былай деп жауап берді: “Байғұстарым-ай, ә, қатты мас болған екен ғой.” Иә, ол кімге болсын жағымды сөз табады ғой. Оның тартымдылығы да, тіл тапқыштығы да сонда ғой.

	Байқаймын, байқаймын, менің сүйкімдім, ол сені әбден табындырып алған сияқты. Несі бар, бұл таңғаларлық дүние емес. Әрине, сіз онымен мен сияқты емес, жуырдан бері ғана таныссыз ғой. Мен онымен мектепте бірге оқыдым. Сіз сенбейсіз ғой, ол кезде оны кішкентай ғана түкке алғысыз бала санайтын. Бәрі емесі түсінікті ғой, кейбір пейілі бұзық балалар солай атайтын.

	Итон клубында ол баршаның сүйіктісі бола білгені анық, оны мұғалімдер де жақсы көретін. Барлық мәселе тек қызғаныштан деп ойлаймын. Ол қашан да сүттен ақ, судан таза болып шыға беретін. Одан басқасының бәрін де қымс етсе болды сабап салар еді. Себастьянға ешқашан қол тигізбейтін. Біздің корпусымызда ешкімнен таяқ жемеген жалғыз сол ғана. Оның он бес жасында қандай болғаны қазіргідей есімде. Жұрттың бетін безеу басып жүргенде оның денесінде бірде-бір бөрткен болмайтын. Бой Мулкастер де құлағының бұлағынан зардап шегетін. Ал Себастьян ондайды білмейтін. Әлде оның желкесінде қайта-қайта көрінер шиқаны болды ма екен? Иә, болғаны анық. Жалғыз ғана бөрткені бар ақ бөрте жігіт. Ол екеуіміз де католик болғандықтан ғибадатқа бірге барар едік. Ол ешқандай да бөгде қылық, тіпті жаңсақ басқан жазықты қылығы болмаса да, басқасын айтпағанда, бірде-бір рет жазаланып көрмесе де тәубеге келу рәсімін ұзақ жасайтын. Бәлкім, ол тордың арғы жағында отырып-ақ тәу етушінің мінәжатын бағыштайды. Мен өзіме көлеңке түсірген, былайша айтқанда, маған пайдасыз сәуленің түсуінен – мұндай тіркестің қайдан, қалай пайда болғаны түсініксіз, болса да осылай деп құтыла салу өте қолайлы – иә, содан және менің жетекшімнің бірнеше дүркін өзіме сенім арта әңгімелескенін қоссам, мектепті тастап шығуыма себепші бір оқиға болды. Осынау бір мейірбан қарттың мен жөнінен өте мол хабардар екенін, тіпті Себастьян болмаса басқа бірде-бір тірі жан білмейтін деректерді білетін болып шықты. Мұның өзі маған ешқашан да ешқандай мейірбан қартқа, болмаса бетінен нұры тамған шәкірт балаға да сыр ашпау жөніндегі сабақ болды.

	Мына бір шараптың тағы бір шөлмегін алсақ па екен? Әлде басқа бірдеңесін көреміз бе? Басқасын, иә? Айталық, көнеден келе жатқан әдемі Бургунд шарабы ма? Міне, көрдің бе, Чарльз, қай саладан болсын сіздің көңіліңіз неге ауатынын мен жақсы білемін. Сізге, сүйкімдім, маған еріп, Францияға баруыңыз және онда қызанақ шарабының дәмін татып көруіңіз керек. Біз жүзім жинауға барамыз. Мен сізді Венсандарға қонақ қып қайтамын. Біз олармен көптен бері тату-тәттіміз, ал герцогтің шарап сақтайтын жертөлесіндей орын бүкіл Францияда жоқ. Оған және де Портайон князьдің үйіне сізді алып барамын. Менің ойымша, олар сіздің көңілді тауып, өздерінің де сізге көңілдері толар. Менің сізді өзімнің бар достарыммен таныстырғым келеді. Сіз туралы Коктоға айтқанмын, оның көргісі келіп өліп жүр. Сіз, сүйкімдім Чарльз, өте бір сирек құбылыстың Суретші деп аталатын өте бір сирек құбылыстың иесіз. Иә-иә, соншама бір қарапайым жандардың түрлерін көрсетпей-ақ қойыңызшы. Осынау ағылшындарға тән салқын да бейжай дидарыңызды астынан сіздің суретші екеніңіз көрініп тұрады. Өзіңіздің жатын бөлмеңізге жасырып ұстайтын суреттеріңізді көргенмін. Олар айтағасын. Ал сіз сүйкімдім, Чарльз, қалай десем екен, сіз таңдаулы емессіз, иә сіз айтағасын емессіз. Мен өзімді таңдаулы санаймын, Себастьян да өзінше солай, ол суретші дегендер жер үстіндегі өзгеше, ерік-жігерлері мықты, белгілі бір мақсатқа ұмтылғыш, қырағы, жанының тереңіндегі ынтықтық сезімі мықты жандар, солай емес пе, Чарльз?

	Алайда, сіз кімнің қолдауына ие болып жүрсіз? Жуырда ғана мен сіз туралы Себастьянмен сөйлескенмін: “Чарльз – Суретші, – дедім мен оған. – Ол жас Энгр24 сияқты салады суретті”. Себастьянның не деп жауап бергенін білесіз бе? “Иә-иә, Алоизиус та суретті жаман салмайды, алайда бүгінгі өмірге өте құмарлау”. Бұл соншалықты әсерлі де қызық болды.

	Әрине, кім-кімде әсерлілік қасиет болса, миды қажетсінбейді. Стефани де Венсани төрт жыл бұрын мені таңдандырған. Менің сүйкімдім, тіпті мен аяғымның тырнағын да тырнақ бояйтын соя бояуымен бояйтынмын. Мен оның сөзімен сөйлеп, сигаретті де содан айнытпай тартып, телефонмен дәл соның даусына салып сөйлесетінмін, сөйтіп герцог телефонмен мені сол екен деп ұзақ-ұзақ әңгіме айтар еді. Осының бәрі де оны пистолет пен семсер туралы ескірген қиялдарға жетелер еді. Өгей әкем осының бәрі де керемет сабақ болады деп есептейтін. Сөйтіп, ол мен өзімнің, оның сөзімен айтқанда, “ағылшындық дағдымнан” құтылады деп үміттенеді. Байғұста осындай латынамерикандық көзқарас болатын еді. Герцогтан басқа бірде-бір жан Стефани туралы жаман лебіз білдірмейтін, ол түсінікті де еді, себебі менің сүйкімдім, дұрыс мағынасындағы санасыз әйел болатын.

	Ескі махаббат туралы әңгімеге Антонидің берілгені сонша, ол өзінің тұтығатынын да ұмытып кеткендей. Алдымызға кофе мен ликер келген кезде ол сол ақаулығын қайта таба қойды.

	– Мо-о-онахтар қуғынға ұшырағанша жасалған нағыз кө-ө-гілдір шартрез25. Тіліңнен әрі, төмен қарай ағып бара жатқан сәттің өзінде дәмін бес дүркін өзгертіп ү-ү-лгіреді. Дәл бір жанды елесті жұ-ұ-ұтқандай боласың. Сіз қазір Себастьянның бізбен бірге болғанын қалар ма едіңіз? Әрине, қалаған болар едіңіз. Ал маған ше? Шы-ы-нын айтсам, білмеймін. Алайда біздің ойымыз қайта-қайта өңірге қадаған гүлдей жарқыраған жанға орала береді. Сіз, шамасы, Чарльз, мені арбап отырған боларсыз? Мен сізді, мұнда, менің сүйкімдім, мен үшін уақ-түйек тиынға тұратын жан рақаты үшін – өзіміз туралы онан соң анау Себастьян туралы аз-кем әңгіме-дүкен құру дейтін жалғыз ғана мақсат үшін ертіп әкелдім. Бұл енді, өте таңғаларлық оқиға, онда жұмбақты ештеңе жоқ, мәселе оның анандай отбасында қалай туғаны жұмбақ.

	Сіздің оның отбасымен таныстыгыңызды білмеймін? Ол сізді өзінің отбасы мүшелеріне жақындата қояр ма екен? Ол бәрін де өте жақсы біледі. Бұл кісілердің жауыз екендерінде дау жоқ. Себастьян өз бойында аз да болса қорқыныш барын сізге ешқашан да байқатпады ма? Жоқ? Бәлкім, ол қай жағдайда өзінің сырт қарағанда-ақ әке-шешесіне ұқсап кететіндігінен болар?

	Біріншіден. Брайдсхед. Архаикалық өте көне, дәл мың жыл бойы үңгірде тығылып жатқан тіршілік иесі сияқты. Дәл бір ацтектердің мүсіншісі Себастьянның портретін қашап жасауға талпынғандай. Ол оқымысты жауыз, басқыншы, бүкіл дүниеден мұз дәуірі бөліп тастаған хайуан, қалай десең олай де. Сонан соң Джулия. Оның қандай екенін білсеңіз ғой. Оны білмеу мүмкін емес. Оның фотосуреті “Пилюль Бичеманың” жарнамасымен бірге көркем безендірілген газеттерде үнемі жарияланып тұрады. Флоренция Кватроченто26 әйеліндей мінсіз дидар; осындай сұлулықпен кез келген әйел сахнаға шыққан болар еді. Бірақ леди Джулия емес, ол – әлгі... айталық, Стефани сияқты өте жоғары ақсүйектер тобындағы ару. Зиялылардың құр тыраштануы емес. Әр кезде кішіпейіл, көңілді, барлық қимыл-қарекеті жарасымды. Оны иттер мен балаларға дейін, барша әйелдер де жақсы көреді, ол – жеңіл қайықтай ықшам, салқынқанды-байсалды, сонымен бірге пайдакүнем, қу әрі аяуды білмес қатыгез жан. Бәлкім, жақын адаммен қан араластырудан да қашпайды, білем. Кім білсін. Оған керегі – билік. Әттең өзін шіркеудің қасиетті сотына тартып, сонан соң өртеп жіберсе. Қателеспесем, оның әлі мүлде жас сіңлісі де бар. Оның күтушісінің жуырда есінен адасып, суға батып өлгенінен басқа ол туралы әзірге ештеңе белгісіз. Шамасы, тамаша қыз бала болса керек. Демек, Себастьян байғұстың, шын мәнінде, сүйкімді де сүйікті болмастан басқа шарасы да жоқ.

	Алайда әке-шешесі туралы сөз қозғасаң нағыз түпсіз тұңғиыққа тап болғандай күй кешеміз. Бұл бір-бірін тауып қосылған қосақтар, менің сүйкімдім! “Леди Марчмейн мұны қалай жасайды?” – бұл осы ғасырдың ең зіл батпан сұрақтарының бірі. Сіз оны көрген жоқсыз ғой? Өте-мөте сұлу әйел, ешқандай айлакерліксіз, күмістей бұрым, тым ашаң болғанмен беті-жүзі табиғи, үлкен қос жанары – таң-тамаша қалдырғандай, оның үстіне қабақтың асты әдейі бояп қойғандай көгіс тартып тұратындықтан, көздері одан сайын үлкейіп, аяланып көрінеді: меруерттерді, аналарынан мұраға қалған жақтаушалар қондырылған жұлдызша, жарқыраған гауһар тастары, осы сұлулыққа қосыңыз; мінәжат еткендей баяу да сыңғырлай естілер жұмсақ әрі сол қалпымен-ақ өктем естілер дауыс – бәрі бір басында. Лорд Марчмейн де аздап толысқанымен өте айбынды мagnifico27, тәттіқұмар, Байронның еріккен кейіпкерлеріндей, сауыққұмар, өзін біреулердің ренжітуіне жол бермейтін жан. Ал анау Рейнхард монах әйелі оны мүлде ... иә-иә, мүлде езіп тастаған, дәл солай. Оның еш жерде көрінуге тәуекелі жетпейді. Бұл дегеніңіз, тура мағынасында, қоғамнан бөліп тасталған адамның тарихтағы көз жеткен оқиғаның бірі. Брайдсхед оны көргісі келмейді, әйел затын оның көруге құқысы жоқ, шыны керек, Себастьян ғана онда емін-еркін бара алады. Бірақ оны да ешкімнің білгісі келмейді. Иә, жақында ғана леди Марчмейн Венеция мен Фольердің палаццосында28 қонақтап қайтты. Сізге шындықты айтсам, ол онда аздап күлкіге қалған сыңайлы. “Әрине, ол “Лидоға” тіпті жақындап та келе алмаған, сэр Адриан Порсонмен бірге күні бойы бір ескекті қайықпен серуен құрып, өзін дәл бір мадам Рекамье сияқты, менің сүйкімдім, сезініп отырады екен. Мен бір жолы олар отырған қайықпен бетпе-бет келіп қалып едім, менің сүйкімдім, палаццоның ескекшісі маған белгі беріп, көзін қысып қояды. Ол қай жерге барса да Кельт ауыз әдебиетінің, болмаса Метерлинктің29 кейіпкерлеріндей өте жұқа жібек көйлек киіп алып, күн құрғатпай шіркеуге баратын. Ал сіз Италиядағы Венеция – жұртының бәрі күн сайын шіркеуге бара бермейтін қала екенін жақсы білесіз. Бір сөзбен айтқанда, оған жұрттың бәрі күле қарайтын. Ойламаған жерден қалаға Молтондардың яхтасымен кімнің келгенін білесіз бе? Баяғы бақытсыз лорд Марчмейн. Ол ертерек бір палаццоға тапсырыс беріп қойған екен, бірақ сіз оны онда кіргізді деп ойлайсыз ба? Лорд Молтон болса, оның есін жинауға да мүмкіндік бермей қызметшісі екеуін кішкене қайыққа отырғызып, айлаққа апарады да Триастың кемесіне отырғызып жібереді. Ол болса көңілдесін ала келмепті. Жылдың осы мезгілінде ол дем алуға кететін. Леди Марчмейннің осы қалада дем алып жатқанын олардың қайдан білгенін ешкім білмейді. Дегенмен де лорд Молтон өзінің үлкен бір қолайсыз жағдайға қалғанын сезгендей бір апта бойы бетегеден биік, жусаннан аласа болып жүрді. Ақыры солай болды да. Фольерде ханшайым үлкен би-думан жасап, лорд Молтон, оның қонақтары, тіпті де Паниоздың өзі оған шақыру алмайды. Леди Марчмейннің қолынан бұл іс қалай келді? Ол айналасындағылардың бәріне де лорд Марчмейннің нағыз тажал екендігін айтып, оларды сендіріп қойды. Ал шынында не болып еді? Олар некеде он бес жыл тұрған соң лорд Марчмейн соғысқа аттанады да, сол жақта аса дарынды бір балет бишісімен әуейі болып, үйіне оралмайды. Мұндай оқиғаларды мыңдап санауға болады. Ол өте құдайшыл болғандықтан, күйеуінің ажырасуына рұқсат бермейді. Мұндай да оқиғалар болған. Мұндайда әйел көзіне шөп салған күйеуге жанашырлық білдіретіндер болады ғой, бірақта лорд Марчмейнге ондай “құрмет” көрсетілмейді. Кәрі бұзақы өзінің бақытсыз әйелін сабап, оны панасыз қалдырып, үйінен қуып шықты, өз балаларын да қуырып жібере жаздады, сөйтіп ақырында Содом мен Гоморрдың тамаша гүлдерінен жасалған гүлдестелермен безеніп алып, бидің көкесін көрсетті деп ойлауға болар. Ал шындығында ше? Ол сол әйелден төрт бірдей әдемі ұл-қыздың әкесі болды да оларға Брайдсхед пен Сент-Джем алаңындағы Марчмейн-хоусты30 және оның қу жанына қажет-ау деген қаржысын берді, ал өзі болса Ларидың үстеліне келіп, аппақ қардай, крахмалданған омыраушасын кеудесіне киіп алып, Эдвардиан мәнеріндегі байсалды жүзі, байыпты жүрісі бар, орта жастағы әйелдің қасында отырар еді. Ал ол әйел болса, айта кетейін, өзінің жанында ешқандай құқықтары жоқ, өмірден әбден таяқ жеген құлдардың біразын ұстап, оларды тек өзінің жан рақаты үшін пайдаланады. Олардың қанын тұп-тура сорады. Адриан Порсон суға шомылған кезде оның екі иығына түскен тістердің ізінен қалған тыртықты жұрттың бәрі де көрген. Ол болса, менім сүйкімдім, бір кездері атағы жер жарған, тіпті бірегей дейтіндей ақын болатын. Әйел болса, оның бойындағы бүкіл нәрін сорып, қу сүйегін қалдырды. Оның одан басқа да әйел-еркегі аралас, әр түрлі жастағы бес, әлде алты нөкері бар, олар ізінен бір елі қалмайды. Егер ол әйел біреуді тісімен тістегендей бір жабысса, одан қайтып айырылмайды. Бұл жезөкше-мыстандық, басқаша аты жоқ.

	Демек біз Себастьян кей-кейде ақымақ-шалыстау болып көрінсе, оны кінәлауға тиісті емеспіз, иә-иә, сіз оны кінәламайсыз да ғой, солай емес пе, Чарльз? Осындай сүреңсіз тіршіліктің ортасында жүрген оған қарапайым да көз тоқтатардай болып жүргеннен басқа не қалушы еді? Оның бер жағында тіреп тұрған байлығы да шамалы. Біз оны қалай жақсы көрсек те мұнысын жоққа шығара алмаймыз, солай емес пе?

	Сіз онан да мойындаңызшы, жадыңызда тым болмағанда бес минут қалатындай бірдеңе айтып көрді ме? Білесіз бе, ол сөйлеген кезде оның сөздері, несімен екенін өзім де білмеймін, анау бір “Сабынның көпіршігі” дейтін өте сүйкімсіз суретті есіме аламын, әңгімелескенде сөзді ойнатып тұратындай. Шарларды, доптарды, тәрелкелерді жоғары-төмен, ары-бері ойнақтатып тұрғандай, біраз салмағы бар заттарды жонглер сияқты қағып алмаса, олар жерге сынып түсетіндей. Бірақ Себастьян сөйлеген кезде сабынның кішкене-кішкене шарлары ескі қыш құмыраның аузынан бытырай ұшып, күн сәулесімен ойнап жарқылдайды, алайда бірер секундтан соң – “піс-піс” етіп жарылады, сонан соң ойыңда ештеңе де, иә ештеңе де қалмайды.

	Одан кейін Антони суретші үшін аса пайдалы өз өмір тәжірибесі туралы, өзінің достарынан күтуге толық хақысы бар сыни және көтермелейтін пікірлер туралы, эмоциясын байыта түсу үшін әдейі баратын тәуекелдері туралы және де осыларға ұқсас біраз ой-толғамдардың басын қайырды, бірақ та аяқ астынан қысқан ұйқы мазамды алып, сөзін әрі қарай тыңдауға шамам жетпеді.

	Ақырында біз үйге бет алып, Магдалина көпіріне жеткен кезде ол бүгінгі кешкі астың тұздығы болған әңгімеге қайта оралды.

	– Ал енді, менің сүйкімдім, ертеңгілік көзіңізді тырнап аша салып, Себастьянға қарай жүгіретініңізді және бүгінгі менің ол туралы айтқан әңгімемнің шып-шырғасын шығармай айтып беретініңізге ешқандай күмәнданбайын. Соған орай мен сізге екі мәселені айтқым келеді: бұл екеуіміздің қарым-қатынасымызға ешқандай әсер етпейді, екіншіден, менің сүйкімдім, – осы сөзімді есіңізге аларсыз, мен онсыз да сізді өз әңгімеммен талып түсуге дейін апардым ғой – ол сол сәтте-ақ әңгіме ауанын өзінің анау ойыншық аюына қарай аударып жібереді. Түніңіз тыныш болсын. Жағымды түстер көріңіз.

	Бірақ мен өте нашар ұйықтадым. Қалғып келіп, бірден төсегіме құлағанмен, бірер сағаттан соң оянып кетіп, қайтып көз іле алмадым – алайда мені шөл қысты, оған қоса тұла бойым бір ысып, бір суып, белгісіз бір толқын дүркін-дүркін денемді соғып өтіп тұрғандай болды. Кешкі астың үстінде ішімдікті біраз сілтедім, бірақ та Александр коктейлі де, шартрез де, “Мавродафна еркелігі” де, тіпті кеш бойы жақ ашпай, орнымнан қозғалмағаным да, тіпті жастыққа тән мәз-мейрам болып отыра алмағаным да сол түні мені құрсаулап алған мұңға себепші болмағаны ақиқат еді. Түсіме кеше кештегі айтылғандардың сұмырайдай бейнелері кірген жоқ. Көзім ашық, көңілім ояу дегендей, жаттым да қойдым. Мен оның айтқан сөздерін соның үнімен, дауыс ырғағымен қайталап қана қоймай, мейрамхана үстелінің шетінде маған қарсы қарап отырған Антонидің қуқыл жүзін шырақ сәулесімен нақпа-нақ көріп жатқандаймын. Осынау түннің бір уағында орнымнан тұрып, қонақ бөлмемде сақталып тұрған суреттерді әкеліп, ашық тұрған терезенің алдында келіп суреттерге ұзақ үңілдім. Университеттің ауласы сонша қараңғы әрі сонша тыныштық құшағында еді, тек колледждің сүйір мұнараларының төбелеріндегі сағаттар ғана бірі-бірімен жарысқандай бір ширек сағат сайын қоңыраулатып қояды. Сода суынан ішіп, шылым шектім, сөйтіп өзімнен өзім қажып жатқанымда айналаға жарық та түсті; орнымнан тұрып, таң самалына кеудемді тосқан соң төсекке қайта жатқым келмей біраз жүрдім.

	Оянған кезде есіктің аузында тұрған Лантты көрдім.

	– Сізді ұйықтасын деп оятпадым, – деді ол. – Сіз көпшілік жиынына бармайтын шығар деп шештім.

	– Оныңыз оң шешім болған екен.

	– Бірінші курстықтар түгелге жуық, ал екінші және үшінші курстықтар ішінара кетті. Бәрі де басқа әулие әкейдің келуіне байланысты. Бұрын ешқандай да мұндай көпшілік жиыны өткенін естімейтінбіз, мынау қасиетті жиын бір жағынан мінәжат ету болса, бір жағынан әңгіме-дүкен құрды дегендей.

	Семестрдің және жылдың соңғы жексенбісі болатын. Жуынатын бөлмеге өтіп бара жатып, университет ауласы ақ мантия мен шіркеу хорының әншілері киетін бас киім киген шіркеуден шыққан студенттерге толып кетіпті. Мен қайтқан кезде олар әңгімелесіп, шылым шегіп дегендей топ-топ болып тұр екен, бұлардан қалып қалмау үшін пәтеріне велосипедпен жеткен Джаспен немере ағатайым да осылардың ортасында екен.

	Мен жүргіншілері аз Брод көшесімен жүріп келіп, Баллиолдың қарсысындағы асымды ішетін кішкене ғана шайханаға кірдім. Барлық қоңыраулар күмбірлеп, ауа солардың үндерімен тербеледі, күннің сәулесі де ашық жерлердің бәріне төгіліп, өткен түндегі үрейді сейілтіп жіберді. Шайхананың іші тура кітапханадағыдай тыныштыққа бөгіп тұр екен. Баллиол мен Әулие Троицаның жалғыз-жарым жүретін бірнеше студенті мен кіріп келгенде бастарын көтеріп-көтеріп алды да қайтадан жексенбілік газеттеріне үңіледі. Көп өзгерте қоймайтын қуырылған жұмыртқа мен жеткіншек кезімнен осындай ұйқысыз түндерден кейін жейтін бір сыбаға жемістің қою қайнатпасын алып, қомағайлана жедім. Сонан соң темекімді тартып қойып, бірінен соң бірі келіп тамақтанып, есеп айырысып кетіп жатқан Баллиол мен Әулие Троицаның студенттеріне қарап отырдым. Мен тамақтанып шыққан кезде сағат он бірге таяп қалған, қала үстін жаңғыртып тұрған қоңыраулар бірде тына қалып еді оның орнына ғибадат уақытының болғанын білдіріп, жақсылықтың хабаршысындай кернейдің әдемі үні естілді.

	Көшеде ғибадат етуге бара жатқандардан студенттерден, оқытушылардан, олардың әйелдерінен және жүрістері де ерекшелеу көрінетін саудагерлерден, шіркеуге баратын адамдардан басқа ешкім жоқ. Бәрі де асығыстық көрсетпегенмен мерекеге бара жатқандай баяу деуге келмейтін жүріспен қолдарына қара былғарымен тысталған, болмаса ақ пергаментке оралған мінәжат кітаптарын ұстап, бірімен-бірі үнемі жауласумен жүретін секталардың мүшелері өздерінің әулие Барнабасына, әулие Колумбына, Алоизияға және әулие Мариясына бару үшін Пьюзи сарайға, Блэкфрайерске, тағы басқа қайда баратындары бір құдайдың өзіне ғана аян – әркім әр жаққа бет алғандары ақиқат. Біреулері қайтадан жөнделген нормандық пен готикалық, жалған венециялық, афиналық стильдегі сәулетті ғимараттарына, болмаса осынау бір жаздың жайдары күні өз тайпалары ғибадат ететін храмдарына бет алып бара жатты. Тек ешбір дін, ешбір сектаға қосылмайтын өздерін асқақ ұстаған төрт үндіс қана тәуелсіздіктерін жариялап, түкті матадан тігілген шалбарларын, үтіктелген спорттық курткаларын, аппақ шалмаларын киіп, етшең қызғылт қоңыр қолдарына тыстары түрлі-түсті жастықтарын және табиғатта тыныс таза алу үшін тағамдары мен Бернард Шоудың “Ұнамсыз пьесалары” кітабы салынған себеттерін ұстап, Баллиол қақпасынан шықты да өзенге қарай адымдап бара жатты.

	Корнмаркет көшесіндегі “Кларендон-отельдің баспалдағында өздерінің жүргізушілеріне жол картасының көмегімен әлде нені түсіндіріп тұрған бір топ туристі, олардың қарама-қарсысындағы “Алтын крест” аркасының астынан менімен бірге оқитын бірнеше студенттер көрінді, олар сол маңда тамақтанып алған соң гүлге оранған аулада шылым шегіп тұрды. Кеуделеріне алабажақ лента мен төсбелгі таққан Бойскаут отряды саптың тәртібін ұмытып, ғибадат етуге тапыр-тұпыр асығыс бара жатса, Карфаксада қала шіркеуіндегі ғибадат рәсіміне қатысу үшін мэрдің өзі бас болып, муниципалитет мүшелері қарсы жолықты. Төсбелгі ұстаушылар бастаған олар алқызыл мантияларын киіп, алтын шынжырларын тағынып, қызыға қарап тұрған жанарлардың шығарып салуымен жүріп келе жатқандай. Сент-Олдрайт көшесінде менің жанымнан крахмалданған ақ жаға және де бір түрлі қызық көрінер әнші-ұлдарын ертіп, қолтырауын кейіптес біреу өтті мамырлап, олар Томгейт кафедральды шіркеуін бетке алып бара жатты. Осындай жаратқанға жалбарынушы қалың жұрттың арасымен Себастьянға келе жаттым. Ол үйінде жоқ болып шықты. Оның жазу үстелінің үстінде шашылып жатқан хаттарды оқыдым, алайда олар маған ештеңе “айтпады”, каминнің үстінде үйіліп жатқан шақыру қағаздарын көрдім, олардың бәрі де біраз уақыт бұрын келгендер екен. Сонан соң мен отырдым да ол келгенше “Түлкінің алғырлығын” оқуға кірістім.

	– Мен Көне сарайдағы құлшылықта болдым, – деді ол. – Мен бүкіл семестр бойы бармап едім, өткен аптада монсеньер Белл екі дүркін шақырып еді, ал мұны не деп атауға болатынын өзім де білмеймін. Оған мамам хат жазыпты. Сөйтіп, бүгін бардым да, оның көзіне анық көрініп тұратын ең алдыңғы қатарға отырдым да, “Қуана бер Богородица31 қызды” бар даусыммен айғайлап шырқадым, демек бұл мәселе де шешілді деген сөз. Қане, Антуанмен кешкі қонақасыларың қалай өтті? Не туралы әңгімелестіңдер?

	– Әңгімені айтқан негізінен ол Айтыңызшы, сіз Итонда онымен таныс па едіңдер?

	– Мен қабылданғаннан кейін оны жарты жылдан соң шығарып жіберген. Оны жақсы білемін. Ол үнемі көрнекті жігіт болып жүретін.

	– Ол сізбен бірге құлшылық етуге барушы ма еді?

	– Есімде жоқ, меніңше, бармаған шығармыз. Жайша ма?

	– Сіздің отбасыңызды ол тани ма?

	– Чарльз, сіз өзі қазір бір түрлі түсініксіз болып кетіпсіз шынында. Жоқ. Мен бірдеңе білсем, ол таныс емес.

	– Венецияда сіздің шешеңізбен жолықпаған ба?

	– Меніңше, шешем бірдеңе айтқан сияқты еді. Тек не дегені есімде жоқ. Ұмытпасам, шешем және біз итальяндық туысқанымыз Фольердің үйіне түседі де шешесімен бірге барған Антуандар қонақ үйде жатады. Және Фольер би-думан жасап, оған Антуандар шақырылмай қала ма, сондай бірдеңесі бар. Мен Антуанмен таныспын дегенде мамам осы әңгімені айтып еді. Білмеймін ғой, Антуан сол би-думанға соншама не ғып барғысы келгенін. Ал кінәз әйел болса өз тамырларында ағылшын қаны жүргенін сонша мақтаныш көреді және басқа бірдеңе туралы айтқысы келмейді. Антуанға қарсы шындап ешкім де бөгде әрекет, бөтен сөз айтпаған. Оның шешесімен қарым-қатынас жасау қиын болса керек.

	– Ал герцогиня де Венсани деген кім?

	– Поппи ма?

	– Стефани.

	– Ол жөнінен Антуаннан сұрастырғаныңыз жөн. Оның ол әйелмен келіспей қалған тұсы болған деп сендіргісі келеді.

	– Ондай шынымен болып па?

	– Солай сияқты. Каннада бұл өзі көпшілікке тән болса керек. Оны неғып білгіңіз келді?

	– Маған жай ғана кеште Антонидың айтқандары шындық па, жоқ па дегенді білу еді.

	– Бір сөзі де шындық емес, меніңше. Оның де ерекшелігі осы.

	– Бәлкім, сіз осының бәрі де жарастықты әңгіме деп ойларсыз, мен айтар едім бұл нағыз шайтандық шаруа. Сіз білесіз бе, ол кеше кешкілік мені сіздерге қарсы қоюға талпыныс жасады және ол дегеніне жетпесе де жетуге қалды-ау деймін.

	– Солай ма? Нағыз ақымақтық. Алоизиус болса бұны ешқашан құптамаған болар еді, дұрыс айтып отырмын ба, масаттанған кәрі аю?

	Сол кезде Бой Мулкастер кіріп келді.





Үшінші тарау




	Ұзақ демалысты алған соң белгілі бір жоспарсыз және де көк тиын ақшасыз үйге келгенмін. Мен емтиханнан кейінгі шығындарды жабу үшін Фрайевтің суретін (экран) фунтқа сатып, одан қазір қалтамда қалғаны төртеу ғана: бірнеше шиллинг жетпей қалған менің соңғы шегім менің банктегі есебімді жапқан, және олар әкейдің қолынсыз счет жазып бермейтіндерін айтып ескерткен. Маған деген жаңа қаржы есеп-шотыма тек қазан айында түсуі керек, сондықтан болашағым өте күңгірт болатын, және содан туындаған жағдайды ойластыра келіп, мен өзімнің жуырдағы ақшаға деген берекесіздігіме деген өкініштен өзгерек бір байламға келдім.

	Семестр басталған кезде оқу үшін төлейтін жарна және университеттегі тіршілігіме қажетті жағдай үшін төленіп қойылған жүз фунттан артық ақша қолымда қалған болатын. Оның бәрі де құрыды, несиеге алуға болатын жерге мен бір пенсо да шығармаппын. Осылайша шығындалуға еш себеп жоқ болатын, ақша құртуға тұрарлық сондай бір керемет жан ләззатын да қуалап көрмеппін; ақша деген себепсізден себепсіз ұстала беріпті. Себастьян маған үнемі: “Сіз дәл бір букмекер сияқты ақшаның бетіне қарамайсыз” – деп күледі, – бірақ ақшаны мен сол үшін деп, болмаса екеуіміз үшін деп шаштым ғой. Оның қаржылық жай-күйі үнемі белгісіздік пен дұрыс реттелмеген күйде жүреді. “Ақша дейтін үнемі заңгерлердің қолынан өтеді, – деп ол үнемі реніш білдірер еді. – Шамасы олар да бір шетінен жымқырып қалады-ау деймін. Әйтеуір маған сарқыншағы жетеді. Шешемнің мен қанша сұрасам да аямайтыны ақиқат”.

	– Онда сіз неге қажетті соманы көбейтуді сұрамайсыз?

	– Жоқ, ол сый-сияпат жасағанды жақсы көреді. Оның жүрегі соншалықты мейірімді, – деп Себастьян шешесі туралы менің көкейімде қалыптаса бастаған кісілік келбетіне тағы бір штрих қосты.

	Міне, сөйтіп Себастьян өзінің осынау ерекше әлеміне бет алды, ал мен жазған жалғыздықтан өкініш пен елегізудің еркінде қала бердім.

	Біздің ержетіп, етек жапқан шағымызда қамсыз-мұңсыз балалық шағымызды еске сирек алатынымыз қандай әділетсіздік, жеңіл оймен желігіп өткізген, барынша шуақты күндерді есіңе алсаң болды, бірінен кейін бірі тізбектеліп өте береді. Жас өмірдің тарихында, баланың өз ұғымына сай жақсылық пен жамандық туралы сағыныш болмаса, өз ұятыңның қамалына қамалу мен түзелуге деген тәуекелді сәттер болмаса, қалыпқа құйып қойғандай тіршіліктің тор көзінен түсіп кеткен дән сияқты өкінішті сәттер болмаса, онда ол шынайы болмайды.

	Сөйтіп, мен өгей әкемнің үйіндегі алғашқы күнімді бөлмелерді кезіп жүріп, терезеден біресе баққа, біресе көшеге үңіле жүріп, өзіме деген қара қазандай өкпемді өршіте жүріп өткізген болдым.

	Алдын ала білгенімдей әкей үйде екен, алайда кітапханада отырғанда оған кіруге рұқсат жоқ, сондықтан ол кешкі тамаққа шыққан кезде ғана сәлем бердім. Ол кезде әкей алпысқа да толмаған болатын, алайда оның шал болып көрінгісі келетін бір түсініксіз қасиеті болатын; түріне қарап, оған жетпіс жас беруге болса, даусын естігенде сексендегі қарт екен ғой деп ойлайсың, ол қытай мандаринінің32 сүйрете басатын жүрісіне салып, сәлемдесудің парызы үшін деп езуіне күлкінің әлсіз ғана лебін жүгіртіп, маған қарсы жолықты. Ол үйде кешкі тамақ ішкен кезінде деймін-ау, шын мәнінде күн сайын дерлік – бір кездері бұл үлгінің тұрмысқа қайта айналып соғуы мүмкін – алайда дәл қазіргі кезде анохранизмге айналып кеткен жұрынына жуандау жіп ұстаған барқыт күртесін киіп отыратын.

	– Қадірлі менің ұланым, сенің келіп қалғаныңды маған ешкім айтпады. Шамасы, жолдан шаршап келген боларсың? Бәрі де ойдағыдай болар? Ал мен жуырда ғана өте бір батыл тәуекел жасап, Зонер-шайндардан бесінші ғасырдың туындысы – терракота33 бұқасын сатып алғанмын. Кітапханамда соны тамашалаймын деп, сенің келетініңді де ұмытып кетіппін. Қалай, вагонда қысылып-қымтырылмай келдің бе? Бұрыштан жақсы орынға отыра алдың ба? (Ол өзі сирек жолаушылайтын болған соң басқаның жол жүргеніне бір түрлі аяушылықпен қарайтын.) Хейтер саған кешкі газетті әкелді ме? Айтарлық жаңалықтар, әрине, жоқ бәрі де сол баяғы әңгіме болар.

	Кешкі ас даяр деген хабар жетті. Әкей баяғы ескі әдетімен қолына кітап алды да менің келгенім есіне түссе керек, байқамаған болып, оны орындықтың астына түсіріп алды.

	– Не ішесің? Хейтер, біз мистер Чарльзге қандай ішімдік ұсынсақ екен?

	– Аздаған виски бар еді, сэр.

	– Аздаған виски бар. Әлде сен басқа бірдеңені ұнатушы ма едің? Бізде тағы нелер бар еді?

	– Одан басқа үйде ештеңе жоқ еді, сэр.

	– Одан басқа ештеңе жоқ. Өзіңе ұнайтынын айтшы Хейтерге, ол дереу алдырсын. Мен қазір үйде шарап ұстамайтын болғанмын. Маған оны ішуге тыйым салынған. Қонақ деген бұл үйде бола бермейді. Бірақ та сен үйде жүрген кезіңде өзің қалайтын дүние жаныңда тұруы қажет. Ұзақ боласың ба мұнда?

	– Әзірге белгісіз, әке.

	– Бұл демалыстарың ұзақ болушы еді, – деді ол бәсең үнмен. – Біздің заманымызда бірігіп алып, бір таулы өлкеге саяхатқа шығатын едік. Кітап оқу қажет деп санайтынбыз. Неліктен? Неліктен, – деп қайталады ол даусын қатайтып, – биік тау табиғаты адамды бір шаруамен айналысуға итермелемей ме?

	– Мен табиғат төсінде жатып, көркемсуреттің бір курсына – тірі натура бойынша сурет салу курсына қатысармын деп ойлағанмын.

	– Қымбатты менің ұланым, қазір барлық курстар жабық. Оқып-үйренгісі келгендер Барбизонға, тағы сондай бір жерлерге барып, ашық аспан астында үйрене береді. Менің заманымда “Сурет клубы” деп аталатын мекеме болатын, онда ерлер мен әйелдер (ысылдап-пысылдау), велосипедтер (тағы да пысылдау), ұсақ тор көз матадан тігілген гольф шалбарлар, полотнодан тіккен қолшатырлар және де көпшіліктің пікірлері бойынша, еркін махаббат (күштірек пысыл) болар еді, – мұның бәрі де бос әуре әншейін. Менің ойымша, олар қазір де солай. Соны біле салшы.

	– Ең басты мәселе демалыс болып тұр, бұл дегенің ақша ғой, әке.

	– О, мен сенің орныңда болсам, мұндай мәселеге жас басымнан бас қатырмаған болар едім.

	– Көрдің бе, мен біраз кешігіп қалдым.

	– Солай деші, – деді немкеттілеу үнмен.

	– Шынын айтар болсам, мен осынау екі ай бойы қалай тіршілік жасайтынымды да білмеймін.

	– Мұндай мәселеде мен өте нашар кеңесшімін. Өзің “кешігіңкіреп” деп отырған мәселең менде ешқашанда да болған емес. Ал басқаша мұны қалай деп атауға болады? Қиын жағдайда қалу дейсің бе? Қысылған кез деп атайсың ба? Қара бақырсыз қалта? (Пысылдау.) Әлде қайырлап қалу ма? Әлде шәркей сүйреп қалу шығар. Айталық, сені шәркейіңді сүйреп қалды делік те, сонымен тоқтайық. Сенің атаң маған былай деп еді: “Өз қаражатыңмен тіршілік ет, егер ол бітіп қалса, еврейлерге қол жаймай өзіме кел” Бәрі де бір әурешілік. Сен әрекеттеніп көр. Сұраушының өз қолымен жазылған қолхаты бойынша қарыз беретін Джермин көшесіндегі мырзаға барып көр. Менің қымбатты ұланым, олар саған бір соверен34 де бермейді.

	– Сөйтіп, маған қандай кеңес бересің?

	– Сенің немере ағатайың Мельхиор қаражат мәселесіне өте салғырт қараймын деп шәркейін сүйреткеннен де әрмен болған. Ақыры ол Австралияға кетіп тынды.

	Бір кездері екінші ғасырдан жеткен екі-ақ бет папириусының беттері арасынан Ломбард35 часословтарын36 тапқаннан бері дәл бүгінгідей өзіне-өзі әбден риза күйде отырған сәті есімде жоқ.

	– Хейтер, мен кітабымды түсіріп алдым.

	Кітапты еденнен көтеріп, графинге сүйеп қойды. Меніңше, оқып отырған кітабының әсерінен деуге болмайтын оның пысылын ескермегенде түскі ас тып-тыныш ішілді.

	Сонан соң біз ас үйден шықтық, қысқы баққа барған ол менің мынау жарық жалғанда жүргенімді шынымен-ақ ұмытып, барлық адамдардың түр-түсі құр сұлбаға айналып, барлық сөздердің мағынасы өзгеріп кететін тым алыстағы ғасырлардың түкпірінде жатар, уақыт дегеніңіз ғасырлармен өлшенетін кезеңді аралап, соларды көзімен көріп отырғандай күйге енгенін байқадым. Оның өзінен басқа өзге кісі үшін сонша ыңғайсыздық жағдайда – өзінің биік креслосына бір қырындап, кітабының ашық бетін жарыққа қара\тып, тура көз алдына әкеліп отырған болатын. Анда-санда сағатының шынжырына бекітілген алтын қорапшадағы қарын\дашын алып, кітап бетіне белгі соғып қояды. Ашық тұрған терезе\ден жазғы ымырттың үйіріліп қалғаны көрінеді, сағаттардың тықылынан, Бейсуотер көшесінен әлсіреп жетіп тұрған әр түрлі дыбыстардан және әкейдің кітап бетін ашқан сыбдырынан басқа ештеңе естілмейді. Ең әуелі өзімді банкрот деп жариялап, темекі тартуды доғарсам ба деп едім, мына күй тұйыққа тіреп қойған соң өз бөлмеме бардым да бір тал Гавана темекісін әкелдім. Әкей тіпті мен жаққа көз қиығын да салған жоқ. Темекінің түбін кесіп тастап, тұтатып алдым да батылданып былай дедім:

	– Әке, сен шамасы бүкіл демалыс бойы осында жүргенімді қаламайтын боларсың?

	– Ә, немене?

	– Соншалықты көп уақыт бойы осында көлбеңдеп жүріп алуым сені жалықтыра ма?

	– Мен ондай күйді басымнан кешірген жағдайда да оған мән бере қоймаспын деп үміттенемін, – деп қысқа ғана жауап берді де кітабын оқуды жалғастыра берді.

	Кеш өтті. Әр түрлі жүйемен жасалған сағаттар әр түрлі әуенге салып, түнгі он бірдің болғанын хабарлады. Әкей кітабын жауып, көзілдірігін шешті.

	– Бұл жерде жүргеніңе біз әрдайым қуаныштымыз, менің жеткіншегім.

	Есікке жете бергенде ол жүрісін баяулатты да қайта бұрылды.

	– Сенің немере ағатайың Мельхиор Австралияға барар жолкіресін “бакта” жұмыс істеп, тапқан көрінеді. Ол “бак” дегеннің не екен, қызық үшін білсең керек?

	Одан соңғы апта бойы әкей екеуіміздің қарым-қатынасымыз мүлде нашарлап кетті. Күн баласы ол кітапханада көміліп отырғаны, ара-тұра тысқа шыққан кезінде ғана ол баспалдақта тұрып алып: “Хейтер, маған күймені шақыр” деп айғайлайтын. Кейде жарты сағат, кейде одан аз жүріп келетін, оның қандай шаруаға баратыны белгісіз, кейде күні бойы оралмайды. Оған жайпақ табақшаға салып баланың тамағы сияқты кептірілген нан, бір стақан сүт, банан сияқты жемістерді апаратындарын кейде естіп, кейде көріп жүремін. Егер біз дәлізде не баспалдақта бетпе-бет ұшырасып қалсақ, бетіме мақсатсыз қарар еді, қарар еді де: “Иә, иә” болмаса “Күн шыжып кетті-ау”, немесе “Тамаша-тамаша” дер еді. Алайда кешкілік өзінің барқыт күртесін киіп қысқы баққа түскен кезде менімен өте кішіпейілдікпен сәлемдесер еді.

	Тамақ ішетін үстел біздің майдан алаңымыз іспетті.

	Екінші кеште мен де қолыма кітап ұстап келдім. Оның жаңғалақ жанары қолымдағы кітапқа ерекше ықыласпен үңіле қарады, сонан соң ас үйге келе жатқанда да өз қолындағы кітабын дәлізде тұрған үстелдің үстіне елеусіз ғана қоя салды. Біз орындыққа отырар-отырмастан бәсең үнмен тіл қатты:

	– Бәрекелді, Чарльз, сен менімен әңгімелесетін болдың. Менің бүгінгі күнім ауырлау болды, сондықтан дастарқан басындағы әдемі әңгімеге үміт артып отырмын.

	– Әрине, әке, о не дегенің! Біз не туралы әңгімелесеміз?

	– Көңілімді көтеріп, бір сергітіп тасташы, – дегенмен үнінде реніштің лебі бар еді, жаңа спектакльдер туралы әңгімеле.

	– Бірақ мен олардың бірде-бірінде болғаным жоқ қой.

	– Бекер болған, мен саған театрға бару қажет дер едім. Жас жігіттің кеш бойы маталып үйде отыруы жараспайды ғой.

	– Әке-ау, менің театрға барардай ақшам болған жоқ дедім ғой.

	– Қымбаттым, қаржы мәселесінің соңынан құл болып еріп кетуге болмайды. Өзің ойлап көрші, немере ағатайың сенің жасыңда бүтін бір музыкалық спектакльді қаржыландыруға қатысқан. Бұл оның аз болса да саз болған қадамдарының бірі еді. Театрға баруды білім алудың құрамдас бір бөлігі деп қарау қажет. Егер сен ұлы адамдардың өмір жолдарына ден қойсаң, суреттері галереяда тұрғанмен, олардың жартысынан астамы драмамен ең алғаш танысқандар. Айтуларына қарағанда, бұл ештеңемен теңеуге болмайтын рақатты дүние. Өнерді шындап бағалап, пікір айтатындар сол жерде жүздеседі. Мұның өзі де “эмпирейде37 тәңірлермен бірге” деп аталған. Шығыны сөз етуге тұрмайды, ал көңілдің көктеуі өңшең театрқұмарлардың ортасына түскен кезде, көшеде, кіре берісте-ақ басталады. Екеуіміз қалайда “эмперейде тәңірлермен бірге” бір кешімізді өткізерміз. Миссис Эйблдің әзірлеген асына қалай қарайсың?

	– Ойдағыдай.

	– Оны сенің апайың Филлиппаның шәкірті деуге болады. Сенің апайың бұлжымай орындалатын дастарқанның он түрлі мәзірін жасайтын. Өзім жалғыз болғанда тамақ түрлеріне онша көп мән бере қоймаймын, ал сен мұнда жүрген кезіңде тағам түрлерін өзгертіп отыру қажет. Сенің тәбетің нені қалайды? Қазір таңсық астардың қайсысының маусымы? Шаянды жақсы көресің бе? Хейтер, миссис Эйблге айтыңызшы, бізге ертең кешке шаян даярласын.

	Сол күні түскі асқа дәм-татуы шамалы аппақ сорпа, күйдіріп қуырылған балық және ап-ащы картоп ботқасына қой етінің котлетін, сондай-ақ шабдалы мен тоңба қосып пісірілген тәтті нан берді.

	– Мен сенің апайың Филиппаны құрметтегендіктен ғана тоя тамақ жеймін. Түскі астың үш түрлі тағамнан жасалуы бұл мещандық деп заңдастырып тастаған. “Аспаздарға ерік беріп қойсаң болды, – дейді ол, – түскі асқа қой етінен жасалған котлетті ғана қалай қорек етеріңізді білмейсіз.” Менің қалауым бойынша бәрі де жақсы көңілден шыға бермейді. Мисс Эйбл демалатын күні клубтан тамақтануды артық санаймын... Бірақ сенің апайың маған деген түскі асқа сорпа және үш түрлі кейде балық, ет және қышқыл басытқы, кей жағдайда – ет, басытқы, десерт; тағы басқа өзгерістері де бар тағамдар беріп тұруды тапсырып қойған, кейбір адамдардың өз пікірін дәл де түсінікті түрде жеткізе алатындығы қандай жақсы. Сенің апайыңның сондай ерекше қабілеті бар еді. Дәл қазіргі екеуіміздің қатар отырғанымыз сияқты ол екеуіміз де осы үстелдің басында бірге отырып, тамақ ішкенімізді елестетудің өзі қиын. Сөйтіп, ол шаршамай-шалдықпай менің көңілімді көтеруге тырысар еді. Өзі оқыған кітаптары туралы айтатын. Осы үйді өзімнің баспанам болады дегенге өзі әбден сеніп алған, көрдің бе, әнеки. Егер мен жалғыз қалып қойғандай болсам, онда менде біраз түсініксіз жайлар болады деп санайтын. Бәлкім, ондай шалық қазірдің өзінде бар да шығар, сен қалай ойлайсың? Бірақ оның дегені бола қоймады. Керісінше, мен оны қуып шықтым.

	Оның соңғы сөйлемінен зілдің екпіні байқалды.

	Мен өз үйімде өзімді шақырылмаған қонақтай сезіндім, ол ыңғайсыздықтың көпшілігі Филиппа апайым үшін еді. Шешем қайтыс болған соң ол жазған, әкей айтқандай, осы үй өз үйі болып кетер деген оймен осында көшіп алған болатын. Ол кезде күн сайын кешкілік осы үстел басында өтер қажасулар жайлы ештеңе білмейтінмін. Апай уақытының көбін менімен өткізетін, мен болсам оны солай болуға тиіс деп қабылдадым. Сондай тіршілікпен бір жыл өтті. Өзгерістің алғашқы белгісі оның Сурредегі бұрын сатпақ болып жүрген үйінің есігін қайта ашып, сонда тұра бастағаны болды, мен мектепте жүргенде ол Лондонға бірнеше күнге ғана бірдеңелер сатып алу үшін әрі ғибадаттық парыз үшін барып қайтататын. Жаз айларында ол екеуіміз бір жерде жағалауда тұрдық. Сонан соң, мен соңғы сыныпта оқып жүрген кезде ол бір шетелге кетіп қалды. “Мен оны қуып шықтым”, – ол мысқылмен осынау бір ақжарқын да мейірбан әйелге осынша ауыр сөз арнауы менің өзімді де керісуге келсең кел дегенмен бірдей еді.

	Біз ас үйден шыққанда әкей былай деді:

	– Хейтер, сіз ертең кешкі асқа шаян даярлау жөніндегі менің тапсырмамды миссис Эйблге жеткізген боларсыз?

	– Жоқ, сэр.

	– Онда айтпасаң айтпай-ақ қой.

	– Құп болады, сэр.

	Біз қысқы бақтағы креслоға жайғасқан соң ол былай деді:

	– Қызық-ау, Хейтер миссис Эйблге шаян туралы айтуды ойлады ма екен өзі? Білесіз бе, менің ойымша айтқысы де келген жоқ. Шамасы мен әзілдеп отыр деп ойласа керек.

	Келесі күні менің қолыма ойда жоқта бір қарудың түсе қалғаны. Мен өзімнің тегі Джоркинс дейтін мектептегі ескі досыммен әрі құрдасыммен кездесіп қалдым. Оған ешқашан да ықыласым ауып көрмеген. Бірде Филиппа апайдың бар кезінде оның бізбен бірге шай ішкені бар, сонда апайымыз оған: “Бәлкім, жеткіншектің жан дүниесі жаман да болмас, бірақ келбеті келіспеген екен” деп мінездеме беріп тастаған. Енді ғой онымен кездесе қалғаныма шындап қуанып, бізбен бірге кешкі тамақ ішуге шақырдым. Келді. Ешқандай өзгеріс байқалмайды. Шамасы кешкі асқа қонақ келетіндігі әкейге ескертілсе керек, ол күнделікті барқыт күртесінің орнына фракпен: фрак, өте биік жағалы қара кеудеше киіп және өте жіңішке галстук тағып келді. Оның осынау кешкі костюмі, өзіне қай заманнан ұнағаны белгісіз, алайда сарай маңындағы қаралы жиында отырғандай сірескен қалпы жиі киіп алып жүретін. Смокинг38 деген онда болмайтын.

	– Кеш жарық, кеш жарық. Біз үшін ұзақ жол жүріп келуіңіздің өзі үлкен мейірбандық.

	– О, мен сіздерге өте жақын тұрамын ғой, – деді Сассеке көшесінде тұратын Джоркинс.

	– Ғылым алысты да жақындатады, – деп жұмбақтады әкей. – Сіз мұнда бір шаруамен келген боларсыз?

	– Егер сіз сол туралы сұрап отырсаңыз, менің айналысып жүрген шаруам бар.

	– Менің де немерелес інім болған осында, ол да ерен еңбекқор еді. Ол туралы жуырда ғана Чарльзға айтқанмын. Соңғы кездері оны жиі ойлайтын болып жүрмін. Сөйтіп ол, – деп әкей ерекше бір сөзді айтардағы әдетімен сөзін үзіп, – батпаққа батты да қалды.

	Джоркинс қызарақтай күлген болды. Әкей болса оған суық жанарын қадаған.

	– Сіз оның бақытсыздығына күлуге болады деп ойлайсыз ба? Бәлкім, мен сізге түсініксіз тілде жеткізген болармын? Менің ойымша сіз оны жай ғана “күйіп кетті” деп атарсыз.

	Әкей толығымен билікті қолына алды. Ол өз ойынша Джоркинсті американдық деп қабылдап алды да, бүкіл кеш бойы оған әңгімеде кездесетін таза ағылшындық терминдерді түсіндіріп, фунтты доллармен бағамдап, және соншалықты мейірбандықпен: “Әрине, сіздердің өлшемдеріңізбен...”, “Бұл мистер Джоркинске мүлде шалғайда жатқан жұрттың іс-әрекеті болып көрінуі мүмкін...”, “Өте ауқымды кеңістікке үйренген сіздерге...” деген сөздердің жігін ажыратып беріп отырды; – ал менің қонағым үй иесінің өзін басқа біреудің орнына қабылдап отырғанына күмәнсіз еді, алайда оған бір де рет қарсылық көрсете алмады. Бүкіл кеш бойына ол әкейдің көзіне үңіліп, оның әзілдеп отырғанының бір ұшқынын табуға талпынғанмен оның қос жанарынан тілеуқор жанның, бөгде ой, бөтен пейілсіз бейқарапайым ғана көзқарасты көрген соң амалсыз күйде аң-таң боп отырды да қойды.

	Бір жолы әкейдің сотасын тым алысқа сермеп жібергенін байқадым. Ол Джоркинске былай деді:

	– Лондонда тұрып, өздеріңіздің ұлттық ойындарды сағынатын боларсыз деп қорқамын.

	– Менің ұлттық ойындарым дейсіз бе? – Ештеңені әуелде ұға қоймаған Джоркинс алдымен сауалды қайталап сұрады да сонан соң ол ақыры өзінің кім екенін айтып, бәрін де орын-орнына қоюға мүмкіндіктің туғанын ұққандай болды.

	Әкей маған назар аударып, жаратпаған жанарын тіктеді, сонан соң Джоркинс жаққа бұрылған сәтте-ақ өңін жылыта қойды. Бұл покер ойнап отырған ойыншының жағымды карта ашылғандағы көзқарасына ұқсас еді.

	– Иә, сіздердің ұлттық ойындарыңызсыз деймін, – деп сөзін қайталады. – Мен крикет39 туралы айтып отырмын. – Сөйтті де қайта-қайта пысылдап, сулық қағазбен көзін сүрткіштей бастады.

	– Ситиде жұмыс істеу сізге крикет ойнауға уақыт қалдырмайтын болар?

	Ас үйдің табалдырығында тұрып, ол бізбен қоштасты.

	– Жақсылық тілеймін, мистер Джоркинс, – деді ол. – Біздің жарты шарда болған кезіңізде тағы да кіріп-шығарсыз деп үміттенемін.

	– Бері қарашы, сенің әкең маған не нәрселерді айтып кетті, өзі? Құдай біледі бар ғой, ол кісі мен американдық деп ойлады-ау деймін.

	– Оның түсініксіз мінезі болады.

	– Неге ол маған Вестминистрліктің аббаттығына40 баруыма кеңес берді? Бір түрлі қызық.

	– Иә, менің өзім де оны көп жағдайда ұға бермеймін.

	– Құдай біледі бар ғой, ол мені мазақ қып отырғандай көрінді, – деп аң-таң болды Джоркинс.

	* * *

	Әкейдің қарсы шабуылы бірнеше күннен соң басталды. Ол мені әдейі іздетіп тауып алды да, былай деп сауал тастады:

	– Мистер Джоркинс әлі де осында ма?

	– Жоқ, әке. Әрине жоқ.

	– Өкінішті, өкінішті-ақ. Бізге тағы да қонаққа келер деп ойлап едім. Өзі бір жан-жақты жігіт екен. Бірақ сен кешкі асты үйден ішер деп үміттенемін.

	– Иә.

	– Мен сенің үйкүшіктік тірлігіңе аз да болса өзгеріс енгізейін деп бүгін үйге қонақтар шақырып едім. Қалай ойлайсың, миссис Эйбл қонақтарды атқара алар ма екен? Жоқ, әрине. Алайда қонақтарым тым кінәмшіл емес. Егер былай деп айтуға болса, қонақтарымның алтын қазығы сэр Катберт пен леди Орм-Херрик болмақ. Кешкі астан соң музыка ойнар деп үміттенемін. Сен үшін шақырылғандардың ішіне кейбір жастарды қостым.

	Шындығында менің қаупімнен асып түсті. Қонақтар қонақ бөлмеге жайғасар-жайғаспастан әкей өзін күлкілі көрсетуден жасқанбай-ақ мені кемсіту үшін өзі арнайы іріктеп алған суреттерді “галерея” деп атады. Шақырған “жастары” виолончельде ойнауды оқып жүрген мисс Глория Орм-Херрик, оның атастырған азаматы Британ мұражайында істейтін қасқа бас жас жігіт және Мюнхеннің баспагер-моноглоты41 екен. Әкейдің қыш шкафтың әйнегінің ар жағынан мұрнын тартып қойып, маған қалай қарап тұрғанын көрдім. Сол күні ол рыцарлықтың белгісі алқызыл гүлшоғын қадап алыпты.

	Кешкі ас алдын ала мені қорлау үшін әдейі есептелгендей өте ұзаққа созылды. Дастарқан мәзірі Филиппа апайдың үлгісіндегі емес әкей балалар бөлмесінде тамақтанатын кезде жасалатын тағамдарды еске салды. Тағамдар түрлі-түрлі – бірі қызыл, бірі ақ дегендей бояуларды алмастыра отырып, әдемі безендіріпті. Бұл тағамдар да, үстелге қойылған шараптар да тым тәттілеу көрінді. Кешкі астан кейін әкей неміс баспагерді рояльға шақырып, музыка ойнай бастаған кезде ол Катберт Орм-Херрикті ертіп, галереядағы этрусс бұқасын көрсетуге кетті.

	Бұл бір азапты кеш болған еді, қонақтар тарап болған кезде сағат тілі он екіге енді бет алған. Әкей өзіне бір стақан арпа қайнатпасын құйып алып, былай деді:

	– Менің таныстарымның бәрі де жалықтыратын жандар екен де! Білесің бе, сен болмағанда бар ғой менің оларды шақыруға қимылдай қоюым екіталай болатын. Соңғы кездері осы бір ақсүйектік міндеттерге көп мән бермей жүргенмін. Енді ғой сен осында ұзақ уақыт болғаныңа байланысты, мұндай қабылдауларды өткізіп тұрармын. Мисс Орм-Херрик қалай, саған ұнады ма?

	– Жоқ.

	– Жоқ дейсің бе? Оның қай жері: тебіндеп тұрған мұрты, әлде аяғының үлкендігі ұнамай қалды ма? Сеніңше ол біздің үйдегі кешті жақсы өткізген жоқ па?

	– Жоқ.

	– Маған да солай көрінді. Біздің қонақтарымыздың қай-қайсысы болса да бүгінгі кешті өміріміздегі бір бақытты кеш болды деп айта алмай ма деген қорқынышым бар. Анау бір жас шетелдік те музыкаға қарқ қылмады білем ғой. Мен онымен қайда танысуым мүмкін? Онымен және мисс Констанция Сметуикпен қайда танысқаным есімде жоқ. Ойыма түссеші? Алайда қонақжайлылық заңын сақтауымыз қажет. Сен осында жүрген кезіңде мен сені жалықтыра қоймаспын.

	Одан кейінгі екі апта әкей екеуіміздің арамыздағы жан алысып, жан беріскен қырғын майданмен өтті. Бұл майданда тау мен мұхит арасындағы шағын алаңға тығылған маған қарағанда кеңінен көсіліп, қанатын жая соғысуға кеңістігі көп, оған қоса тың күштері жетерлік әкей әбден бел ала бастаған. Ол өзінің бұл майдандағы басты мақсатын барынша құпия ұстады, мен осы күнге дейін оның әрекеттері тек жазалау мақсатын көздеді ме, болмаса, әлде мені де кезінде Филиппа апайды Бордигерге, немесе ағатайым Мельхиорды Порт-Дарвинге тура қуып шыққаны сияқты шетелге қуып жіберуді мақсат тұтқан әлде бір геосаяси мақсат болды ма, бәрінен де ол соғысқұмарлықтан ғана майданды бастаған болса керек. Қалай болғанда да ол бұл ұрыста бар қырынан жарқырай көрінген.

	Себастьяннан бір хат келді, конверті бірден көзге түсердей қомақты екен, оны әкейдің көзінше, ертеңгі асымызды ішіп отырған кезде әкелгендіктен, әрине ол хатқа назарын бірден аударған. Бірақ хатты оңаша барып оқу үшін оны өзіммен бірге ала кеттім. Ол хатты королева Викторияның заманындағы поштаның қара жақтаулы қалың қаралы қағазына жазыпты, конверті де сондай қаралы конверт. Мен хатты оқуға ынтамен кірістім.



	Брайдсхед қамалы, Уилтшир,

	ай-күнді білмедім.

	Қымбатты Чарльз!

	Мен бір жәшіктің түбінен осындай қағаздың бүтін бір бумасын тауып алып, озімнің пәктігімді жоқтап отырып, озіңізге хат жазуға кірістім. О бастан-ақ оның бұл жарық жалғандікі еместігі белгілі болатын. Дәрігерлер де баяғыда-ақ күдер үзген.

	Жуырда Венецияға аттанып, әкейдің зұлымдық қорғанының қонағы боламын. Сіздің онда менімен бірге болмайтыныңыз қандай өкінішті. Қазір де қасымнан табылмайтының қ окінішті.

	Мұнда мен бір минут та жалғыз қалмаймын. Менің әулетімнің әуейілері үнемі жолдан оралады, сандық, чемодандарын көтеріп қайтадан кетіп бара жатқандарын көресің, бір тәуірі қазір ақ таңқурай піскен.

	Мен, шамасы Алоизиусты Венецияга ала кетпейтін шығармын. Оның итальяндық тәрбие көрмеген аюлармен араласып, олардың онегесіз іс-әрекеттерін үйреніп алганын қаламаймын.

	Сәлеммен немесе тағы басқасымен де

	С.”



	Маған оның хат жазу тәсілі белгілі: Равеннде жүргенде де хатын алғанмын, сондықтан ренжімеуге тырысамын да. Алайда сол күні ертеңгілік қаралы қалың қағазды екіге бөліп, себетке атып ұрдым да, терезеден түтіні шөгіп жатқан аулаға Бейсуотердің артқы қасбетіне, оның шатырдан суағызар иір-иір құбырларына, өрт сөндірушілердің ұзын басқышына мұңая қарап тұрып, Темск мейрамханасында отырғандағы сияқты ағаш жапырақтары арасынан көрінген Антони Бланштың тым ашаң жүзін көз алдыма келтірдім. Көшенің құмығыңқы естілер шуылы арасынан оның: “... кей-кейде ақымақ, шалыс болып көрінсе де біз Себастьянды кінәламауымыз керек” деген үні естілді... Оның сөзі несімен екенін қайдам, әйтеуір “Сабын көпіршігі” деген сұмпайы суретке ұқсайтын сияқты.

	Әкей үйде жоқ болатын, ол келген кезде мен безгек соққандай аласұрып отырғанмын. Ол кіре беріс бөлмеде тоқтап, бас киімін де шешпеген қалпы маған соншалықты жайдарылықпен жымия қараған.

	– Менің бүгін кешке дейін қайда болғанымды біле алмайсың. Хайуанаттар бағында! Уақытты сонша әдемі өткізу деп осыны айт. Аңдар да күнді көрсе соншалықты қуанады екен.

	– Әке, мен тездетіп жүріп кетуім қажет.

	– Солай ма?

	– Менің жақсы досым... ол бақытсыздыққа ұшырапты. Тездетіп соған жүруім керек. Хейтер заттарымды жинастырып жатыр. Пойыз жарты сағаттан соң жүреді.

	Мен оған “қатты жарақаттанып қалдым, тез жетіңіз. Себастьян” деген жеделхатты көрсеттім.

	– И-и-иә, – деді әкей, – сенің көңіл-күйіңнің сонша бұзылғаны өкінішті-ақ. Бұл жеделхатқа қарағанда, сен үрейленетіндей бақытсыздық соншалықты үлкен дүние болмауы тиіс, өйтпеген жағдайда жеделхат соңына өзі қол қоя алмаса керек еді. Бірақта, әрине, ол ақыл-есінен айырылмағанмен, соқыр болып қалуы болмаса бел омыртқасы үзіліп жатуы әбден мүмкін. Алайда сенің оның жанында болуыңның қаншалықты қажеті болды екен? Сенде медициналық таным-түсінік деген жоқ қой. Діни атағың да жоқ. Сенде сонда, мұрагерліктің бір түрі бар ма еді?

	– Ол менің ең жақын досым дедім ғой.

	– Жарайды, Орм-Херрик те менің жақын досым, бірақ ол өлім аузында жатса да мына тамылжып тұрған жексенбі күні тұра ұмтылмас едім. Леди Орм-Херрик те менің барғаныма қуана қоймас. Алайда сен, менің байқауымша, ойланар түрің көрінбейді. Мен үшін сенің орның үңірейіп тұрар, бірақ сен мен үшін қайтуға асықпай-ақ қой.

	Төбесінің шаң басқан әйнегінен тамыздың батар күнінің сәулесі қиғаштай түсіп тұрған есіктері тас бекітіліп жатқан газет дүңгіршіктерінің көрінісі немесе жүкшілерге еріп, асықпай бара жатқан Паддингтон вокзалы жолаушыларының көңілдерін маған қарағанда одан әрі тыныштандыра түсетіні сөзсіз еді. Пойыз аз жолаушылармен жолға шығуға әзір. Үшінші сыныпты вагонның бұрышына чемоданымды қойып, вагон-мейрамханаға бет алдым.

	– Кешкі астың алғашқы кезегі, Риддингтен өткен соң сэр, әзір болады, қазірге не алғыңыз келеді? Мен вермут қосылған джинге тапсырыс берген кезде пойыз да қозғалып, шанышқы-қасықтар үйреншікті сылдырларын қайталады; күн сәулесінің көрінісі терезе сыртында аунап бара жатты. Бірақ жан дүниемнің осынау әдемі көрініске алданар түрі жоқ, қорқыныш-үрей жайлап алған, дәл бір бұрқылдап дем шығарып қойып, көпіршіп тұрған ашытқы сияқты, көз алдыма бақытсыздық көріністері келеді. Бірде ол бүрген қоршаудың жанына байқаусызда қалдырып кеткен оқтаулы мылтық, бірде тулап жүріп, үстіндегі кісісімен бірге құлаған асау ат, бірде көлшікке батып бара жатқан қайық, бірде төбеден құлап түскен кәрі шегіршін ағашының қу бұтағы, бірде қабырғаға келіп соғылған автомобиль болып, менің көз алдыма мынау өркениетті дүниенің барша қауіп-қатері келіп тізбектеледі, тіпті қараңғы бұрыштан қорғасын құбырдың кесіндісімен ұрып жыққан маньяк-қанішердің суретін де салып көрдім. Күннің кешкі сәулесіне малынған егістіктер мен ормандар вагон терезесінің сыртында сырғып қалып жатты, ал доңғалақтардың бірқалыпты дүрсілі қайта-қайта бір сөзді құлағыма құяды: “Сен кешігіп келе жатырсың! Сен кешігіп келе жатырсың! Ол қазір жоқ! Қазір жоқ! Жоқ!”

	Тамақтанып алған соң орындыққа жайғасып отырдым, ымырт үйіріле келе жатқан станцияға – Мельстет Карбериге жеттім.

	– Сэр, Брайдсхедке ме? Леди Джулия сізді вокзал алаңында күтіп тұр.

	Ол төбесі ашық машинасының рөлінде отыр еді. Мен оны көргеннен-ақ таныдым, қателесу мүмкін емес болатын.

	– Мистер Райдер сіз бе? Отырыңыз!

	Оның үні де, сөйлеу ерекшелігі де Себастьяннан аумай қалыпты.

	– Ол қалай?

	– Себастьян ба? Тамаша. Сіз кешкі асыңызды іштіңіз бе? Бәрі-бір жеуге жарамсыздау бірдеңемен қоректенген боларсыз. Біз Себастьян екеуіміз ғанамыз, сондықтан сіздің келуіңізді күттік.

	– Оған не болды өзі?

	– Ол не сізге жазған жоқ па? Егер шындығын білсеңіз сіз келмей қояды деп қорықса керек. Ол жіліншігінің аты да жоқ, өте бір кішкентай сүйегін сындырып алған. Кеше сәулеге түсіріп көрген соң бір ай бойы аяғын көкке көтеріп жатуды тапсырған. Оның барлық жоспары құрыған соң қатты ренжулі... Қатты өкініштен жаны жай табар емес. Бәрі жан-жаққа тарап кетті. Менің жанында қалуымды қалады. Оның адамды қалай келістіре алатынын білесіз ғой. Мен келісуге шақ қалдым да, ең соңғы минуттарда: “Қалайша сен біреуді шақыртып ала алмайсың?” деген ой келді. Ол бәрінің де шаруасы бар болмаса көпшілігі алысқа кетіп қалды, тіпті реті келетін ешкімнің жоқтығын айтты. Ақырында ол сізді шақыртып, бағын сынап көрмек болды, ал мен болсам сіз келмеген жағдайда жанында болуға уағда бергенмін, сондықтан да мен сіздің келгеніңізге сондай қуанышты екенімді түсіне алар ма екенсіз? Шынымды айтып, мойындайын, алғашқы хабарды алысымен келіп қалуыңыз – сіздің тарапыңыздан жасалған үлкен кісілік.

	Ол осы сөзді айтқан кезде әлде солай естілді ме, әлде естілген сияқты ғып қабылдадым ба, әйтеуір, үнінен менің оның ағасына қызмет көрсету үшін ебелек қағып, ұшып келгенімді жаратпаған ырғақты байқағандаймын.

	– Ол қалай ұшырап жүр бұған?

	– Білесіз бе, крекет ойыны кезінде болған ғой. Ол ашу үстінде шұңқырға құласа керек. Мұндай құрметті сынықты құдай жібермеген.

	Оның Себастьянға ұқсастығы соншалықты, ымырт үйіріліп келе жатқан осынау шақта маған қос бірдей – таныс әрі бейтаныс жанның бейнесі елестеді. Алыста тұрған адамға өте күшті бинокль арқылы қарасаң оның беті-жүзі мен киімінің өте елеусіз ерекшеліктеріне дейін анық көресің, қолыңды созсаң оның денесіне тиетін сияқты, бірақ бір қызығы ол сенің сөзіңді естімейді, сен де оны естімейсің, ал сонан соң өз көзіңмен қарасаң, ол үшін сен адам әлде басқа бірдеңе сияқты құр нүкте боласың. Мен оны танып отырмын, ол болса мені танымайды. Оның қоңырқай шашы Себастьянның шашындай ұзын емес, ашық машинадан соққан жел шашын желпіп, маңдайын жарқырата көрсетеді, оның ымырттағы жолды қуалаған қос жанары да Себастьянның жанары еді, ал боялған қызғалдақ ерін барша әлемге жымиыс белгісін білдірмейді. Қолында баулы білезік, құлағында – дөңгелек алтын сырға. Ашық түсті жеңіл пальтоның астынан түрлі-түсті жібек кеудеше мен сол кезде бәрі киіп жүретін шолақ етек көйлек және машина педалін соза басып отырған аяғы да сол кездегі сән үлгісіне сай келіп тұрғандай әрі ұзын, әрі жіңішке екен. Оның жыныстық ерекшелігі ғана менің таныс әрі бейтаныс жан жөніндегі түсінігімді айырып бергендей, содан да мен одан өзіме бұрын-соңды сезініп көрмеген әйелге тән өте бір нәзіктікті сезіндім.

	– Машинаны кешкілік жүргізгеннен қатты қорқамын, – деді ол. – Бірақ үйде менен басқа автомобиль жүргізетін бірде-бір адам қалмапты. Біз Себастьян екеуіміз дәл бір қыстақта жатқандаймыз. Сіз мұнда бір көңілді ортаға тап боламын деп ойламаған боларсыз деп үміттенемін.

	Ол қолын машинаның көрсеткіш аспаптарының жанындағы жәшігіне салып, бір қорап темекі алып шықты.

	– Жоқ рахмет.

	– Қиын болмаса тамызып беріңізші.

	Маған өмірімде бірінші рет осындай өтініш жасалыпты, тамызылған сигаретті өз ернімнен алып, оның ерніне қыстырған кезде өзім ғана сезіндім-ау деймін, жарғанаттың әлсіз ғана шиқылындай үнді естідім.

	– Рахмет. Сіз мұнда болдыңыз ғой. Тәрбиешіміз айтқан. Ол кісі екеуіміз сіздің менімен бірге отырып, шай ішуге қалмағаныңызға қатты таң қалдық.

	– Ол Себастьян ғой.

	– Шамасы оның сізге бұйрық беруіне әбден жол беріп қойған сияқтысыз. Бекер. Оған бұл зиянды.

	Біз үйге апарар қалың гүлзарға қарай бұрылдық; аспан қарауытып, орманды еңкейіс және көрінген үйдің сұлбасы тушьпен салынған сурет сияқты қарауытып көрінеді, тек ашық тұрған есіктен түскен сәуле ғана алтынның шаршы табақшасы сияқты көрінеді. Бізді біреу қарсы алып, жүгімді үйге кіргізді.

	– Міне, келіп те қалдық.

	Қыз да менімен бірге баспалдақпен көтеріліп, кіре беріс кең дәлізге кірді де пальтосын мәрмәр үстелшенің үстіне лақтырып тастап, қасына жүгіріп келген итті сипалап, еркелетуге кірісті.

	– Себастьян да орнынан тұрып, тамақтануға отырған болар.

	Сол кезде дәліздің арғы шетінен мүгедектер арбасына отырып келе жатқан Себастьян да көрінген. Ол үстіне пижама мен халат киіпті, бинт орап тастаған бір аяғы ағараңдайды.

	– Міне қымбаттым, сенің досыңды алып келдім, – деді Джулия үніне тағы да жаратпағандай әуезді араластырып.

	– Мен сізді өлім халінде жатыр екен деп едім, – дедім мен дәл осы сәтте тіпті келген бойда-ақ жеңілдеп қалу емес, қайта өзім ойша әзірленіп келген қасіреттің болмай қалғанына ренжігендей үнмен.

	– Өзім де солай ойлағанмын. Ауырғанда жаным көзіме көрінеді. Джулия, сеніңше қалай, егер өзің сұрасаң бүгін Уилкокс бізге шампан шарабын берер ме екен?

	– Шампаннан жек көретінім жоқ, оның үстіне мистер Райдер тамақтанып алған.

	– Мистер Райдер ме? Мистер Райдер шампанды тәуліктің кез келген уақытында: түнде де, күндіз де іше береді. Білесің бе, мен өзімнің құндақталып тасталған жойдаусыз үлкен аяғыма қараймын да осы мен сарбуын ауруына шалдыққан жоқпын ба деген ойға қаламын, сондықтан да маған шампан өте қажетті.

	Біз өздері “Әшекейлі қонақ бөлмесі” деп атайтын жайда отырып тамақтандық. Бұл өзі үйдің басқа бөлмелеріне қарағанда біршама кейінірек жөнделген сегіз қабырғалы өте кең бөлме еді, оның сегіз қабырғасының әрқайсысына гүлдестелер мен медальондар ілініпті, бөлменің биік күмбезіне Помпей фрескасы үлгісіндегі топ-топ адамдар бейнеленіпті. Осынау фрескалар, жалтыраған мықты ағаштан қоламен араластырып жасалған жиһаздар, кілемдер, алтынмен апталған аспалы шамдалдар, айналар мен шырағдандар – осының бәрі де керемет шебердің қиюластырып келтірген бүтін бір композициясы болып көрінеді.

	– Біз әдетте ешкім жоқта кешкі тамақты осында ішеміз, – деді Себастьян. – Мұнда сондай көңілді.

	Олар тамақтанып отырғанда мен шабдалыны ермек қып отырып, әкеймен арамызда өткен соғыс туралы әңгімелеп бердім.

	– Меніңше ол науқас шығар, – деді Джулия. – Ал балалар мен енді кете берейін.

	– Сен қайда барасың?

	– Балалар бөлмесіне. Тәрбиешіме соңғы бір партия “бұрыш”42 ойнауға уәде беріп едім.

	Ол Себастьянның төбесінен сүйді. Мен оған есік ашып бердім.

	– Түніңіз тыныш болсын, мистер Райдер және көріскенше. Шамасы біз ертең көрісе алмаспыз. Мен ертең ерте жолға шығамын. Науқас жанды бағу үшін мені келіп ауыстырғаныңызға алғысымның шексіз екенін айтып жеткізе алмаймын.

	– Менің қарындасым бүгін орағыта сөйлеп түсінісетін болыпты, – деді Себастьян ол кеткеннен кейін.

	– Меніңше, мен оған ұнамай қалдым-ау деймін, – дедім мен.

	– Оған біреудің ұнай қоюы қиындау. Мен оны жақсы көремін. Оның түрі де маған барынша тартып кеткен.

	– Шын ба?

	– Сырт тұлғасымен, әрине, сөйлеу ерекшелігімен де. Мен мінез-құлқы өзіме ұқсаған жанды жақсы көре алмаған болар едім.

	Біз портвейнді ішіп тауысқан соң Себастьянды креслосымен бірге алып, ұстынды холл арқылы кітапханаға өтіп, сол күнгі кешті және одан кейінгі айды да сонда өткіздік деуге болады. Кітапхана үйдің бір шетіне орналасқандықтан, оның шалқасынан ашып тасталған терезелерінен жұлдыздар жамырай жымыңдап, айналаның хош иісі құйылып, айдың күміс сәулесі төңіректі түгел жайнатып жіберсе, субұрқақтың ырғақты сылдыры естіліп тұрады.

	– Біз мұнда тамаша тұратын боламыз, – дедім мен өз ваннамда қырынып-жуынып, терезеден сыртқа қарап тұрғанда. Сол кезде машинасына асығыс отырып, ауладан шығып бара жатқан Джулия тым болмаса біз жаққа “сау тұрыңдардың” ишарасын жасап, бізге көз қырын да салмай, жотадан асып кете барды. Мен өзімше кішкене ғана азаттық пен тыныштық сезіміне бөленгендеймін, бұл сезімнің бұдан көп жыл өткен соң соңғы мазасыз түннен соң “тыныштық” белгісі берілген тұста осындай күйге түсерімді ол сәтте білгенім жоқ.





Төртінші тарау




	Жастыққа тән жанға жайлы жалқаулық! Қайталанбас әрі сонша маңызды екен-ау ол. Қандай асығыс, қайта мойын бұрмай өте шығады десеңші. Бірдеңеге қызыға ұмтылу, кісілікті қадам жасаған кездер, елес қуалау, бәрінен түңіліп шығу – жастықтың осынау әбден белгілі болған күйлері өмір бойы жадыңда жатталып қалады екен. Өмірдің өзі солардың жиынтығы, алайда жанға жайлы жалқаулық – ештеңеге күш-қайрат жұмсамай, өзіңнің ішкі ақыл-ойыңнан да бөлектеніп алып жату деген – тек жастыққа ғана тән, және ол сол жастық шақпен бірге өледі. Бәлкім кейіпкерлер жан дүниесін арылтатын салтанатты сарайда оларға осынау рақатты күйдің орнына осынау жер бетіндегі өмір рақатына ұқсас жұмақтың қамсыз-мұңсыз тіршілігін тарту етер; ал мен қалай дегенде де Брайдсхедтегі ерекше ғажап күндерде өзімді аспанда ұшып жүргендей сезіндім.

	* * *

	– Бұл үйді неге “қамал” деп атайды?

	– Оны басқа жерге ауыстырып салғанша да қамал болған.

	– Сонда қалай болғаны?

	– Ешқандай қалайы жоқ. Бізде осыдан бір мильдей қашықтықта, деревняның жанында қамалымыз болған. Сонан соң осынау кең жазық бізге қарады да қамалды бұзып, тастарын осында тасып алды да жаңадан үй тұрғызды. Мен бұған қуаныштымын. Ал сіз ше?

	– Егер бұл менікі болғанда, басқа еш жерде тұрмас едім.

	– Бірақ Чарльз-ау, бұл үй менікі емес қой. Рас, дәл қазір бұл менікі, алайда мұнда ашкөз аңдар қаптап жүреді. Егер мұнда үнемі осындай – әрдайым жаздың жайдары күндері, әрдайым тірі жан болмаса, жемістері үнемі пісіп тұрып, Алоизиус та жақсы көңіл-күйде болса...

	Мен оның осылайша мүгедектерге арналған арбаға отырып алып, сиқырланғандай сарайдың айналасындағы жазғы жайсаң табиғатты менімен бірге тінткілей зерттеп, мәңгі жасыл бұта қатарларының арасымен ерте піскен құлпынайды тауып, інжір жемісін үзіп алу үшін өзінің арбасын зырылдатып жүрген кездерін, мускат жүзімінің бір шоғын үзіп алу үшін және кеудеге архидея гүлінің бір шоғын тағып алу үшін бір хош иісті жылыжайдан басқаша хош иісті екіншісіне кіріп-шығып жүргендегі сәттерін, сондай-ақ арбасын зорлана қозғап, баспалдақпен балалар бөлмесіне көтеріліп, түгі қырқыла бастаған түсті кілемнің үстіне менімен бірге жайғасып алып, көне жәшікте сақтаулы тұрған ойыншықтарды айналасына шашып тастап отырған тұстарын, ал бала бағушы апай Хокинстың бір бұрышта бірдеңесін істеп отырып: “Біреуің қандай болсаң, екіншің де сондайсың. Дәл бір бала сияқтысыңдар! Осыны сендерге колледждеріңде оқыта ма?” деп еркелете сөйлеген сәттерін еске түсіріп отырғанды жақсы көремін. Болмаса оның ұстындар арасындағы тас баспалдаққа арқасын қыздырғандай болып жатқан кезі есіме оралады. Мен болсам, орындыққа жайғасып алып, субұрқақтың суретін салуға талпынамын.

	– Күмбезді де Иниго Джонс жасады ма? Түріне қарағанда оны бертінірек жасаған сияқты ғой.

	– Еһ, Чарльз, турист сияқты болмасаңшы. Оның қашан жасалғаны бәрібір емес пе? Маңыздысы оның әдемілігінде ғой.

	– Мен осындайларды білгім келеді.

	– О, құрбым-ау, мен сізге осының бәрін де тәрк етуді үйреттім деп жүрсем, жеңілуді білмейтін, мистер Коллинз.

	Осынау үйде тұрып бөлмелерді аралау, Соунов кітапханасынан шығып, алтынмен апталған ғибадатханалар мен төмен қарап мөлдіреп тұрған мандариндері көздің жауын алатын Чиппендейль өрнекті ағаштары толып тұрған қытай қонақ бөлмесіне өту немесе Помпей солонынан гобелендер ілінген залға қалай жасалса сол қалпында екі жарым ғасыр бойы тұрған қытай залына өту, көлеңке түсіп тұратын үй алдындағы жаппада сағаттар бойы әңгіме құрып отыру – міне осының бәрі де маған баға жетпес эстетикалық сабақ болғаны анық еді.

	Бұл балкон сияқты кең жаппа бүкіл үй құрылысының қорытындысы сынды болатын, көлге бірден шығуға болатын бұл жаппа өте мықты тас тіреулерге сүйенетін де, ол дәл судың үстіне салынғандай көрініп, оның үстінде тұрып, қолыңнан түскен ұсақ тас аяғыңның астында жатқан көл суына шолп етер еді. Оң жағыңнан да, сол жағыңнан да ұстындар қос қанат сияқты жайылып барып, орманды жартастарға қарай жөке ағашының бауы созылып жататын. Жаппаның едендерінің біраз тұстарына тақта тас төселсе, біраз жерлерін ашық қалдырып, оған гүл егілсе, енді бір тұстарына жәшіктер қойылып, оларға ергежейлі самшит ағаштары егіліпті: самшит иретіле өскен қоршау сияқты тұрған мүсіндерді айнала қойылса, осылардың дәл ортасынан биік орнатылған субұрқақ мен мұндалайды. Ол Италияның оңтүстігіндегі қалалардың әдемі алаңында тұруға тиісті дүние екен, шамасы жүз жылдай уақыт бұрын Себастьянның бабаларының бірі сол Италияның оңтүстігіндегі бір қаладан оны көріп қалыпты да қолма-қол сатып алып келіп, мүлде басқа өлкеге, бірақ қонақжай өлкеге қондырып қойыпты.

	Оның суретін салуға ой салған Себастьян болатын. Бұл әуесқой суретші үшін оңай тапсырма емес – ерекше жаратылысты жартастың ортасында сопақшалау келген хауыз, жартастардың үстіне тропикалық тасқа өсетін өсімдіктер көрінеді, ағылшындардың табиғи папоротниктерінің желпуіштері желмен ойнайды; олардың ара-арасымен сансыз бұлақтар сылдырлайды, әрбір жерден көрінген Африканың ертегідей аңдары: түйелер, керіктер, айбарлы арыстандар, ауыздарынан су атқылайды: ал бәрінің үстінен египеттік құмтастан соғылған үлкен ескерткіш мен мұндалайды. Алайда бұл іс менің мүмкіндігімнен тым алшақтау болса да, бір қызығы, сурет ойдағыдай боп шықты, шынында, кейбір бөлшектерін тастап кетіп, немесе кей тұстарында жеңіл-желпі қулыққа барып дегендей еңбектенген соң, қалай дегенде де Пиранезиге43 сәтті еліктеген дүние шықты.

	– Сіздің анаңызға тарту етсек ше?

	– Неге? Сіз оны танымайсыз да ғой.

	– Сыпайыгершілік жолымен. Мен сол кісінің үйінің қонағымын ғой.

	– Ең дұрысы бала бағушы апайға сыйлаңыз.

	Мен солай еттім де, ол бірден өзінің комодының үстінде тұрған коллекциясының ортасына қойды да, субұрқақтың нақ өзіндей болып көрінетінін бірден байқады, бірақ та көргендерінің бәрін тәнті еткен сурет сұлулығы неде екендігін ол өлтірсең де айта алмас еді.

	Мен үшін субұрқақтың әсемдігі ересен жаңалық болды.

	Мектепте жүрген кезімде-ақ шіркеу маңын велосипедпен аралап, көне зират бастарына қойылған ескерткіштерге мән бере үңіліп, көне купелдерді44 суретке түсіретінмін және Джон Рескиннің45 прутанизмінен46 Роджер Фрайдың прутанизміне секіріп жүретін менің жасымдағы жастарға тән қасиеті менің де ой түкпірімде жатса да сәулет өнеріне деген сүйіспеншілік таза ағылшындық немесе орта ғасырлық көзқараста болса да көкейіме көптен ұялаған-ды.

	Енді міне менің бароккоға47 шындап ден қоюыма тура келді. Осында мынау тым асқақ та көкке мойын созған күмбездердің, осынау пәлен кенерлерді аралап жүрген кезде, көлеңкелі бағандарды жанай өткен сәтінде, ойықтармен үй төбелдерінің астында тұрып, осынау бағанды қақпалар мен мынау субұрқақ пен оның жүз бұралған бұта-бүргенді қоршауларын жанарыңмен аймалап, тыныстап отырған шағыңда кірпияз өнерпаздардың осының бәрін де бір жерге әкеліп топтастырып қойғанын көріп, көңіл сүйінген шақта мынау тас-тастың арасынан атқақтап шығып, сылдырай ағып жатқан судың көз алдыңда тірі суға айналғаны сияқты мені де сұлулықты қабылдап, бойға сіңірудегі қабілетім жаңадан ашылғандай.

	* * *

	Бір күні көп шкафтардың бірінен майлы қара бояумен сырлап, лактап тастаған, әлі де пайдалануға жарайтын үлкен қаңылтыр тауып алғанбыз.

	– Мұны шешем екі жыл бұрын сатып алған. Оған біреу сұлулықты бағалау үшін оның суретін өзің бейнелеуге талпыну арқылы түсінуге болады депті. Біз сонда шешей екеуіміз тәуір-ақ күліп едік. Ол мүлде сурет сала алмайды, ол ең бір ашық түсті деген бояуларды араластырған кезде қайдағы бір көкшіл сұр түсті қоймалжың ботқа болып шыққан. – Қаңылтыр бетінде кеуіп қалған дақтар оның сөзінің дәлеліндей еді. – Корделияға қылқаламдарды жуу тапсырылды. Ең ақыры бәріміз де қарсы шығып жүріп, шешейдің бұл ермегін қоя қоюға көндірдік.

	Бояулар бізге “кеңсенің” суретін бейнелеуге сай кеп тұрғандай көрінді. Бағандар тізбегіне бірден шығатын шағын бөлмені бір кездері иеліктегі жердің іс-қағаздарын жүргізетін орын болғандықтан солай атапты, бірақ қазіргі кезде бақта ойын ойнауға арналған бірнеше жәшіктер мен кеуіп қалған алоэ гүлі салынған ағаш кеспектен басқа ештеңе жоқ бос тұрған бөлме. Шамасы, бөлме о баста жоғарылау міндет атқаруға – кешкілік шай ішуге немесе оңаша отырып, оқып-үйренуге арналса керек, себебі бөлме қабырғалары рококо стилінде салынған медальондармен безендіріліп, үйдің төбесі крест түріндегі күмбезбен жабылыпты. Бөлменің қабырғаларының біріндегі сопақша жазықтыққа бір романтикалық пейзажды салдым да келесі күндері оның бетіне сәулелер түсірумен айналыстым. Бұл жұмыстың сәті түскенде, бәлкім, менің көңіл-күйімнің көтеріңкі болуынан әйтеуір ойдағыдай болып шықты. Қылқаламның өзі тапсырылған жұмысты өзінше орындап жатқандай. Бұл ешқандай адамдардың ақ бұлттар мен жасыл масатыдай дала, шырмауық басқан ескі үйінді алдыңғы планнан көрінсе, одан әрі жартастар мен қалың орман көкжиекке дейін созылып жатқан жазғы табиғаттың пейзажы көрінетін. Мен майлы бояумен сурет салып көрмеген едім, жұмыс барысында оны да үйреніп, игеруге тырыстым. Аптаны аяқтай бере сурет даяр болды, ал Себастыян медалыондарды тездетіп көбірек көрсетуімді талап етті. Бірнеше жобаларды салдым. Ол ленталы алтыбақаны бар fete champetre48 және негр-қолбаласы мен сыбызғыда ойнап отырған бақташы баланың бейнеленуін қалады, алайда сурет ойдағыдай шықпады. Табиғат көріністерін әдемі салғаныммен мұндай күрделі стилыдендірілген өнер қолымнан келмейтінін іштей мойындадым.

	Бірде Уилкоке екеуіміз шарап сақтайтын жертөлеге түсіп, онан кезінде шараптың мол қорын сақтайтын өте үлкен бос қуысты көрдік. Ол қазір елу жылдар шамасы бұрын даярланған шарап шөлмектердің орнына айналыпты.

	– Жоғары мәртебелім кеткеннен бері қарай бұған жаңадан шарап қоры қосылған жоқ, – дейді Уилкокс. – Көптеген ескі шараптарды ішіп қоятын да уақыт болды. Бізге он сегізінші немесе жиырмасыншы жылдардағыны шығару керек. Мен шарап саудагерлерінің бірнешеуінен хат алдым, бірақ жоғары мәртебелім мені лорд Брайдсхедке жіберді, ал ол болса мені қайтадан жоғары мәртебеліме берді, жоғары мәртебелім болса менің адвокаттармен кеңесуіме ақыл берді. Сөйтіп біз осындай күйге жеттік. Қазіргі шарап шығынына қарағанда бұл он жылға жетеді, ал онан соң не болады?

	Біздің бұған деген ниетімізді Уилкокс бірден қолдады да әр бір бөліктен бір-бір шөлмекті алдырдық, сөйтіп Себастыянмен бірге өткізген қамсыз-мұңсыз күндерде менің шараппен шындап танысуыма тура келді, содан да жеміссіз өткізген ұзақ жылдардың бай тәжірибесі мен мол жемісінің алғашқы тұқымы себілді. Біз екеуіміз “Әшекейлі қонақ бөлмеде” отырып алатынбыз және алдымызда тығыны ашылған үш шөлмек және үш бокал тұрар еді. Себастыян бір қуыстан шараптың сапасын ажырату жөніндегі кітапты тауып алған екен, біз болсақ, сол кітаптың дегенін бұлжытпай орындаумен болдық. Бокалдарымызды шырақтың жалынына ұстап, аздап қыздырып аламыз да оның үштен бір бөлігіне шарап құйып, шайқап-шайқап, алақанның аясына қыса ұстап, біраз жылытып аламыз, сонан соң оны жарыққа ұстап көріп, хош иісін рақаттана сезінеміз. Ауызға толтырып алып, тілімізбен шайқап-шайқап жібергенде таңдайыңа барып тиіп, алтын ақшадай сылдыр қағады дейсің, сонан соң ғана басыңды шалқайтып, шараптың өздігінен қызыл өңешке қарай жайлап ағуына мүмкіндік жасайсың. Сонан соң біз печеньеден кертіп жей отырып, келесі шөлмектен ішеміз де қайтадан бірінші шөлмекке оралып, содан үшіншісін көреміз, сөйтіп үш шөлмекті де ренжітпейміз деп отырып, кейде қай бокалдағы шараптың қайсысынан құйылғанын шатастырып алып, дауласып та қаламыз. Қайсысы қай шөлмектен құйылғанын ажырату үшін бокалдарды бір-бірімізге ұсына отырып, оларды шөлмектердегі шараптармен салыстыру үшін жаңа бокалдарға құямыз деп отырып, алдымыз ыдыстарға толып кетеді. Үш түрлі шараптың бәрі ыдыстарда былығып, ажыратқысыз болып кеткен соң бәрін де ысырып қойып, шаруаны басынан қайта бастаймыз деп шөлмектерді босатумен боламыз, ал біздің осынау ішімдік туралы әңгімеміз жанымызды жадыратып, барған сайын күй таңдағыш ете түсердей.

	– ...Мынау шарап, елік сияқты тым ерке, тым нәзік.

	– Табиғат тәңірінің баласындай.

	– ... гобелен шалғынынан көрініп тұрған аппақ алмадай.

	– Толқымай ағар өзен жағасында ойнаған сыбызғының үніндей.

	– ... Бұл өзі көп сақталып, данагөй болған шарап.

	– Үңгірде жатқан пайғамбардай.

	– ... Ал мынау алма мойынға тағылған меруерт моншақ қой.

	– Аққу сияқты.

	– Ең соңғы мүйізтұмсық сияқты.

	Біз асханадағы шырақтардың алтын сәулесін жұлдыздардан құйылған күміс сәулеге алмастырып, террасқа келіп отырамыз да жасанды жартастардып арасымен сылдыр-сылдыр аққан судың үнін масаң күйде құлақ түре отырып, кәусарға қолымызды маламыз.

	– Сіздің ойыңызша біз әр кеш сайын тойғанша ішуіміз қажет пе? – деп сұрады Себастьяннан бір күні ертеңгілік.

	– Меніңше, міндетті түрде...

	– Мен де солай ойлаймын.

	* * *

	Біз ешкіммен кездеспедік десе де болғандай. Бірнеше рет бізбен полковник шеніндегі тырыйған арық, бет терілері босаң тартқан меңгеруші кездесті. Бірде ол тіпті бізбен бірге шайға да отырды. Алайда біздің одан жасырынып қалудың сәті түсіп жүрді. Таяу жердегі монастырьдан монах жексенбі сайын бізге келіп, мінәжат ететін де, бізбен бірге ертеңгілік асты ішетін. Бұл менің католик әулие әкеймен алғаш рет танысуым болатын; оның пасторға мүлде ұқсамайтынын байқадым, алайда Брайдсхедтің де ештеңеге ұқсамайтыны мені таңдандыратын, мұндағының бәрі де ештеңеге ұқсамауға тиіс және солай болатын да; Фиппс әкей де тілеуқор, шын мәніндегі қарапайым жан болатын, ол біздің кейбір қолдамауымызға қарамастан, өзі барынша жақсы көретін жергілікті крикет ойыны жөніндегі пікірін екеуіміз де қолдайды деп сенетін.

	– Әкей, Чарльз екеуіміздің крекет жөніндегі титтей де хабарымыз жоқ екенін білесіз бе?

	– Өткен бейсенбі күні Тенисонның елу сегізді қалай соққанын көргенде ғой, шіркін. Міне, соққы деп соны айтуға болады. “Таймста” ол туралы керемет репортаж болды. Сендер оның оңтүстік африкалықтарға қарсы ойнаған матчын көрдіңіздер ме?

	– Жоқ, мен оны ешқашан көрген емеспін.

	– Мен де көрген емеспін. Біраз жыл болыпты жақсы ойын көрмегеніме, ең соңғы рет Грейвз әкей Эмплфорттан Лидс арқылы келе жатқанда ең соңғы рет ойынды көрдім. Сонда шіркеудің жаңа бастығына құрмет көрсету үшін барғанбыз. Сол күні Лидсте Ландкаширмен ойнайтын болып, Грейвз әкей басқа пойызға ауысып мінгенге дейін үш сағаттық үзілісі бар билетті әдейі тауып алыпты. Міне, ойын деп соны айт! Әрбір доптың қалай берілгені де есімде. Содан бері қарай ойындарды газет арқылы сырттай ғана бақылаймын. Сіз крикет ойынын жиі тамашалайсыз ба?

	– Ешқашан да болған емеспін, – деп жауап беріп едім, бұған дейін де, бұдан кейін де дін адамдарының жүзінен мұндай таңданысты ешқашан көрмеген шығармын, оның көзінен міне тіршіліктің қауіпті қадамдарына бұрылғанмен, оның қызықты қуанышты шақтарын аз пайдаланатын нағыз қызық адам деген таңданысты байқауға болар еді.

	Соңғы кездері ешкім бармаса да Себастьян ғибадат етуге жиі барып жүретін. Брайдсхед көнеден келе жатқан католиктік орталық емес болатын. Леди Марчмейн өзімен бірге бірнеше қызметші-католиктерді ала келіпті, алайда олардың көпшілігі үй-ішімен жерді жалдап тұрушылар екен де олар ғибадат еткендей болса, деревняның сұрқай ғана протестанттық шіркеулерінде немесе Флайттардың зираттарына қойылған тақта тастардың арасына барады.

	Ол кезде Себастьянның діни нанымы мен үшін мүлде құпия болатын, алайда оны білуге де мен ұмтыла қоймадым. Өзім болсам дін үшін жатбауырлау жан едім. Бала кезімде мені жексенбі сайын шіркеуге ертіп апаратын, мектепте болса күн сайынғы құлшылық ету рәсімінен қаламайтынмын, тек каникул кездерінде жексенбі сайын шіркеуге баруымды талап ете қоймайтын. Құдай сөзінен сабақ беретін мұғалімдер інжіл мәтіндерінде қателіктер көп дегенді жиі айтатын. Ешкім де ешқашан маған құлшылық ету жөнінен ұсыныс жасамады. Әкей шіркеуге көп бара қоймайтын, тек отбасылық ерекше бір оқиғалар кезінде ғана бас сұғар еді, онда да осындай рәсімдерге мазақпен, күле қарайтын өзінің көзқарасын жасыра қоймайтын. Менің білуімде шешем өте құдайшыл кісі болған. Оның әкем екеуімізді қалдырып, өзінің Боснияның қалың қарында ашығып көз жұмуын парыз санап, санитарлық машинамен Сербияға жол тартып кетуі маған көпке дейін өте түсініксіз оқиға болып көрінетін. Алайда кейінірек өз мінез-құлқымнан да соған бірдеңенің барын білдім. Мен сондай-ақ кейіндері, ол кезде, сонау 1923 жылдары тіпті ойлануға да тұрмайтын дүние деп жүрген жайды нағыз ақиқат деп мойындауыма тура келді. Алайда Брайдсхедте өткізген сол бір жазда осынау қажеттіліктер мен үшін белгісіз еді.

	Біз танысқаннан кейінгі күн сайын дерліктей кездейсоқ бір сөздерден маған Себастьянның католик дінін ұстайтындығы жиі байқалар еді, бірақ мен оның масатыдан жасаған қонжығын тірі жан есебінде көретіндігі сияқты бір әумесерлеу мінезінен деп білетінмін. Біз дін туралы әңгімелеспейтінбіз, алайда бірде, менің Брайдсхедтегі екінші аптамның кезінде Фиппс әкей кеткен соң екеуіміз терраста отырып, жексенбілік газеттерді қарап отырғанымызда Себастьянның мені таңдандырып, бір күрсініп алып былай дегені ғой:

	– О, құдайым-ау, католик болу қандай қиын еді.

	– Оның сіз үшін маңызы бар ма?

	– Әрине. Үнемі ғой.

	– Оны байқамаппын. Көңіл көтерер жайлармен күресіп жүр ме едіңіз? Меніңше сіз менен өткен рақымшыл кісі емессіз.

	– Мен сізге қарағанда әлдеқайда, әлдеқайда әдепсіздеу жанмын, – деді ол ренішпен.

	– Ал сонда не болды?

	– Кім: “Жаратқан мені рақымшыл қыла гөр, тек бүгін емес” деп, құлшылық етеді? Есіңізде жоқ па?

	– Жоқ. Сіз шамасы...

	– Мен әрине. Күн сайын кешкілік. Бірақ мәселе онда емес. – Ол тағы да “Әлем жаңалықтарының” бетіне үңілді. – Тағы да бойскауттардың49 жетекшісімен болған шатақ.

	– Шамасы, сізді қайдағы бірдеңелерге зорлықпен сендіргілері келетін шығар.

	– Ал шындығында осылардың барлығы да “қайдағы бірдеңелер” ме? Кей-кейде маған соның бәрі кереметтей қисынды болып көрінеді.

	– Бірақ та, қымбатты Себастьян, осының бәріне де сіз шын ниетіңізбен сене алмайсыз ба?

	– Не нәрсеге?

	– Айталық, Рождествоға, жұлдыздарға, көріпкел-тәуіптерге, есекпен бірге жүретін бұқаға.

	– Жоқ, оларға неліктен сенемін? Мұның өзі, меніңше, тамаша.

	– Бірақ та бір нәрсе тамаша екен деп оған сенуге болмайды ғой.

	– Алайда мен солайша сенемін.

	– Құлшылық етуге де сенесіз бе? Бір мүсіннің алдына отыра қалып, дауыстап айтпасаң да ойша бірнеше сөз айту арқылы ауа-райын өзгертуге болатынына сенесіз ба? Болмаса бір әулие екіншісіне қарағанда күштірек екен деп әр шаруаға қолайлы әулие таңдауға болады деп ойлайсыз ба?

	– Иә, солай. Есіңізде ме, өткен семестрде Алоизиусты өзіммен алып бардым да ақырында оны қайда тастағаным белгісіз болды. Мен ертеменен әулие Антони Падуанскийге сиынып едім, түскі астан кейін Кентерберий қақпасының алдында мистер Николспен кездесіп қалып едім оның қолындағы Алоизиусымды көрдім. Оны мен соның есік алдындағы көпіршеге ұмытып, тастап кетіппін.

	– Ал жарайды, – дедім мен, егер сіз осындайдың бәріне сенуге даяр тұрсаңыз және де рақымшыл болуға тырысып жүрсеңіз онда католик болудың қиындығы неде деп ойлайсыз?

	– Сіз бір жайды түсінбей отырсаңыз онда ештеңені де түсінбейсіз.

	– Жоқ, бірақ қалай болғанда да?

	– Аһ, Чарльз, сөзуар болудың қажеті қандай? Мен сайман қолданатын гуллиялық әйел туралы оқығым келеді.

	– Әңгімені өзіңіз бастадыңыз ғой. Мен тек мән-жайды білгім келеді.

	– Енді бір сөз де айтпаймын... Бұл істі қараған кезде осындай отыз сегіз оқиғаны айтып, оған алты айға жаза кесіпті. Мәселе деп осыны айт!

	Алайда бір сөз де айтпаймын дейтін мәселеге содан кейін он күн өткен соң біз үйдің шатырына шыгып алып күнге қыздырынып, әрі төменде, бақтың ішінде ұйымдастырылған аграрлық көрмені телескоп арқылы тамашалап жатқан кезде қайта оралған. Мұның өзі көршілес тұрғындарының назарға ілігердей бәсекелестіктің орталығы болған, алайда осындай жәрмеңкелік қана халдері бар шаруашылықтарының екі күндік тым қарапайым ғана көрмелері болатын. Үлкен шеңберді қоршай жалаулар іліп, олардың шет жақтарына әр түрлі көлемдегі шатырлар тігіліпті; осы жерге әділ қазыларға арналған биік сәкі мен малдарды көрмеге қоятын қоршаулар жасалыпты; ең үлкен жаппаның астына буфет қойылған екен, оған жергілікті фермерлер жиналып үлгіріпті. Даярлық жұмыстары бір апта бойы жүргізіледі. “Біздің тығылып қалуымыз қажет болар, – деді Себастьян көрмені ашатын уақыт келгенде. – Ертең менің ағайым келеді. Ол мұндағы ең үлкен бастық.” Сөйтіп, біз шатыр шетіне орнатылған қанат шарбақтың артына орналасып алдық.

	Брайдсхед ертеңгілік пойызбен келді де, полковник-меңгерушімен бірге отырып тамақтанды. Біз оған сәлем бере кірдік. Оны Антони Бланштың суреттеуі таңғаларлықтай дәл келіпті: оның бет бейнесі ацтек-мүсінші қашап жасаған Флайттардың түріне ұқсас еді. Телескоптан оның жерді жалға алушылардың ортасында икемсіз қозғалып жүргені, жиі-жиі аялдағаны, әділ қазылардың мүшелерімен сәлемдескені, қоршаудың ішінде тұрған малдарға байырқалай, үңіле қарағаны – бәрі де алақандағыдай анық көрініп тұр еді.

	– Менің ағатайым бір түрлі қызық адам, – деді Себастьян.

	– Дұп-дұрыс-ақ сияқты ғой.

	– Иә, алайда ол солай сияқты көрінеді. Шынтуайтында ол біздің бәріміздің ішіміздегі ең ақылдысы, тек онысы сырт көзге көріне бермейді. Ал ішкі жан дүниесі әбден шатасып қалған. Оның әулие әкей болғысы да келгенін сіз білесіз бе?

	– Оны қайдан білейін?

	– Мен оны ол қиялынан әлі арылмаған шығар деп ойлаймын. Ол Стонихерсттен шыққан бетте тіпті иезуит50 те болып кете жаздаған. Шешей үшін бұл өте сұмдық соққы боп тиді. Ұстараның жүзінде тұрғандай оны райынан шешейдің қайтара алмағаны түсінікті еді. Жұрт не дер еді, үлкен ұл ойда жоқта... Егер оны мен істеген болсам, сөз басқа. Ал байғұс әкейге ше? Ол онсыз да шіркеуден көресісін көріп жүрген. Бұл бір сұмдық күндер еді – монахтар мен монсеньерлер51 бөлмелерді тышқандар сияқты тіміскілеп жүрді, ал Брайдсхед болса қабағын қарс түйіп алып, бұл құдайдың пәрмені екенін айтудан танбады. Түсінесіз бе, ол әкейдің шетелге кетуін бәрімізден де, тіпті шешемнен де ауыр, өте ауыр қабылдады. Ақыр соңында оның Оксфордқа оқуға түсіп, үш жыл бойы бәрін де дұрыстап ойлануға көндірді-ау. Қазір ол нақты шешімге келе алмайды. Бірде ол гвардияға қосылғысы келсе, бірде үйленгісі келеді. Өзіне не қажет екенін өзі білмейді. Егер мен де бәлкім Стонихерсте оқыған болсам, дәл сондай болар едім. Мен де сонда оқуға тиіс едім. Дәл сол кезде әкей шетелге жүретін болды да, менің Итонға кетуімді талап етті.

	– Сөйтіп, әкеңіз діннен бас тартты ма?

	– Ол өз-өзінен солай болды. Өйткені ол шешейге үйленген кезде католик дінін қабылдаған ғой. Ал кеткен кезде бәріміз сияқты дінінен де безінді. Сізге онымен танысу керек. Өте бір жұғымды кісі.

	Бұған дейін Себастьян өз әкесі туралы бұлайша байсалды әңгіме айтып көрген емес.

	Мен былай дедім:

	– Әкеңіздің кеткені сізге де қиын болған шығар?

	– Корделиядан басқамызға. Ол тым кішкентай болатын. Бұл оқиға мені есімнен тандыра жаздады. Шешей ересектеу үшеуіміздің әкемізді мүлде жек көріп кетпеуіміз үшін бірдеңелерді түсінідіруге тырысты. Мүлде жек көріп кетпеген мен ғана болармын. Байқаймын, мұным шешеме онша ұнай қоймайды. Әкей мені ерекше жақсы көретін. Егер мынау қырсық шалған аяғым болмаса мен осы кезде оның үйінде қонақтап жүрген болар едім. Оған мен ғана барып жүремін. Менімен бірге сіз де неге барып-қайтпайсыз? Ол сізге ұнар еді.

	Төменде әлдекім дыбыс зорайтқышпен кезекті жарыстың қорытындысын хабарлап жатты; оның үні бізге әрең-әрең естіледі.

	– Сөйтіп, көріп отырғаныңыздай біздің отбасы бір діннің адамдары емес. Брайдсхед пен Корделия – нағыз католиктер; ағамыз бақытсыз жан болса, қарындасымыз құс сияқты қамсыз-мұңсыз; Біз Джулия екеуіміз болсақ, жартылай пұтқа табынамыз; мен бақытты жанмын. Джулия, меніңше, бақытсыз-ау деймін, шешей болса әулиелер қоғамында, әкей шіркеуден алшақ кеткен кісі, екеуі, тіпті кезінде бақытты болды ма, жоқ па, оны бір құдай ғана біледі. Жалпы, бақыт дегенге қалай қарасаң да мұның өзі тым алшақтан жанасатын ұғым, ал маған ол өте қажетті дүние... Өкінішке орай, католиктер маған онша ұнай бермейді.

	– Меніңше, олар да жұрт сияқты адамдар.

	– Менің қымбатты, Чарльзім, олай емес, өте аз саналатын олар әсіресе біздің елде басқалар сияқты емес. Әңгіме олардың бір ерекше топ құруында емес, шынтуайттап келгенде, бір-біріне зиян тигізе жүретін, кем дегенде төрт тобы бар. Алайда олардың өмірге деген көзқарастары мүлде бөлек, басқалар сияқты емес, мүлде басқа нәрсеге мән береді. Олар қолдарынан келгендерінше онысын жасырған болады, бірақ та құпиялары мен істері бәрібір белгілі болып жатады. Әрине, басқалай олар не істей алсын. Бірақ мені мен Джулия сияқты жартылай пұтқа табынушыларға да оңай емес.

	Біздің ойламаған жерден басталған өте байсалды әңгімемізді құбырлардың арғы жағынан, тым жақыннан естілген балалардың жарқын даусы бөліп жіберді.

	– Себастьян, Себа-а-астья-ан!

	– О, мейірімі мол жаратқан, – деді Себастьян міңгірлеген үнмен көрпесіне жармасып. – Бұл менің қарындасым Корделия болса керек. Тезірек жамылыңыз.

	– Қайдасыздар?

	Құбырдың арғы жағынан он-он бір жасар шамасындағы жүзі бал-бұл жанған толықша денелі қыз көрінді, оның да бет-жүзінен бүкіл әулетке ұқсас тұстарын, алайда тәуірлеу тұстары аздау, белгілерді байқауға болар еді. – Танауы пістиген, көне сән үлгісінде тартып өрген қос бұрымы арқасына құлаған ашық мінезді аңқау ғана балаң қыз еді бұл.

	– Корделия, бара тұршы, біз әлі киінген жоқпыз.

	– Неге? Әп-әдемі болып жатырсыздар. Сіздерді осында шығар деп шамалап едім-ау. Менің келгенімді сен білген жоқсың, иә? Мен Брайдимен бірге келдім де Фрэнсис Ксавьеге барып, сөйлесіп шықтым, – Маған қарап, былай деді: – Бұл менің торайым, сонан соң біз полковник Фендермен бірге ертеңгі тамақты іштік те көрменің ашылуына қатыстық. Фрэнсис Ксавьены ерекше атап өтті. Ал бірінші бәйгені анау сүйкімсіз Рэндел деген өзінің сұрықсыз қорсылдақ қос доңызына берді. Көгершінім, Себастьян, сені көргеніме сондай қуаныштымын. Сенің анау міскін аяғың қалай?

	– Алдымен мистер Райдермен сәлемдес.

	– Ой, кешіріңіз. Сәлеметсіз бе, мистер Райдер. – Оның күлкісінде де бүкіл әулетке тән сүйкімділік бар екен. – Олар, анау төмендегілердің бәрі де ішіп алған соң мен осылай қарай кетіп қалдым. Тыңдашы, анау “кеңсеге” кім сурет салып тастаған? Қоймадағы орындықтарды алуға кіргенде көрдім.

	– Байқап-байқап сөйле. Ол – мистер Райдердің жұмысы.

	– Бірақта ол, меніңше, ғажап сияқты. Шынымен сіз салдыңыз ба? Міне тамаша! Тыңдаңыздаршы, неге сіздер де киініп, төмен түспейсіздер? Ешкім де жоқ.

	– Брайди міндетті түрде қазылар алқасының мүшелерін ертіп келеді.

	– Жоқ-ә, оның келгісі келетінін өзім естіген жоқпын. Оның бүгін мүлде көңіл-күйі жоқ. Менің сіздермен бірге кешкі тамақ ішуіме қарсы болып, біз әзер дегенде тіл табыстық. Қане кеттік. Дұрыстап киінген соң балалардың бөлмесіне келерсіздер, мен сонда боламын.

	Сол күні кеште үстел басында өңшең бір үндемес, көңілсіз топ жиналыппыз. Тек Корделия ғана тағамның дәмділігіне өте қуанышты болып отырды, ағаларының рұқсатымен бір кезде ұйықтауға жатты. Брайдсхед Себастьян екеуімізден үш жас үлкендігі бар екен, бірақ басқа толқынның адамы сияқты көрінеді. Оның сырт пошымынан да әулетке тән белгілер байқалады, өте сирек болса да езу тартып, күлген кезінде басқалары сияқты ол да сүйкімді болып көрінеді, даусы да ағайындарының даусы, ал сөзі тым байсалды да ресмилеу болып естіледі. Егер менің немере ағатайым Джаспер болса ғой әңгімесі жасанды да жалған болып естілер еді, ал мұнікі табиғи да әдейілеп айтпайтыны байқалады.

	– Қонағым ретінде сізге көңіл бөлудің реті енді ғана келгеніне өкінемін, – деді ол маған қарап. – Күтіміңіз қалай болып жатыр? Себастьян шарап жағынан қамқорлық жасаған шығар деп үміттенемін. Егер Уилкокске ерік беріп қойса, оның қолы тарлау болатын.

	– Ол бізге өте бір мырзалық көрсетіп жүр.

	– Бұған өте қуаныштымын. Қалай шарапты ұнаттың ба?

	– Өте.

	– Өкінішке орай, мен ұнатпаймын. Ол өзі адамдарды жақындастыратын дүние ғой. Магдалина колледжінде оқып жүрген кезімде жақсылап тұрып ішуге талай рет талпыныс жасадым, бірақ бірде-бір рет оның рақатын сезінген емеспін. Ал сыра мен вискиге әуестігім бар, онда да құмартып ішпеймін. Одан кейінгі күндер дәл бүгінгідей азапты болып келеді.

	– Мен шарапты ұнатамын, – деді Корделия.

	– Әулие әпкелердің соңғы пікірлеріне қарағанда, менің қарындасым Корделия қазіргі шәкірттердің ішіндегі ең нашары ғана емес, монахинялардың ең кәрісінің пікірінше де бүкіл шәкірт қыздардың ішіндегі ең нашары.

	– Себебі, мен enfant de Marie52 болғым келген жоқ. Қасиетті шешей егер мен өз бөлмемді тәртіппен ұстамасам, онда мені қабылдауға болмайтындығын айтқан кезде мен қыз-әулиеге қаншалықты қажетті болса да менің бұған ниетімнің аумайтындығын, тіпті өзімнің сенбейтіндігімді, тіпті гимнастикаға киетін туфлиімді биге киетін туфлидің сол жағына, немесе керісінше қоятынымды айттым. Қасиетті шешей ашудан жарылып кете жаздады.

	– Қыз-әулиенің дегенін тыңдайсың ба сен?

	– Құдай сөзін көп айта берме, Брайди, – деді Себастьян. – Біздің ортамызда атеист кісі де отыр.

	– Агностик, – деп сөзін түзеттім.

	– Шынымен бе? Сіздердің колледждеріңізде ондайлар көп пе? Біздің Магдалинада ондайлар саусақпен санарлықтай еді.

	– Сіздерде қалай екенін қайдам. Мен Оксфордқа түспестен бұрын қандай болсам, сол күйімде қалдым.

	– Қазір барлық жерде де солай, – деді Брайдсхед.

	Ол күнгі әңгімеміз қайта-қайта дін мәселесіне айналып соға берді. Біз көрме жайында аз-кем әңгіме қозғадық. Сонан соң Брайдсхед былай деді:

	– Мен өткен аптада Лондоннан келген епископпен кездестім. Оның біздің кішкентай шіркеуімізді жапқысы келетінін білесіздер ме?

	– Қойшы, әрі! – деп Корделия таңданыс білдірді.

	– Меніңше, шешем оған рұқсат бере қоймас, – деді Себастьян.

	– Біздің кішкене шіркеуіміз тым шалғайда жатыр, – деді Брайдсхед. – Мельстедтің түбінде ондаған отбасы тұрады, олардың мұнда жетулері өте қиын. Ол құдайға мінәжат үйін сол жерден ашқысы келеді.

	– Сонда біз қайтеді екенбіз? – деді Себастьян. – Шынымен-ақ біздің қыс күндері ертелетіп бір жаққа баруымызға тура келе ме?

	– Мұнда бізге деген қасиетті тарту болса керек, – деді Корделия. – Мен күннің әр мезгілінде-ақ шіркеуге кіріп тұрғанды жақсы көремін. Шешем де сөйтеді.

	– Мен де жақсы көремін, – деді Брайдсхед. – Бірақ біз өте азбыз ғой. Егер біз ескіден келе жатқан католиктер тұқымы болсақ және мінәжат етуге осындағы тұрғындардың бірі қалмай барып тұрса бір сәрі. Ерте ме, кеш пе, бәлкім шешемнен кейін бе екен, әйтеуір оны жабуға тура келеді. Мәселе, бәлкім оны қазір-ақ жапқан дұрыс па дегенге тіреліп тұр. Мінеки, сіз Райдер, суретшісіз, эстетикалық тұрғыдан алғанда бұл мәселе жөнінде не ойлайсыз?

	– Мен ол өте әдемі дүние деп ойлаймын, – деді Корделия көзінің жасын іркіп алып.

	– Сіз оны өнер туындысы деп ойлайсыз ба?

	– Қандай мағынамен айтып отырғаныңызды мен түсініңкіремей отырмын, – деп сақтана тіл қаттым. – Мен оны өз заманының өте тамаша өнер туындысы деп ойлаймын. Бәлкім, сегіз, он шақты жыл өткен соң жұрттың оған мүлде таңырқай қарауы әбден мүмкін.

	– Бірақ та бұдан жиырма жыл бұрын оның тамаша және енді сексен жылдан соң керемет, ал қазіргі кезеңде оның жаман болуы мүмкін емес қой?

	– Ол бәлкім, қазір де керемет шығар. Шынтуайтына келсек ол маған қазіргі кезде ұнамайды.

	– Алайда бір затты сіз жақсы деп танысаңыз, ол сізге ұнайды деген сөз емес қой?

	– Брайд, иезуит болмасаңшы, – деп Себастьян сөзге араласты, – алайда біздің көзқарасымыздың әртүрлілігі тек сөз жүзінде ғана емес, біздің арамызда өткел бермес терең шыңырау ордың жатқандығын, және бір-бірімізді ұқпайтынымызды, бұдан былай да ұға алмайтынымызды түсініп отырмын.

	– Алайда сіздер де шарап туралы сөз қозғап отырып, алшақ көзқарастардың бар екеніне мән бермедіңіздер ғой.

	– Жоқ. Шараптың бір мақсатқа жетуге – адамдар арасындағы өзара түсінушілікті нығайтуға қызмет ететіні маған ұнайды. Алайда менің жағдайымда бұл мақсатты алдыма қоймаймын, шарап маған ұнамайды, сондықтан да мен оны жақсы дүние деп санамаймын.

	– Брайд, өтінемін, қойшы енді.

	– Кешірім сұраймын, – деді ол. – Маған бұл тақырып қызық сияқты болып көрініп еді.

	– Итонда оқығаныма шүкіршілік айтамын.

	Түскі астан кейін Брайдсхед былай деді:

	– Себастьянды өзіммен бірге жарты сағатқа әкетсем деймін. Ертең күні бойы қолым босамайды, ал көрме жабыла салысымен жүріп кетуге тиістімін. Әкейге қол қойдыруға тиісті қағаз тау болып үйіліп қалыпты, соларды беріп жіберуім қажет. Себастьян соларды өзімен бірге ала кетіп, қайсыбірін ауызша түсіндіруі қажет. Корделия, сенің ұйықтайтын уақытың болды.

	– Мен алдымен жеген тағамымды сіңіріп алайын да, – деп жауап берді ол. – Жатар алдында тоя тамақ ішіп үйренбегендікі ғой. Чарльзбен аз уақыт әңгімелесе тұрайын.

	– Чарльз дейсің бе? – деп Себастьян оны түртіп қалды. – Ол сен үшін Чарльз емес, мистер Райдер болады, балақай.

	– Кеттік, Чарльз.

	Біз екеуіміз ғана қалған кезде қыз менен былай деп сұрады:

	– Сіз шынында да агностиксіз53 бе?

	– Ал сіздің отбасыңызда күні бойы дін туралы ғана әңгімелесесіздер ме?

	– Әрине, кешке дейін емес. Бірақ та ол туралы әңгімелескеннің артықтығы жоқ қой. Солай емес пе?

	– Солай дейсіз бе? Мен үшін бұл тіпті де табиғи әңгіме емес.

	– Ә, онда сіз шынымен-ақ агностик екенсіз. Мен сіз үшін де мінәжат етермін.

	– Сіз өте мейірбан жансыз.

	– Бүкіл мінәжатты,өкінішке орай, тек сізге арнай алмаймын. Он шақтысын ғана арнаймын. Менде көптеген адамдардың тізімі бар, оларды өз кезектері бойынша апта сайын әрқайсысына он шақты мінәжатымды арнаймын.

	– Бұл – сөзсіз, менің аз еңбегімді асыра мақтау.

	– Ал менде мүлде үмітсіз жандар да бар. Алоид Джордж, Кайзер, және Олив Бэнкс.

	– Бұлар кім?

	– Оны өткен семестрде монастырьдан шығарып жіберген. Не үшін екенін жақсы білмеймін. Ол бірдеңе жазған екен, оны әулие шешей тауып алыпты. Білесіз бе, егер сіз агностик болмасаңыз мен сізден шоқындырылған қара қыз үшін бес шиллинг54 төлеуіңізді сұраған болар едім.

	– Сіздердің діндеріңіздегі ештеңе де мені таңдандыра алмас.

	– О, оны өткен жылы бір дін уағыздаушы әулие әкей ойлап тапқан. Сіз Африканың монах әйеліне бес шиллинг жолдап жібересіз, ал ол болса қара сәбиді шоқындырады да оған сіздің есіміңізді береді. Менің өзімнің алты бірдей Корделия есімді африкалық аттастарым бар. Шынында жақсы емес пе?

	Брайдсхед пен Себастьянның қолдары босап, оралған соң Корделияны ұйықтауға жіберді. Брайдсхед жанымызға оралған соң біздің әңгімемізге оралды.

	– Әрине сіздің дұрыс айтатыныңызды мен түсінемін, – деді ол. – Сіз өнерге мақсат тұрғысынан емес, туынды тұрғысынан қарайсыз. Бұл діни ілімдегі қатал талап, ал агностиктер үшін өзгешелеу түсінік.

	– Корделия мен үшін мінәжат етуге уәде берді, – дедім мен.

	– Ол өзінің торайы үшін тоғыз күн мінәжат еткен болатын, – деді Себастьян.

	– Мұның бәрі де мен үшін үйреншікті іс емес, – дедім мен.

	– Шамасы, біз өз бағымызды көре бермейтін сияқтымыз, – деген қорытындыға келді Брайдсхед.

	Сол күні кешкілік мен Себастьянды соншалықты аз білетінімді және оның өзінің басқа өмірін білуіме неліктен соншалықты аяқ бастырмағанын сезінгендей болдым. Ол дәл бір ашық теңізде танысқан дос сияқты екен, енді міне оның туған жағалауына жеткендейміз.

	* * *

	Брайдсхед пен Корделия кетті, көрме өткен баудағы шатырлар мен жалаулар жиналып алынды; таптаурын болған шөптер қайта алсындап, бір рақатқа жетелегендей болып басталған ай да өз ұясына батуға жақындады. Себастьян таяғын тастап, өзінің жарақатын да ұмыта бастады.

	– Сіздің менімен бірге Венецияға барғаныңызды жөн санаймын, – деді ол маған.

	– Ақшам жоқ.

	– Оны ойластырып қойғанмын. Онда біз әкейдің есебінен тіршілік етеміз. Жол кіресін маған адвокаттарым төлейді – бірінші сыныпты жатын вагон. Осы ақшамен-ақ екеуіміз үшінші сыныпты вагонмен жете аламыз.

	* * *

	Сөйтіп біз жолға шығып, алдымен жүзетін арзанқол кемемен Дюнкеркке бет алдық, түні бойы палуба үстінде бұлтсыз аспанға қарап, таң жарығының жағадағы құм жоталарын айқындай түсетінін тамашаладық, сонан соң ағаш орындықтарда селкілдеп, Парижге жеттік те асыға басып “Лоттиге” келіп, ванна қабылдап, қырынып дегендей ес жинадық; сонан соң шаңдақ та жылы кеште Лион вокзалына барып, оңтүстікке қарай жүретін пошта пойызына қарай асықтық; туған-туыстарына қонақтап бара жатқан, Солтүстік Еуропаның адамдарына тән алыс жолға қалай болса, солай шыға салған сансыз көп буыншақ-түйіншектерін арқалаған, жүздерінен бағыныштылықтың табы айқын көрініп тұрған өңшең кедей-кепшіктер мен демалыстан қайтып келе жатқан теңізшілер толған вагонның тағы да ағаш орындығында селкілдеп келе жаттық. Жұлқып қап, кілт тоқтап, қайта жүретін мазаң вагонда ұйықтаған болдық, одан түн ортасында басқа вагонға ауысып міндік те, тағы да мазаң ұйқыға бас қойып, вагон адамдардан әбден босағанда терезеден жарысып келе жатқан қарағайлар көрініп алыстан тау шыңдары қарауытқан кезде ояндық. Шекарадағы өзгеше мундирлер, станция буфетіндегі кофе мен нан, оңтүстіктің еттері тірі де қимылдары ширақ адамдары, тағы да шалқар жазықты қуалаған темір жол, терезеден енді қылқанжапырақты ормандардың орнына жүзімдіктер мен зәйтүн ағаштары көрінеді. Миланда басқа пойызға отырып, дүңгіршектен сатып алған арзан шұжық, нан және бір шөлмек “Орвисто” (ақшамызды Парижде тауысқанбыз) қорек болды; күн аспан төрінен жарқырап, жер аптаптан тұншығады, әр станция сайын ағылып келіп, ағылып кетіп жатқан шаруалар вагон ішін лықа толтырған, онсыз да бір жұтым ауаға зар болып отырғанда көлігіміздің ішін жүрек айнытатын у сарымсақтың иісі жайлап аған. Ақыры кешке жақын Венецияға жеттік-ау.

	Вокзалда бізді түнерген біреу күтіп тұр екен.

	– Әкейдің малайы Плендер ғой.

	– Мен сіздерді экспрестен күтіп едім, – деді Плендер. Жоғары мәртебелі сіздер қателесіп, басқа пойызың нөмірін айтып қойған екен деп ойладым. Мынау пойыз Миланнан бері ғана жүреді екен.

	– Біз бірінші сыныпты пойызбен келдік.

	Плендер сыпайылықпен ғана таңдайын қағып қойды.

	– Сіздерді қайық күтіп тұр. Мен жүктеріңізді алып, катердің соңынан іле-шала жетемін. Жоғары мәртебелім “Лидоға” кеткен. Ол сіздер экспреспен келгенше өзінің қайтып орала алатынына күмәнданып кетіп еді. Енді қазір ол үйде болар.

	Ол өзімізді тосып тұрған қайыққа алып келді. Ескекшілер ақшыл-жасыл түсті кеудеше киіп, кеуделеріне күміс белгі тағыпты. Олар жымия күлісіп, иіліп сәлем берді.

	– Palazzo, Pronto55.

	– Si, signore Plender56.

	Сөйтіп қайық қозғалып кетті.

	– Сіз мұнда болып па едіңіз?

	– Ешқашан.

	– Мен бір дүркін теңіз жолымен келген едім. Бірақ мұнда тек осылай келу керек.

	– Ecco ci sinaтo signoru57.

	Сарай мен күткендей соншалықты ауқымды емес екен, жіңішкелеу және көне сәулетке еліктеп салған қасбеті, мүк басқан баспалдақ пен ақсұр тастан жиған аркасы бар екен. Ескекшілердің біреуі жағаға қарғып түсті де қайықтың арқанын діңгекке байлап, есіктің қоңырауын қақты. Есік шалқасынан ашылып, талғамсыздау алабажақ жаздық жұқа матадан тігілген есік күзетшілері киетін киім киген қызметші бізді алакөлеңкелеу баспалдақпен жоғары қарай бастады. Баспалдақ жанындағы қабырғалары Тинтеретто мектебінің фрескаларымен безендірілген суреттер күн сәулесімен ойнайды.

	Біздің бөлмеміз тік мәрмәр баспалдақпен көтерілген беттегі екінші қабатта екен; ағаш жапқышпен тұмшаланған терезе саңылауларынан күннің өткір сәулесі жарқырайды, сарай қызметшісі барып, жапқышты ашқан кезде терезе астындағы Үлкен канал суы шалқып жатты. Кереуеттердің үстіне масахана құрылыпты.

	– Mostica58 қазір жоқ.

	Екі бөлмеде де алтындаған жақтауға салынған күңгірт айналары бар, бүйірлері шермиген шағындау комодтар қойылыпты, басқадай жиһаз атаулыдан ештеңе жоқ. Едендерге мәрмәр тақталар төселіпті, жалаңаш.

	– Көңілсіздеу, иә, – деді Себастьян.

	– Көңілсіздеу дейсіз бе? Сіз тек айналаға қарасаңызшы!

	Мен оны терезенің жанына жетелеп келіп, қарсы алдымыздағы, айналамыздағы тамаша көріністерді нұсқадым.

	– Жоқ, мұнда көңілсіздік пен қараңғылық туралы айта алмайтын шығармыз...

	Ойда жоқтағы орасан жарылыстан соң біз көршілес үйге қарай жүгірдік. Онда, шамасы бұрынғы камин пешінің орнына салған ванна қойылған екен. Онда төбе жоқ, қабырғалары бірден үшінші қабат арқылы ашық аспанды көрсетіп тұр. Ескі шүмектен атқылаған будың бұлты жанымызда тұрған сарай қызметшісін қалқалап көрсетпейді. Газдың иісі мүңкіп кетіпті, шүмектен сыздақтап суық су ағып тұрды.

	– Жақсы емес.

	– Si, si subito, signori59!

	Сарай қызметшісі баспалдақпен төмен қарай жүгіре жөнелді де әлдекімге бірдеңе деп айғайлап еді, оған басқа бір әйелдің жауап қатқан ащы даусы естілді. Себастьян екеуіміз бөлмеміздің терезесінің алдында тұрып, айналаны қайта тамашалауға кірістік. Бұл кезде төмендегі келіссөздер мәресіне жетіп, біздің жанымызға бала мен әйел келіп кірді, олар бізге күле қарап, сарай қызметшісін ала көздерімен ата қарады, сонан соң Себастьянның комодына күміс леген мен ыстық суы бар құмған қойып кетті. Бұл кезде сарай қызметшісі біздің заттарымызды рет-ретімен орналастырып, итальян тіліне көшіп алды да, ескі шүмектердің жұрт біле бермейтін жақсы жақтары туралы әңгіме қозғай бастады. Ол бір кезде әлдене есіне түскендей басын бір жағына қисайтып: “JJ marchese” деді де төмен қарай жүгіре жөнелді.

	– Әкеймен кездесу үшін өзімізді-өзіміз тәртіпке келтіріп алайық, – деді Себастьян. – Смокингтің қажеті бола қоймас. Мен бірдеңе білсем, ол қазір жалғыз отыр.

	Лорд Марчмейнді көргенше шыдамым таусылды. Ақыры оны көргенде мені лордтың қарапайымдылығы таңдандырды, кейінірек оның жасанды қылықтарына да көзім жетті. Ол, шамасы, өзінде бір байрондық менмендіктің бар екенін сезінген соң оның оншалықты жақсы қасиет емес екендігін мойындап, ондай мінезін көрсетпеуге тырысатындай. Біз кіргенде ол балконда тұр еді, көлеңке түсіп тұрған жүзі дұрыс көрінбейді. Мен оның тіп-тік сындардай ұзын бойлы тұлғасын анық көрдім.

	– Көгершінім, әкетайым-ау, – деді Себастьян, – қандай жас көрінесің?

	Ол лорд Марчмейннің бетінен сүйді, ал балалар бөлмесінен шыққалы бергі жылдары өз әкемнің бетінен сүйіп көрмеген басым өз-өзімнен ыңғайсызданып, олардың ту сыртында тұрдым.

	– Ал мынау – Чарльз. Әкейдің сондай әдемі екені рас қой, Чарльз?

	Лорд Марчмейн менің қолымды қысты.

	– Сіздер үшін пойыздардың жүру кестесін қарайтын кісі қатты қателескен екен, – деген оның даусынан Себастьянның үніне ұқсастықты байқадым. – Мұндай пойыз жоқ.

	– Алайда біз сол пойызбен келдік қой.

	– Мүмкін емес. Бұл уақытта Миланнан пошта пойызы ғана келеді. Ал мен “Лидода” болдым. Мен қазір онда кешкілік нұсқаушымен бірге теннис ойнап жүрмін. Тек күн өте ыстық болмаған кезде. Жас жігіттер, сіздерге жоғарыда жаман болмас деп үміттенемін. Бұл үйді бір-ақ адамның жайлы тіршілігі үшін салған сияқты, ол адам – менмін. Менің бөлмемнің көлемі де осы залмен шамалас және оның киім ілуге арналған жиһаздары да тәуір. Екінші бір кеңдеу бөлмені Кара иемденген.

	Мен оның өз көңілдесі туралы соншалықты қарапайым да еркін айтқан әңгімесіне қатты таңдандым; кейінірек оның маған көбірек әсер етуі үшін әдейі осылай сөйлеген болар деп күдіктендім.

	– Ол кісі қалай тұрып жатыр?

	– Кара ма? Тамаша болар деп үміттенемін. Ертең ертеңгілік ол бізбен бірге болады. Бренттегі вилланы жалдап тұрып жатқан таныс американдықтарға қонаққа кеткен. Біз бүгін қай жерде түстенеміз? “Ай-отельге” барсақ та болар еді, алайда қазір онда күн сайын ағылшындар нөпірі көбейіп жатыр. Егер біз үйден тамақтансақ, сіздерге көңілсіз болар ма екен? Сіздерді Караның ертең-ақ бір жаққа қыдыртуға апаратыны сөзсіз, ал біздің аспазымыз да тамақты өте дәмді даярлайды.

	Ол балконның есігінен шегініңкіреп алқызыл жібек мата жапсырылған қабырға алдында күннің кешкі сәулесіне малынып тұра қалды. Оның мейірімді де күтімі келіскен дидары өзіне арнайы әдейі жаралғандай: аздап шаршаңқы, аздап кесінді жымиыстың ізі бар, аздап сезімталдау дидары енді анық көрінді. Бұл кісінің өмірінің нағыз дер шағында тұрғаны байқалып тұрды. Менің әкемнен оның бірнеше жас қана кіші екендігін елестетудің өзі маған бір түрлі қызық болып көрінді.

	Біз түстену үшін терезелердің ортасында тұрған мәрмәр үстелге келіп отырдық, бұл үйдегі жиһаздар яки мәрмәрдан, яки мақпалмен тысталған, яки күңгірт түсті, яки алтын жалатқан түсті болып келеді екен.

	Лорд Марчмейн былай деп сұрады:

	– Ал сіздер мұнда уақыттарыңызды қалай өткізбексіздер? Суға шомыласыздар ма, әлде қаланың көрнекті жерлерін тамашалайсыздар ма?

	– Кейбір-кейбір көрікті жерлерді көрерміз деп үміттенемін, – дедім мен.

	– Бұл Караның жанына майдай жағады. Ол осы үйдің, сізге Себастьян айтқан да болар, иесі іспетті ғой. Анаған да, мынаған да үлгіремін деудің, маған сеніңіздер, реті келе қоймас. Бір рет “Лидоға” кірсеңіздер болды, әрине, үстел басына отыра берсеңіздер, бардан шыға алмай қаласыздар, сонан соң мына аптаптан мәңгіріп кетерсіздер. Шіркеуге жақын жүруге кеңес беремін.

	– Чарльз көркемсуретке өте жақын екен.

	– Солай ма? – Мен одан өз әкемнің маған деген көзқарасын танығандаймын, оның үнінен терең бір өкініш пе, қынжылыс па, әйтеуір бір беймәлім ырғақты байқадым. – Және сіздің венециялықтардан өзіңіз ұнататын біреуіңіз болар?

	– Беллини, – деп жауап бердім ойланбастан.

	– Солай ма? Қайсысы?

	– Мен олардың екеу екендері жөнінде ойламадым-ау деп қорқам.

	– Егер дәлірек айтар болсақ, олар – үшеу. Ұлы дәуірлерде көркемсуреттің отбасылық өнер болғанына әлі көзіңіз жететін болады. Ал онда, Англия қалай?

	– Біз одан кеткен кезде керемет болатын, – деді Себастьян.

	– Шынымен бе? Менің қасіретім – Англияның ауа-райын сонша жек көретінімде ғой... Шамасы, мұраға қалған жерің бола тұрып, оның қызығын көре алмау деген, меніңше, нағыз масқара. Шынында өзімді социалистер қалай бейнелесе мен сондай жанмын, менің партияма да тек зияным тиеді. Ал енді менің үлкен ұлым, әрине, оған бірдеңені мұра ғып қалдырса, бұл олқылықты даусыз жояды ғой... неліктен итальяндардың тәтті дәмділері өте жақсы деп есептелетінін ұқпаймын. Брайдсхедте атамыздың тірі кезінде итальяндық-кондитер болды. Әкеміз ғана австриялық-кондитер ұстады, салыстыруға келмейтін. Ал мен білсем, қазір онда шынтағына дейін май басып кеткен ағылшын әйел істеп жүрсе керек.

	Біз түскі астан соң көшеге шығып, көпірлердің, алаңдардың және шағын көшелердің иір-қиыр жолдарымен жүріп, “Флорианға” кофе ішуге кірдік. Шіркеу мұнарасының түбінде ерсілі-қарсылы асықпай маңғаз басқан қыдырушылардың нөпірі.

	– Венеция нөпірі – бұл да өзінше қаланың ерекшелігі, – деп мән бере сөйледі лорд Марчмейн. – Қалада анархистер толып жүреді, алайда жақында осында бір американдық келіншек кеудесі ашық-шашық жалғыз көйлекпен келген екен, жергіліктілер оған бір ауыз тіл қатпай-ақ жанарларымен жасқағандай ғып шығарып салды; келіншек орнынан тұрып кетуге мәжбүр болғанша олар көздерін қадап, жақын келеді де үйірімен қайтқан шағалалар сияқты қайта оралады. Біздің отандастарымыз болса, мұндай моральдық айыптауды осынша биік деңгейде, ұйымдасқан түрде жүргізбес еді.

	Осы бір сәтте канал жақтан келе жатқан бір топ ағылшындар кіріп, бізге таяу тұрған үстелге беттеп келе жатты да кілт бұрылып, залдың екінші басына барып жайғасты. Олар бастарын түйістіре отырып, біз жаққа жиі-жиі қарап қойып, әлдене туралы қызу әңгімеге кірісті.

	– Мынау мырзамен және оның әйелімен саясатпен айналысып жүрген кезімнен жақсы таныспын. Себастьян, ол сенің шіркеуіңнің көрнекті қайраткері.

	Біз сол күні ұйықтауға жатар алдында Себастьян былай деді:

	– Ол бір түрлі жан, солай ғой!

	* * *

	Келесі күні лорд Марчмейннің көңілдесі келді. Мен ол кезде әйел заты дегеннен түсінігім мүлде аз, он тоғыз жасар жеткіншек болатынмын. Тіпті көшедегі жезөкшелерді де айыра алмас едім. Содан да бір шатырдың астында қос көңілдестің жұптасып бірге тұрып жатуларын елеусіз тірлік деуге болмас еді. Алайда өз қызығушылығымды байқата қоятындай бала да емес болатынмын. Лорд Марчмейннің сүйіктісі өзінің бітім-болмысына байланысты қарама-қайшы пікірде тұрған сәтімде кездескендей. Алайда ол ойларымның бірде-бірі шындыққа жанаспады. Ол Тулуз-Лотрекше60 қылығы тәтті күң де емес; “томпайған ғана тотай” да емес; жас дейтін жас та емес, бірақ өзін жақсы сақтай білген, әдемі киініп, әдеппен сөйлейтін, жүріс-тұрысы да келісті зиялы әйел екен; мен мұндай әйелдерді қоғамдық орындарда көп көрдім, тіпті кейбірімен таныспын да. Көпшілік жұрттың оған ат қойып, айдар таққандай сөздері де жоқ сияқты. Ол келген күні біз “Лидоға” барып тамақтанып едік, әр үстелден-ақ оған сәлемдесушілер табылды.

	– Виктория Коромбона бәрімізді де сенбі күні өзіне, би-думанға61 шақырып отыр.

	– Мұнысы өте бір игі шаруа екен. Бірақ менің биге мүлде жоқ екенімді жақсы білесің, – деді лорд Марчмейн.

	– Балалар үшін бару керек қой. Би-думан үшін деп арнайы жарықпен жарқыратып қойған Коромбонның сарайын көрсін. Мұндай би-думандар бола бере ме, кім білсін.

	– Ұлдардың өздері нені қаласа соны істесін. Ал біздің бұл шақырудан бас тартуымызға тура келеді.

	– Және мен ертеңгілік асқа мисс Хэкинг Бруннерді шақырып қойғанмын. Оның қызы керемет әдемі. Ол біздің Себастьян мен оның досына міндетті түрде ұнауға тиіс.

	– Себастьян мен оның досын бай мұрагер қалыңдық емес, Белинилер көбірек қызықтыратын сияқты ғой.

	– Ал енді бұл менің көптен армандап жүрген шаруам ғой, – деді Кара дауыстап. – Ол шабуыл бағытын бірден өзгертті.

	– Мен онда бірнеше рет болғанмын, және Әулие Марктің ішін көріп шығуға Алекс рұқсат етпей қойған. Біз туристер боламыз, солай емес пе?

	Сөйтіп, біз турист болдық; Кара гид орнына белгілі бір ергежейлі-венециялықты тауып алған екен, ең ғажабы оның алдынан ашылмайтын есік жоқ болып шықты, мұндай жолбасшысы бар Кара ара-тұра шаршап-шалдықса да бір қадам шегінбей, бізбен бірге саяхатты жалғастыра берді. Мынау Венецияның ғажайып көріністерінің жанында оның қарапайым тұлғасы өршілдігімен танылды.

	Венециядағы екі апта тәтті түс сияқты, бәлкім тәтті болғанда араның шағып алар уы барын да ұмытып, бал-шырынға жүзіп жүргендей ерекше тәтті түс сияқты өте шығыпты. Өмірімізде құстардың әніндей әуенді ескекшілердің ысқырықтарын тыңдай отырып, өзімізді әлдилеп тербеген қайықпен бірге тар каналдармен жүзіп бара жатқандай немесе соңымызға ақ көбікті із қалдырып, мүйістер арқылы катермен заулап бара жатқандай жылжумен болды. Одан күн қыздырған құм мен мәрмәрдің салқыны және су, су болғанда да айналаны түгел алып жатқан, жағалаудың жылтыр тастарына соғылып, тамшы боп күнмен шағылыса ойнаған су туралы, сондай-ақ, бәлкім бір кездері Байрон да барып тамашалағандай Коромбон сарайында өткен би-думан туралы; басқа да seampil62 аулау үшін Chioggia қайраңына барған кезде кеме соңынан ақ сәуле шашып, созалаңдап қалып жатқан ақ бұрқақа, кеме тұмсығында тербелген шам мен су өсімдіктерін, құмды және жанталаса тулаған балықтарға толы бортқа көтерілген үлкен ау – осының бәрінің куәсі болған тағы да байрондық түндер туралы: және балконда отырып, шошқа сүрісімен қосып жеген қауын туралы; және де “Хэрридегі” барда отырып жеген қуырылған нанды (ірімшікпен, коктейльмен) шампанды қосып ішкен күндер туралы әдемі естеліктер қалды.

	Себастьянның Коллеонидың мүсініне қарап тұрып, не дегені есімде:

	– Алдағы жағдай қалай болғанда сіз екеуіміздің соғысқа қатыса алмайтындығымызды ойлаудың өзі көңілге мұң ұялатады.

	Алайда, біздің қайтар алдындағы екеуіміздің арамызда болған әңгіме жадымда сол күйі қалыпты.

	Себастьян әкесі екеуі теннис ойнауға кеткен, ал Кара болса, өзінің әбден қалжырағанша шаршағанын ақыры мойындады. Түскі астан кейін ол әлде бір қолөнерін ермек қып, ал мен креслода, екеуіміз терезесі Үлкен каналға қарайтын бөлмеде, құр ерігіп отырғанмын. Екеуіміз алғаш рет оңаша қалыппыз.

	– Сіз Себастьянға әбден бауыр басып алған сияқтысыз, – деді ол.

	– Солайы солай.

	– Мен ағылшындар мен немістердің осындай романтикалық достықтары туралы білемін. Латын елдерінде бұл қалыптаспаған дәстүр. Меніңше, мұндай қарым-қатынас ұзақ созылып кетпесе, жақсы дүние болса керек.

	Ол бұл әңгімені өте бір байсалды да сенімді үнмен айтқандықтан, оған ренжу мүмкін емес еді; қапелімде бұған не деп жауап берерімді де таппай қалдым. Шамасы, ол менен жауапты күтпесе де керек, өзінің себетінен алған жібектерді түсіне қарай сұрыптауға ара-тұра тоқтап-тоқтап отырып, инесімен жұмысын жалғастыра берді.

	– Балалық сүйіспеншілік келген кезде олар оның мәнін түсініп те үлгірмейді. Англияда бұл сезім сіз кәдімгідей ержеткен кезде келмек; маған соның өзі ұнайды. Меніңше, мұндай сезімнің алдымен қыз балаға емес, ер балаға бағытталып оянғаны жөн сияқты. Алекс бойжеткенге, өзінің зайыбына деген сезімді басынан өткізді. Сіз қалай ойлайсыз, ол мені сүйе ме?

	– Шынымды айтсам, Кара, сіз өте қиын сауал қойып отырсыз. Мен оны қайдан білейін? Шамасы...

	– Жоқ, сүймейді. Титімдей де. Ал ол неге менімен тұрып жатыр? Оны сізге айтайын: себебі, мен оны леди Марчмейннен қорғап отырмын. Ол әйелді соншалықты жек көретінін сіз тіпті елестете де алмайсыз. Сөніп бара жатқан махаббат ынтықтығын сағынышпен еске алатын, бір ғана мақсатты – барлық у-шудан, мазасыз тіршіліктен шалғай, қыста оңтүстікке, жазда солтүстікке сапар шегіп қамсыз-мұңсыз тіршілік кешуді ғана бойында сақтап қалған, өте байсалды да ұстамды ағылшын лордының өзіне-өзі ешқашан жасай алмайтын қамқорлықты мен ғана үнемі жанында болып жасап отырмын. Досым менің, айтарға ғана оңай. Бұл жек көрудің жанартауы. Ол сол әйелмен бір ауаны қатар жұтып жүре алмайды. Англия жеріне аяғын басқысы келмейді, себебі онда ол әйел өмір сүріп жатыр; оған Себастьянмен де тіл табысу оңай емес, себебі ол сол әйелден туған. Алайда Себастьян да оны жек көреді.

	– Сізге сенімді түрде айтайын, бұл жерде қателесіп тұрсыз.

	– Бәлкім, ол бұл жөнінде бізге мойындағысы келмейтін болар. Бәлкім, ол өзіне де мойындағысы келмес, алайда бұл отбасы бір-бірін барынша жек көреді. Алекс және оның отбасы... Оның көпшіліктің арасына барғысы келмейтін себебі неде деп ойлайсыз?

	– Мен одан көпшіліктің өзі сырт айналған болар деп ойлайтынмын.

	– Менің қымбатты жеткіншегім, сіз әлі өте жассыз. Осындай әдемі, білімді әрі өте бай Алекс сынды адамнан көпшілік сырт айнала ма екен? Ешқашан да! Оның өзі бәрін де үркітіп жіберген. Тіпті жұрт қазір де бізге келіп-кетулерін тоқтатқан емес және ол міскіндер үнемі қорлау мен кемсітуге тап болады. Бәрі де леди Марчмейннің кесірінен. Ол әйелдің қолын алған қолдарға ол ешқашан қол бермейді. Бізге қонақтар болған кезде оның үнемі “Бұлар да Брайдсхедтен келген жоқ па екен? Марчмейн-хаустан келе жатып, жолай соғып отырған жоқ па? Мен соншалықты жек көретін жандармен бұлар аралас-құралас кісілер емес пе екен?” деген ойда отыратынын үнемі байқаймын. Оның ақылы ауысқан. Ол әйел қандай мінезімен неге осынша сүйкімсіз болды? Ештеңемен де, егер оның балаң жігітке сүйікті болғанын айтпаған болсақ. Леди Марчмейнмен жүзбе-жүз таныс емеспін, оны бір-ақ рет көрдім; бірақ та бір кезде ол әйелді жақсы көрген еркекпен тұрып жатқандықтан, оны да айнадан көргендей біліп алады екенсің. Біреуді жан-тәніңмен жек көру деген өзіңнің ішіңдегі әлде нені де жек көру деген сөз. Леди Марчмейннің дұрыс әйел екенін жақсы білемін. Бұл өзін дұрыстап жақсы көре білмеген, бірақ қарапайым да жақсы әйел. Алекс өзінің бүкіл жастық шағын жек көреді – жек көру жанды арашалаудың талпынысы. Байғұс леди Марчмейн, осының барлығы үшін азапты сол көріп жүр. Әйелде түрлі-түрлі махаббаттар бола бермейді... Алекс болса, менен кете алмайды, себебі мен оны өзіме деген жек көрінішінен де қорғап жүремін. Біз екеуімізге жаман да емес.

	Ал Себастьян өзінің балалық шағына ғашық. Мұның өзі оны азапқа салады. Оның анау масаты аюы, оның бала кездегі күтушісі... Ол он тоғыз жаста ғой... – Ол диванның үстіне шығып, каналмен жүзіп келген қайықтар көрінетіндей болып жайғасып отырды да, ерекше ықыласпен мысқылдай сөйледі: – Салқындау жерде отырып алып, сүйіспеншілік туралы әңгіме қозғаған қандай рақат, – сонан соң жерге түсіп әңгімесін жалғастырды. – Себастьян тым көп ішіп жүр.

	– Біз екеуіміз де бұл салада күнәліміз.

	– Сіздің жөніңіз басқа. Мен екеуіңізді де бақылап жүрмін. Себастьянның ішісі бөлектеу сияқты. Егер біреу кедергі жасамаса, ол ішімдіктің күштілеуін де іше береді. Өз ғұмырымда мұндайлардың талайын көрдім. Алекс екеуіміз танысқан кезде де ащы суға құмар кәдімгі маскүнем болатын, бұл қасиет бұлардың қанында бар. Шамасы Себастьян да сол жолда келе жатқандай. Сіздің жөніңіз мүлде бөлек.

	* * *

	Біз Лондонға семестр басталардан бір күн бұрын келдік. Жолай мен Себастьянды шешесінің үйіне баруы үшін Гернинг-Кростан түсіріп кеттім.

	– Мінеки, Марчерс, – деп күрсінді ол, онысы жазғы демалыстың аяқталып қалғанына өкінгендей болып естілді. – Мен сізді үйге шақырмаймын, бәлкім онда туған-туыстарым толып отырған болар. Оксфордта көрісеміз.

	Мен бақты кесіп өтіп, өз үйімді бетке алдым.

	Әкей болса, мені бұрынғысындай аса шыдамдылықпен, жүзінде өкініштің табы бар қалпымен қарсы алды.

	– Бүгін – сәлем береміз, ертең – сау тұр, – деді ол. – Сені тіпті көруден қалдық қой. Е, айтпақшы, сенің мұнда ішің пысады екен ғой. Басқалай болуы мүмкін емес қой. Қалай уақытыңды жақсы өткіздің бе?

	– Өте жақсы. Мен Венецияға барып қайттым.

	– Иә-иә. Әрине. Ауа райы да жақсы болған шығар?

	Біз үнсіздікпен кешті өткізген соң жатын бөлмеге беттеп бара жатқан кезде ол баспалдақпен түсіп бара жатып:

	– Ал анау сен қатты мазасызданған досың қайтыс болды ма? – деп сұрады.

	– Жоқ.

	– Құдайға тәубе. Өте қуаныштымын. Ол жөнінде сенің маған хат жазбағаның бекер болған. Ол жөнінде қатты мазасыздандым.





Бесінші тарау




	– Қалай жаңа жылды, – дедім мен, Оксфордтағыдай күзден бастай береміз ғой.

	Барлық жерлерде, бақта да, малта тастардың үстінде де, қиыршық тастар мен көгалдардың үстінде де түскен жапырақтар толып жатты, өртелген жапырақ түтіні өзеннің дымқыл ауасымен қосылып, онша биік емес көгілдір пердеге ұқсап тұнып тұр; аяқ астындағы тас тақталар дым тартып, жалтырайды, біздің ауладағы терезелерден бірінен соң бірі төгілген шамдардың жарықтары шашырап, сонша алыстан көрінгендей. Жаңа мантия киген жаңа адамдардың алакөлеңкедегі сұлбалары алакөлеңке күмбез астынан қарауытады; және таныс қоңыраулар үні өткен жылдың елестерін тірілтті.

	Күздің жабырқау көңіл-күйі біздің екеуімізді де иектеп алғандай, қазір маусымның қайталанбас қызықты күндері терезенің алдынан гүлдердің айналаға шашып тұратын хош иісімен бірге өлгендей, оның орнына ауланың бір бұрышында бықсып, түтіндеп жанып жатқан жапырақтардың қоңырсығы танауды жарады.

	Алғашқы семестрдің бірінші жексенбісі болатын.

	– Мен өзімді жүз жасқа келгендей сезінемін, – деді Себастьян. Ол менен бір күн бұрын келген екен, екеуіміз таксиде қоштасқаннан кейінгі алғашқы кездесуіміз болатын.

	– Бүгін менімен монсоньер Бел әңгімелесті. Бұл келгеннен бергі төртінші кездесуім – алдымен жетекшімен, деканның орынбасарымен Барша Өлілердің атынан сөйлейтін мистер Самграсспен, енді міне монсоньер Беллмен әңгіме болды.

	– Ал Барша Өлілер атынан сөйлейтін Самграсс деген кім?

	– Бір кісі, шешеммен бір қауымда. Оның бәрінің айтыстарына қарағанда, мен өткен жылды өте нашар өткізіппін, оған бәрі де назар аударыпты, егер мен биыл түзелмесем, онда оқудан шығармақшы. Қызық-ау, кім өзінің тәртібін қалай өзгерте алады екен? Бәлкім, менің Ұлттық одақтың лигасына кіріп, әр апта сайын “Изиданы” оқуым, күн сайын “Кадена” кафесіне барып, кофе ішіп, үлкен трубка тартуым, хоккей ойнап, шай ішу үшін Қабан жотасына баруым, Киблдағы лекцияны тыңдау үшін жүк жәшігіне бума-бума дәптерлерімді толтырып алып, велосипедпен зырылдап, кешкілік какаоны іше отырып, жыныс ерекшеліктері туралы ғылыми мәселені талқылауым керек шығар. Оһ, Чарльз, демалыс кезінде не болған өзі? Мен өзімді жүз жастағы қарттай сезінемін.

	Өте қартаң адам сияқты сезінемін өзімді. Бұл енді өлшеуі жоқ жаман дүние. Маған осы жерден алуға тиісті алашағымызды алып болғандай көрінеді.

	Біз каминнің әлсіз жарығының алдында үнсіз отырдық. Қараңғылық тез қоюланды.

	– Антони Бланш университеттен шығып кетіпті.

	– Неге?

	– Мюнхеннен пәтер жалдапты деп жазады. Ол онда полицеймен роман бастаса керек.

	– Мен үшін орны ойсырап тұрар.

	– Мен ойлаймын, қалайда мен үшін де солай сияқты.

	Біз тағы да үнсіз қалпымызда, шамды жақпастан ұзақ отырып қалдық, әлде бір шаруамен бөлмеге кірген біреу мені бөлмемде жоқ деп ойласа керек, қайтадан шығып кетті.

	– Жаңа жылды бұлайша бастауға болмайды, – деді Себастьян; бірақ қазанның сол бір дымқыл, көңілсіз кеші өзінің суық демімен одан кейінгі күндер мен апталарды мүлде баурап алғандай. Семестр бойы, тіпті жыл бойы Себастьян екеуіміз қоюлана түскен бұлт астында өмір сүргендейміз, масаты қонжық Алоизиус та ең әуелі дін уағызшысынан тасалап қойған тұмар сияқты болды да, ақыры Себастьянның жатын бөлмесіндегі комодта бір жола ұмытылып қалды.

	Екеуіміз де өзгердік. Түп негізі өткен жылғы анархияда жатқан жаңаша атаулыны сезінуді жоғалттық. Мен байсалдана түскендеймін.

	Ең бір қызығы, оқу бітіргенде емтихандарын ойдағыдай тапсырып, енді қазір Лондондағы бұзақылар тұрағына жұмысқа өйтіп-бүйтіп жүріп орналасқан немере ағатайым Джаспердің орны үңірейіп тұрды; онсыз мені есімнен тандырардай болып кететін жан жоқ; онсыз колледждің өзі де беделінен айырылып қалғандай және өткен жылғы жаздағыдай дау-дамайлы әрекеттерге де жетелемейді. Оның бер жағында мен бәріне де тойынып, әбден бас білгі болып, өзімнің құлашымды алысқа сермеуді біржолата шешіп келгенмін. Мен әкейдің мысқылына бұдан былай мүмкіндік жасай бергім келмеді; оның менің тіршілігімдегі қаржыны шашудағы ақылсыздығым жөніндегі қажымай-талмай ізіме шырақ алып түсуінің кез келген сөгісінен әрмен сорақы екеніне көзімді жеткізді. Бұл семестрде менімен ешкім әңгіме өткізген жоқ, тарихтың байқау емтиханындағы, сондай-ақ рефераттарымның бірінен көп күш жұмсамай алған минусы бар бетте жетекшіммен арамыздағы қарым-қатынасымызды түзеп тастады, ол мені қолдап отыратын болды.

	Мен тарих факультетімен байланысымды үзбедім. Олар үшін аптасына екі реферат жазып, кейбір лекцияларға қатысып жүрдім. Оның сыртында екінші курстың басынан бастап Рескиннің өнер факультетіне жазылып, аптасына екі-үш рет ертеңгілік Ашмолей мұражайындағы жапсырма мүсіндердің жанында (біз он екі кісі болатынбыз, оның қақ жартысы солтүстік Оксфордтың қыздары еді) жиналатынбыз; аптасына екі рет біз жалаңаш жаратылыстың бейнесін шайхана астындағы кішкене бөлмеде салатынбыз; мұндай сеанстар кезінде жігіттердің харамдау қиялдары сезілмес үшін Лондоннан арнайы бір күнге әдейі суретін салдыру үшін келген жас әйелдердің университет қалашығында түнеулеріне рұқсат етілмейтін; темір пешке қараған олардың бүйірлерінің алқызыл түске боялып, ал екінші бүйірлері шымшып тастағандай бөртіп тұратындары әлі есімде. Мұнда біз керосин шамның жарығымен ұзындау орындықтарға атша мініп алып, Трилыби елесін шақыруға талпыныс жасап отырар едік. Менің суреттерім ештеңеге де жарамайтын; үйде мен стилыденген миниатюраларды жиірек салатынмын, сол кездегі таныстарымның сақтап қойған сол суреттердің қайсы біреулері көрініп қалып, мені ыңғайсыз жағдайға қалдыратын.

	Бізді оқытатын қара көк жейде, лимон түсті сары галстук және мүйіз жақтаулы көзілдірік тағатын, бізбен жаулық көзқараспен ғана қарым-қатынас жасап жүретін, менімен шамалас жас жігіт болатын; көз алдымдағы оның ерекше сақтығын көрген соң мен де өзімнің киім кию дәстүрімді бірте-бірте өзгерте бастадым; әрине мұнымды немере ағатайым Джаспер көрсе мұны қала сыртындағы бір үйде қонақ болып жатқанда киюге лайық екен деп қолдайтындай еді. Өстіп, өзімнің көңілімнен шыққан шаруалармен айналысатын және жүрген жеріңе лайық киім киетін болған соң өзімнің колледжімнің бір жөндем мүшесіне айналдым.

	Себастыянның тіршілігі мүлде басқашалау болды. Оның жан дүниесіндегі өткен жылдан қалған бейтараптық болмыстан іштей қашқақтауға дейтін терең қажеттілікке әкеліп соқты, енді қазір өзінің жан-жағынан қамауда қалғанын, тіпті бұрын өзі емін-еркін пайдаланып жүрген жерлердің де ол үшін есігі жабылған соң ол бәріне де, тіпті маған да бейжай, немкетті қарайтын болған.

	* * *

	Сол семестр бойы екеуіміз уақытты үнемі бірге өткізіп жүрдік, бір-бірімізге әбден үйренісіп кеткеніміз соншалық, тіпті қосымша танысуларды қажет етпейтінбіз. Немере ағатайым Джаспер бірінші курста тапқан таныстарыңнан екінші курста қашықтау жүруге көңіл аудару қажеттігін қатты ескертіп еді, айтқаны келіп, онсыз да солай болды. Менің барша таныс атаулым Себастыян екеуімізге ортақ жандар болатын, біз бірте-бірте олардан алшақтай бердік те жаңадан біреулермен жақындаса қоюға құлқымыз болмады. Дау-жанжал, көріспей кету дейтін болған жоқ. Алғашқы кезде өткен жылғыдай араласып-құраласып, тіпті олар шақырған кезде қонаққа да барып тұрдық, ал өзіміз жиын жасауды да мейлінше азайттық. Өздерінің лондондық бикештердің алдында керемет көрінгілері келіп жүрген жаңадан оқуға түскен бірінші курстықтардың алдында көрініп қалайыншы дейтін ниет менде мүлде болған жоқ, қайда барсаң да бейтаныс жандар толып жүр, осыдан жарты жыл бұрын ғана жаңа таныс табуға құлшынып тұрар едім, енді көңілде бір тойымдылық пайда болғандай, оны қойғанда, жаз шуағымен ойнап ұшқан көбелектердей бір-бірімізге жақын жүретін аз тобымыздың өзі өзен бойлап жылжыған тұман сияқты сол жылдары менің ғана емес әлемнің еңсесін басып тұрғандай тым-тым бұлыңғыр болатын. Антони Бланш өзімен бірге өте маңызды бірдеңені алып кеткендей; әлде бір есікті құлыптап, кілтін қол жетпес жерге тығып кеткендей; әрдайым оны бөтен санап жүретін таныстарым оның жоқтығын көбірек сезінетін сияқты.

	Мінеки әуесқойлардың спектаклі де аяқталды; режиссер қой терісінен тігілген шолақ тонын түймелеп, қаламақысын алды, ал қанағат таппас зиялы әйелдер өздерінің жетекшілерінен айырылды. Оның басшылығынан айырылған олар дер кезінде реплика да бере алмайды, қажетті сөздерді де дәл тауып айта алмайды; иә режиссер оларға шымылдықты көтеруге белгі беріп, шамдардың жарығын дұрыс түсіру үшін де керек еді; оның қалқада тұрып айтар сыбыры, оның дирижерға бағытталған қатал көзқарасы жетпей тұрды; апталықтың фотосуретшілері де онсыз көрінбей, көрерменнің ұйымдасқан түрде айтылар ақ тілеулері де, қолдаулары да айтылмай қалды. Олардың барлығының ынтымағы өнерге бірлесіп қызмет жасайтын; сөйтіп, алтынды шілтерлер мен масаты киімдер қатталып, костюмерге қайтарылды да, күнделікті киетін сұрғылт та өңсіз киімдер олардың орнын басты. Даярлықтың біраз бақытты сағаттарын бастарынан өткізді, спектакльдің шарықтау шегіне жеткендегі ерекше бір сәттерде жеріне жеткізе ойнаған рөлдер, олар белгілі портреттердегі өздерінен басқаша ғұмыр кешкен бабаларын бейнеледі, енді міне бәрі де артта қалды, күзгі күннің күңгірттеу сәулесінің астында олар үйлеріне қайтуға тиісті; Лондонға бағыштап жүретін және картадан ұтылып қайтатын күйеуіне, тез өсіп келе жатқан баласына оралулары керек.

	Антони Бланштың үйірмесі тарап кеткен – оның орнында жай ғана бір топ – ерігіп жүрген ағылшын жеткіншектері қалды. Біраз жылдар өткен соң олар бір-бірінен: “Ал анау бір Антони Бланш дейтін есер есіңде ме? Қызық, қазір ол қайда жүр екен?” деп сұрайтыны анық. Олар құлықсыз келіп тағы да топқа қосылады, оларды қандай қасиеттері үшін таңдап алғандары түсініксіз, алайда олар күн өткен сайын өздерінің жеке бастарының ерекшеліктерінен бірте-бірте айырылып бара жатқандай еді. Бұл біз сияқты олардып өздеріне де шамасы, соншалықты түсінікті болмаса керек; сәті түскен кезде олар біздің бөлмеге жиналып тұратын, алайда оларға біздің жақындаса қоюға зауқымыз жоқ болатын. Оның есесіне біз қарапайым ғана біреулермен бірге болып, Сент-Эбба мен Сент-Климменттегі немесе ескі базар мен каналдың ортасындағы Хогарт кабактарында кештерімізді жиі өткізетін болдық және де олардың біздің келгенімізге қуанып қалатындарына сенгім келеді. “Бағбанда”, “Жылқыбаста” және театрдың жанындағы “Абыздың басы”, сондай-ақ “Перілер ипподромында” біз танымал келушілер атандық; айтқандайын, соңғысында басқа да студенттер – негізінен Брейзенноуз-колледждің бір топ көңілді шәкірттері де кездесіп қалатын, ал Себастьян болса жалпы бір киім формасын киген адамдарды көрсе өз-өзінен жыны ұстағандай, оларды жаратпайтын, олар ғана емес болашақ әріптес студенттер келсе де сол кешкі қызығымыз құрбан болып, ішіп отырған сусынын да аяқтап үлгірмей, көңілсіз күйде колледжге қайтатын.

	Михайлов семестрі басталған кезде Оксфордқа келген леди Марчмейн бізді осындай күйде жүргенде кездестірген еді. Ол Себастьянды у-шулы тобыр достарының ортасында емес, жанында тек мен отырған кезде көрді. Ол мені Себастьянның досы ретінде қабылдап, мені де өзінің ең бір жақын адамы еткісі келетінін байқатты. Сөйте отырып, ол өзі де онысын байқамай біздің достығымыздың іргетасына соққы беріп алды. Сол бір жалғыз ескертпесін маған деген барша шексіз ықылас-пейіліне қарсы қойғандай еді.

	Оксфордта бірте-бірте біздің өміріміздегі ең басты рөлдердің бірін ойнай бастаған Барша Өлілердің сөзін сөйлейтін мистер Самграсста оның шаруасы бар екен. Леди Марчмейн есімдері аңызға айналған, Монс пен Пассендейлдің арасында қаза тапқан үш бауырының үлкені Нед туралы аз ғана оқырмандар қауымына арналған естелік кітабын шығару ісімен айналысып жүрді; оның артында біраз қағаз: өлеңдері, хаттары, сөйлеген сөздері қалған екен; оларды аз ғана таралыммен болса да жарыққа шығаруға әзірлеу үшін біраз жүгірістер мен шаруалар қажет көрінеді, тіпті ледиді сыйлайтын соттың қолдауының өзі жеткілікті негіз болмаса керек. Ол осының бәрін мойындаған соң сырттан кеңесші іздеген кезде осы мистер Самграссты тапса керек.

	Бұл өзі аласа бойлы, етжеңді, қауғадай бас сүйегіне жұқа шашын жылмита жапсырып қойғандай ғып ұқыптап тарап жүретін, іскер қолы, кішкене ғана аяғы өзіне жарасып тұрған, киімді де ине-жіптен жаңа шыққандай ғып киетін, бет-жүзінен кіршік білінбейтін тарих пәнінің оқытушысы болатын. Оның іс-әрекетінен жасқаншақтық, сөзінен өзгеше ерекшелік байқалатын. Бізге онымен жақынырақ танысудың сәті түскен.

	Мистер Самграсстың жұмыс барысында біреулерге қол ұшын беріп жіберуге деген ерекше қабілеті байқалатын, оның өзінің де бірнеше әп-әдемі кітаптары бар еді. Оның көне жазуларға, сондай-ақ көркем суретке деген құмарлығы байқалатын. Себастьян ол туралы “мамандық жанынан табылатын адамдардың бірі” дегенді дұрыс айтатын. Егер кімде-кім оны бірдеңеге қызықтырса, ол сол адамның қасынан табылатын.

	Мистер Самграсс шежіренің әрі мұрагерлік құқықтың білгірі; ол тақтан құлатылған король әулетін жақсы біліп, енді таққа қайсы үміткердің отыруы тиісті екендігін білгірлікпен талдайтын; ол өзі діндар болмаса да католиктердің өздерінен де католик шіркеуінің шаруаларын жақсы білетін, тіпті қазір дінбасылардың қайсысының сөзі жүріп, қайсысының беделі аздығын, және ең соңғы дін іліміндегі болжау қандай, қандай да бір иезуит болмаса доминикандық ұлы ғибадат кезінде қандай қауіпті бағытта сөз сөйлеп, немесе қандай күмәнді әуенге басты – бәрі-бәрін сараптап отырады; оған тек өз басының діндар болуы ғана жетіспейтін, кейіндері ол Брайдсхедтегі кішкене шіркеуге барып, мінәжат қылғандарға: қара шілтерлі мантия киген әйелдердің құлшылық кезінде аққу мойындарын қалай сәнмен бұрғанын көргенді ұнататын; ол сол әлдеқашан ұмытылып кеткен ақсүйектер арасындағы өсек-аяңдарды жақсы көріп, некесіз туған балалар жөнінде білгір маман болды, ол бұрынғыларды көксей беретін, өзі солай дегенмен айналасындағы тамаша жандардың бұрынғысын да, қазіргісін де онша-мұнша жарата бермейді-ау дейтін бір ойдың менде бары және рас, нақты ақиқат ретінде ол үшін бар адам мистер Самграсстың өзі ғана, басқалардың бәрі де маскарадтың қойылымы іспетті. Ол өзін Виктория дәуірінің63 турисі сезініп, бәріне риза әрі бәріне түсінушілікпен қарайтын, және осының бәрі де оған таңсық дүние ретінде көңіл көтеру үшін қызмет ететін. Оның үстіне қаламы да өзіне тым өткірлеу көрінетін, оның пәтерінде бола қалған күнде жасырулы тұрған диктофон тұрса, оған мен таңданбас едім.

	Мен оны алғаш рет леди Марчмейннің адамдарының арасынан кездестірдім, әрине леди таң қалдырарлықтай зиялылықты кәсіп етіп жүрген әрі өзінің ғажайып салтанатын салыстыру үшін де өзіне қажетті бұдан артық ешкімді таппаған болар еді. Басқа біреудің өміріне ашықтан ашық араласып кету деген ледидің жаратылысына тән болмаса керек еді, алайда сол апта аяқталуға таяп қалған кезде Себастьян жабырқаңқы үнмен: “Сіз бен шешем екеуіңізді қазір ештеңемен де бөлектеп алуға болмас”, – деген кезде мен олардың жан дүниелерінің жақындасып кеткені туралы ойладым, өйткені леди Марчмейн адамдар арасындағы басқалай қарым-қатынасты мойындамайтын. Кетер алдында мен оған Рождество күндерінен басқа демалыс уақыттарының бәрін де Брайдсхедте өткіземін деп уәде бердім.

	Осыдан екі апта өткен соң дүйсенбі күні Себастьянның үйінде оның сабақтан келуін күтіп отырған едім, есіктен жанында денелі келген ер адамы бар Джулия кірген, ол серігін Рекс Моттрем деп таныстырды. Олар сенбі, жексенбі күндері өздерінің таныстарында қонақта болып, автомобильмен қайтып келе жатқан беттері екен. Рекс Моттрем торкөз матадан кең-мол ғып тіккен, белдікті пальтосымен қыж-қыж қайнап жүргендей аяғын нық басады, ал Джулия аң терісінен киім киіп жүрсе де тоңыңқырап қалғандай, өте қолапайсыздау қозғалады; ол бірден каминге қарай өтті де, оттың алдына тізесін жақындатып отыра кетті.

	– Себастьян бізді тамақтандыратын болар деп армандап келіп едік, – деді Джулия. – Әрине, ол келе қоймаса, біз Бой Мулкастерге баруымызға да болады, дегенмен Себастьянның өзімен бірге барсақ тіптен жақсы болар еді. Тек біз өте-мөте ашпыз. Чазмдар бізді екі күн бойы әбден ашықтырды.

	– Бұлар, Себастьян екеуі де менде түстенеді, сіз де келіңіз.

	Ол менің шақыруымды қолма-қол қабыл алып, көп кешікпей-ақ біз өзіміздің Оксфордтағы думанды кешімізді өткізу үшін менің бөлмеме жиналдық. Рекс Моттрем өзін жақсы жағынан көрсетуге тырысып-ақ бақты. Ол қалың да қоңырқай түсті шашты, маңдайы шалқақ емес, қою қасты келісті жігіт еді. Канадалық жағымды акцентпен сөйлейді. Ол өзі туралы айтқысы келген жайлардың бәрін де біліп болдық; айталық, оның қаржы табуға келгенде жолы болғыштығы, парламент мүшесі екендігі, қолы ашық ойыншы екендігі, оның Уэльскиймен гольф ойнайтындығы, “Макспен” де, “Эф. И” де, Герт Лоуренспен де, Огастес Джонмен де, Карпантьемен де – кім туралы әңгіме болса да соның бәрімен де тығыз достық қарым-қатынаста екендігі туралы да білдік. Университет туралы ол былай деді:

	– Жоқ, мен мұнда оқыған жоқпын. Бұл жерде оқысаң, қарадан қарап өмірден үш жылға кешігесің.

	Оның өз өмір жолын жария еткені соншалықты, тіршілігін соғысқа қатысудан бастапты да оны өте жақсы аттестациямен аяқтапты, Канада бөлімшелерінің бірінде қызмет атқарып, аса бір даңқты генералдың адъютанты дәрежесіне дейін жетіпті.

	Ол отыз жастан аса қоймаған жігіт болса да сол жолы Оксфордта бізге әбден шау тартып қалған адам болып көрінді. Джулия онымен бүкіл жер бетіндегі жандармен қалай сөйлессе, онымен де солай сыпайы, жарасымды, алайда өзінің меншікті кісісімен тілдесіп отырғанын әдейі сездіргісі келгендей сөйлесіп отырады. Бір дүркін оны машиналарында қалған темекіге жұмсап алды, ол асыра мақтанып кеткен тұста бір-екі рет ол үшін кешірім сұрап: “Сіздер бұның отар елден келгенін ұмытпаңыздар” деп, жуып-шайып еді онысының жауабына қарқылдаған дарақылау күлкі естіді.

	Олар кеткен соң бұл кісінің кім екенін сұрадым.

	– Джулиямен бірге жүрген жігіт қой, – деді Себастьян.

	Джулия Лондондағы бір кешке бізді Бой Мулкастермен бірге шақырып, жеделхат жолдаған екен, біз онымен сонда кездестік.

	– Ол жастардың ешқайсысымен таныс болмауы керек, – деді Себастьян. – Оның барлық таныстары өңшең бір Сити мен қауымдық палатаның жайындары.

	Екеуіміз ақылдаса келе Оксфордтағы тіршілігіміз тым қарапайым өтіп жатқандықтан онда бару қажет деп шештік.

	– Оған Бой неге қажет боп қалды екен?

	– Біз, Джулия екеуіміз онымен бала жастан таныспыз. Шамасы, онымен бірге тамақтанып отырған соң бізді жақын дос-жар екен деп қалған болуың керек.

	Біз Мулкастерді онша ұната қоймайтынбыз, алайда колледжден ертеңге дейін рұқсат алып, Хардкаслдың автомобилімен Лондонға қарай бет алғанда үшеуіміздің көңіл-күйіміз көтеріңкі болды.

	Марчмейн-хауста түнеуге тиіс болдық. Киім ауыстырып шығу үшін біз сонда соғып, әне-міне дегенше үшінші қабатта бір-бірімізге қатар-қатар орналасқан бөлмелерімізге кіріп-шығып жүріп, бір шөлмек шампанның басына су құйып үлгірдік, әрине бөлмелеріміз төмендегі жарқырата жасандырып қойған апартаменттерге қарағанда өте жұпыны екен. Төмен түскен бір сәтте әлі күндізгі киім үлгісімен жүрген Джулияны жолықтырдық.

	– Мен кешігіп қалмайын деп асығып-аптығып жүрмін, – деді ол. – Сендер, ұлдар, ең дұрысы Рекске өздерің бара беріңдер. Келгендерің сондай тамаша болды.

	– Бүгінгі кештің себебі не?

	– Жай ғана ұйымдастырылуына өзім жәрдем берген қайырымдылық би-думаны ғой. Осыған байланысты дастарқан жаюға мені көндірген Рекс. Сонда кездесеміз ғой.

	Рекс Моттремнің үйі Марчмейн-хаусқа таяқ тастам жерде тұр екен.

	– Джулия кешігіңкіреп келетін шығар, – деп хабарладық. – Ол киіну үшін өзіне жаңа ғана көтерілді.

	– Бұл дегеніңіз бір сағат кешігеді деген сөз. Шарап іше отыру қажет.

	Бізге есімін миссис Чэмпион деп таныстырған әйел оған қарсылық білдірді:

	– Оһ, мен білемін ғой оны, Рекс, би-думанды оның өзінсіз бастай беруді қалаған ғой.

	– Оу, қалайда алдымен шарап ішіп алалық.

	– Мұндай үлкен шөлмектің не қажеті бар? – деді әйел. – Сіз бәрін асыра сілтейсіз.

	– Бізге осының өзі дәл болайын деп тұр, – деп жауап берді Рекс шөлмекті қолына алды да, тығынын ашып жатып.

	Қонақтардың арасында қайырымдылық би-думанды ұйымдастыруға әйтеуір бір қатысы бар Джулиямен жастары шамалас қос бойжеткен жүрді. Мулкастер оларды көптен танитын болса керек, және олар да Мулкастермен ешқандай қуаныш сезімінсіз ұшырасқандай көрінді маған. Мисс Чэмпион Рекспен әңгімелесіп тұрды. Қашанғыдай Себастьян екеуіміз шарап толы стақанымызды қолымызға ұстаған қалпымызда оңаша тұрып қалыппыз.

	Ақырында байсалды да байыпты, әрі жарасымды киінген, алайда кешіккені үшін өзін титтей де кінәлі санамайтын жүзбен Джулия да көрінді.

	– Оған мені босқа таныстырған екенсіздер, – деді ол. – Мұның бәрі де оның канадалық сыпайыгершілігі.

	Рекс Моттремнің қолы ашық қожайын болып шықты, кешкі астың соңына қарай біз оксфордтық үшеуміз де қатты қызу едік. Біз қыздарды тосып, холда тұрған кезімізде Рекс пен мисс Чэмпион бәсең үнмен әлденені әңгімелеп оңашарақта тұрды. Мулкастер былай деді:

	– Тыңдаңдаршы жігіттер, қанеки, онан да мынау қоңырсыған би-думаннан тайып тұрайық та Мейфилд шешейге қарай тартып кетейік.

	– Мейфилд шешей дегеніңіз кім?

	– Оу, сіз Мейфилд шешейді білесіз ғой... “Көне жүздіктегілердің” бәрі де Мейфилд шешейді біледі. Менің онда тұрақты көңілдесім – ғажайып сұлу кішкентайым Эффи бар. Оһ, егер менің Лондонға келіп тұрып, оған кірмегенімді ол білсе не болар еді? Жүріңдер, Мейфилд шешейге кеттік. Мен сендерді Эффимен таныстырайын.

	– Жарайды, – деді Себастьян, – Мейфилд шешейге барып, Эффимен танысуға кеттік.

	– Қайырымды Моттрем ағайдан бір шөлмек шарапты қолтыққа қыстырайық та мынау сырбазсынған лас би-думаннан безіп, “жүздікке” баралық. Қалай бола ма?

	Би-думаннан кетіп қалу соншалықты бір қиын шаруа бола қойған жоқ. Рекс шақырған қыздардың мұнда таныстары көп болып шықты, екі-үш биден кейін-ақ біздің үстелге отырғысы келген бозбалалардың саны көбейіп, Рекс Моттрем үсті-үстіне шарап алдыра бастаған кезде біз лып етіп, сыртқа шығып кеттік.

	– Ал сен ол мекен-жайдың қайда екенін білесің бе?

	– Әрине, Помой-стрит, жүзінші нөмір.

	– Ол қай тұста?

	– Лестер-сквердің маңында, машина алған жөн.

	– Не үшін?

	– Мұндай кезде үнемі өз көлігіңнің болғаны дұрыс.

	Біз дауласқан жоқпыз, ең үлкен қателігіміз де сол болды. Машина қонақ үйден жүз қадамдай жердегі би-думан өтіп жатқан Марчмейн-хаустың ауласында тұрған. Мулкастер рөлге отырып, біраз адасқанмен бізді Помой-стритке тура жеткізді. Сәнді смокингін киіп, өзінше болып орта жастардағы ер адам мен есік күзетшісі тұр екен. Сәнді смокингті мырза біздің діттеген жерге дәл келгенімізді хабарлады. Сонан соң ол:

	– Онда бармаңыздар, сіздерді улайды, – деді.

	– Мүше ме едіңдер? – деп сұрады есік күзетшісі.

	– Менің аты-жөнім Мулкастер, Виконт Мулкастер.

	– Біле алмадым, төменнен сұраңыздаршы, – деді есік күзетшісі.

	– Сіздерді тонап алады, уландырады, ауру жұқтырады, – деді тағы да орта жастағы мырза.

	Қараңғы кіре берістің түкпірінен шамы жарқырай жанып тұрған терезе көрінді.

	– Мүшесіздер ме? – деді кешкі көйлекпен шыққан етженді әйел.

	– Бұл ғой маған ұнайды, – деді Мулкастер. – Мені білетіндей уақыттарыңыз болды ғой.

	– Иә, иә, сүйкімдім, – деді әйел ешқандай ынта-ықылассыз. – Әрқайсыңыздан он шиллингтен.

	– Бері қараңызшы, мен бұрын ешқашан ақша төлеп көрген емеспін.

	– Сенемін, сүйкімдім, сенемін. Бүгін бізде кісі көп, сондықтан он шиллингтен төлей қойыңыздар. Сіздерден кейін келгендерден бір фунттан аламыз, қайта жолдарыңыз болды.

	– Мені мисс Мейфилд деп атай беріңіздер. Мисс Мейфилд деген мен боламын. Әрқайсыңнан он шиллингтен.

	– Міне қызық! Шешей-ау, мына киіміңізбен мен сізді танымай қалыппын. Сіз мені білесіз ғой, рас па? Бой Мулкастермін ғой.

	– Иә, жаным. Әрқайсыңыздан он шиллингтен.

	Ақшасын берген соң ішке кіретін есік пен біздің ортамызда тұрған ересек еркек жол берді. Үйдің іші ыстық әрі “Көне жүздіктің” жолы болып тұрса керек, адам көп сияқты көрінеді. Біз бір бос орын тауып жайғастық та даяшыға бір шөлмек шарапқа тапсырыс беріп едік, ол ақшамызды алған соң ғана шөлмектің аузын ашты.

	– Ал Эффи қайда бүгін? – деп сұрады Мулкастер.

	– Қай Эффиді айтасыз?

	– Кәдімгі осында жүретін Эффи дейтін қыз ше? Әдеміше келген қара шашты қыз.

	– Мұнда көп қыз жұмыс істейді, біреуі қара шашты, біреуі сары шашты дегендей. Қайсы біреуі әдеміше келген болуы да мүмкін. Оларды аты-жөндерімен тексеріп жүрер уақытым жоқ.

	– Мен оны барып, іздеп келейін, – деді Мулкастер.

	Оның жоқ кезінде үстеліміздің жанына қос бірдей бойжеткен келіп, бізге сұқтана қарады.

	– Кеттік, – деді оның біреуі екіншісіне. – Уақытты босқа кетірмейік. Бұлар еркекжанды қызметкерлер.

	Айдарынан жел ескен Мулкастер Эффиін ертіп келген кезде даяшы да тапсырыс беруімізді күтпей-ақ шошқа сүрісін қосып қуырған жұмыртқа әкеліп, үстелге қойған.

	– Кеш бойы аузыма түйір ас түспепті, – деп міңгірледі қыз алдына асты алып жатып. – Мұнда таңғы тамақты ғана қанағат етіп жүресің де кешке дейін өзегің талып кетеді.

	– Тағы да алты шиллинг, – деп хабарлады даяшы.

	Эффи тамақтанып болған соң ернін бояды да бізге назар аударды.

	– Мен сені бұл жерден бірінші рет көріп отырған жоқпын. Рас қой, – деді ол маған қарап.

	– Бірінші рет-ау деп қорқамын.

	– Алайда, сені көрдім ғой, – деді Мулкастер.

	– Енді қалай! Сен ана бір қыркүйектегі кешті ұмыта қоймаған боларсың?

	– Әрине, ұмытқан жоқпын, қымбаттым. Сен әлгі аяғыңның бір саусағын кесіп алатын гвардияшысың ғой, таптым ба?

	– Оу, Эффи, мені әдейі ызаландырғың келе ме?

	– Жоқ, ол басқа жолы екен ғой. Білемін, сен Бантидан келген болатынсың, сол түні полиция бәрімізді қамалап жүріп ұстамақ болғанда бәріміз де қоқыс шелектері тұрған жерге тығылып едік қой.

	– Эффи, мені сынап отырғанды жақсы көреді, рас қой Эффи? Мен ұзақ уақыт көрінбей кеткен соң өкпелеп отырсың, ә?

	– Не десеңіз о деңіз, алайда мен сізді бір жерден көргенімді анық білемін.

	– Мені ызаландыра берудің қажеті жоқ.

	– Сені ызаландырған жоқпын. Шын сөзім, ондай ой менде болған да жоқ. Көңілің қаласа, жүр билеп келейік.

	– Қазір зауқым жоқ.

	– Құдайға шүкір. Бүгін аяғымды туфлиім қысып отырғаны.

	Көп кешікпей-ақ ол Мулкастер екеуі жүрек тебірентер әңгімеге кірісіп кетті.

	Себастьян орындығының арқалығына жауырынын тіреп, шалқая отырды да былай деді:

	– Қазір жанымызға анау бір екеуін шақырамын.

	Алдымен келіп, бізге көз салып кеткен қос бойжеткен әлі де төңірегімізде айналсоқтап жүрген. Себастьян оларға жымия қарап қарсы жүрген, көп ұзамай олар да біздің дастарқаннан ашқарақтана тамақтанып отырды. Біреуінің беті кісінің бас сүйегіне, екіншінікі аурушаң, дімкәс баланың жүзі сияқты екен. Өлі бас менің еншіме тиді.

	– Осы алтауымыз барып, менің пәтерімде неге бір сауық кешін ұйымдастырмасқа? – деген ұсыныс жасады ол.

	– Тамаша, – деді Себастьян.

	– Сіздер келген кезде өздеріңізді еркекжанды еркектер екен деп ойладық.

	– Оның бәрі де біздің жасөспірімдерге тән пәктіктен ғой.

	Өлі Бас шиқ-шиқ күліп алды.

	– Сен жігітім нағыздың өзісің, – деді ол

	– Сендер өте бір сүйкімді азаматсыңдар, – деді Дімкәс Бала. – Кететінімізді мисс Мейфилдке ескертіп келейін.

	Біз тағы да көшеге шыққанда салыстырмалы түрде әлі ерте, түн ортасының кезі еді. Есік күзетшісі бізді такси жалдауға үгіттеп бақты.

	– Мен сіздің автомобиліңізге қарап тұрармын, сэр тек сіздің орныңызда болсам рөлге отырмаған болар едім, иә, отырмаған болар едім.

	Бірақ Себастьян қасарысқан қалпы барып, рөлге отырды да, оған жол көрсету үшін екі қыз екі жағына жайғасты, ал Эффи, Мулкастер үшеуіміз артқы орындыққа отырдық. Шамасы жүрер алдында кеңірдегімізді жыртып, айғайладық білем.

	Ұзаққа кете алмадық. Шафтсбери-авеньюмен Пикадиллиге қарай бұрыла бергеніміз сол еді, бізге қарсы келе жатқан таксиге енді болмаса соқтығысып қала жаздадық.

	– Құдай үшін көзіңе қарасаңшы, – деп Эффи шыр ете қалды. – Сен бәрімізді де жер жастандырасың ғой.

	– Анау жүргізуші алаңғасарлау бала ма дедім, – дейді Себастьян.

	– Сенде де бар, көрдің бе өзіңнің де қандай алақұйын екеніңді? – деді Өлі Бас. – Сонан соң біз жолдың ана шетімен жүруіміз керек қой.

	– Ана шеті болса, ана шеті-ақ болсын, – деп Себастьян келісе кетті де машинасын көлденеңдете шұғыл бұрды.

	– Былай болсын, машинаны тоқтат. Ең дұрысы мен жаяу барамын.

	– Тоқтайын ба? Жарайды.

	Ол тежегіш басқан кезде машина тағы да көше ортасына көлденеңдей келіп тоқтады. Көшеде жүрген қос полисмен жылдамдата басып, жанымызға жақындады.

	– Бұл жерде менің шаруам шамалы, – деп Эффи машинадан түсті де безе жөнелді.

	Басқаларымыз түгелдей қолға түстік.

	– Егер мен көше қозғалысына кедергі келтірсем, ол үшін өкініштімін, сержант, – деп Себастьян барынша салмақты сөйлеуге тырысты, алайда бойжеткен түсемін деген соң машинаны тоқтатып едім. Ол өтініп қоймаған соң тоқтауға тура келді. Өздеріңіз де байқаған боларсыздар, ол өте асығыс болатын. Білесіздер ғой, әйел адамның жүйкесі жұқарса...

	– Қанеки, мен сөйлесіп көрейін, – деді Өлі Бас. – Әдемі жігіт, кісілігіңді көрсетші қане. Ешкім ештеңе көрген жоқ, бұл ұлдар біреуге жамандық жасаған емес, қазір мен бұларды таксиге отырғызамын да тып-тыныш қана үйге алып кетемін.

	Полицейлер біз туралы пікір түйіп алайық дегендей бас-аяғымызға тінте қарасты. Тіпті сол сәтте де бәрінің ойдағыдай аяқталуы мүмкін еді, егер Мулкастер байланыспағанда.

	– Жігітім, тыңдаңызшы, – деді ол. – Сіздер араласа қоярдай бұл жерде дәнеңе жоқ. Біз Мейфилд шешейден келе жатырмыз. Сіздердің кей жайларды көрмеген болғандарыңыз үшін оның қомақты ауызбастырық төлейтініне сенімдімін. Сөйтіп, бізді де көрмеген болсаңыздар, ештеңеден ұтыла қоймайсыздар.

	Егер полицейлердің мұндай істері болатыны рас болса, онда біздің үмітіміздің көкке ұшары даусыз еді, сөйтіп біз әне-міне дегенше темір тордан бір-ақ шықтық.

	Онда барған сәтіміз де, есігінен кірген кезіміз де есімде нақты қалмапты. Олар қалталарымызды тінтіп жатқан кезде Мулкастердің мұның нағыз тонау екендігін айтып, шу шығарғаны есімде. Сонсоң бізді апарып, жауып тастады, есімде анық қалғаны – кафелді қабырғалар, қалың әйнектің арғы жағынан биікте жанып тұрған шам, кереует және тұтқасы жоқ есік. Менің сол жағымнан қарсылық көрсетіп жатқан Мулкастер мен Себастьянның дауыстары естіледі. Учаскеге жеткенше Себастьян өзін-өзі ұстап, аяғын нық басып жүр еді, оны қамап тастаған соң есікті тоқпақтап, бар даусыменен: “Мен мас емеспін дедім ғой сіздерге, естисіздер ме? Бәрің де құрып кетіңдер, мен дәрігерді талап етемін! Мен мас емеспін!” – деп кеңірдегін жыртса, келесі камерадан: “Тоқтай тұрыңдар, бәлем, бұл істерің үшін сазайларыңды тартарсыңдар әлі. Құдайдың атымен ант етейін, сіздер үлкен қателік жіберіп тұрсыздар!” деген Мулкастердің даусы естіледі. “Ішкі істер министріне телефон соғыңдар! Менің адвокаттарымды жіберіңіздер. Мен жеке басымның ісіне ешкімнің де араласпауын талап етемін!”

	Көршілес камералардан көше қаңғыбастары мен қалта қаққыш ұрылардың жұртқа ұйқы бермей: “Ей, сендер, үндеріңді өшіресіңдер ме, жоқ па?” “Елдің көз шырымдарын алуға мұрса берсеңдерші!” “Бұл жер немене өзі, түрме ме, әлде жындыхана ма?” деген сияқты ызы-қиқы дауыстары жиі естіледі. Ал сержант болса бір есіктен екіншісіне барып, кішкене тар терезеден дабыстайды: “Сендер ғой, мастықтарың тарқағанша осында қақшиып отырасыңдар”!

	Мен әлде бір мұңның шырмауына қамалып, кереует шетінде отырдым. Біраздан соң айғай-шу басылып, тыныштық орнаған тұста Себастьянның даусы естілді:

	– Чарльз! Чарльз! Сіз осындасыз ба?

	– Осындамын.

	– Міне, біз де осындайға тап болдық.

	– Бәлкім, кепілдік беріп құтылуға болар?

	Шамасы Мулкастер ұйықтап жатса керек.

	– Кімнен көмек сұрауды айтар болсам, Рекс Моттремнен көмек сұрау керек. Бұл соған қатысты шаруа.

	Біздің онымен байланысқа шығуымыз оңайға түсе қойған жоқ; кезекші полисмен менің қоңырауыма жауап бергенше жарты сағаттай күтуіме тура келді. Ақырында би-думан өтіп жатқан отельге телефон шалуға сенер-сенбес күйде келісті. Тағы да ұзақ, сарыла күтуден кейін менің қапасымның құлпы сылдырлап, есігі айқара ашылды.

	Полиция учаскесінің шірік пен ластың және себілген дәрі-дәрмектің кермек те тым жағымсыз иісіне Гавана темекісінің – анықтап айтқанда, сержант та тартып тұрған қос темекінің жағымды иісі бұрқ ете қалды.

	Кеңседе ықпалдылық пен байлықтың өзіндей немесе соның нақ көрінісіндей болып Рекс Моттрем биіктен көрініп тұрды. Ол қаракүлден жалпақ жұрын ұстаған аң терісінен тіккен тон мен қара жібектен істелген биік шляпа киіп тұр еді. Полицей шенділері оның алдында құрақ ұшып тұрғандай көрінді.

	– Біз өзіміздің борышымызды адал орындадық, – деп түсіндірді олар. – Жас джентельмендерді тек өздерінің есендігі үшін кідіртуге тура келді.

	Ішкіліктен басы қаңғырып, әлі тілі күрмеліңкіреп отырған Мулкастер өзінің азаматтық құқығына келген нұқсан туралы айтпақ болып еді, Рекс оның құлағына ақырын ғана былай деп сыбырлады: “Барлық әңгімені маған бергеніңіз жөн болар”.

	Менің ақыл-ойым орнында сияқты, Рекстің біздің шаруамызды оңтайына келтіріп жүрген іскерлігіне тәнті болып, қарап отырдым. Ол біздің қамалу жөніндегі құжаттармен танысты, бізді тұтқындаған полисмендермен сыпайы тілдесіп, пара беру туралы мәселенің ұшын сәл шығарды да, істің біраз жерге кетіп қалғаны мен ол жөніндегі әңгіменің тым күрделеніп кеткенін сезген бойда онысын жылы жауып қоя қойды; сонан соң біз ертеңгілік сағат онда бітістіруші соттың алдында болатындығымызға қолхат жазып беріп, бізді өзімен бірге ертіп шықты. Оның автомобилі бізді есік алдында күтіп тұр екен.

	– Барлық талқылауды ертеңге қалдырдық. Өздерің қайда түнейсіңдер?

	– Марчерске қонамыз, – деп жауап берді Себастьян.

	– Маған қонғандарың жөн болар. Сендерді дұрыстап орналастырамын. Барлық шаруаны маған тапсырыңдар.

	Ол өзінің іскерлігін көрсеткісі келгені сезіліп тұрды.

	Бұл алғашқы түйсіну ертеңгілік айқын көрінді. Мен төсектен бөтен бөлмедегі түсінбестік әрі қорқыныш сезімдерімен ояндым, өзіме-өзім келген алғашқы секундтарда есіме кешегі кешкі оқиға алдымен сұмдық ретінде, сонан соң болған шындық түрінде есіме оралды. Рекстің камердинері64 әлдеқандай бір чемоданды ашып жатты. Ол менің оянғанымды көрген соң қолжуғышқа келіп, стақанға бір шөлмектен бір сұйықтықты құйды.

	– Меніңше, Марчмейн-хоустан бәрін де әкелген сияқтымын, – деді ол – Ал мынау үшін мистер Моттрем мені “Хеппелге” арнайы жіберіп алдырды.

	Бірер дүркін жұтқан соң-ақ өзімді дұрыс сезінгендеймін.

	“Трамперден” келген кісі бізді қырындыру үшін әдейі тосып отыр екен. Ертеңгі ас үстінде Рекс те жанымызға келген.

	– Сотта оларға жақсы әсер қалдырудың мәні зор, – деді ол. – Бақытымызға орай, жүздеріңізде кешегі сауық-сайранның ізі де қалмапты.

	Ертеңгі астан кейін адвокат келген, Рекс болса, істің мән-жайын бізге қысқаша айтып берді.

	– Бәрінен бұрын Себастьянның ісі күрделірек. Автомобильді ішімдік ішіп жүргізгені үшін оған алты айға дейін түрмеге жабу үкімі кесілуге тиіс. Өкінішке орай үкімді кесетін Григг болып тұр. Ол мұндай мәселеге келгенде өте қатаң көзқарасты ұстанатын адам. Бүгін біз ақталатын шаралар қарастыру жолында Себастьянның ісін кейінге қалдыруға қол жеткізу үшін ғана күресуге тиістіміз. Сіз екеулеріңіз өздеріңіздің кінәлі екендеріңізді мойындап, қатты өкінетіндеріңізді білдіріңіздер, сонда бес шиллингтен айып төлеп құтыласыздар. Кешкі газеттермен не істеуге болатынын қарастырармын. “Стардың” келісімге келмеуі мүмкін.

	Естеріңізде болсын, “Көне жүздік” туралы сөз қозғаушы болмаңыздар. Бақытымызға қарай, қыздар ішімдік ішпеген болып шықты, сондықтан олар жауапқа тартылмайды, сотқа тек куә ретінде қатысады. Егер біз полицияның таққан кінәсіне дау айтар болсақ, олардың бәрін де шақыртып алады. Қандай жағдай болғанда да олай деуге мүлде болмайды, сондықтан да полицияның дегендеріне бас шұлғып, соттың мейірімін түсіруге тырысуымыз керек. Бәрі де ойдағыдай болмақ. Оған жақсы мінездеме беру үшін университеттің бір оқытушысы керек болады. Сіздердің Самграсс дейтін жақсы таныстарыңыздың барын Джулия айтып еді. Дәл сондай адам керек. Сіздер Оксфордтан осынау аса бір салиқалы би-думанға шақырылған соң келгендеріңізді, мұндай жиындарға көп үйренбегендіктен, шарапты мөлшерден артық ішіп қойып, үйге қайтар жолдағы оқиғалар естеріңде жоқ екенін айтуға тиістісіздер. Соңынан бұл істі сіздің университет басшыларымен де ретке келтіруге тура келеді.

	– Мен оларға өз адвокаттарымды шақыртуды сұрап едім, – деді Мулкастер, – олар бұдан бас тартты. Бұл нағыз заңсыздық қой, оған неліктен көз жұма қарауымыз қажет екенін түсінбеймін.

	– Құдай үшін дау-дамайды қайтесіз? Өзіңізді айыптымын деп мойындап, айыппұл төлей салыңыз. Түсіндіңіз бе?

	Мулкастер біраз күңкілдеп барып, келісімін берді.

	Сотта бәрі де Рекс айтқандай болды да қойды. Сағат он жарымда-ақ Мулкастер екеуіміз азат адам ретінде көшеде тұрдық, Себастьян бір аптадан соң сотқа қайтадан келуі жөнінде міндеттеме алып шықты. Мулкастер өзінің заң жөніндегі талабы туралы ештеңе айта алмады; ал екеуімізді бас шұлғытқан қалпы бес шиллингтен және он бес шиллингтен сот шығынын төлеуге мәжбүрледі. Мулкастердің айналасындағылар бізді шындап-ақ айналдыра бастап еді, оның қалада бір жұмысының барлығын айтып, жанымыздан кетіп тынғанына қуандық. Адвокат та бір шаруасына асығып тұр екен, ақыры кіре берісте Себастьян екеуіміз ғана көңілсіз күйде оңаша қалдық.

	– Бәлкім, бәрін де шешеме айтуға тура келетін шығар, – деді Себастьян. – Қарғыс атсын! Күн де салқындап кетті. Мен үйге кеттім. Басқа барар жер жоқ. Кел онан да Оксфордқа барайық та бізді керек қылғанынша сонда тосып жатайық.

	Полиция учаскелерінің байғұс қыдырмалары біздің жанымыздан жоғары да, төмен де өтіп, сабылуымен жүрді, ал біз болсақ бір шешімге келе алмай тұрмыз.

	– Джулиямен неге ақылдаспаймыз осы?

	– Бәлкім менің шет елге кетіп қалуым керек шығар? – деді Себастьян. – Қарғыс атсын! Күн де салқындап кетті. Мен үйге кеттім. Басқа барар жер жоқ. Кел онан да Оксфордқа барайық та бізді керек қылғанынша сонда тосып жатайық.

	– Полиция учаскелерінің байғұс қыдырмалары біздің жанымыздан жоғары да, төмен де өтіп, сабылумен жүрді, ал біз болсақ бір шешімге келе алмай тұрмыз.

	-Джулиямен неге ақылдаспаймыз осы?

	– Бәлкім менің шетелге кетіп қалуым керек шығар?

	– Менің қымбатты Себастьяным, сізді біраз ақылға келтіріп, біраз фунт стерлинг айып салады да қояды.

	– Иә мұның бәрі шешейдің де, Брайдидің де, туыстардың да, оқытушылардың да басын қатыратын шаруа ғой. Ең дұрысы түрме шығар. Егер мен ақырын ғана шетелге жылыстап кетсем, олар мені ол жақтан әкеле алмайды ғой, солай емес пе? Полиция ізіне түскен адамдар үнемі солай істейді. Осы істің барлық ауыртпалығы өзіне ғана түскендей болып шешейдің де шыға келетінін жақсы білемін.

	– Кел, Джулияға телефон соғып, бір жерде кездесетін болып келісейік.

	Біз Беркли-сквердегі “Гантердің” жанында кездестік. Джулия сол кездің сән үлгісіндегі гауһар тасты түйреуіш шаншылған жасыл шляпасын маңдайға түсіре киіп, қолына денесінің төрттен үш бөлігін теріден тігілген жабумен жапқан құйтақандай қанден ұстапты. Ол бұрынғыға қарағанда бізге ерекше назар аударғанын байқатты.

	– Оу, қандай жарасып қалғансыздар, түрлеріңіз кісі таңданардай жайнап тұрсыздар. Өмірімде бір рет жақсылап тұрып ішкенімде ертеңіне аяқ-қолымды қозғай алмай қор болғанмын. Неге ғана мені өздеріңмен бірге ала кетпегенсіздер? Би-думан барынша көңілсіз өтті, ал мен болсам “Көне жүздікте” бір рет болуды армандап жүргенмін. Және мені онда ешкім, ешқашан апармайды. Қалай, онда керемет болған шығар, ә?

	– Демек сен де бәрін біліп алғансың ба?

	– Рекс маған ертеңгілік телефон шалып, бәрін де айтып берген. Ал өздеріңе қандай сылқымдар бұйырды?

	– Әдепсіз болмасаңшы.

	– Менікінің түрі бас сүйекке ұқсайды екен.

	– Ал менікі көксау сияқты көрінді.

	– Апыр-ай, ә?

	Джулия бізді көзімізше көтермелеп тұрғандай, оның бар ынта-ықыласы сондағы әйелдерде тұрғаны анық еді.

	– Ал шешем біле ме?

	– Сіздердің бас сүйектеріңіз бен көксауларыңызды білмейді. Ол сіздердің сауықханада болғандарыңызды біледі. Мен айтып бердім. Әрине, ол бұған періштедей салқынқандылық танытты. Сен Нед ағайдың не істесе де бәрін орнымен істейтінін, әнеки сол ағайдың өзі де Ллойд Джордж сөз сөйлейтін жиынға тірі аюды алып келгені үшін түрмеге түскен болатын; сондықтан шешеміз мұндай оқиғаға түсіністікпен қарайды. Ол бүгін екеуіңізді де түскі асқа шақырып отыр.

	– Ой, құдайым-ай!

	– Бірден-бір пәле газеттер мен туысқандар. Сіздің де туысқандарыңыз оңып тұрмаса керек, Чарльз?

	– Менің әкем ғана бар. Ол ештеңені де білмейді.

	– Ал біздікі сұмдық. Байғұс шешеміз көресіні әлі солардан көреді. Олар хат жазып, көңіл білдірген болып келіп кетер; олардың біразының: “Мінеки, Стонихерстте оқытпай, Итонда оқытқанның кесірі” деп іштей табалайтындары сөзсіз. Байғұс шешем солардың тілдерін таппай-ақ қойды.

	Леди Марчмейннің үйінде түстендік. Барлық болған жайды көңілді қабылдағанын байқатты. Тек бір ғана жайға кінә арта сөйледі.

	– Мистер Моттремге неге барып қонғандарыңды түсінбеймін. Маған келіп, болған жайды түп-түгел айтуға шамаларың келмеді ме?

	– Туысқандарға не дермін енді? – деп күрсінді ол. – Олардың бәрі де менен әрмен ренжіп, естен танар. Менің қайын сіңлім Фанни Роскоммонды білесіздер ме? Менің балаларыма дұрыс тәрбие бере алмай жүргенімді үнемі айтып жүретін. Енді ғой мен соның сөзінің жаны бар болар деген ойға қалып отырмын.

	Ол шығып бара жатқанда мен былай дедім:

	– Бұл кісінің өзі нағыз жанашыр ғой. Сіздер неден үрейлендіңіздер?

	– Мен оны сізге түсіндіре алмаймын, – деп Себастьян көңілсіз тіл қатты.

	* * *

	Бір апта өткен соң сот болып, Себастьянға он фунт айыппұл салды. Газеттер бұл оқиғаға ерекше көңіл бөлді, тіпті қайсыбірі “Маркиздің ұлы шарапқа үйренбепті” дейтін кекесін мысқылы басым тақырыпты айғайлатып берді. Егер полиция дер кезінде араласпаған жағдайда оған сот алдында бұдан әлдеқайда салмақтырақ айып тағылуы әбден мүмкін еді, әншейін кездейсоқтық болған”... Самграсс болса Себастьянның оқу орнындағы беделінің тым жоғарылығы жөнінде куәлікке тұрып, оның университеттегі атақ-абыройына ересен нұқсан келгелі тұрғанын да айтып өтті. Газеттер бұл мәселені де іліп әкетіп: “Үлгілі студенттің болашағы қыл үстінде тұр” деп жазды. Сот егер Самграсс мырзаның куәлігі болмаса ол өзінің тәрбиелік маңызы зор үкім шығаруға бейімделгенін, өйткені Оксфорд университетінің студенті бола ма, әлде кез келген тәртіп бұзушыға заңның ортақ екендігі, тіпті ол өте бір түтіні түзу отбасынан шықса, онда оған деген талаптың күшейе түсетіндігі жөнінде мәлімдеді...

	Мистер Самграсс тек Бау-стритте ғана өте жоғары бағаланатын адам болмай шықты. Рекс Моттремнің Лондондағы өнері сияқты ол Оксфордта көп істе үлкен көрегенділік пен тапқырлық көрсетті. Ол бастықтармен, инспекторлармен, ректордың көмекшісімен әңгімелесті; монсеньор Беллді колледждегі Себастьянның деканымен сөйлесуге көндірді; леди Марчмейнді университет ректорының өзінің қабылдауын ұйымдастырды: осылардың нәтижесінде біз үшеуімізді семестрдің соңына дейін “кешкі құлыпқа” отырғызды. Қандай себеп тапқанын кім білсін, Хардкаслге автомобильді пайдалануға тыйым салды, сөйтіп бәрі де осымен тынғандай. Жазаның ең бір ауыр да ұзақ түрі Рекс Моттреммен және мистер Самграсспен амалсыз жақын жүруіміз болған сияқты, Рекстің өмірі Лондондағы саяси ортада өтіп жатса, мистер Самграсс Оксфордта болғандықтан, одан қорлықты көбірек көрдік.

	Ол семестрдің соңына дейін ізімізге түскенін тоқтатпады. Мистер Самграсстың арқасында “кешкі құлыпта” жүргендіктен, яғни кешкілік аттап шығуға құқымыз болмағандықтан, кеш мезгілінде бірге бола алмай, сағат кешкі тоғыздан бастап жалғыз отыруға тиіс болдық. Самграсстың кешкілік біреуімізге бас сұқпай кеткен бірде-бір күні болмаған шығар. Оның өзі де темір тордың арғы жағында отырып келген адамдай “біздің кішкентай мұңымызға” ортақтасып жүрді, сонысының өзі бізді жақындастыра түскендей. Бір жолы мен жабық тұрған қақпадан секіріп, Себастьянның жанында отырғанымды мистер Самграсс көріп қалып, оны бізге жақындастыра түсу үшін менің қылығымды ортақ құпияға айналдырып жіберді. Сондықтан да Рождестводан кейін Брайдсхедке келгенімде мистер Самграсстың сондағы Гобелен залында каминнің алдында мені тосып отырғандай болып, жападан жалғыз ұшырасуы да таңдандырған жоқ.

	– Сіз мен осының бәрінің иесі сияқты болып отырған кезде келдіңіз, – деді ол орнынан тұрып келіп. Шынында ол осынау залдың, қабырғаларына ілініп тасталған аңшылыққа байланысты күңгірттеу суреттердің, каминнің екі жағындағы кариатидалардың65, тіпті менің де бас ием сияқты болып көрініп кетті. – Бүгін таңертең, – деп жалғастырды ол сөзін, – Марчмейн аңшы иттерінің байқауы болған, көненің көзіндей керемет көрініс. Сөйтіп жас достардың бәрі де түлкі аулауға кеткен. Өзінің белі бүрмелі алқызыл шекпенін кигенде кереметтей әдемі болып көрінетін Себастьян да, өзіңіз түсініп тұрғандай, солармен бірге кетті. Брайдсхед басқасына қарағанда әдемірек дегеннен гөрі беделдірек көрінеді; ол сэр Уолтер Стриклэнд-Винеблспен бірігіп алып, күлкі шақырар көріністің үлгісіндей аңшылардың басшысы сияқты көрінді. Өкініштісі ол екеуінің бейнелерін осынау залдағы арзанқол гобелендерге қосуға болмайтындығы, әйтпесе бұл сурет айтарлықтай қиялға жол ашар еді.

	Біздің қожайын ханым үйде қалды; сондай-ақ Маритенді мөлшерден артық көп оқығанмен Гегельді мүлде аз оқыған доминикандық монах та басшылық жасауға бармапты, сондай-ақ Андиран Порсон мен өзім неміс пен француз тілдеріндегі олардың қарымдарын тексеріп көргеніммен екі тілге де мүлде қаражаяу, бірақ түстері мейлінше суық қос венгр ағайындары да осында қалыпты. Бұлардың бәрі де қазір ғана көршілерге кіріп шығуға кетті. Мен болсам кешімді оттың алдына отырып алып, теңдесі жоқ Карлусты оқуға арнадым. Сіздердің келулеріңіз мені батылдандырып жіберді, қазір шай алдыртамын. Осы жердегі қауыммен кездесуге сіздерді қалай даярласам болар екен? Өкінішке орай, ертең леди Джулия Жаңа жылды қарсы алуға кетеді де өзімен бірге барша hеаu mоnde-лерді66 ала кетеді. Мен үшін осынау періштедей жаратылыс иелерінің орындары үңірейіп тұрар, әсіресе солардың ішіндегі Селия есімді бойжеткеннің жөні басқа; ол біздің бақытсыздығымыз ортақ ежелгі досымыздың туған қарындасы, бір қызығы ол екеуінің ұқсастықтары шамалы. Ол әңгімелескен кезде әр дәнді әдемілеп, сәнмен шоқыған құс сияқты соншалықты бір жарасымды қылықпен сөйлер еді, ал сән бұйымдарына “а lа” деп аталатын шәкірт-қыздардың дүниелерін пайдаланатын, онысын өз басым керемет ұнатамын. Мен оның жоқтығына елегізіп тұрамын, ертең мен қайтпайтын шығармын. Ертең үй иесі ханымның килгамымен – қолжазбаларымен түбегейлі жұмыс істесем деймін, бұл дегеніңіз – 1914 жылғы түпнұсқа әрі ешқандай өзгеріс көрмеген өз дәуірінің нағыз қазынасы.

	Шай келген соң көп кешікпей Себастьян да кірген. Ол аңшылық кәсіптен қолы шығып қалғанын, содан да бір сәті келгенде үйге қарай жылыстап кеткенін айтты, оның соңын ала бере басқа аңшылар да жеткен, олар автомобильге отырып келіпті; итқорада шаруасы болған Брайдсхед қана келген жоқ. Корделия да онымен бірге кетіпті. Қонақтар мен үй тұрғындары залға жиналып, қуырылған жұмыртқа мен тәтті тоқаш жеп, асқазандарына ел қондырды, оларға дейін-ақ кешкі асын ішіп, каминнің алдында отырып, біраз мызғып алған мистер Самграсс та қапаш-құпаш тамақтанып жатты. Сонан соң өзінің нөкерлерін ертіп, леди Марчмейн келген, біз кешкі ас алдында өз бөлмемізге барып киім ауыстыруға кетіп бара жатқанда ол өзімен бірге шіркеуге кімнің баратынын сұрағанда Себастьян мен Джулия дәл қазір ванна қабылдамаса жағдайларының мүлде болмайтындықтарын айтқан соң ледимен бірге доминикандық монах пен мистер Самграсс кетті.

	– Мен мистер Самграсс кетіп қалсын деп едім, – деді Себастьян ваннада отырып. – Соған алғыс айтудың өзінен жалығып болдым.

	Одан кейінгі екі апта бойына мистер Самграссқа деген біздің нашар көзқарасымыз барша үй тұрғындары арасында үлкен құпияға айналғандай; ол отырған жерде сэр Адриан Порсонның әдемі болғанмен әжім торлай бастаған қос жанары алыс көкжиекке қарай мақсатсыз үңіліп, кетік ерні классикалық трагедияның бетпердесін кигендей салпиып кететін. Тек қана қос венгр ағайын ғана университет ұстазының әлеуметтік орнын бағаламай, оны үй қызметшілерінің бірі деп ойласа керек, оның отырған-отырмағанына көп мән бере бермейтін.

	* * *

	Бәрі де жан-жаққа тарап, мұнда тек мистер Самграсс, сэр Адриан Порсон, венгрлер, монах, Брайдсхед, Себастьян мен Корделия қалды.

	Үй ішінде дін ықпалы дендеп тұрды – шіркеуде ғана емес, күнделікті, ертеңгі, кешкі ғибадаттар мен мінәжаттарда, тіпті қарапайым әңгімелерге діни уағыздар айтылады.

	– Біз Чарльзді католик дініне кіргізуіміз қажет, – деп мәлімдеді бірде леди Марчмейн. Ол олардың үйлерінде болған кезімде ол жиі-жиі менің іші-бауырыма кіре әңгімелесіп, ара-арасында сөз ауанын елеусіз ғана құдайға құлшылық жайына қарай өзгерте қоятын. Осындай алғашқы әңгіменің бірінде Себастьян былай деп сауал қойды:

	– Немене, шешем сенімен “жанға жайлы әңгіме” қозғады ма? Ол мұнсыз тұра алмайды. Сұмдық.

	Мұндай жанға жайлы әңгімеге ол арнайы шақырмайтын, болмаса оны әдейілеп ұйымдастырмайтын; жай ғана онымен оңаша қалған сәтіңде – жаз айларында көлеңкелі аллеямен қыдырған кезде немесе райхан гүлдері өсетін алаңның салқын бір шетінде отырғанда; қыс айларында екінші қабаттағы оның бөлмесінде тілдескен кезде ол өз әңгімесін бастар еді.

	Бұл бөлме өзінің қиялымен жасалған мекен-жай болатын; ол оны өзі таңдап, өз талғамымен жасандырғаны сонша, табалдырығынан аттаған бетте мүлде басқа үйге кіргендей сезінетінің де сондықтан. Төбесі төмен түсіріліп, өте күрделі дөдеге өрнектері жүргізілген, басқа бөлмелер әр түрлі безендірілсе, мұнда олардың бірі жоқ, бір кезде мата жапсырылған қабырғалар жалаңаштанып, көгілдір желімді бояу жағылыпты да қабырғаның әр жеріне акварельмен табиғат көріністерін салыпты; ауадан гүлдердің хош иісі мен кептірілген шөптің жағымды иісі аңқиды. Леди Марчмейннің жеке кітапханасындағы бірнеше дүркін оқылған жырлар жинақтары мен былғары мұқабалы діни кітаптары – бәрі де қызыл ағаштан жасалған шағындау шкафқа қойылыпты; каминнің үстіндегі тақта үстінде оның қымбат заттары тұр – мұнда піл сүйегінен қашалған Мадоннаның мүсіні, гипстен жасалған әулие Иосифтің мүсіні, үш батыр бауырларының суреттері де осында қойылған. Себастьян екеуіміз өткен жазда Брайдсхедте тұрған кезімізде бұл бөлмеге бас сұғып көрмеппіз.

	Бұл бөлмеде тұрып, ледидің кейбір әңгімелерінің үзіктері ойыма оралды. Мына бір сөздері есімде қалыпты:

	– Бойжеткен шағымда біздің отбасымыз салыстырмалы түрде кедейлеу дегенмен негізгі көпшіліктен ауқаттылау едік, ал тұрмысқа шыққан соң ауқаттылар қатарына қосылдық. Бұрын мен елде ештеңе жоқ кезде көптеген құнды заттардың иесі болып жүруіміз өте бір ыңғайсыз жағдай ғой деп ойлайтынмын. Кедейлер әрдайым құдай мен әулиелердің сүйген құлдары болды, бірақ та мен өмірді, оған байлықты да қосып, тұтас қалпында қабылдасаң соншалықты биік игілікке жетуге болады, солай болуға тиіс деп есептеймін. Пұтқа табынатын Римде байлықты әлдеқандай бір қатал құбылыс деп ойлаған, қазір оған басқаша қарайтын болды.

	Мен оған қайдағы бір түйе мен иненің көзі туралы айтып едім, ол бұл тақырыпты да қуана-қуана қоштай жөнелді.

	– Әрине, – деді ол, – түйенің иненің көзінен өте алуы өте қисыны аз хикмет. Алайда жазу дегеніміздің өзі сенімсіздеу оқиғалар ғой. Айталық өгіз бен есек сәбиге тәжім етіпті дегенге сенуге бола ма? Жалпы жануарлар әулиелер тіршілігінде адам таңғалардай қылықтар жасап жатады. Бұл – діннің поэтикалық-ертегілік жақтары.

	Мен оның өзінің әсерлілігіне онша мән бермегенім сияқты, діни әңгімелеріне де беріле қоймадым, бұл екеуін де бірдей деңгейде ғана мойындағанмын. Ол кезде Себастьянның басына төнген қатердің қаншалықты сұмдық екенін түсіне қоймасам да, ештеңенің байыбына бара алмағанмын. Ол болса өте бір табандылықпен әрі жігерлілікпен өзіне тыныштық берілуін ғана тіледі. Өз жанының көгілдір теңізінде маржан жартастарының жанына келіп, зәкір тастаған үлкен кемеден түсіп, құмды жағалауға қайығын тіреп қойып, бұрын етіктердің ізі түспеген биік жартастарға өрмелеп, саудагерлердің, басқарушылардың, дін уағызшыларының және туристердің легінен аулақтап, сонан соң соңғы заманақырға дейінгі тайпалардың қару-жарақтарын жерден қазып алып, тауларды жаңғырта барабан соққан, болмаса одан да қарапайымдауы күн қақтаған жерлерден безініп, жер еденді, қабырғаларына құдайларының суреттерін шимайлап салған лашықтың алакөлеңкелеу төріне барып, айналасына ромның шөлмектерін толтырып қойып, күнді түнге жалғастырып пальма жапырақтарының сыбдырын тыңдап жатқан полинезиялық сияқты бақытты да момақан еді.

	Себастьянның осынау тыныштығын бұзушы ең алдымен өзінің ар-ұяты және бүкіл адами атаулыға тәуелді болғандықтан, оның Аркадидегі күндері санаулы болатын. Ол күндер соншалықты мамыражай көрінгенмен Себастьян төніп келе жатқан қауіп-қатерді сезген. Оның осынау тым үркек, тым секемшіл көңіл-күйі, аңшының сыбдырын алыстан сезіп, басын жерден көтеріп алатын үркек бұғы сияқты мінезі маған әбден мәлім; әңгіме отбасы, дін туралы болған кезде оның қалай секем алатынын бұрын да көргенмін; енді ғой өзімнің де күдікті кісіге айналғанымды байқадым. Оның маған деген ықылас-пейілі салқындаған жоқ, алайда бұрынғыдай қуаныш-шаттығы аз еді, әлде мен оның жалғыздық күйін бөлісе алмадым ба екен? Оның отбасымен жақындаса түскен сайын, өзі үнемі қашқақтап жүруге тырысатын сыртқы дүниенің мен де бұлтармас бір бөлігіне айналған едім, сол бөтен әлемге оны матап тастаған шынжырға айналдым. Оның шешесі де менімен іші-бауырыма еніп сөйлескен сайын маған осы рөлді беруге тырысатын. Алайда төтелеп ештеңе айтылмайтын. Айналамда не болып жатқанын ілуде бір болса да тым бұлыңғыр күйде сезінетінмін.

	Сырттағы жалғыз дұшпанымыз мистер Самграсс болатын. Өзімізге кесіп-пішіп берген екі аптаны Брайдсхедте өткіздік. Оның ағасы спортпен, одан қалса иелік жердің шаруасымен айналысады, Самграсс кітапханадан шықпай леди Марчмейннің кітабын жазумен отырады; сэр Адриан Порсон болса, түгелге жуық ханымның тіршіліктерімен айналысады. Біз басқаларымен тек кешке қарай осынау барынша кең шатырдың астында кездесеміз, мұнда бір-біріне тәуелді емес біраз адамдар еркін сыйып кететін.

	Екі апта өткен соң Себастьян былай деді:

	– Бұдан былай мистер Самграссты көріп жүре алатын емеспін. Лондонға кетейікші.

	Бірден жолға шықтық та біздің үйге келіп тоқтадық, ол содан бері “Марчерстің” алдындағы сол үйімізді бәрінен де артық санады. Әкейге ол да ұнаған.

	– Мен сенің досыңды ұнатып қалдым, – деді ол. – Оны қонаққа жиі шақырып тұрғайсың.

	* * *

	Кейінірек біз Оксфордтағы үйреншікті өмірімізге оралдық, бірақ оның мәні азайып кеткендей. Себастьянды өткен семестрде тұмшалап алған мұң енді мүлде тұйықтыққа айналды, тіпті менің өзіме де ашылып-жарылмайтын болды. Жүрегінің бір түкпірінде әлде бір зілмауыр дерттің жатқаны рас еді, бірақ ол дерттің табиғаты маған түсініксіз болғандықтан, көмек беруге дәрменсіздігімді сезініп, іштей қиналумен болдым.

	Қазіргі кезде ол көңілді болып жүрсе, демек оның мас болып жүргені деп түсіну қажет, ал мас болды деген сөз ол “мистер Самграсс туралы хабардың” жаңа бір нұсқасын бастайтыны белгілі. Ол өлең шумақтарын құрастырып, “Самграсс – шошқадай нас” деп қайырмасын қосатын. Аптасына бір рет оның терезесінің алдындағы Әулие Мария куранттарының соққан ырғағына өз әнін қосатын. Мистер Самграсс оның оқытушыларының ішінде бірінші болып үйіне телефон қойғызу мәртебесіне ие болды. Себастьян ішіп алған кезінде оның үйіне телефон шалып, оншалықты керемет болып саналмайтын өлеңін айтар еді. Мистер Самграсс мұның бәрін де, былайша айтқанда, ақжүректікпен қабылдайтын, онымен кездескен кезде де жағымпаздана күлмеңдеп сәлемдесетін, алайда әр кездескен сайын ол өзіне деген сенімі арта түсіп, әр қорланған сайын Себастьянға жүргізіп отырған билігі арта түскендей сезінетін сияқты.

	Өткен семестрде Себастьянның маскүнемдігі менің маскүнемдігімнен мүлде басқаша мағынада екенін түсіндім. Мен жиі ішіп, тіршілікке қажетті күш-қайратым сарқылып бара жатқан соң, бір сәтке болса да қуанышқа бөгіп, сол рақатты кезеңді ұзарта түсу үшін алдымдағы барын тауысқанша ішсем; Себастьян өмірдің өзінен жасырыну үшін ішетін. Ес тоқтатар жасқа келіп, байсал тарта бастаған шақта мен ішуді азайта түссем, Себастьян керісінше көбейте түскен. Оның мен кеткен соң-ақ көбіне шараппен жеке-дара шайқасқа түсіп, шайқалып отыратынын білдім. Бақытсыздық деген ойда жоқта соншалықты тегеурінмен бұлтартпастай болып соққанда мен досымның қандай күйге душар болғанын алғаш түсінуімнің өзін айту қиын. Пасха күндеріндегі демалыс кезінде мұны анық көрдім.

	Джулия: “Байғұс Себастьян, мұнда химиялық бір пәле бар” дегенді айтуды жақсы көретін. Ол кезде фантастикалық қойылымдарға еліктеп, осылай сөйлеу үрдіске айналған. “Бұлардың арасында химиялық бір пәле бар” дейтін бір-бірін иттің етінен жек көрген, болмаса бір-бірін өлердей жақсы көрген екі адам туралы. Бұл терминімізді жоққа шығарған кездегі көне, бірақ жаңа формадағы көзқарас болатын. Мен болсам досымда химиялық бірдеңе бар деп есептемеймін.

	Брайдсхедтегі пасха демалысы көңілсіз де тым қарапайым өтті, бәрінен бұрын ұмытылмас қайғылы оқиғамен аяқталды. Себастьян шешесінің үйінде кешкі астың алдында мелдектей ішіп алды да, өзінің қайғылы тіршілігінің жаңа бір кезеңінің басталғанын көрсетті. Отбасынан безініп кетуге тағы бір қадам жасады да, оның соңы өзінің мүлде қор болып қалуына апарып соқты.

	Бұл оқиға пасха мерекесіне келген қонақтардың Брайдсхедтен қайтқан күні болған еді. Пасха аптасының сейсенбісінде қонақтар қайтуға жиналған, өйткені айтулы бейсенбіге, пасхаға дейін бүкіл Флайттар кез келген монастырьдың ауласында оңашаланып алып, құлшылық жасауға тиіс болатын. Биыл Себастьян ең әуелі үйіне қайтпайтындығын айтты, ақыры келісіп, үйіне келгенмен, өз-өзінен езіліп, мүлде көңілсіз күйде келген болатын. Әрине, оны бұл күйден алып шығу менің қолымнан келе қоймады.

	Ол бір апта бойы ішкіліктен бас алмады – оның қаншалықты көп ішкендігі маған ғана мәлім болатын, – ішкенде де жасырын, жүйкесін жұқартып отырып, бұрынғысынан мүлде басқаша екпінмен ішумен болды. Үйде қонақтар көп болғандықтан, кітапханада шарап шөлмектері қойылған табақша тұратын, Себастьян болса, күннің қай мезгілі болса да тіпті маған айтпай-ақ сонда жиі кіріп-шығуды әдетке айналдырған. Күндіз үйде көп ешкім бола бермейтін. Мен баудың ішіндегі шағын бөлмеде тағы бір панельге сурет салып жатқанмын. Себастьян өзіне суық тиіп қалғанын сылтауратып, үйде қалып қоятын да шала бурыл күйде жүріп, өзіне біреудің көңіл аударғанынан безіне қашатын, өзі де күні бойы сынық сөз шығармауға бар еді. Бірте-бірте қонақтардың оған деген көзқарастарының бір түрлі екенін байқадым, алайда қонақтардың ешқайсысы да оның бойындағы өзгерісті дөп басып байқай қоярдай оны жақсы біле бермейтін, ал туыстары болса қонақтарын күтуден арта алмайтын.

	– Мен оған келген кісілер туралы айта бастап едім, ол былай деді:

	– Осынау жандарды жаным жаратпайды.

	Алайда “жаны жаратпайтындар” тарап, өз туған-туыстарының арасында қалған кезде шатақ шықты.

	Мұндағы қалыптасқан тәртіп бойынша коктейль құйылған ыдыстар қойылған табақша қонақ бөлмеге дәл сағат алтыда әкелінетін де әркім өзінің қалағанын ішетін; ал біз кешкі асқа бару үшін киінуге кеткен кезде табақшаны алып кететін; дәл кешкі асқа бара жатқанда коктейльді малайлар қайта әкелетін.

	Шайдан соң Себастьян көрінбей кетті; күн сәулесі күңгірт тартты, мен келесі бір сағат уақытымды Корделиямен ма-джонк ойнауға арнадым. Сағат алтыда қонақ үйде жалғыз отырғанмын, бір кезде ол қабағы түксиіп, бөлмеге кіріп келді, мұндай сәтте тіл қатса оның үнінің қырылынан-ақ мас екенін бұрыннан жақсы білетінмін.

	– Немене, коктейльді әлі әкелмеген бе? – Ол қолапайсыздау қимылмен бөлме қоңырауының сымын тартып қалды.

	Мен одан:

	– Сіз қайда болдыңыз? – деп сұрадым.

	– Жоғарыда, күтуші апайдың қасында болдым.

	– Сенбеймін. Бір жерден тағы ішіп келдіңіз ғой.

	– Өзімнің бөлмемде кітап оқыдым. Тұмау тиіп тұр. Бүгін тіпті асқынып кетті.

	Коктейльді әкелген кезде ол өз стақанына джин мен вермутты қосып құйып алды да шығып кетті. Мен соңынан еріп едім, ол дәл тұмсығымның алдынан бөлмесінің есігін тарс жапты да кілтін бұрай салды.

	Қонақ бөлмеге жалғыз қалғандай әрі тағы бір жаманшылықты алдын ала сезгендей көңіл-күймен оралдым.

	Отбасы мүшелері түгел жиналды. Леди Марчмейн:

	– Себастьян қайда жоғалып кетті? – деп сұрады.

	– Ол өз бөлмесіне барып жатып қалды. Суық қатты тисе керек.

	– Ой құдайым-ай, бұл енді инфлуэнца67 болмағай деп үміттенемін. Соңғы күндері оның безгек ұстағандай күйін байқап жүрмін. Оған ештеңе керек жоқ па екен?

	– Жоқ. Ол өзін ешкімнің де мазаламауын сұрады.

	Осы Брайдсхедпен сөйлесіп көрсем бе екен деген бір ой келген, алайда оның тым сұсты, көк тастан қашалғандай жүзі ашық әңгіменің болуы мүмкін еместігін әйгілеп тұр еді.

	Мен кешкі астың алдында Джулияға былай дедім:

	– Себастыян көп ішіп жүр.

	– Солай десеңізші! Ол коктейлыге де келмеді ғой.

	– Ол түскі астан бері өз бөлмесінде ішумен отыр.

	– Ал керек болса! Қандай қызық қарекет. Ол кешкі асқа келе ала ма?

	– Жоқ.

	– Жарайды, онда сіз оған қамқорлық жасауға тиістісіз. Мен араласатын жұмыс емес. Оның бұл әдеті жиі қайталана ма?

	– Соңғы кездері жиілетіп жіберді.

	– Қандай зеріктіретін әдет.

	Мен оның есігін тартып көріп едім, әлі кілттеулі тұр екен, шынымен ұйықтап қалған болар деп үміттенгем, алайда ваннаға жуынып, өз бөлмеме кіргенімде каминнің алдында отырған оны көрдім. Ол кешкі асқа баруға даяр болып киініп алыпты, бірақ әлі ботинкасын кимепті, галстугі де бір жағына ауып, шашы ұйпа-тұйпа, көзі де сәл-пәл қисайып кетіпті. Сөзі де түсініксіз.

	– Чарлыз, сіз дұрыс айттыңыз. Тәрбиеші апайда болған жоқпын. Вискиді осында іштім. Қонақтар кетіп қалған соң кітапханаға қойылмайтын болды. Жалғыз шешемнен басқасы түгел кетті. Шамасы мен қатты мас шығармын. Ең дұрысы маған жейтін бірдеңелерді осында әкелгендері дұрыс шығар деп ойлаймын. Шешеммен бірге отырып, ас ішкеннен гөрі.

	– Төсегіңізге барып жатыңыз, – дедім оған. – Сізді өзін нашар сезініп тұр деп түсіндірермін.

	– Өте нашар.

	Мен оны өзімнің бөлмемнің жанындағы бөлмесіне апарып, жатқызуға тырыстым. Бірақ сәнденетін үстелдің алдына барды да, айнадағы өз жүзіне көз салып қойып, галстугін қайта байламақ болып, отырып алды. Каминнің алдындағы жазу үстелінің үстінде вискиі ортайып қалған графин тұрды. Мен Себастыян байқамайтын шығар деп графинді ала беріп едім, ол артына жалт қарап, орнынан атып тұрды да былай деді:

	– Орнына қойыңыз!

	– Себастьян, есек болмай есіңізді жинаңыз. Сіз жеткілікті мөлшерде іштіңіз.

	– Онда сіздің қандай шаруаңыз бар? Сіз мұнда бар болғаны қонақсыз, менің қонағымсыз. Өз үйімде ішемін бе, қоямын ба, өзім білемін.

	Ол төбелесе кетуге даяр тұр еді.

	– Ал жарайды, – деп мен графинді орнына қойдым. – Тек құдай үшін ешкімге көрінбеңізші.

	– Ол сіздің жаныңыз ашитын дүние емес. Сіз мұнда менің досым ретінде келгенсіз, енді ғой шешемнің тапсырмасы бойынша ізімді бағып жүрсіз, оны мен жақсы білемін. Сондықтан да тайып тұруыңызға болады және шешеме айтуыңызға болады: бұдан былай ол із аңдитын шпиондарын өзі таңдап алсын, маған олардың қажеті жоқ, ал мен өзіме қажетті досты өзім тауып аламын.

	Мен оны солай қалдырдым да кешкі тамаққа кеттім.

	– Мен Себастьяннан келе жатырмын, – деп хабарладым отырғандарға. – Оның ауруы шындап меңдеп тұр. Ол төсегіне жатты да өзіне ештеңенің де қажеті жоқтығын айтты.

	– Байғұс бала Себастьян, – деді леди Марчмейн. – Оған бір стақан ыстық виски ішу қажет. Мен барып, оның жағдайын білейін.

	– Шеше, бармай-ақ қой, мен барайын, – деді Джулия орнынан көтеріле беріп.

	– Мен барайын, – деді қонақтардың кетуіне орай көптен бері үлкендермен бірге тамақтануға отырған Корделия. Оны біреу тоқтатамын дегенше ол табалдырықтан аттап та үлгірген.

	Джулияның жанары менің жанарыммен ұшырасып қалды да, мұңды жүзбен иығын қозғап қойды.

	Бірнеше минуттан кейін Корделия келіп еді, жүзінен байсалдылық қана байқалды.

	– Жоқ, оған ештеңе де керек емес, – деді ол.

	– Сонда қалай өзі?

	– Әрине білмеймін ғой, бірақ меніңше ол қатты мас сияқты, – деп жауап берді ол.

	– Корделия!

	Сол кезде кішкене қызды күлкі қысқан.

	– “Маркиздің ұлы шарапқа үйренбепті”, – деп ол әлденені міңгірлеп күлген болды. – “Үлгілі студенттің болашағына қауіп төнді!”

	– Чарльз, шын ба айтып тұрғаны?

	– Иә.

	Сол кезде кешкі астың алдыға келгенін хабарлады да, тамақ үстінде ешкім де бұл тақырыпты қайтадан қозғамады.

	Брайдсхед екеуіміз оңаша қалған кезде ол былай деді:

	– Сіз осы Себастьянды мас болып жатыр дедіңіз-ау деймін.

	– Иә.

	– Қандай бір уақытсыз уақытты таңдап алған. Сіз оны бұл пәледен тоқтата алмадыңыз ба?

	– Жоқ.

	– Иә, – деп Брайдсхед келіскенін білдірді, – шамасы, ішпеуге болмайтын болғаны ғой. Бірде дәл осы бөлмеде мас болған әкемді көргенім бар. Ол кезде он жастан аса қоймаған кезім. Егер кісі ішімдікке құмартып тұрса, оны тоқтату мүмкін болмайды. Шешеміз де әкемізге тоқтау сала алмады ғой.

	Ол қай уақыттағыдай ерекше әсерін сездірмей, бейғам сөйледі. Мен осынау отбасымен неғұрлым жақын білісе түскен сайын оларды біліп болу мүмкін еместей көрінді.

	– Бүгін кешке шешемнен дауыстап кітап оқып беруді сұрамасам.

	Кейінірек білгенімдей, отбасында бір көңілсіз оқиға болса, бәрі жиналып леди Марчмейнге кітапты дауыстатып оқытатын дәстүр бар екен. Оның үні де жағымды, оқиғаға қарай бет әлпетін де өзгертіп отыратын қасиеті бар болатын. Сол күні кешке ол “Браун әкейдің даналығын” оқыды. Джулия алдындағы кішкене орындыққа тырнағын бояйтын асай-мүсейлерін жайып қойып, асықпай отырып, саусақтарын әдемілей бастаса; Корделия оның сырт киімін үтіктеуге кірісті; Брайдсхед ойын картасын жайып, таратып отырса, мен осынау сурет кейіпкерлеріндей топқа қарап отырып, досымның ортамызда болмағанына іштей үгіліп, үнсіз отырмын.

	Алайда бұл күннің сұмдығы онымен біте қоймапты.

	Леди Марчмейннің үйде өздері ғана болғанда жатар алдында олардың шіркеуге кіріп шығатын әдеттері бар еді. Ол кітабын жауып, шіркеуге баруға ұсыныс жасаған кезде есік ашылып, бөлмеге Себастьян кірген. Бағана екеуіміз кездескендегі киімімен жүр, тек қана албырап тұратын жүзі оңған бөздей бозарып кетіпті.

	– Кешірім сұрайын деп келдім.

	Ол осылай деп міңгірледі.

	– Себастьян, қымбаттым, ақылың бар еді ғой, өз бөлмеңе бара қойшы, – деді леди Марчмейн. – Біз ертең де әңгімелесіп үлгіреміз.

	– Сіздерден емес, Чарльзден кешірім сұрайын деп келдім. Ол менің қонағым болса да оған шошқадан жаман мінез көрсеттім. Менің қонағым, әрі жалғыз досым, ал мен шошқалық мінез көрсеттім.

	Бір салқын ызғар соғып өткендей. Мен Себастьянды бөлмесіне әкеттім, ал оның туыстары мінәжат етуге кетті. Үстіңгі қабатқа шыққанда графиннің босап қалғанын байқадым.

	– Сіздің жатып, дем алатын уақытыңыз болды, – дедім. Сол кезде Себастьян жылап жіберді.

	– Неге ғана сіз маған қарсы солардың жағына шығып кеттіңіз? Сізді мен олармен таныстырсам осылай боларын білгенмін. Неге сіз жансыз болып, ізімді аңдисыз?

	Ол айтқан осындай көп сөздерін бүгін, арада жиырма жыл өтіп кеткен соң есіме алудың өзі өте ауыр еді. Ақыры оны төсегіне жатқызып, ұйықтатқан соң дел-сал күйде өз бөлмеме келдім.

	Келесі күні ертеңгілік үйдегілердің бәрі ұйқы құшағында жатқан таң бозынан бөлмеме кірді; терезе пердесінің ысырылған дыбысынан оянып, көзімді ашсам, ол киініп алған маған ту сыртын беріп терезеге – алғашқы таң шапағы шөпке қонған шықпен ойнап, жапырақтар арасынан ерте оянған құстардың сайрағаны естіліп тұрған тыс жаққа үңіле қарап, темекі тартып тұр екен. Мен сөйлеп едім, ол маған қарап бұрылды, мен оның жүзінен кешегі алапат ішімдіктің ізін де байқай алмадым – өңі-түсі бәрі де орнына келген, бірақ сәл тұңғиықтау, өкпелеген баланың дидарындай түрін байқадым.

	– Ал өзіңізді қалай сезініп тұрсыз? – дедім мен.

	– Өте бір түсініксіз күйде. Шамасы мен әлі де айықпаған шығармын. Мен жаңа ғана атқораға барып келдім, автомобильге барып едім, бірақ бәрі де жабық тұр. Біз кетеміз.

	Ол менің бөлмемде тұрған графиннен су құйып ішті; шылымының тұқылын терезеден лақтырып жіберді де келесі шылымын тұтатты, оның қолы қарт адамның қолындай дірілдеп тұрды.

	– Қайда бармақшысыз?

	– Білмеймін. Бәлкім Лондонға, сіздің үйге баруға бола ма маған?

	– Әрине болады.

	– Онда жақсы. Киініңіз. Заттарды пойыздан беріп жіберер.

	– Біз бұлайша кете алмаймыз ғой.

	– Біз мұнда да қала алмаймыз ғой.

	Ол терезе алдындағы тақтайшада отырып, тағы да теріс қарап, терезеге үңілді. Сонан соң былай деді:

	– Әнеки, кейбір мұржалардан түтін шыға бастады. Мүмкін атқораны ашқан болар. Кеттік.

	– Мен бұлайша кете алмаймын, – дедім мен. – Сіздің шешеңізбен қоштасып аттануым керек.

	– Пудель иттің адалдығындай.

	– Ойда жоқта қашып кетуді ұнатпаймын.

	– Ал менің мұндағы шаруам тәмәм болды. Бәрібір мен мүмкіндігінше алысқа, мүмкіндігінше тезірек безуім керек. Менің шешеммен не жөнінде келісім жасайсыңдар, ал мен қайта оралмаймын.

	– Сіз оны кеше де айтқансыз.

	– Білемін. Кешіріңіз, Чарльз. Әлі де аздап маспын деп айттым ғой. Егер бұл сөзім сіздің жаныңызға кішкене болса да алданыш әкелер болса, онда мен өзіме-өзім нағыз сұмпайы болып көрініп тұрмын.

	– Бұл мен үшін мүлде алданыш емес.

	– Аз да болса көңіліңіз көншіген болар, меніңше. Ал жарайды, егер қазір менімен жүргіңіз келмесе онда тәрбиеші апайға сәлем айтыңыз.

	– Сіз шындығында да жүргелі тұрсыз ба?

	– Әрине.

	– Біз Лондонда кездесеміз бе?

	– Иә, мен сіздің үйге барамын.

	Ол шығып кетті, бірақ мен бұдан кейін қайтадан ұйықтай алмадым. Екі сағаттан соң қызметші келіп, шай, нан, сары май алып кеп, менің бүгін киетін киімдерімді әзірлеп берді.

	* * *

	Кейінірек мен леди Марчмейнге кірдім; далада күшті жел көтеріліп, біз үй ішінде отырдық; мен оның бөлмесінде каминнің алдында, ал ол өзінің қол өнерімен айналысып отырды, жаңадан бүр жарған шырмауықтың түйіндері терезе әйнегін шертеді.

	– Егер мен оны көрмеген болсам, – деді ол. – Қандай қатыгездік. Оның мас болғаны туралы ойлау мен үшін соншалықты қорқынышты емес. Бұл әрбір ер адамның жас кезінде бола беретін құбылыс. Менің бауырларым да оның жасында нағыз шатақ-құмарлар болатын. Оның кеше қиналып тұрғанын көрудің өзі маған оңай болған жоқ.

	– Бәрін де түсініп отырмын, – дедім. – Оның дәл мұндай күйін ешқашан да көрген емеспін.

	– Дәл кеше... бәрі де жан-жаққа тарап кетіп, үйде тек өзіміз қалғанда – көрдің бе, Чарльз, мен сізге туыс адам ретінде қараймын. Себастьян да сізді көңілді думанды өзінше жасаудың мүмкіндігі болмай қалғандықтан да жақсы көреді. Иә, оның қазір көңіл-күйі жоқ. Түні бойы көз ілгенім жоқ, ол қиналып жатыр-ау деген ойдың өзі жанымды жегідей жеді.

	Менің өзім жартылай ғана түсінген дүниелерді оған түсіндіру мүмкін емес еді, бірақ та “Көп кешікпей шешесі бәрін де білетін болады. Бәлкім, қазір де біліп отырған шығар” деген маған бір ой келген.

	– Иә, бұл қиын болды, – дедім мен. – Алайда оны үнемі осындай күйде жүреді деп ойламаңыз.

	– Мистер Самграсс оның өткен семестрде өте көп ішкенін айтады.

	– Иә, ол кешегіден бүгін өзгешелеу. Ешқашан да ол мұндай болған емес.

	– Неге ол кеше осылай болды? Осында? Біздің ортамызда? Түні бойы соны ойлап, мінәжат қылдым, онымен қалай сөйлесуім керектігі жөнінде басымды қатырдым, ол болса тайып кетіпті. Бір ауыз сөз айтпай кетіп қалу деген оның тарапынан жасалған қатыгездік болды. Ұялғаны үшін оған ұят болмауын тіледім, сөйтіп бәрі де оңып тұрған іс болмады.

	– Өзінің осындай күйде болғаны үшін-ақ ұялар ол, – дедім.

	– Мистер Самграсс оның өте қарекетшіл әрі жүрген жерін айғай-шуға толтырып жүреді дейді. Менің түсінгенім, – деп жалғастырды ол сөзін, түнерген жүзінде күлкінің елеусіз ғана шуағы жылт еткендей болды, – менің түсінгенім, сіздің де, оның да негізгі ермегі мистер Самграсстың жынына тию болса керек. Бұл ақымақтық. Мен мистер Самграссты өте бағалаймын. Сіздер де оның өздеріңізге жасаған жақсылықтары үшін де бағалауға тиістісіздер. Дегенмен сіздер сияқты жас жігіт болсам, мен де кейде оны ашуландырып қойған болар едім. Жоқ, мұндай еркетотайлық қылықтар мені көп қорқытпайды, мені үрейлендіретіні оның кешегі кешкі және бүгінгі ертеңгі қылығы – бұл енді мүлде басқа мәселе. Көрдіңіз бе, мұның бәрі де болып қойған оқиғалар.

	– Оның жиі-жиі мас болып жүргенін және өзімнің де онымен бірге ішіп жүргенімді, ал кешегі болған оқиғаның бұрын-соңды болмаған іс екенін ғана сізге айта аламын.

	– О, жоқ, мен Себастьянды айтайын деп отырғаным жоқ. Бұл көп жыл бұрын болған оқиға. Маған дос болған бір адаммен бұл жолмен жүріп көргенмін. Иә, сіз оны біліп отыруға тиіссіз, бұл оның әкесі туралы. Ол осылайша ішімдікке тойып алатын. Оның қазір түзелгені туралы айтып жүр. Бұл сөз шындық болғай деп құдайға сиынамын, егер ол шын болса сол үшін оған мың алғыс. Бірақ ұлдың қазір өз үйінен безіп кетуі сұмдық – әкесі де осылай безіп кеткен еді. Сіз дұрыс айттыңыз, өзінің осындай күйге түскені үшін-ақ ұялады. Екеуіне де жаман, екеуі де ұятты болады – екеуі де өз үйінен безіп кетті. Қандай ғана өкініші мол осалдық десеңізші. Мен, мен бірге өскен ер адамдар, – оның үлкен көздері кестелеп отырған затынан жылжып, жиналмалы жақтауға салынып қойылған шағын-шағын үш суретке бұрылды, – мұндай болмап еді. Мен мұны түсіне алмаймын. Ал сіз ше, Чарлыз?

	– Мен де онша түсінбеймін.

	– Ал Себастыян болса, біздің қай-қайсымыздан гөрі сізге жақындау жүруші еді ғой. Сіз оған көмектесуге тиіссіз. Менің шамам келер емес.

	Айтылған сөздердің біразын көкейге түйіп қойдым. Леди Марчмейн көп сөйлейтін кісі емес, алайда ол әңгімеге арқау болған жайға әйелдікпен қылымси отырып, орағыта бірде жақын келіп, сонан соң қайта алыстап дегендей, оған мүлде мән бермеген сыңаймен көбелек сияқты сол тақырып төңірегінде қанат қағып жүріп алар еді, “асықпай бассаң, алысқа барасың” дегендей түпкі мақсатына жету үшін әңгімелесушіден бірде ұзаңқырап кетіп, кейде аңысын аңдып, тоқтай қалып ойнап отырғандай әсер қалдыратын. Оларға жақсы болмағандықтан – олар безініп кетті. – Міне оның бар уайым-қайғысы, оның әңгімесінен менің ұққаным осы. Ішіндегісін айтып жеткізу үшін оған бір сағат уақыт қажет. Қорытындысында мен орнымнан тұрып, еңкейіп, оған құрмет көрсеткен тұста ол жаңа ғана есіне түскендей былай деді:

	– Айтқандайын, сіз менің бауырымның кітабын көрдіңіз бе? Ол баспадан енді ғана шықты.

	Мен оны Себастыянның бөлмесінде парақтап көргенімді айттым.

	– Мен ол кітаптың сізде де болғанын қалаймын. Рұқсат па, мен сізге оны сыйлайын. Ол үшеуі де жігіттің төрелері еді. Нед солардың ішіндегі ерекшесі болатын. Оны ең соңынан өлтірді, жеделхат келген кезде – мен оның келерін білгенмін – мен былай деп ойладым: “Нед ешқашан орындай алмайтын істі жүзеге асыру кезегі менің ұлымда”. Мен ол күндерде жалғыз едім. Себастыян дәл сол кезде Итонға жүріп кеткен. Егер Недтің кітабын оқысаңыз бәрін де түсінесіз.

	Кітаптың бір данасы жазу үстелінде даяр жатыр екен. Сол кезде мен: “Бұлайша қоштасуды ол мені көргенге дейін-ақ алдын ала жоспарлап қойған екен-ау. Бәлкім, бүкіл әңгімеміздің мазмұнын да алдын ала әзірлеп қойған болар? Ал егер бәрі де басқаша болса, онда ол кітапты қайтадан орнына қоя салар еді” деп ойладым.

	Ол кітаптың форзацына68 мені мен өзінің есімін жазып, айы-күнін, мекен-жайын жазды.

	– Мен бүгін түнде сіз үшін мінәжат қылдым.

	Соңыма Bondieuserie-ні69 қалдырып, есікті жаптым, сонымен бірге аласа төбелер мен гүлді шыт матамен қапталған былғары мұқабаны да, Флоренция көріністері де, вазалардағы қазтамақ гүлдерді де, гүл күлтелері толтырылған табақшаларды да, Petit-point-ты70 да – қазіргі әйелдің қарапайым ғана әлемін де соңыма қалдырып, тағы да ұялы, күмбезді төбесі бар көтеріңкі бас холлдың ұстындарының арасына қарай – ерлер жүрген ортаға қарай төмен түстім.

	Мені осының бәрінің өзіне қарай алдандырып алуға тырысып тұратынын түсінбейтін ақымақ емеспін, мұны ұғардай жасқа келген едім, алайда осынау сезімнен-ақ қанағат табатындай әлі жеткіншек те едім.

	Джулияны ол күнгі ертеңгілікте көре алмадым, бірақ мен жүргелі тұрғанда машина есігіне Корделия жүгіріп келді де былай деді:

	– Сіз Себастьянды көресіз бе? Менің атымнан ең ыстық жүрек-жарды сәлемімді айта барыңызшы. Ұмытпайсыз ба? Ең жүрек-жарды сәлем!

	* * *

	Лондон пойызында бара жатып, леди Марчмейн сыйлаған кітапты оқыдым. Кітаптың фронтисписінде71 гренадер72 формасымен түскен жас жігіттің суреті беріліпті, одан мен Брайдсхедтің ашаңдау көрінер дидарындағы тастан қашағандай бетперденің қайдан келе жатқанын білдім. Бұл орман мен үңгірлерде тұратын аңшы, тайпалық кеңестің басшысы, халықтың қатыгез аңыз-әңгімелерін сақтаушы, өз ортасымен де, айналасында жүргендермен де тынбай ұрыс салатын адамға ұқсайтын еді. Кітапта ағайынды үшеуінің демалыс кезіндегі суреті де беріліпті, мұнда да көз алдымда да алғашқы қауымдық құрылыс кезіндегі адамдардың жүздері тұрды; мен леди Марчмейннің нәзік те әбден шаршаған қажыған дидары мен мынау түстері суық азаматтардың жүздерінен ұқсастық таба алмадым.

	Леди Марчмейн ағайынды інілерінің ең үлкенінен тоғыз жас үлкендігі бар екен де олар мектепте оқып жүргенде тұрмысқа шығып кетіпті; оны мен бауырларының арасында дүниеге тағы екі қыз келіпті; үшінші қыз туған соң отбасының ауқымды жері, көнеден келе жатқан атақты тегі болғандықтан, құдайдан ұл сұрап, қасиетті жерлеге сапар шегу, жоқ-жітікке қайырымдылық қолын созу ісі басталады; ұл мұрагерлер кешігіп туса да келістіріп тұрып, бірінің артынан бірі үшеуі туып, тұқымның жайылуының кепілдігіндей көрінген еді; алайда олардың тағдырлары ойда жоқта қайғылы болып аяқталған.

	Іскер редактор мистер Самграсстың еңбегінің арқасында біртекті матералдардан – өлеңдер, хаттар, күнделіктен үзінділер, жарияланбаған эсселер әдемі бір шағын томға топтастырылыпты, және бұлардың бәрі де жанқиярлық пен ерліктің үлгісін көрсетіп тұрғандай; ағайынды үш бірдей бауыры мерт болғаннан кейін олардың замандастары жазған хаттар да кітапқа орналастырылыпты; тағы да мұның бәрі рухани және күш-қуаттары толысқан шақтарында көпшіліктің ырзалық пейілдеріне ие болып, қатар құрбыларының арасынан ертеңдерінен үлкен үміт күттіріп тұрған шақтарында ақыры құрбандыққа шалыну алдын ала маңдайларына жазылып, азап шегуге жаралған ерен жігіттер туралы ортақ хикаяның әр саласын анық та тереңдеп көрсететін тараулары сияқты. Бұл адамдардың маңдайларына өлім және Хуперлер үшін әлемді тазартып қою жазылған; бұлар төртбұрышты көзілдірік таққан, тершең алақандарымен қол қысыса сәлемдесетін, жақтарын кере ыржия күліп тұрар коммувояжерлер73 қорқып-үрікпей емін-еркін келіп-кетіп жүру үшін заңнан жасқанбай-ақ атылып құртылуға тиісті бейшара жын-шайтан аборигендер74 еді. Леди Марчмейннен алыстатып әкетіп бара жатқан пойыз доңғалақтарының ырғақты дүңкілін тыңдап жатып, мен оның бауырларынан құтылудың соғыстан гөрі басқаша жолдарын қарастырып жүргенде, бәлкім, бұл қазалардың оңтайы келе кетті ме екен деген де ой келген. Кім білсін, бәлкім, жанға жайлы камин отының жалыны оның жанарларындағы қаскөй белгілерді айқын көрсеткен де болар, бәлкім терезе әйнегін тықылдатқан шырмауық түйіндерінің тықылы құлағына жазмыштың жазғанын сыбырлап жеткізген болар.

	Сонан соң Паддингтон вокзалы, мен үйге келгенде Себастьян тосып отыр екен. Оның алғаш танысқан кездегідей көңілді де қайғы-мұңсыз түрін көргенде соңғы күндерде көрген мұң-нала атаулы бірден жоғалғандай болды.

	– Корделия сізге ең бір жүрекжарды сәлемін жеткіз деп еді.

	– Қалай, шешеммен “жүрек жара ақтарылған” әңгіме болды ма?

	– Иә.

	– Сөйтіп, оның жағына қарай қалай шықтыңыз?

	– Сәл бұрынырақ болса “Ешқандай да оның жағыны шыққан жоқпын” деген жауап берген болар едім, ал қазір былай дедім:

	– Жоқ. Мен сенімен біргемін, Себастьян, Contra mundum75.

	Бұдан кейін біз сол жолы да одан кейінірек те бұл туралы ештеңе деген емеспіз.

	* * *

	Алайда Себастьянның төбесінен төнген бұлт қоюлана түсті. Біз Оксфордқа оралдық, тағы да тереземнің алдынан жұпаргүл шешек атты, жып-жылы малта тастардың үстіне ақ үлпектерін шашып, бүк ағаштары теңселеді; бірақ бәрі бұрынғыдай емес еді. Себастьянның жүрегінде қыстың ызғары әлі жатқан.

	Апталар өтіп жатты; біз келесі семестрге басқа пәтер іздейтін болып келістік, көп ұшыраса бермейтін мистер Самграсспен ұшырасып қалған бір жолы оған таңдаған пәтеріміз туралы айттым. Ол Блэквелл дүкенінің жайма үстелінің жанында тұрып, өзі сатып алатын неміс тіліндегі кітаптарды текшелеп жинап тұрған.

	– Сіз пәтерді Себастьян екеулеріңіз жалдамақшысыздар ма? – деді ол. – Демек ол келесі семестрде Оксфордта болмақ екен ғой.

	– Үміттенемін. Ол неге болмауға тиіс?

	– Білмейін. Өзім әншейін солай ойлап едім. Бірақ мен мұндай мәселеде үнемі қателесіп жүремін. Мертон-стрит маған өте ұнайды.

	Неміс тілін білмейтіндіктен мен үшін ешқандай қызығы жоқ сатып алған кітаптарын көрсетті. Біз қоштасқан кезде ол былай деді:

	– Сіздердің шаруаларыңызға араласқаным үшін кешірім сұраймын, алайда мәселенің мәні айқындалғанша Мертон-стритпен түбегейлі келісім жасауды кейінге қалдыра тұрған болар едім.

	Мен бұл әңгімені Себастьянға айтып едім ол былай деді:

	– Иә, оларда бір әңгіменің бары рас. Шешемнің менің монсеньер Беллдың үйінде тұруымды қалап жүр.

	– Маған оны неге айтпадыңыз?

	– Өйткені мен монсеньер Беллдың үйінде тұрмаймын.

	– Бәрібір де маған айтуға тиісті едіңіз ғой. Бұл қашан басталған әңгіме.

	– О, оған көп болған. Білесіз бе, шешем өте байқампаз кісі. Ол өзіңізбен сәтсіздікке ұшырады. Бәрінен нақтырағы сіз Нед нағашымның кітабын оқыған соң жазған хатыңыздан кейін болар.

	– Бірақ мен онда ештеңе жазған жоқпын.

	– Мәселе сонда ғой. Егер сіз оған көмектескіңіз келсе, басқа біраз нәрсе жазған болар едіңіз. Түсінесіз бе, Нед нағашымның кітабы сізді жай ғана тексеріп, байқау ғой.

	Бірақ леди Марчмейн үмітін әлі де үзбесе керек, өйткені мен бірнеше күн бұрын одан хат алғанмын онда ол былай депті: “Оксфордқа сейсенбі күні соғамын және Себастьян екеуіңізбен жолығармын деп үміттенемін. Мен онымен кездескенге дейін сізбен бірнеше минут оңаша сөйлессем деп едім. Бұл онша үлкен қайырымдылық емес болар? Сізге сағат он екінің төңірегінде кірермін”.

	Ол келген соң менің тұрып жатқан жеріме әбден көңілі толатынын білдірді.

	– ... Менің бауырларым Саймон мен Нед осында оқып еді. Недтің терезесі бауға қарайтын. Мен Себастьянның да осында оқығанын қаладым, бірақ менің күйеуімнің өзі Христос шіркеуінің колледжінде оқыды, ал өзіңіз жақсы білетіндей Себастьянды оқыту ісі оның өз қолында болды. – Ол менің суреттерімді мақтап қоюды да ұмытқан жоқ. – Сіздің баудағы бөлменің қабырғаларына салған суреттеріңіз жұрттың бәріне ұнайды. Егер сіз оларды аяқтамасаңыз біз сізді ешқашан кешірмейміз.

	Ақыры ол өзінің не үшін келген әңгімесіне жақындады.

	– Сіз менің нені білгім келіп отырғанын өзіңіз де шамалап отырған боларсыз. Бұл семестрде Себастьян ішімдікті көп ішкен жоқ па?

	Мен әңгіме ауанын шамалап отырғанмын, іле жауап бердім:

	– Егер ол шынында солай болса мен сіздің сауалыңызға жауап бермеген болар едім, бірақ мен жауап берейін: Жоқ!

	Ол былай деді:

	– Сізге сенемін. Құдайға шүкір! – Сонан соң біз түскі ас ішу үшін Христос шіркеуінің колледжіне бардық.

	Сол күні кешкілік Себастьян үшінші рет кеселге ұшырады, ол университет ауласында естен тана мас болып, бір бұрыштан екінші бұрышқа соғылып жүрген оны түнгі сағат бірлер шамасында деканның көмекшісі ұстап алыпты.

	Мен онымен түн ортасы кезінде қоштасқанмын, сәл тұңғиықтанып жүргені болмаса, ішімдікті мүлде ішпеген болатын. Мен жанынан кеткеннен кейінгі бір сағаттың ішінде бір өзі жарты шөлмек вискиді ішіп қойыпты. Ертеңіне маған келіп осыны айтқанда оның жадында қалған оқиға мүлде мардымсыз екен.

	– Сөйтіп, мен кеткен соң жалғыз отырып ішетін сәтіңіз жиі болып тұра ма?

	– Екі дүркін. Жоқ төрт рет қайталанды-ау деймін. Бұл тек олар менің ізіме түсіп алған кездерде болады. Егер маған тиіспей жайларына қарап жүрген болса, бәрі де ойдағыдай болар еді.

	– Енді сені мазаламай жүре алмайтын шығар, – дедім.

	– Білемін.

	Мұның нағыз дағдарыс екенін екеуіміз де білдік. Сол күні ертеңгілік ол үшін бір жұбаныш сөз қаншалықты қажет екенін біле тұрсам да ондай сөз тауып айта алмадым.

	– Сіз мынаны білесіз бе? – дедім мен, – егер өз отбасыңыздан біреуді көрген сайын ащы суды былайша жұта берер болсаңыз, мұның түбі жақсы болады дей алмайын.

	Өтірікші адам сияқты болып қалғандықтан менің де намысым оянып, оның мені қажетсінгені үшін елпілдегім келмеді.

	– Сөйтіп, енді не шара қолданбақсыздар?

	– Менің бұған қатысым жоқ. Не шара қолданса да өздері біледі. Ол менен көңіл жұбанышын ала алмай кетті.

	Тағы да алып машина іске қосылып, көз алдымда өткен жылдың желтоқсанындағы оқиғалар қаз-қалпында қайталана бастады: мистер Самграсс пен монсеньер Белл деканға кіріп шықты; Брайдсхед мырза да бір кеште келіп қайтты; доңғалақтардың үлкендері ауыр қозғалып, кішілері зыр айналды. Жұрттың бәрі де леди Марчмейнге жанашырлықпен қарады, себебі оның бауырларының есімдері соғыс қаһармандарына қойылған монументке алтын әріптермен ойылып жазылып, олар туралы әдемі естеліктер көптеген жүректерде сақтаулы болатын.

	Ол маған тағы да келген еді, біздің Холливелден Месопатамия арқылы Парковқа жеткенше, одан паромға отырып, Солтүстік Оксфордқа келіп, өзі қамқорлық жасап жүрген бір монах әйелдің үйіне барып қонғанша айтылған ұзақ әңгіменің тобықтай түйінін бірнеше сөзбен айтуыма тура келді.

	– Сіз маған сенуге тиістісіз, – дедім мен, – Себастьян қазір ішпей жүр дегенімде оның сол кездері мен білгендей ішпей жүргені рас болатын және мен шындықты айтқанмын.

	– Сіздің оған жақын дос болғыңыз келетінін жақсы білемін.

	– Мәселе онда емес. Мен өзім шындық деп таныған дүниені айттым. Қазірдің өзінде де ол айтқандарымды шындық деп танимын. Ол бар болғаны бір-екі дүркін ғана мас болғанша ішкен, одан басқалай көп ішкен емес.

	– Еш пайда жоқ, Чарльз, – деп ол сөзімді бөлді. – Сіз оны мен ойлағандай білмейтініңізді және оған ешқандай ықпал ете алмайтыныңызды айтуыңызға болар. Біздің оған сенім артуға талпынысымыздың бәрі де еш нәтиже бермеді. Маскүнемдерді бұрын да көріп жүрмін. Олардың ең жаман қасиеттері өтірік айтатындықтарында. Шыншылдыққа деген адалдықты олар бәрінен бұрын жоғалтып алады. Осының бәрі де біздің шүйіркелесіп, бірге отырып, тамақтанған соң болған әңгіме. Сіз кетіп қалған соң ол дәл бір бала кезіндегідей маған ерекше мейірім көрсетіп отырды. Оның көңілі қалаған дүниенің бәріне де келістім. Шынымды айтсам, оның сізбен бірге тұрғысы келетініне онша сене қоймадым. Сіздің мені түсінетініңізге сенемін. Себастьянның досы болғаныңыз үшін ғана емес, сізді онсыз да бәріміздің өте жақсы көретінімізді білесіз ғой. Егер сіз бір кездері бізге қонаққа келуді доғарған болсаңыз, онда орныңыз бәріміз үшін де ойсырап тұратын болады. Алайда мен Себастьянның бір ғана емес, әр түрлі достары болғанын қалаймын. Монсеньер Белл басқа католиктермен мүлде тілдеспейді, Ньюмен клубына бас сұқпайды, тіпті ғибадат етуге де бармайды дейді. Құдайым сақтасын, оны тек католиктермен ғана аралас-құралас болсын демеймін ғой, бірақ олардың ішінде де таныстары болуы керек қой. Өте мықты діни сенім ғана жалғыздыққа төтеп бермек, ал ондай сенім Себастьянда жоқ.

	Алайда сол бір тамақтанғаннан кейін, сейсенбі күні мен өзімнің барлық келіспеушілігімнен, қарсылықтарымнан бас тарттым; оған риза болғаным сонша, тіпті өздерің тауып қойған пәтерлеріңді де онымен бірге барып, көріп шықтым. Өте жақсы пәтер екен. Ол үйдің бұдан да әдемі болуы үшін Лондоннан тағы да қандай жиһаз әкеліп қою керектігі жөнінде әңгімелестік. Сонан соңғы дәл сол күнгі кеште!.. Жоқ, Чарльз, мұның бәрі де әрекет логикасына сыймайды.

	Мен оның “әрекет логикасы” деген тіркесті өзі білімді санайтын бір көзкөргеннен үйренгеніне күмәнданбадым.

	– Сөйтіп, сіз оған көмектесудің тәсілін білесіз бе? – деп сұрадым.

	– Колледждегілердің бәрі де кісі таңғаларлықтай мейірбан жандар. Олар егерде Себастьян монсеньер Беллмен бірге тұрса, оны оқудан шығармайтындарын айтады. Менің өзім бұл жөнінде монсеньер Беллға ешқашан өтініш жасамаған болар едім, алайда ол кісі соншалықты бір мейірбан жан ғой... Ол сіздің келіп-кетіп тұруыңызға әрдайым қуанатынын жеткізуімді сұрады. Сізге Ескі Сарайдан бөлмелердің табыла қоймайтыны және өзіңіздің де ол жерде тұрғыңыз келе қоймасы рас қой.

	– Леди Марчмейн, егер сіз Себастьянды нағыз маскүнемге айналдырғыңыз келсе, бұл әрекеттеріңіз соған алып барар әдемі тәсіл. Сәл болса да оның ізін аңдудың шетін көрсету дегеннің өзі оны құртудың жолы екенін сіздер қалай ғана түсінбейсіздер?

	– Ой, құдайым-ау, сізге енді қалай түсіндіруге болады? Протестанттар үшін католик әулие әкейлердің барлығы да шпиондар болып көрінеді.

	– Мәселе онда емес қой. – Мен өз ойымды жеткізгім келген, бірақ сөзім пышырап, қарадай жаңылыстым. – Ол өзін еркіндікте сезінуі керек.

	– Ойбай-ау, қазірге дейін-ақ оның өз еркі өзінде болды емес пе? Сол еркіндіктің оны қайда әкеліп соққанын көрдік қой.

	Біз паромға дейін келдік; алдымыз тұйық екен. Мен мүлде үнсіз қалпымда дерліктей оны монастырьға дейін шығарып салып, автобусқа отырдым да Карфаксқа қайттым.

	Себастьян менің үйімде екен.

	– Мен әкеме жеделхат жолдаймын, – деді ол. – Ол мені бұлардың діндарлық үйіне қаматып қойып, қарап отырмас.

	– Ал олар саған бұл шартты сенің бұдан былай университетте болу-болмауыңа қатысты ғып қойып отырса ше?

	– Демек мен университетке оралмаймын. Менің онда жүргенімді – аптасына екі дүркін ғибадат етушілерге қалай қызмет көрсетіп, әлі ештеңенің байыбына бармаған бірінші курстық-католиктерге қалай шай құйып беріп келген дәріс оқушының құрметіне Ньюме клубында жайылған дастарқанға қалай қатысып жүргенімді, қонақтардың көзінше бір стақан портвейнді қалай жұтатынымды, ал монсеньер Белл болса, қалай менен қырағы жанарын тайдырмай жүргенін, мен тысқа шығып кеткен кезде отырғандарға менің университеттегі маскүнем екендігімді, шешесі өте бір аяулы жан болғандықтан, бұл жігітті өзінің қанатының астына алғаны туралы қалай әңгімелеп отыратынын көзіңе елестетіп көрші.

	– Мұның мүмкін еместігін мен оған айттым.

	– Бүгін бір естен танғанша тоя ішейік пе?

	– Иә, дәл бүгін, қалай дегенде де бұдан ешқандай кесел келмес, – деп мен келісімімді бердім.

	– Contra mundum?

	– Contra mundum.

	– Сені жаратушым жарылқасын, Чарльз. Біздің бірге өткізер кештеріміз мүлде аз қалды.

	Сол түні біз көп аптадан бері алғаш рет ақылымыз айран, ойымыз ойран болғанша сілтедік. Қоңыраулар түн ортасы болғанын хабарлаған тұста мен оны қақпаға дейін шығарып салып, жұлдыздары үйлердің үшкір мұнаралы шатырлары арасында опасыздықпен шайқалақтап тұрған түнгі аспан астында иір-иір жол салып, үйге жеттім де бір жылдан астам уақыттан бері болмаған әдетті жаңғыртып, төсегіме шешінбеген қалпымда сұлап түстім.

	* * *

	Келесі күні леди Марчмейн Себастьянды өзімен бірге ертіп Оксфордтан кетіп қалды. Брайдсхед екеуіміз оның бөлмесіне барып, соңынан жіберетін заттары мен осында қалдыратындарын реттедік.

	Брайдсхед қай уақыттағыдай байсалды да бейғам.

	– Себастьянның монсеньер Беллмен қоян-қолтық араласып, танысып үлгірмегені өкінішті-ақ, – деді ол. – Бұл кісінің өте бір аяулы жан екеніне оның көзі жеткен болар еді. Мен онда соңғы курс бойы тұрып шықтым. Менің шешем Себастьянды аузы құрғамай ішетін нағыз маскүнем дейді, осы рас па?

	– Иә, бұл шыныменен-ақ қауіп төндіреді.

	– Мен құдайдың да маскүнемдерге жөндем адамдарға қарағанда біраз артықшылықтар беретініне сенемін.

	– Құдай үшін, – дедім мен булыға тіл қатып, өйткені сол бір ертеңгілікте мен жылап жіберуге тақап тұрғанмын. – Неге адамның әр ісіне құдайды қатыстыра беру керек?

	– Кешіріңіз. Ұмытып кетіппін. Ал білесіз бе, бұл өте бір күлкілі сұрақ.

	– Солай деп ойлайсыз ба?

	– Сіз үшін емес, мен үшін солай.

	– Жоқ, мен үшін емес. Меніңше, Себастьян сіздердің діндеріңізсіз жап-жақсы өмір сүріп, бақытты болар еді.

	– Бұл даулы мәселе. Сіз қалай ойлайсыз, оған анау пілдің аяғы керек бола қояр ма екен?

	Сол күні кешкілік университет қалашығының екінші жақ шетінде тұратын Коллинзге бардым. Ол батып бара жатқан күн сәулесімен өзінің кітаптарымен жұмыс істеп терезе алдында отыр екен.

	– А бұл сіз екенсіз ғой, – деді ол. – Кіріңіз. Бүкіл семестр бойы сізді көрмеппін. Сізге бірдеңе ұсына алмаймын-ау деп қорқамын. Сіз неге кереметтей ортаны тастап шықтыңыз?

	– Оксфордтағы бірден-бір жалғыз адам менмін, – дедім мен. – Себастыян Флайтты оқудан шығарып жіберді.

	Сонан соң мен одан ұзақ демалыс күндері не істейтінін сұрадым. Ол іш пыстырарлықтай ғып әлденені айтты. Онан кейін мен оның келер жылға пәтер тапқан-таппағаны туралы сұрадым.

	– Иә, – деді ол, – өте қолайлы пәтер, бірақ сәл қашықтау. Эссешілер үйірмесінің старостасы Тингейтпен бірге тұратын болдым.

	– Онда бір бөлме әзірше бос. Оған Баркер тұрамын деп жүрген. Бірақ ол өз кандидатурасын Одақтың президенттігіне ұсынған, бірақ та орталыққа жақындау тұрса, өзіне қолайлырақ болады деп ойлайтын сияқты.

	Осы бөлмені мен иемденсем қайтеді деген ой екеуімізге де келген.

	– Ал сіз қайда бара жатырсыз?

	– Мен Себастыян Флайтпен бірге Мертон-стритте тұрмақ едім, енді ол ойдың күлі көкке ұшты.

	Алайда сәтті кезең өтіп кеткендіктен, ұсыныс айтылмаған күйі қалды. Қоштасарда ол былай деді: “Мертон-стриттен өзіңе бір серік тауып алуыңа тілектеспін”. Мен де былай дедім: “Иффлироудтан өзіңе бір серік тауып алуыңа тілектеспін”. – Және бұдан кейін онымен қайтадан тілдеспек емеспін.

	Семестрдің аяқталуына он-ақ күн қалған: оны әйтіп-мүйтіп өткізе салысымен дәл өткен жылғы сияқты мүлде басқаша жағдайда, алдыма ешқандай жоспар-міндет қоймай-ақ Лондонға келдім.

	– Ал сенің анау таңғаларлықтай әдемі досың, – деді әкем, – сенімен бірге келмеді ме?

	– Жоқ.

	– Ол бірте-бірте бізге біржола келіп кіріп алатын шығар деп ойлап едім. Өкінішті-ақ, ол бала маған ұнайтын еді.

	– Әкей, сен менің қалада диплом алғанымды қалайсың ғой?

	– Қалаймын? Құдайым сақтай гөр. Неге мен оны қалауға тиістімін? Маған оның ешқандай да қажеті жоқ. Пайымдап қарасам, оның саған да қажеті шамалы сияқты.

	– Мен де дәл осылай деп ойлаймын. Меніңше, Оксфордқа қайта оралу бос әуре және ол уақытты текке жоғалту болмақ.

	Осы сәтке дейін әкей әңгімемді немкетті тыңдап отырса, енді кітабының бетін жапты да көзілдірігін шешіп, бетіме бар ынтасымен қараған.

	– Сені оқудан шығарған ғой, – деді ол. – Бауырым бұл жайды айтып еді.

	– Жоқ. Мені ешкім де оқудан шығарған жоқ.

	– Ал сонда осынау әңгіме атаулының неменеге қажеті болды? – деп сұрады, жаратпаған үнмен көзілдірігін киді де, кітабының өзі жапқан бетін іздей бастады. – Жұрттың бәрі де Оксфордта кем дегенде үш жыл болып қайтады. Құдай сөзі мамандығының дипломын алу үшін бақандай жеті жылын жіберген бір адамды білемін.

	– Диплом қажет болатын мамандықпен айналысқым келмейтін болғандықтан, өзім таңдап алған кәсіппен біржолата айналысқаным дұрыс болар деп ойлап едім. Менің суретші болғым келеді.

	Бірақ әкей менің бұл сөзіме тіл қатып, жауап бермеді.

	Алайда байқауымша осынау сөзім көкейіне орныға бастаса керек, бұл тақырыпқа екінші дүркін оралған тұста ол жаңағы пікірге ыңғай таныта сөйледі.

	– Егер сен суретші болғың келсе, – деді ол жексенбі күнгі ертеңгі асымыздың үстінде, – онда студия керек болар.

	– Иә.

	– Алайда мұнда студия жоқ. Тіпті студияның орнына пайдаланатын ыңғайлы бөлме де жоқ. Сені галереяға жіберіп қойып, кескіндемемен айналыстырып қоя алмаймын ғой.

	– Әрине. Мен тіпті олай деп ойлаған да емеспін.

	– Және де мен үйіме тәндерінің суретін салдыратын жалаңаш әйелдердің, сондай-ақ өздерінің орынсыз одағайлары мол сурет сыншыларының үйіме толып кеткенін қаламас едім. Сонан соң маған скипидардың ащы иісі ұнамайды. Байқауымша, сен бұл іске шындап кірісіп, майлы бояумен жұмыс істейтін сияқтысың ғой, солай ма?

	Әкей суретшілерді майлы бояумен немесе акварельмен жұмыс істейтіндеріне қарап, негізінен екі топқа; бәтуәлілер және бәтуәсіздер деп бөле салатын ұрпаққа жататын кісі болатын.

	– Бірінші жылы бұл іске бірден кірісе алмаспын. Сонан соң мен, шамасы, бір көркемсурет мектебіне түсетін шығармын.

	– Шетелдегі ме? – деп әкей ерекше бір үмітпен сұрады. – Жұрттың айтыстарына қарағанда, шетелдерде небір жақсы мектептер бар көрінеді ғой.

	Шаруа мен ойлағаннан да тезірек ілгері жүре бастады.

	– Шетел бола ма, өзімізде бола ма? Жан-жағыма мойын созып, қарауым қажет.

	– Шетел жақтарға мойын созып қара, – деді ол

	– Сөйтіп менің Оксфордты тастауыма келісесің бе?

	– Келісесің бе дейсің бе? Қымбаттым-ау, сен жиырма екіге келдің ғой.

	– Жиырмаға, – деп түзетіп қойдым. – Қазан айында жиырма бірге толамын.

	– Бар болғаны ма? Маған осы бір кезеңің тым ұзап кеткен сияқты.

	Бұл көріністі леди Марчмейннен келген хат аяқтасын. “Қымбатты Чарльз, – деп жазыпты ол, – бүгін ертеңгілік Себастьян менен шетелге, өз әкесіне аттанып кетті. Жүрер алдында одан өзіңізге хат жазған, жазбағанын сұрап едім, ол “жоқ” деп жауап берді. Сондықтан сізбен соңғы рет серуен құрған кезде айта алмаған әңгімемді хатқа жаза аламын ба, жоқ па, білмеймін. Алайда сізді мағлұматсыз қалдыруға болмайды ғой. Себастьянды тек бір семестрге ғана колледжден шығарды, тек қайта келген кезде монсеньер Беллмен бірге тұруға тиісті деген шарты бар. Мейлі, арғы жағын өзі шешсін. Оның үстіне мистер Самгpасс әзірге оны өз қамқорлығына ала жүруге мейірімділікпен келісті. Ол әкесінен оралған бетте мистер Самграсс өзімен бірге Таяу Шығыс сапарына – өзі жергілікті провослав монастырьларын зерттеуге ала кетпекші. Бұл сапар Себастьянды өмірге қайтадан қызықтыруға тиіс деп үміттенеді ол.

	Олар қайта оралған соң Рождество мейрамы кезінде Себастьянның сізді көргісі келетіні кәміл... және бәріміз де соған сенеміз. Келесі семестрге деген сіздің жоспарларыңыз онша өзгере қоймаған шығар және бар ісіңіз ойдағыдай болар деп үміттенемін.

	Адал пейілмен Сіздің

	Тереза Марчмейнiңіз.

	Бүгін мен бақтағы бөлмеге келіп едім, соншалықты жабырқап кеттім.”





	https://t.me/kzkitap





ЕКІНШІ КІТАП


	БРАЙДСХЕДТІ ТАСТАП ШЫҒУ





Бірінші тарау




	– Біз дәл асудың төбесіне көтерілген кезде, – деп әңгімелейді мистер Самграсс, – ту сыртымыздан ат тұяғының дүбірі естілді. Салт атты қос солдат біздің жанымыздан желе жортқан қалыптары керуеннің алдына жетті де бәрімізді кері қарай бұрды. Оларды біздің соңымыздан генерал жіберіпті, сіз болмағанда кешігіп қалғандай екен. Тау ішінде сапар шегу қауіпсіз бола қоймайтын уақыт та жеткен.

	Ол кідіріс жасаған. Оның әңгімесін барынша әсерлі ғып жеткізгісі келіп тұрғанмен оны қалай айтуды білмей тұрғанын түсініп отырған тыңдаушылары үнсіз.

	– Қарақшылар жүретін уақыт па? – Джулия осындай тәуекел-сауал қойған. – Ғажап екен!

	Бұның да оған аздау көрініп тұрғаны сезілді. Ақыры тыныштықты леди Марчмейн бұзды.

	– Ондай жерлерде жүрген қарақшылар кісіні қызықтырмайды екен.

	– Қымбатты, леди Марчмейн, сізге құдай жар болсын. Қарақшылар жиналса нағыз баскесерлер болмас па? Диванда менің жанымда отырған Корделия өз күлкісіне булығып отырды. – Тау ішінде олар құжынап жүр. Кемал армиясының солдаттары, гректер шегінген тұста негізгі жауынгерлерден бөлініп қалыпты. Маған сенесіз бе, жұрттың бәрі аласұрып кетіпті.

	– Өтінішім, мені шымшып алыңызшы, – деп сыбырлады Корделия.

	Мен ақырын шымшып алып едім, диванның сықыры тыныштанды.

	– Рахмет сізге, – деп ол қолымен көзін сүртті.

	– Сөйтіп сіздер діттеген жерге жете алмадыңыздар ма, ол жер қалай аталушы еді өзі? – деп Джулия байсалды сауал қойды. Оған енді сен, Себастьян, қатты ренжіген боларсың?

	– Мен бе? – Себастьянның үні шамнан түсіп тұрған сәуленің, және ошақта жанып тұрған қызыл шоқтың жылуының да арғы жағынан, отбасы мүшелерінің ортасынан тысқарырақ, фотосуреттерді жайып қойған шағын үстелдің маңынан естілді.

	– Мен бе? Меніңше, ол күні мен сіздермен бірге болмадым-ау деймін, солай емес пе, Сами?

	– Иә, сіз науқастанып қалған болатынсыз.

	– Мен науқастанып қалған едім, – деп ол сөзді сол қалпы қайталады, – ол жерге, қалай аталушы еді өзі, мен бәрібір бармас едім, солай емес пе, Сами?

	– Бұл керуен, леди Марчмейін, бұл Алеппоның жалға беретін ауласында тұрды ғой. Мынау біздің армян аспазымыз Бегедбян; ал мынау атқа салт мініп отырған мен; мынау ораулы жатқан шатыр; мынау біздің қыр соңымыздан қалмай, ізімізді аңдумен болған бір сүйкімі аздау курд жігіті. Мінеки, мыналар менің Понтта, Эфесте, Трапезундта, Крак-де-Шевольеде, Самофракияда және Батумиде болған кездерім, әрине, бұларды мен хронологиялық тәртіппен орналастырған жоқпын.

	– Жолбасшылар, үйілген күл-қоқыстар, қашырлар, – деді Корделия. – Ал Себастьян неге жоқ?

	– Ол, – деп мистер Самграсс осынау сұрақтың боларын біліп, оған берер жауабын да алдын ала әзірлеп қойғандай асыға сөйледі, – фотоаппаратты қолына сол ұстап, суретке түсіріп тұрды ғой. Ол аппараттың “көзін” қолымен қалқалап қалмау керектігін үйренген бетте-ақ кәнігі фотосуретші болып алды. Солай емес пе, Себастьян?

	Қараңғы жақтан дыбыс шыққан жоқ.

	Мистер Самграсс былғары қол сөмкесінен тағы бір фотосурет алып шықты.

	– Мінеки, мынау Бейрут қаласындағы “Әулие Георгий” қонақ үйінің кіре берісіндегі көше фотосуретшісі түсірген бір топ адаммен бірге тұрған кез.

	– Бере тұрыңызшы, мынау Антон Бланш қой! – дедім мен қуана үн қатып.

	– Иә, біз ойда жоқта Константинопольде ұшырасып қалып, көп уақытымызды бірге өткіздік. Өте бір жағымды жан. Онымен неге ертерек таныспағаным түсініксіз. Ол бізбен Бейруттың өзіне дейін бірге барды.

	Шай ыдыстары жинастырылып, терезенің перделері жабылды. Рождествоның үшінші күні, менің Брайдсхедтегі бірінші кешім болатын, Себастьян мен мистер Самграсс та бүгін келді, бір таңғаларлығы мен олармен перронда ұшырастым.

	Содан үш апта бұрын леди Марчмейн хат жазып, онда былай депті: “Мен бүгін ғана мистер Самграсстан хабар алып, Себастьян екеуінің Рождество мейрамында, біз үміттенгендей, үйде болатындарын біліп отырмын. Олардан көптен бері хат-хабар болмағанға өздерін жоғалтып алғандай қорқып та жүр едім, содан да алдын ала ештеңені жоспарлай алмағанмын. Себастьянның қалай да сізді көргісі келетіні анық. Мүмкіндігінше Рождествоға бізге келіңіз, тіпті болмаса мереке өткеннен кейін болса да келіңіз.”

	Мен бұл мерекені ағайыммен бірге өткізуге келісіп қойғандықтан, берген уәдені бұзбас үшін алыстан арнайы келе жатып, Себастьян ендігі үйінде болар деген оймен жолдың жергілікті тармағына ауысып мінгенмін; алайда ол менімен бірге көрші вагонда келіпті; мен оның осы уақытқа дейін қайда жүргенін сұрағанымда мистер Самграсс әңгіменің тігісін жатқыза ұзақ сөйлеп, жүктерін жоғалтып алғандарын және де мерекеде Куктың кеңсесінің жабық болғандығын айтты, алайда мен өзімнен олардың жасырып тұрған басқа бір себептерінің бар екендігін білдім.

	Мистер Самграсстың әлденеге алаң болып тұрғаны анық еді; сырттай өзін бұрынғы байсалды қалпында ұстауға тырысқанымен оның ұятын кіреукелеген ішкі арпалысы кәнігі шылымшының иісіндей бұрқырап тұрды, леди Марчмейн де оны сұраулы жүзбен қарсы алған. Шай үстінде ол өзінің сапарлары туралы ауыз жаппай әңгімелеумен болды, сонан соң леди Марчмейн онымен “жан сырларын ақтарыса әңгімелесу” үшін жоғары қабатқа қарай ертіп кетті. Мен оның соңынан бір түрлі жанашырлық сезіммен қарап тұрдым; кез келген покер ойыншысына мистер Самграсстың қолындағы картаның түкке тұрғысыздығы белгілі болатын; мен шай үстінде-ақ оның өз картасымен алдауға тырысып отырғанын байқағанмын. Оның жанын жегідей жеген әлдененің жатқаны анық еді, және де неге екені белгісіз, ол сырын леди Марчмейнге айтуға соншалықты қиналатын сияқты. Бәлкім, осы Рождествода болған оқиға, немесе Левант76 елдеріне жасаған сапарларындағы жай ма, қалайда ол бұл әңгімеге жолағысы келмеген.

	– Жүр, тәрбиеші апайға барып, сәлемдесіп келейік, – деді Себастьян.

	– Менің де ере баруыма бола ма? – деп Корделия өтініш жасады.

	– Жүре ғой.

	Біз күмбез астындағы балалар бөлмесіне көтерілдік. Баспалдақта келе жатқанда Корделия:

	– Шынымен-ақ қайтып келгеніңе қуанбайсың ба? – деп сұрады.

	– Әрине, қуанамын.

	– Қуанышыңды сездіруіңе болатын еді ғой. Соныңды қатты тосып едім.

	Тәрбиеші апайға әңгіме айтудың қажеті шамалы. Ол келген кісілердің өзіне көңіл аудармауын қалайтын, өзінің сүйікті ісі шұлық тоқуын тоқтатпаған қалпы олардың жүздеріне барлай қарап қойып, олардың кішкентай кездерін елестететін; қазіргі істеп жүрген шаруалары ол үшін өз жадында сақталып қалған бала кездеріндегі науқастанып қалған кездерімен, әр түрлі тентектік қылықтарымен салыстырғанда түкке де тұрмайтындай болып көрінетін.

	– Иә, – деді ол Себастьянға, – сіз біраз жүдеген екенсіз. Соның бәрі де шет жердегі тамақтың нәрсіздігінен-ау деп ойлаймын. Сізге енді біраз толысу қажет. Шамасы ұйқыңыз да шала болар, құрып қана қалғыр, әне бір би-думан дегеннің де кесірі. (Тәрбиеші Хокинс апай жоғары ақсүйек адамдардың бәрі де кеш сайын би-думанға барады дейтін бұлжымас сенімде болатын.) Анау жейдеңнің сөгілген тігісін көктеу керек екен. Жууға берер алдында маған әкеліп беріңізші.

	Себастьян шынында да науқас адам сияқты көрінетін. Айналдырған бес ай оны бірнеше жыл сияқты біраз өзгертіпті; жүзі бозарып, айтарлықтай жүдеген, көзінің асты қалталанып, қос езуі үлкейе түскендей, иегінің астынан сыздауықтың тыртығы байқалады; даусы да құмығыңқы естілетіндей, қозғалысы тым самарқау немесе керісінше тым шалт көрінеді; киімдерінің де өңі түсіп, шашы бұрын ерекше көрініп, бұйраланып тұрса, енді үрпе-түрпе болып көптен тарақ тимегендей әсер береді; бәрінен де ең жаманы, пасха кезінде өзім байқап қалғандай көз қарасынан бір секемшілдіктің ізі арылмайды. Ол мінез оған біржола орнығып қалғандай.

	Секемшіл күйде жүрген одан ештеңені сұрап, мазалағаным жоқ, оның есесіне өзім жайлы; онсыз өткізген күз бен қыс туралы, Иль-де-Сен-Луйдағы пәтерім туралы және кескіндемешілер сыныбы туралы, сондай-ақ қарт оқытушылардың жақсы қасиеттері мен олардың шәкірттерінің нашар екендері туралы әңгімеледім. – Олар Луврға77 сай келмейтін жандар, – деп әңгімеледім, – ал енді бір замандарға сай келіп қалар дейтін болса, онда сол кезеңдегі эстетикалық теорияға жауап береді дейтін бір журнал өзінше суретшіні “тауып” алғанда ғана болуы мүмкін. Олардың қақ жартысы даңғаза шу мен Пикабиа78 сияқты даңққа ие болу үшін ұмтылады; екінші бір жартысы тек сән журналдары мен түнгі клубтардың кіре берістеріне суреттер салып, молырақ ақша табуды армандайды. Ал олардың мұғалімдері суреттеріне Делакурше салуды үйреткілері келеді.

	– Чарльз, – деп әңгімеге Корделия араласты, – шыныда да модерн деген түкке тұрмайтын дүние емес пе осы?

	– Мүлде түкке тұрмайтын.

	– О, мен сондай қуаныштымын! Біз бір монах әйелмен бәстесіп едік, ол өздерің түсінбейтін дүниені сынаудың қажеті жоқ дейді. Міне, мен енді нағыз суретшіден естігенімді оған айтамын, біліп жүретін болады!

	Көп кешікпей Корделияның өзіне барып кешкі тамаққа отыратын, ал Себастьян екеуіміздің қонақ бөлмеге түсіп, коктейль ішетін уақытымыз да болған.

	Онда Брайдсхед жалғыз отыр екен, біздің соңымыздан Уилкокс кіріп былай деді:

	– Милорд, миледи жоғарыдағы өз бөлмесінде сізбен әңгімелескісі келеді.

	– Өзіне шақырып әңгімелесу – шешемнің әдетіне ұқсамайды. Жайшылықта ол әңгімелескісі келетін кісісін өзі шақыратын еді.

	Қонақ бөлмеге коктейль келтірілмепті. Біз бірнеше минут тосқан соң Себастьян телефон соқты. Қызметші келіп, былай деді:

	– Мистер Уилкокс жоғарыда аса мәртебелімнің бөлмесінде отыр.

	– Онда менің шаруам жоқ, коктейльді әкеліңіз.

	– Кілттер мистер Уилкоксте еді, милорд.

	– М-м... жарайды онда, босай салысымен коктейлін алып, осында келсін.

	Біз Антони Бланш туралы аз-кем әңгімелестік: – Ол Стамбулда жүргенде сақалын өсіріпті, мен кейінірек онысын қырып тастауға көндірдім. – Бір он минуттай уақыт өткен соң Себастьян былай деді: – Жарайды, коктейліне де зауқым соқпай қалды, онан да барып, ванна қабылдайын. – Ол шығып кетті.

	Сағат жеті жарым болатын; бәрі де киінуге жоғарыға шығып кеткен болар деп, мен де солардың соңынан шыққалы тұр едім, дәл табалдырықта қайта оралған Брайдсхедпен кездесіп қалдым.

	– Чарльз, бірер минут кідіріңізші, мен сізге бір жайды түсіндірейін деп едім. Шешеміз бірде-бір бөлмеде ішімдік атаулыны қалдырмауға тапсырма беріпті. Неге екенін түсініп тұрсыз ғой. Егер бірдеңеге көңіліңіз шапса, Уилкоксқа телефон шалсаңыз әкеліп береді. Тек өзіңіздің жалғыз қалған сәтіңізді күтіңіз. Өте ыңғайсыз әрине, бірақ мәселе солай болып тұр.

	– Бұл соншалықты қажетті шара ма?

	– Менің түсінуімде өте қажетті шара. Сіздің хабарыңыз бар ма білмеймін, Себастьян Англияға оралысымен тағы бір ұятты болып қалыпты. Ол Рождество кезінде жоғалып кетіпті. Мистер Самграсс оны кеше кешкілік қана тауып алыпты.

	– Осындай бір сұмдықтың болғанын өзім де сезіп едім. Оған осындай шектеу қою тәсілінің дұрыстығына өзіңіз сенесіз бе?

	– Бұл – шешеміздің таңдауы. Ол жоғарыда жүрген кезде коктейль ішкіңіз келмей ме?

	– Ол менің кеңірдегімде тұрып қалар еді.

	Маған бірінші жолы келген кезде де тұрған, Себастьянның бөлмесімен қатарлас, тек екі бөлменің арасындағы киім ілетін бөлме жиырма жылдай уақыт бұрын ваннаға айналдырылған екен кішкене қуыс бөліп тұрған бөлме берілген. Мыстан терең ғып жасалып, жан-жағын қызыл ағашпен көмкерген бұл ваннаға су толтырар да кемедегі су ағызар шүмекті еске түсіретін қоладан жасалған белжемді тұтқаны басасың. Әйтпесе киім ілетін бөлме кезіндегіден көп өзгерген ештеңесі жоқ екен; мұнда да қыс кезі каминде от үнемі маздап тұрады.

	Әйнектелген суреттердің беті будан үнемі терлеп тұратын, көне креслоның арқалығында кептіруге қойған үлкен ванна сүлгісі тұратын бұл бөлмені емханалардың ванна бөлмесіне теңейтінмін; қазіргі заманның әулетті тұрмысымен үйлестіріп, жағалай айна қойып, никелді заттармен безендірілген осынау мекен есіме жиі оралатын.

	Ваннада біраз жатқан соң орнымнан тұрып, сүлгімен сүртініп жүрген кезде де досымның туған үйінің табалдырығына жағдайсыз күй, жабырқау көңілмен оралғаны туралы ойладым. Халатымды кидім де қай кездегі есік қақпайтын әдетіммен Себастьянның бөлмесіне кіріп бардым. Ол каминнің алдында жартылай киінген қалпы отыр екен, тісті тазалауға арналған стақанын кішкене үстелге қойды да ашылған есік жаққа одырая қарады.

	– А, бұл сіз бе едіңіз? Мен қорқып қалдым.

	– Сөйтіп сіз бәрібір ішімдікті тауып алғансыз ба? – дедім.

	– Не туралы айтып тұрғаныңызды түсініп отырған жоқпын.

	– Құдай үшін, – дедім оған, – басқа-басқа, менімен жасырынбақ ойнамаңызшы. Онан да мені де сыйламайсыз ба?

	– Жай құтыма құйып алған аз ғана дүние еді. Одан бір тамшы да қалған жоқ.

	– Не болып жатыр өзі?

	– Ештеңе емес. Болып жатқаны да жетерлік. Кейін айтам.

	Мен киініп алған соң қайтадан Себастьянға кіріп едім, мен шыққанда қалай отырса – сол қалпы, каминнің алдында, жартылай жалаңаш күйі отырды.

	Қонақ бөлмеде Джулия жалғыз отыр екен.

	– Қане, – дедім мен, – мұнда не болып жатыр?

	– Әй ештеңе де емес, отбасының үйреншікті potin79 ғой. Себастьян тағы да ішіп кетті, енді бәріміз де соны аңдуымыз қажет. Жалықтырудың адам төзгісіз түрі...

	– Бұл оның өзіне де көңілді іс емес.

	– Өзі кінәлі. Неге ғана жұрт сияқты басын дұрыс алып жүрмейді? Айтқандайын, аңдып жүру туралы, сіз мистер Самграсс жөнінде не айтар едіңіз? Чарльз, одан күдікті ештеңе байқамадыңыз ба?

	– Байқамайтын несі бар екен? Сіз қалай ойлайсыз, сіздің шешеңіз соны байқамай ма?

	– Шешем өзіне қажетті дүниені ғана көреді. Бүкіл үйдегілердің бәрін аңдып жүре алмайды ғой. Мысал үшін, менің де егер естіген болсаңыз, отбасыма әкелген ауыртпалығым аз болған жоқ.

	– Мен ештеңе естігенім жоқ, – деп ағымнан жарылдым. – Жақында ғана Парижден келдім емес пе, – кейбіреулер ол туралы бірдеңелерден хабарсыз екен ғой дегенге сендірмек болып сөйледім.

	Сол бір кешкі ас көңілсіз өтті. Кешкі асты көркем безендірілген қонақ бөлмесінде іштік. Себастьян кешігіп келді, барлығының да жүйкелері әбден жұқарса керек, оның сайқымазақша шайқалақтап, дыбыстай ықылық атып кіретініне іштей әзірленіп отырған сияқты. Ол болса, қашанғыдай өзін мінсіз күйде ұстап, бос орынға жайғасты да көпшіліктен кешіккені үшін кешірім сұрады; сонан соң мистер Самграсстың ұзақ монологін бастауына мүмкіндік берді, оның сөзін бөлген ешкім бола қойған жоқ, меніңше, тыңдаған да ешкім болған жоқ-ау деймін. Ол болса, достары, шіркеу патриоттары, икондар, қандала, Роман80 үйінділері, қой мен ешкінің көздерінен әзірленген тағам түрі, француздар мен түрік шенеуніктері туралы – біздің аса көңілді отыруымыз жолында таяушығыстағы осындай кереметтер туралы хикаялар бізге ұсынылды.

	Шампан әкелінген кезде байқап отыр едім, Себастьян өзіне кезек келгенде былай деді: “Маған виски құйыңызшы”. – Уилкокстың жұрттың төбесінен асыра леди Марчмейнге ақырын көз салғанын, оның елеусіз ғана бас изегенін де көрдім. Брайдсхедте қалаған әркімнің алдына бір шөлмектің төрттен бір бөлігі сыятын кішкене ғана графинмен ішімдік қойылатын, Уилкокстың Себастьянның алдына қойған графинге виски орталау құйылыпты. Себастьян әдейі жұртқа көрсетіп, графинін жарыққа қаратып көтерді де шайқап-шайқап, стақанына құйып еді стақанның ернеуіне екі елідей толмай қалды. Сол жерде жұрттың бәрі де әлде нені әңгімелеген болып, дуылдасып кеткен, тек мистер Самграсс қана бір сәтке тыңдаушысыз қалып, бір шамдалды итеріп қоямын деп тұрған ыдыстарға соғыстырып алып еді, отырғандар тағы да тым-тырыс болып қалды. Сонан соң ол леди Марчмейн мен Джулия үстел басынан тұрып кеткенше дастарқан үстіндегі әңгіме тізгінін ешкімге берген жоқ.

	Леди Марчмейн орнынан тұрып бара жатып: – Брайди, көп отырып қалмаңдар, – деген, алайда ол кеште ешкімнің де көп отырғысы келмеген болар деп ойлаймын. Біздің стақандарымызға портвейн шарабы толтырылғаннан кейін графиндер қолма-қол жиналып алынған. Біз стақандарымызды тез-тез босатқан кезде Брайдсхед шешесінің дауыстап кітап оқып беруін сұраған соң бәріміз қонақ бөлмесіне барып жайғастық; леди болса сағат онға дейін үлкен шабытпен “Ешкімнің күнделігін” оқыды да кітапты жауып, бүгін кереметтей қалжырағанын, тіпті шағын шіркеулеріне де кіріп-шығатын жағдайының болмай отырғанын айтты.

	– Ертең аң аулауға кім барады? – деп сұрады ол.

	– Корделия, – деп жауап берді Брайдсхед. – Мен Джулияның құнажын байталын аламын, иттерге еті үйрене берсін. Екі сағаттан аспайтын уақытқа ғана.

	– Рекстің ертең қай уақытта келері белгісіз, – деді Джулия. – Сондықтан оны қарсы алу үшін үйде қалғаным жөн болар.

	– Жиналатын жер белгілі ме? – деп сұрады Себастьян күтпеген жерден.

	– Осында. Флайт Сент-Мериде.

	– Егер ат болса, онда менің де барғым келеді.

	– Әрине, бұл дегенің ғажап. Мен өзім де шақырған болар едім, бірақ атпен салт жүруді өзің жаратпайтын болған соң... Бәлкім Қоңыраушаны81 алармыз. Ол бұл маусымда өте жүрісті екендігін көрсетіп жүр.

	Себастьянның да аң аулауға барғысы келгеніне жұрттың бәрі де керемет қуанып қалды; кеш көңілсіздігі аздап сейілгендей. Брайдсхед виски әкелуге телефон арқылы пәрмен берді.

	– Бәлкім, тағы біреулерге...

	– Маған да әкелсін, – деді Себастьян. Бұл жолы Уилкокс емес қызметші леди Марчмейнге қарап еді, ол тағы да елеусіз ғана иек қақты. Үйдегілердің бәріне де ескертілген. Вискиді енді екі стақанға ғана құйып әкеліп еді, бәріміздің де жанарларымыз алдынан иісі бұрқыраған тәтті тағамды әкетіп бара жатқан кезде сілекейі шұбыра қараған ит көзденіп, қос стақаны ғана бар табақшаға тесірейіп қалыппыз.

	Алайда Себастьянның да аң аулауға шыққысы келгеніне орай туындаған әдемі мамыражайлылық сақталды; Брайдсхед ат бағушыға қағаз жазып жіберген соң бәріміз де өз бөлмелерімізге көңілді қалпымызда бет алдық.

	Себастьян бірден жатып қалды, мен оның бөлмесіндегі каминнің алдында отырып, найымды тұтаттым.

	– Бәлкім, ертең мен де сіздермен бірге барармын? – дедім.

	– Одан қызықты ештеңе де көре алмассыз, – деді ол. Өзімнің не істегім келетінін сізге айтып бере аламын. Алғашқы інді көрген кезде-ақ Брайдсхедтің көзін ала беріп, жақын жердегі бір кабакқа қарай жылыстаймын да күні бойы азаттықтың рақатын көремін. Шынымен-ақ олар менімен маскүнем ретінде қарым-қатынас жасаса, онда мейілі, өздеріне жақсы болса, нағыз маскүнемнің қандай болатынын көрсін. Сонан соң, бәрібір мен аңшылық деген ермекті жек көремін.

	– Айтар несі бар? Мен сізге бәрібір кедергі жасай алмаймын.

	– Айтқандайын, маған ақша бермесеңіз кедергіні мықтап тұрып жасай аласыз. Олар биылғы жазда менің жеке есеп-шотымды жауып тастаған. Менің ең басты қиыншылығым осыдан туындап жатыр. Рождествоның бақыт әкелуі жолында сағатым, портсигарым бәрі де кеткен, демек ертеңгі қаржы үшін сізге өтініш жасауыма тура келеді.

	– Олай ете алмаймын. Бұның мүмкін емес екенін сіз өте жақсы білесіз.

	– Мүмкін емес пе, Чарльз? Қайтеміз енді? Өзім-ақ амалдап көрермін. Қазір мен өзім амалдауға келгенде керемет епті болып алғанмын. Басқа түскен соң баспақшыл боласың да.

	– Себастьян, мистер Самграсс екеуіңіздің араларыңызда не болғанын айтыңызшы?

	– Түскі ас тұсында ол сіздерге үйінділер, қашырлар және жергілікті көруге болар жерлер туралы әңгіме айтып берді емес пе – осының бәрі де оның өзі көрген дүниелер. Біз жай ғана әркім өз жолымен кетсін деп шешкенбіз, бар болғаны осы ғана. Шын мәнінде байғұс Сами82 соңғы сәтке дейін төзімділік көрсетіп бақты. Мен ол ең соңғы сәтке дейін өзін солай ұстар деп үміттеніп едім, алайда менің “бақытты Рождеством” туралы әңгімелеймін деп мейлінше аңғырттық танытып ала жаздады. Шамасы, мені өте әдемі жан ретінде айта беретін болса, онда өзінің оққағарлық қызметінен айырылып қаламын деп қорқатын болуы керек.

	Түсінесіз бе, оған ол өте пайдалы. Ол ұрлыққа бейім деп айта алмаймын, жоқ. Ақша мәселесіне келгенде мейлінше адал. Алайда оның несиеге алған сомалардың шығынын әр ұсақ-түйегіне дейін қалдырмай жазып жүретін бір, қарғыс атқыр, кітапшасы бар, кез келген минутта онысын шешеме, болмаса адвокаттарға көрсете қояды. Бірақ та оның дүниенің төрт бұрышын аралап көргісі келеді, менің арқамда университеттің қарапайым оқытушылары сияқты құдай бұйыртқан бұрышты қанағат қып жата бермей жайы жарасып, біраз жерді саяхаттап та келді. Ол үшін ең қолайсыз жағдай менімен дәмдес болғаны ғана, алайда біз оны көп кешікпей реттейміз.

	Өзіңіз де түсініп отырғандай, біз үлкен саяхат үрдісінде құлашты алыстан сермеп бастағанбыз, барлық барар жеріміздегі аса көрнекті адамдарға алып барған хаттарымыз болды, сөйтіп Родоста әскери-губернаторға тоқтадық, Константинопольде арнаулы жіберілген адамдікінде-елшінікінде болдық. Сами үшін мұның бәрі де ең басты ынтықтыру құралы болды. Әрине, оның өз міндет-борышы бар болатын, үнемі мені көзден таса қылмауға тиіс болатын, алайда сәті түскенде жұртқа мені бұл бір ессіз адам деп жамандай да жүруге асығатын.

	– Себастьян!

	– Әрине, бұл дұрыс емес еді, – ал менің өз қолымда ақша болмағандықтан, одан бөлектеніп кету деген мүмкін емес болатын. Ол тіпті менің шайым үшін де өзі төлейтін, сатушыға тиын-тебен берген бойда кітапшасына қолма-қол түртіп қояр еді. Бірақ та Константинопольде менің бір жолым болғаны бар. Бір әдемі кеште Сами менен көз жазып қалды, біреулермен карта ойнап, біраз ақша ұтып алдым да ертеңіне тағы да оның жанынан тайып кетіп, Токатляндағы барға барып, өз жанымның рақаты үшін емін-еркін бір отырған сәтімде маған кім ұшырасты деп ойлайсыз? Сақал қойып алған Антони Бланш пен оның жаңа бір еврей досы екеуімен кездестім. Екі иінінен дем алып, мені іздеп жүрген Сами алқын-жұлқын кіріп келгенше Антонидан мен ондықты алып та үлгірдім. Одан кейін ол мені бір секунд та көзінен таса қылған жоқ; елшіліктің қызметкерлері бізді Пирейге жүретін кемеге отырғызып, біз жүзіп кеткенше қасымызда болды. Ал Африкада бәрі де оңай болды. Түскі астан кейін асықпай басып, тысқа шықтым да ондығымды сол жердің ақшасына Куктан айырбастап алып, Самиді ізімнен адастыру үшін Александрияға жүретін кеме туралы сұрастырған болдым, ал өзім автобуспен айлаққа келіп, американша сөйлейтін бір теңізшімен танысып, кеме жүзіп кеткенше соның каютасында тығылып отырдым. Сөйтіп, қиналмай-ақ қайтадан Константинопольден бір-ақ шықтым.

	Антони өзінің еврей досымен бірге базардың жанындағы жартылай құлағалы тұрған шағын үйде тұрады екен. Мен суық түскенше сонда болдым да, Антони екеуіміз оңтүстікке қарай сапар шектік, алдын ала келісіп қойғандай үш аптадан соң Самимен Сирияда ұшырастық.

	– Сами қарсы болған жоқ па?

	– Ол меніңше, өзінің сол кездегі сұмдық күйінен ересен қанағат тапқан сияқты. Рас, жоғарғы топтағы адамдардың арасына оның қайтадан түсуінің сәті болған жоқ. Ең әуелі ол біраз мазасызданды. Алайда мені іздеуге бүкіл Жерорта теңізінің флотын тіміскілеп шықпау үшін Константинопольден жедел хат соғып, хал-күйімнің жақсы екендігін, тек қана Оттаман банкісіне ақша салып жіберуін сұрадым. Жедел хатты алысымен ол сол сәтте-ақ Константинопольге жетіпті. Әрине, оның жағдайы анау айтқандай мәз емес еді, өйткені мен кәмелетке толған азамат болғандықтан, әрі әзірге психикалық ауытқуға ұшырамағандықтан, мені оның тұтқындауға хақы мүлде жоқ болатын. Және де өзі әзірге менің ақшаммен алшаңдай басып жүріп, мені аштан қатырып қоятын, ол аз болса өзі нағыз ақымақ болып қалмау үшін шешеме болған жайды хабарлай алмайтын да еді. Қай қырынан қарасаң да міскін Самидын тағдыры менің қолымда болатын. Ең алғашында осы бәлемен біржолата қоштасу да ойымда болған, алайда бұл жерде Антонидің ақылы дұрыс болды; ол істі ушықтырмай-ақ бәрін де түсіністікпен шешу қажет деген еді, бәрі де ойдағыдай орындалды. Сөйтіп, мен осындамын.

	– Рождестводан кейін ғой.

	– Иә. Мен өзіме аса бір көңілді Рождество жасағым келді.

	– Сонда қалай? Жасай алдыңыз ба?

	– Солай шығар? Есімде көп ештеңе қалмапты, ал бұл дегенің жақсылықтың белгісі, солай ғой?

	* * *

	Келесі күнгі ертеңгі тамаққа Брайдсхед алқызыл киім киіп келсе, Корделия өзінің ғажайып амазонкасын83 киіп, аппақ мойын шарфын мойнына орап алған екен, ал күнделікті костюмімен келген Себастьянды көргенде иегін көтеріп қойып сөйлегені:

	– Ой, Себастьян, мұның жарай ма екен! Өтінемін, киіміңді ауыстырсаңшы. Аңға шыққанда киетін киімің саған керемет жарасады ғой!

	– Оны бір жерге тығып тастаса керек, Гиббс таба алмай қойды.

	– Бұл – ертегі. Сені оятқанымша-ақ бәрін де өзім тауып, реттеп қоюға көмектескенмін.

	– Онда біраз дүние жоғалып кетіпті.

	– Мұның бәрі де осындағы адамгершілік дегенге керемет әсер етеді. Сен білесің ғой, бұл маусымда Стрикленд-Винебластердің қаншалықты өзгергендерін білесің ғой. Олар тіпті ат қосшылардың цилиндр-шляпаларын да жымқырыпты.

	Аттарды әкелген кезде сағат он бірге он бес минут қалған, бірақ үйден басқа бір де біреуі төменге түскен жоқ. Олар Себастьян мінген аттың дүбірінің үйден әбден алыстап кетуін күтіп отырғандай.

	Жұрттың бәрі аттарына мініп болғанда Себастьян мені холлға шақырып алған. Шляпасы мен биялайы жатқан үстелінің үстінде ат айдағыш солқылдақ шыбықпен қатар құтысы да жатыр еді. Ол құтысын көтеріп, шайқап еді онысының бос екені байқалды, ішімдік құйып әкелуді тапсырған екен, онысынан ештеңе шықпаса керек.

	– Көрдіңіз бе, – деді ол, – сенім артуға да жарамай қалыппын. Жынданған мен емес, олардың өздері. Сіз енді ақша беруден бас тарта алмассыз.

	Мен оған бір фунттық қағазды ұсындым.

	– Тағы да.

	Екінші қағазды бердім де есік алдында тұрып, оның атқа қалай мінетінін қарап тұрдым. Ол ағасы мен қарындасының соңынан желе жөнелді.

	Дәл сол кезде дәл бір режиссердің белгісімен сахнаға шыққандай жаныма мистер Самграсс келіп, қолтығымнан алды да оты жанып тұрған каминнің жанына қайтадан алып кірді. Ол отқа өзінің мінсіз қолдарын қақтап, жылытты да, бетін бұрып, каминге арқасын жылытты.

	– Сөйтіп, Себастьян түлкі аулауға кетті ғой, – деді ол, – біз ғой өзіміздің кішкентай қамқорлық жасауымызды бірер сағатқа кідірте тұрамыз.

	Мен мистер Самграсстың бұлайша тіл қатуына көнгім келмейді.

	– Сіздің “үлкен сапарыңыз” туралы хабардармын, – дедім.

	– А-а, өзім де солай ойлап едім, – деді мистер Самграсс ешқандай қысылып-қымтырылмастан-ақ, қайта бәрін біліп тұрған әңгімелесушінің болғанына қуанғандай.

	– Біздің қожайын әйелге осының бәрін айтып, жанын қинағым келмеді. Бәрін айт та бірін айт, мәселе өзіміз күткендегіден әлде-қайда оңтайлы шешілді ғой. Алайда, Себастьянның Рождествоны қалай тойлағанын айтып, түсіндіруді өзімнің борышым санаймын. Сіз, шамасы, кейбір сақтық шаралары қарастырылғанын кеше кешкілік байқаған боларсыз?

	– Байқадым.

	– Тым асыра сілтеп жібергендерін байқадыңыз ба? Мен сізбен әбден келісемін, оның үстіне олардың бұл әрекеттері осынау үйде тып-тыныш өмір сүруімізге қауіп төндіріп отыр ғой. Бүгін ертеңгілік леди Марчмейнмен ұшырасып қалдым. Төсегімнен тұрған бойда екен деп ойлап қалмаңыз. Сөйтіп ол кісімен әңгімелестім. Меніңше, бүгін қатал тәртіп біраз босаңситын болар деп ойладым. Дәл кешегі кештегідей ауыр отырыстың қайталануын ешкім де қалай қоймас. Отырғандардың көңілдерін аулаған еңбегіме тиесілі алғысты ести қоймаған сияқтымын.

	Себастьян туралы мистер Самграсспен сұхбат құру маған соншалықты жиіркенішті, алайда былай деуіме тура келді:

	– Бүгінгі кеште бәрі де ойдағыдай бола қояды дегенге сене алмай тұрмын.

	– Қойыңызшы тіпті! Бүгінгі жылдай ұзақ күні де Брайдсхедтің қырағы назарында жүрсе де ме? Онда да бір есебін табады демексіз бе?

	– Ол жағын білмедім. Қыл-қысқасын айтқанда, мұның бәрінде менің шаруам шамалы.

	– Ақиқатын айтқанда, отбасының ортасында ойдағыдай оралғаннан кейін менің де жұмысым жоқ. Жай ғана леди Марчмейн кеңесімді сұрап, маған үлкен құрмет көрсетті. Олардың бізге жасаған қамқорлықтары сияқты, сөздің шыны, мен Себастьянға ондай қамқорлық көрсетіп жүргенім жоқ қой. Маған үшінші стақан портвейн жетпей тұрады, маған кітапханаға қойылатын коктейль табақшасы жетпейді. Және сіз бүгінгі кеш туралы өз ойыңызды анық айттыңыз. Неге солай дедіңіз? Себастьян дәл бүгін еш нәрсеге ұшырай қоймас. Ең әуелі оның ақшасы жоқ. Ол жөнін мен де ойластырғанмын. Тіпті оның сағаты мен портсигары менде, жоғарыда жатыр. Тіпті ештеңеден де қауіптенбей-ақ қоюға болады... әрине, бір ақымақ табылып, оның қалтасын томпайтып жібермесе. А, леди Джулия, қайырлы таң, қайырлы таң. Мынау жаппай аңшылықтың қызығына берілген тұстағы үйкүшіктің көңіл күйі қалай?

	– Үйкүшіктің көңіл күйі жақсы, рахмет. Тыңдаңызшы, бүгін мұнда Рекс Моттрем келуге тиіс, мен дәл кешегі кештің бүгін де қайталануына жол бере қоймаспын. Шешеммен біреудің сөйлесуі керек шығар.

	– Сол біреуіңіз сөйлесіп те қойған. Мен оған кіріп-шыққанмын. Бүгін бәрі де ойдағыдай болар деп ойлаймын.

	– Құдайға тәубе. Сіз бүгін сурет саласыз ба, Чарльз?

	Мен келген сайын бақтағы бөлмеге бір медальонның суретін салып кету дәстүрге айналған. Үйде қонақтар өте көп болғанда солардың бәрінен де оңашаланып, өзіңмен-өзің болып кетуге бұл өте бір жақсы сылтау болатын, менің бұл бақтағы бөлмем тұрғындардың біреуі уақыт тауып келіп, басқа біреудің үстінен шағым айтып кететін балалар бөлмесі сияқты өте бір оңтайлы, қалтарыс орын болатын, сонда да мен сол күні үйде болған әңгімелер мен оқиғаларды артық күш жұмсамай-ақ біліп отыратынмын. Бұл кезге дейін үш медальон даяр болатын, олардың әрқайсысы да жақсы болғанымен, өкінішке орай, оларды сала бастағаннан бері бір жарым жыл өткендіктен, өнерді тануым және шеберлігім өзгергендіктен, олардың әрқайсысы әр түрлі тәсілмен салынған еді. Бір тұтас безендіруші мақсатты ұстанған дүние ретінде шыға қоймағандай. Сол күні ертеңгілікте мен бұрынғыдай бақтағы бөлмеден тыныш сәтті соншалықты іздегенмін. Сол бөлмеге асығыс жетіп, бірден-ақ жұмысқа қызу кірісіп кеттім. Джулия менімен бірге барып, жұмысымның барысын бақылап отырды, біз әрине Себастьян туралы сөз қозғадық.

	– Шынымен-ақ бұл тақырып сізді ешқашан жалықтырмай ма? – деп сұрады ол – Неліктен бәріміз де онымен әуреленіп жүруіміз қажет?

	– Себебі біз оны жақсы көреміз?

	– Онда тұрған не бар? Меніңше, өзім де оны өзімше жақсы көремін, маған түсініксізі неге оның жұрт сияқты жүре алмайтындығы. Түсінесіз бе, мен бір құпиясы бар отбасында өстім, ол құпия – әкем. Ол туралы бала кезімізде балалардың көзінше, қызметшілердің көзінше бөтен әңгіме айтуға болмайтын. Егер шешем Себастьяннан тағы бір құпия жасап алар болса, бұл енді өте артықтау болмақ. Шынымен-ақ ол нағыз маскүнем болып кеткісі келсе, ондайды ешкім сөкет санамайтын Кенияға неге кетіп қалмайды?

	– Неге басқа бір жерге емес, дәл Кенияға барып, бақытсыз күн кешуге тиіс?

	– Өп-өтірік аңқау бола қалмасаңызшы, Чарльз. Бәрін де жақсы түсініп тұрсыз ғой.

	– Былайша айтқанда, бұл сіз үшін соншалықты ыңғайсыз емес пе? Қысқасын айтқанда, бүгін кеште Себастьянға қарсы бірдеңе ойластырмаса, үлкен қолайсыздық болуы мүмкін. Ол қазір өте қиын көңіл-күйде жүр.

	– Бос сөз, аңшылықпен өткізген күн оны сергітеді.

	Бұлардың бәрінің де оның аңшылығының кереметтей әсер етеріне әбден сеніп жүргендерін көрудің өзі кісіні тебіренткендей еді. Леди Марчмейн де ертеңгілік маған кіріп, өзінің атын шығарған өте бір жеңіл мысқылымен күліп тұрып былай деген;

	– Мен қашан да аңшылық дегенді жек көремін, – деген ол – Меніңше, ол ең жақсы деген адамдардың өздерін қатқылдандырып, арсыздандырып жіберетін сияқты. Неліктен екенін қайдам, адамдардың аңшылық киімдерін киініп, ат үстіне мінсе-ақ болды, олардың әлдебір прусактарға84 айналып жүре беретіндерін түсінбеймін. Ал олар аңшылықтан оралған соң қалай лепіреді дейсіз. Олармен бірге неше дүркін кешкілік бірге тамақтанып жүргенде өзіме әбден таныс еркектер мен әйелдердің әңгімелеріне құлақ түріп отырып, бәрінің де өздеріне әбден риза, шуылдақ арсыздарға айналып кететіндеріне таңданып, жағамды ұстайтынмын!.. Алайда қазіргі бұлардың осынау мінездері өткен ғасырлардан мұра болып келе жатса керек, қалай болғанда да Себастьянның оларға ілесіп кетуінің өзі жүректегі салмақты жеңілдеткендей. “Үрейленердей ештеңе де бола қойған жоқ, деп ойлаймын, – ол аң аулауға кетті ғой!”. Менің жалбарынуымды аспандағы ием естігендей көрінеді.

	Ол менің Париждегі тіршілігім туралы сұрастырды. Мен оған терезесінен өзен және Париж құдай-анасының мұнарасы көрініп тұратын өз пәтерім туралы айтып бердім.

	– Менімен бірге Себастьян да онда бірге барып, қонақ болып қайтар деген үмітім бар.

	– Иә, ол керемет болар еді, – деп леди Марчмейн әлде бір орындалмас дүниені армандағандай күрсініп салды.

	– Және ол бізге, Лондонға да келер деген де үмітім бар.

	– Чарльз, оның мүмкін емес екенін жақсы білесіз ғой. Лондон ең бір қолайсыз мекен. Ол жерде Себастьянды тіпті мистер Самграсстың өзі ұстап тұра алмаған. Біздің үйде құпия жоқ қой, ол бүкіл Рождество күндері жоғалып кеткен ғой. Мистер Самграсс оны есеп-шотқа төлейтін қаржысы болмай қалып, бізге қоңырау шалғанының арқасында әрең тапты ғой. Бұл өте қорқынышты. Жо-жоқ, ол осында, біздің жанымызда жүргенде өзін ұстай алмай жүрген кезде Лондон туралы мүлде айтудың қажеті жоқ... Біз оны осында әлі де біраз ұстауымыз қажет, жайы жарасып, жақсы болуы үшін, аздап күтіп-бағып, аң аулатып дегендей жүдеп-жадағанын қалпына келтіруі үшін біраз қамқорлық жасауымыз қажет, ал сонан соң мистер Самграсспен бірге тағы да шетелге жіберуіміз қажет... Көрдіңіз бе, мен мұның бәрін де бір рет бастан кешкенмін ғой.

	Бұл сөзге айтылмай қалған: “Күйеуіңізді сіз ұстап тұра алмадыңыз, ол сізден қашып кетті. Себастьян да сөйтеді. Себебі, екеуі сізді жек көреді!” деген жауап екеуіміздің де көкейімізде тұр еді.

	Төмендегі жазықтан аңшылардың кернейлерінің даусы естілді.

	– Әнеки, олар да келе жатыр. Біздің орманға келіпті. Оған бәрі де ойдағыдай болды-ау деп үміттенемін.

	Сөйтіп, Джулия және леди Марчмейн екеуімен де әңгімелескенде оларды ұқпағандықпен емес, керісінше өте жақсы түсінгендіктің салдарынан өзімді апарып, тұйыққа тіреп қойғандай болдым. Брайдсхед түскі асқа келген кезде де осы тақырыпта сөз қозғадық – өйткені осынау мәселе бұл үйде дәл бір үлкен пароходтың трюмінде85, төменде тіпті ватерлинияның86 да төменгі жағынан люктің87 саңылауынан сыздықтап шығып жатқан өрттің улы, сонан соң ауа тазартатын жүйеден сыртқа қарай лап қойған қара қошқыл түтіні сияқты барлық айналаға жайылып, улап болған. – Брайдсхедпен отырған кезде мен өзіме бір бейтаныс әлемде, жанартаулардан қалған Ай бетінің ауа жетпегеннен өкпе қысылардай биікте жалаңаш, өлі табиғатында отырғандай сезіндім.

	Ол былай деді:

	– Мен ол маскүнемдік дертіне шалдыққан-ау деп ойлаймын. Онда бұл өте үлкен қасірет, біз оны арашалап алып қалу үшін жаппай көмектесуіміз керек. Мен бұрын ішкісі келген кезде өзін тоқтатпай іше беруін әдейі жасайтын қырсықтығы болар деп қорқатынмын.

	– Солайы солай болды ғой, біз екеуіміз де солай ішетінбіз. Және ол қазір де менімен бірге қашан және қанша ішкісі келгенін тартынбай ішіп жүреді. Сіздің шешеңіз маған сенім артқан болса, онда оның осы деңгейден аспауын бақылай алар едім. Ал егер сіздер оны өздеріңіздің ем-домдарыңызбен, бақылау-байқауларыңызбен қыр соңынан қалмайтын болсаңыздар, онда ол бірнеше жылда-ақ қаусап та болады.

	– Көрдіңіз бе, қаусап қалу – бұл күнә емес. Құдайдың алдында ешкім де міндетті түрде пошта мен байланыстың министрі, болмаса король сарайы маңының аңшылықты қадағалаушы шенеунігі, немесе сексенге келсе де күніне он шақты миль жерді жаяу жүруге міндетті емес.

	– Күнә емес, – деп қайталадым. – Құдайдың алдында міндетті емес. Сіз тағы да дін туралы айтып тұрсыз ба?

	– Ал мен бұл тақырыпты ешқашан ұмытқан емеспін.

	– Білесіз бе, Брайди, егер мен бір кездері католик болғым келсе, онда мен сізбен бес минут қана сөйлессем, бәрін де қолмен сыпырып тастағандай етуге сол уақыт жеткілікті болар еді. Сіздің ойға қонымды тұжырымның өзін толық мағынасыздыққа жетелей жөнелетін таңқаларлықтай қабілетіңіз бар.

	– Сіздің бұлай деуіңіз таңқаларлық екен. Мұндай пікірді мен басқа адамдардан да естіп едім. Кейде мен өзімнен дін қызметкері шықпас деп ойлаймын. Шамасы, менің басымның жаратылысы солай шығар.

	Түскі ас тұсында Джулия өз қонағын тосумен алаңдап отырды. Ол машинаға мінді де оны қарсы алу үшін станцияға кеткен еді, шайға дейін олар Брайдсхедке келіп те үлгірген болатын.

	– Шеше, Рекстің Рождествоға әкелген сыйлығын қарашы! Рождество сыйлығы дегені тас сауытының үстіне гауһар тастардан Джулияның есімі тізбектеліп жазылған кішілеу ғана тірі тасбақа болатын, ол да тіршілік иесі болғандықтан, жылтыр паркет еден үстінен тайғанақтаса, бірде көпшіліктің көзайымы болу үшін шағын үстел үстіне көтеріліп қойылады, енді бірде біреудің қолы сәл тиіп кетсе сауытына жасырына қалады да көп кідірмей-ақ құж-құж әжімді мойнын қылтыңдатып, топан су басқанға дейінгі заманнан бері келе жатқандай сұрғылт басын шайқалақтатып, кілем үстімен жорғалап бара жатады; ол мен үшін есте қалғандарды іліп алып, көз алдымызда одан да күрделірек істер болып жатса да, көңілді басқа жаққа аудара тұрудың құралы болып көрінеді.

	– Құдай-ау, – деді леди Марчмейн, – шынымен-ақ мұның өзі кәдімгі тасбақа болғаны ма?

	– Ал бұл өлгенде не істейміз? – деді мистер Самграсс. – Бұл сауытты басқа тасбақаға кигізуге болмай ма екен?

	Рекске Себастьян туралы ескертіп қойса керек – әйтпесе Брайдсхедтегі көңілсіздеу ортаға шыдамаған да болар еді – ол бірден-ақ бұл күйден шығудың жолын нұсқады. Ол шай үстінде көңілді үнмен бұл мәселе жөнінде әңгіме қозғаған, күбір-сыбырдан аспайтын әңгімеден соң оның күркіреген үнінің өзі бәрімізді бір жеңілдетіп тастағандай.

	– Оны Цюрихтегі Баретусқа жіберу керек. Баретус – мұндайға нағыз керекті кісі. Ол өзінің санаториясында күн сайын нағыз кереметтерді жасап жатады. Чарли Килкартнидің қалай ішкенін білесіздер ме?

	– Жоқ, – деді леди Марчмейн жүзіне өзінің сүйкімді мысқылының табын түсіріп тұрып. – Чарли Килкартнидің қалай ішкендігін білмейміз-ау деп қорқамын.

	Джулия тасбақасына бұрыла беріп, өзінің болашақ жарын шешесінің келекелегі үшін қасын керді, алайда Рекс Моттрем мұндай елеусіз ғана аяқтан шалуды елей қояр кісі емес еді.

	– Оған бұрынғы екі әйелі де қолдарын бірден сілтеп қойған болатын, – деп ол әңгімесін жалғастырды. – Ал ол Сильвиямен некеге отырарда қалыңдығы оның Цюрихқа баруын шарт етіп қойған. Оған да көмектесті. Үш айдан кейін мүлде басқа адам болып оралды. Содан бері, тіпті Сильвия одан кетіп қалса да, Чарли бір тамшы ішімдік ұрттап көрген емес.

	– Неге?

	– Қалай деуге болар, бейшара Чарли ішкілікті қойғаннан кейін бір түрлі қытымыр болып кетті. Бірақ мұның әңгімеге қатысы жоқ.

	– Иә, иә, солай ғой. Менің түсінігімде бұл бір үміт күтердей тарих екен.

	Джулия тағы да тасбақасына көңілсіздеу мойын бұрды.

	– Ол өзі жыныстық ауытқуы бар кісі, ондай сорақылықпен де айналысады.

	– Оһ байғұс Себастьянды Цюрихте қандай адамдармен дидарласу күтіп тұр десеңізші!

	– Әрине, онда бірнеше ай бұрын орындарды жұрт иемденіп қояды, бірақ та мен өтініш жасасам, олар қысылып-қымтырылып бір кісіге орын табар еді. Менің бүгін-ақ осы жерден қоңырау шалуыма болады.

	Жақын жанға көмектесуге деген Рекстің ынтамен кісіге үрей тудырардай жігермен іске жедел кірісіп кетуі үй шаруасындағы әйелге қажеті жоқ шаңсорғышты тықпалап ұсынғанға ұқсас әрекет еді.

	– Біз ол жөнінде ойланайық.

	Корделия аңшылықтан оралған кезде біз осы мәселе төңірегінде ойлануда едік.

	– Джулия, бұл сұмдық қой! Бұл не өзі?

	– Рекстің Рождествоға арнаған сыйлығы.

	– Ой, кешіріңіз. Аузыма келгенді ойланбай айта салатыным бар. Қандай қатыгездік! Бұл міскіннің жанын қандай қинады екен.

	– Олар мұны сезбейді де.

	– Иә деген. Оны қайдан білесің? Сезе алатынына бәс тігемін.

	Ол бүгіндікке көрмеген шешесін сүйіп, Рекстің қолын алды да, өзіне қуырған жұмыртқа әкелу үшін жалшыға телефон соқты.

	– Миссис Барнидікінен шай ішкем, сол кісінің телефоны арқылы машина шақырттым ғой, бәрібір қарным керемет ашып тұр. Күн – ғажап! Джин Стриклэнд-Винеблс дәл шалшықтың үстіне жығылып қалды. Біз болсақ Бенджерстен Аппер-Истриге дейін тоқтамастан сау желіспен бардық. Шамасы бес мильдей болып қалар, иә, Брайди?

	– Үш мильдей шамасында.

	– Біз енді төтелей тартқан жоқпыз ғой. – Аузын қуырылған жұмыртқадан босатпаған күйі ол үзіп-жұлып, бүгінгі аңшылықтары туралы айта бастады. – Джиннің шалшықтан тұрып келе жатқанын көрсеңдер ғой.

	– Себастьян қайда?

	– Себастьян біржола масқара болды. – Баланың үнімен жеткен жалғыз ауыз сөз марқұмға бағышталып соғылған шіркеу қоңырауының даусындай болып естілді. Бірақ ол сөзін жалғастыра берген; – Қарапайым жандар киетін адам көргісіз сюртук88 киіп, салпылдаған галстугін тағып, дәл бір капитан Морвиннің салт атқа мінуді үйрететін мектебінің оқушысы сияқты аң аулауға барыпты! Жиналған кезде мен байқамаппын және басқалар да байқамады-ау деп үміттенемін. Ол не әлі келген жоқ па? Шамасы адасып кеткен шығар.

	Уилкокс шайдан кейінгі дастарқанды жинастыруға келгенде одан леди Марчмейн.

	– Лорд Себастьян әлі көрінбей ме? – деп сұрады.

	– Жоқ, мәртебелім.

	– Шамасы шай ішуге біреулерге соққан болар. Бұлай ету оның әдетінде жоқ болатын.

	Содан жарты сағат өткен соң табақшамен коктейлін көтеріп кірген Уилкокс былай деді:

	– Лорд Себастьян Саут-Твайнингтен телефон соғып, өзіне машина жіберуді сұрады.

	– Саут-Твайнинг дейді? Онда кім тұрушы еді?

	– Ол қонақ үйде тұрып, қоңырау шалды, мәртебелім.

	– Саут-Твайнинг, – деп қайталады Корделия, – жолдан мүлде қиыс кетіп қалыпты-ау.

	Ол келген кезде беті алаулай қызарып, қос жанары жарқылдап тұр екен, мен оның айтарлықтай-ақ деңгейде мас екенін байқадым.

	– Менің қымбатты, ұлым, – деді леди Марчмейн. – Сенің қайтадан әдемі болып көрінуің қандай жақсы еді. Таза ауаны жұтып, түзде қыдырып келгеніңнің өзі саған пайдаға асқандай. Егер көңілің шапса ішімдігіңнен іше ғой.

	Оның аузынан шыққан бұл сөзде ересен ештеңе жоқ болатын. Бұдан жарты жыл бұрын мұндай сөз айтылмаған болар еді.

	– Рахмет, – деді Себастьян. – Иә, мен ішейін.

	* * *

	Дененің бір бөлігіне ғана тиетін, бірақ сүйегіңді сындырып, естен тандырып кетпесе де тәніңді ауыртып кетер соққының екіншісі болар-ау деп ойлаудың өзіне қуатың жетпестей көрінеді; кешкі тамақ үстінде Себастьянның қарсы алдында отырып, оның лайланған жанарын, қолапайсыз қимылын көргенде, оның қырылдаған үнін, ұзақ уақыт тымпиып отырып-отырып, ойсыз әлденені айтып қалатын сөздерін естіген кезде дәл осындай күйде болдым. Ақыры леди Марчмейн мен Джулия және жалшы-даяшылар бөлмеден шығып кеткен соң Брайдсхед былай деді:

	– Себастьян, сенің барып ұйықтағаның жөн болар еді.

	– Алдымен портвейн ішіп алайын.

	– Иә, көңілің ауса, портвейніңді іш. Бірақ қонақ бөлмеге жолама.

	– О-ох, көптеу болып кетіпті, – деп Себастьян иегін қақты. Баяғыдағы керемет жақсы күндеріміз сияқты. Ондай керемет күндерде жігіттердің шайқап алатындықтары сонша, қыздардың жандарына баруға шамалары келмей қалатын. (“Баяғыдағы керемет күндердегідей еместігін айту қажет, – дегенді айтты мистер Самграсс сәл кейінірек. Шамасы менімен жүргізіп отырған достық әңгіменің соңына нүкте қойғысы келсе керек. – Оның айырмашылығын айқындау оңай емес. Әлде көңіл көтеру азайып кеткен, әлде жолдастық рух жоғалған. Және де егер біле-білсеңіздер, ол күндіз аңшылықта жүргенде-ақ ішіп алды-ау деген күдігім бар. Ақшаны қайдан алған десеңізші?”)

	– Себастьян ұйықтауға кетті, – деді біз қонақ бөлмеге келген кезде.

	– Солай ма? Сізге кітап оқып беру керек пе?

	Джулия мен Рекс отыра қалып, безик ойнауға кірісті, секірген кішкене шарлардан үрейленген тасбақа басын сауытының ішіне жасырды; леди Марчмейн жайғасып отырып, дауыстап “Ешкімнің күнделігін” оқыды, алайда ол көп кешікпей жататын уақыттың болғанын хабарлады.

	– Мен тағы да кішкене ойнайыншы шеше, рұқсат па? Енді бір үш партия ғана.

	– Жарайды, қымбаттым. Тек ұйықтар алдында маған кіріп шық, жарай ма? Мен оған дейін ұйықтамаймын.

	Мистер Самграсс екеуіміз Джулия мен Рекстің осы бөлмеде оңаша қалғылары келіп отырғандарын сезгендіктен, орнымыздан көтеріліп шығып кетуге ыңғайландық; Брайдсхед оны сезе қоймаса керек, креслоға жайғасып отырып алып, бүгін қарап үлгірмесе керек, “Таймс” газетіне үңілді. Біз өзіміз жататын үйдің екінші бөлігіне келген кезде мистер Самграсс: “Баяғыдағы керемет жақсы күндер сияқты емес”, – деді.

	Ертеңгілік мен Себастьяннан:

	– Турасын айтыңызшы, мен осында қалғанда сізге керекпін бе? – деп сұрадым.

	– Жоқ, Чарльз, керек емессіз.

	– Менің әлдеқандай көмегім қажет емес пе?

	– Ешқандай да.

	Сөйтіп мен өзімнің қайтатыным туралы айтуға және оның шешесінен кешірім сұрауға бет алдым.

	– Чарльз, мен сізден бірдеңе сұрайын деп едім... Сіз кеше Себастьянға ақша бердіңіз бе?

	– Иә.

	– Түсінбеймін, – деді ол. – Қалай да түсіне алмаймын, қалайша осылай қаскөй, жаны ашымас бола аласыздар?

	Ол үнсіз отырып қалды, алайда жауап та күтетіндей және жауап берердей де ештеңе жоқ еді.

	– Мен сізді кінәлайын деп отырғаным жоқ, – деді ол. – Құдай куә ғой, егер біреуді кінәлаған болсам. Балаларымның қандай да бір осалдығы – менің осалдығым. Бірақ та мен түсіне алмаймын. Қай жағынан алып қарасаң да ерекше сүйкімді жанның аяқ астынан күрт өзгеріп, осынша мақсатсыз қатыгез әрекетке барғанын түсіне алмаймын. Бәріміздің де сізді неліктен сонша жақсы көргенімізді де түсінбеймін. Сіз о бастан-ақ бізді жек көрдіңіз бе? Неліктен жазықты болғанымызды да ұға алмай отырмын.

	Мен мызғымаған қалпымда қалдым; оның қайғы-мұңы жүрегімнің бір пұшпағынан да қолдау таба алмады. Бір кездегі көрініс кезінде де дәл осындай күй кешкен едім. Мен оның аузынан: “Біз сіздің бақытсыз әкеңізді де бұл жайдан хабардар етіп қойдық” деген сөзді естуге де даяр едім. Бірақ та автомобильге отырып жатып, Брайдсхедке қоштасу көзіммен соңғы рет мойын бұрғанымда онда мен өзімнің бір бөлігімді қалдырып бара жатқандай сезіндім; және де қазіргі кезде қайда барсам да маған әлдене жетпей тұрады, содан да жер астына апарар жол ақысын өтеу үшін бір кездері өзінің көміп тастаған бар байлығын іздеп, қаңғылестеген адамға ұқсаймын.

	“Мен мұнда енді ешқашан да оралмаймын”, – дедім өзіме-өзім.

	Оксфордтан өзім тауып, өзім ашқан қабырғадағы аласалау есік мен шыққан соң қатты жабылды; оны мен енді ашар болсам, ешқандай да сиқырлы бақ көзіме түсе қоймас.

	Мен маржан сарайдың қараңғы қабырғалары мен мұхит астының тербетілген ну орманның тұтқынынан босанып, күннің жарық сәулесі төгіліп тұрған жарыққа қарай сүңгіп шыққандаймын.

	Соңымда не қалды? Жеткіншектік шақ па? Есейген тұс па? Романтика ма? Сиқырлаушы заттар сияқты кішкене ғана сырты жылтыратылған жәшікше, онда жатқан биллиардтың жасанды қара шарларымен бірге сиқырлы қара таяқша, екіге бүктелетін тиын, қуыс шамдалдан өткізуге болатындай қауырсыннан жасалған гүлдер...

	– Мен елестен құтылдым, – дедім өзіме-өзім. – Бұдан былай үш өлшем әлемінде өмір сүріп, өзімнің бес сезімімді басшылыққа аламын.

	Содан бері мен мұндай әлемнің жоқтығына өзімді сендірдім, алайда сол сәтте қоштасқандай бұрылыстың арғы жағындағы гүл алаңы мен үйге соңғы рет көз тастағанда мені жан-жағымнан анталай қоршап тұрған осынау әлемді іздеудің қажеті шамалы, тас жолға шықсам болды, бәрінен де құтыламын деп ойладым.

	Сөйтіп, мен Парижге, онда танысып үлгірген жаңа достарымның ортасына, жаңаша тіршілікке оралдым. Мен Брайдсхед мекені туралы ешқашан да естімеспін деген едім, алайда өмірде ондай ойламаған жерде әрі үзілді-кесілді қол үзіп, хабарсыз кету деген оқиғалар сирек ұшырасса керек. Арада үш апта уақыт өтер-өтпестен Корделияның французданған монастырь қызметшісінің қолтаңбасына ұқсас жазуымен жазылған хаты келгені.

	“Көгершінім, Чарльз, – деп жазыпты ол, – сіз кеткен соң кереметтей елегiзiп, көңілсіз күйге түстім. Кіріп, қоштасып шығуыңызға да болар еді ғой.

	Сіздің ұятты болып қалғаныңыз туралы хабардармын, бұл хатты жазып отырған себебім өзімнің де масқара күйге ұшырағанымды сізге жеткізу болатын; Уилкокстың кілтін жымқырып алып, Себастьянға виски апарып беремін деп, сол жерде қолға түстім. Оған өте қажет болған соң... Соған байланысты (ол әлі аяқтала қойған жоқ) орасан зор жанжал болды.

	Мистер Самграсс та не үшін екені түсініксіз ұятты болып, аттанып кетті (жөн болды!).

	Мистер Моттрем Джулияның көңілін тапқандай (өте жаман!) және де Себастьянды әлдебір неміс дәрігеріне апарып көрсетпекші (өте-өте жаман).

	Дэнсулияның тасбақасы жоғалып кетті. Меніңше ол жерден ін қазып кіріп кеткен сияқты – олар да ін қазады емес пе? — сөйтіп, қош бол қомақты сома (мистер Моттремнің сөзі). Менің жағдайым өте жақсы.

	Сәлеммен,

	Корделия”.



	* * *

	Мөлшері бір аптадан соң болса керек этюдтерімді салып болған соң үйге келсем үйімде Рекс отыр.

	Ұмытпасам, сағат төрттердің шамасы болатын, жылдың бұл мезгілінде студия іші ала көлеңке тарта бастайтын. Үй қызметшісі мені бір мырзаның күтіп тұрғанын айтқанда оның жүзіне қарап-ақ жоғарыда өте бір таңдандырар көріністі көретінімді ұға қойдым; өйткені қызметшінің бет-бейнесі келген кісінің жай-күйін алдын ала білдіріп тұратындай ерекше бір қасиеті бар болатын; бұл жолы аса маңызды адам туралы айтып тұрғаны айқын, шынында да терезе алдында өзінің жолға киетін қалың тонымен тұрған Рекс мырза өте бір салиқалы, салмақты күйде көрінді.

	– Мінеки енді, – дедім мен... – Сәлеметсіз бе?!

	– Бүгін таңертең келгенмін. Сіздің қай жерден түстенетініңізді түсіндіріп еді, бірақ онда болмай шықтыңыз. Ол қалай өзі?

	Оның кім туралы айтып тұрғанын сұрауымның қажеті жоқ еді.

	– Демек, ол сізден де бір жаққа жалтарып кетті ме?

	– Біз кеше кешкілік келгенбіз, бүгін Цюрихқа баратын пойызға отыруға тиісті едік. Кешкі тамақтан соң ол шаршап тұрғанын айтқан соң оны “Лоттиде” қалдырып, өзім аздап карта ойнап қайту үшін Саяхатшылар клубына кеткен едім.

	Оның әлдебіреулерге болған жайды жан-жақты түсіндіруіне тура келетіндіктен, соған даярланғандай менің алдымда да ақталып тұрғанын байқадым. “Шаршап тұрғанын айтқан соң!” Рекстің шала мас жеткіншекті өз алдына қалдырып, өзінің карта ойнауға кеткенін елестете алмадым.

	– Қайта келгеніңізде ол жоқ па екен?

	– Керісінше. Олай болғанда жақсы болар еді ғой. Мен келгенде ол әлі жата қоймапты, нөмірінде әлі отыр екен. Клубта бірнеше дүркін қолым шығып, айтарлықтай қомақты соманы қалтама бастым. Мен ұйықтауға жатқан кезде Себастьян оның бәрін де сыпырып кетіпті. Ол Цюрихке баратын бірінші сыныпты екі билетті айнаның жақтауына қыстырып кетіпті. Азды-көпті үш жүзді жымқырыпты сайтан соққыр!

	– Енді ғой оның қайда екені белгісіз бе?

	– Дәл солай. Сіз оны жасырып қойған жоқсыз ба?

	– Жоқ. Бұл әулетпен менің шаруам тәмамдалған.

	– Ал менікі... енді басталып келеді, – деп Рекс күрсінді. – Тыңдаңызшы, сізбен көп мәселе туралы сөйлесуім қажет. Ал мен бір оңбайтынның ойыннан есесін қайтаруына мүмкіндік жасаймын деп уәде беріп едім. Сіз менімен бірге кешкі асқа бара аласыз ба?

	– Жақсы. Қайда?

	– Мен қашанда “Чироға” баратын едім.

	– Неге “Пейяруға” бармасқа?

	– Ондайды естімеппін. Мен сізді сыйлаймын, оны ескертіп қояйын.

	– Жарайды. Тапсырысты өзім беремін.

	– Келістік. Ол жер қалай деп аталады дедіңіз? – Мен оған мейрамхананың атын жазып бердім. – Онда жабайылардың салт-дәстүрін көруге бола ма?

	– Иә, аздап болса да.

	– Несі бар? Бұл қызық енді. Дәмді дүниелерге тапсырыс береміз.

	– Өзім де солай етпекпін.

	Мен мейрамханаға Рекстен жиырма минуттай бұрынырақ келдім. Егер маған бүгінгі кешті Рекспен бірге өткізуге тура келіп тұрса, оны өз ыңғайыма сай етіп өткізбек болдым. Сол бір кешкі ас – оsеillе-ден89 жасалған сорпа, ақ шарап дәмдеушісіне пісірген теңіз тілі, сaneton a la presse90, лимон суфлесі есімде жақсы қалыпты. Ең соңғы минутта осылардың бәрі Рекске тым қарапайым болып көрінбес үшін мен тапсырысқа сaviar aux blіnіs91 де қостым. Оның мені сыйлауына мүмкіндік жасап, 1906 жылдың бір шөлмек “монтраше” шарабы мен үйректі әкелгенде 1904 жылдың “Кло де Бэз” коньягіне тапсырыс бердім.

	Ол жылдарда Франциядағы өмір сүру деңгейі жеңілдеу болатын; ақша айырбастау курсы бойынша менің қаражатым тіршілігіме емін-еркін жетіп жататын, өзімнің ішіп-жемім де жартылай аш жүретіндей емес еді. Алайда бүгінгідей кешкі асты жиі іше бермейтінім де рас, содан да Рекстің достық пейілін дұрыс қадірлеу қажет көрінді. Ол ақыры мейрамханаға келіп, пальтосы мен шляпасын біржолата беріп тұрғандай күтушінің қолына “қимай-қимай” ұсынды. Ол мейрамханалық шағындау залдың бұрыш-бұрышына өзін бір қарақшылар немесе думандатып жатқан студенттердің ортасына түскендей күдіктене көз тастады. Алайда оның жанарына иектерінің астына майлық орамалдарын қыстырып алып, үн-түнсіз, құнжың-құнжың тамақтанысып отырған төрт сенатор ғана іліккен. Ол өзінің комерсант-достарына кейіннен: “... менің бір таныс жігітім, өзі де айтулы азамат, сол Париждегі кескіндеме өнерін зерттеп жүр. Ол мені бір шағындау мейрамханаға алып барып еді, – білесіздер ме, жанынан өтіп бара жатқанда ондай жақсы мейрамхананың бар екенін елемей де қаласың, – дәл сол мейрамханадағыдай өмірімде дәмді тамақ ішіп көрмеппін. Көрші үстелде бір топ сенаторлар отырды, ал бұл дегенің біздің қарабайыр жерге келмегеніміздің нақты көрінісі еді. Әрине, мұндай рақатты отырыстың арзан болмайтындығы да түсінікті”, – деп мақтанатыны айқын еді.

	– Себастыяннан ешқандай хабар-ошар жоқ па?

	– Оған ақша қажет болғанға дейін хабарласып сыбыс бере қоймас.

	– Оның тарапынан бұлайша жым-жылас жоғалып кету тым сыпайылық емес енді. Мен, шынын айту керек, оны дұрыстап орналастырып, тез сауығуына себепші болсам, онымды кей тұстарда ескерусіз қалдырмас деген үмітте болып едім.

	Оның өзі туралы әңгіме қозғағысы келіп отырғаны анық еді: алайда мен коныякты сыздықтатып ұрттап отырып, жанға жылу, тәнге қан жүгірген мамыражай шақ туғанға дейін біреудің сөзін ұғар-ұқпас күйде, айтқандарын бір құлақпен ғана алаң-күлең күйде тыңдайтын сәт туғанға дейін кідірте тұрған жөн деп шештім; ал қазір maitrе d'һоtеl құймақты табада аударыстырып жатқан кезде, екі бірдей аспаз ту сыртымызда үйректі әзірлеп жатқан кезде көңіл жайланбай, ішек майланбай тұрған кезде өзім туралы әңгімелескенді жөн көрдім.

	– Сіз Брайдсхедте ұзақ уақыт болдыңыз ба? Мен кеткеннен кейін менің есімім аталды ма өзі?

	– Атыңыз аталды ма екен? Иә, ол менің құлағымда әлі естіліп тұрғандай. Маркизаның өз айтуы бойынша, сіз үшін өзінің “ұятына дақ түсіпті”. Шамасы, ол кісі сізбен қоштасарда бір-екі еркелету сөзін айтқан сияқты ғой, солай ма?

	– “Қаскөй де жүрексіз”, “мағынасыз қатал”.

	– Тым қатқылдау кінә екен.

	– Көгершін етінен пісірген самса десең де өзің біл, тек оны аузыңа ала көрме...

	– Сіз қалай дедіңіз?

	– Осындай мақал бар.

	– А-а.

	Уылдырықтың сұрғылт-жасыл, қоңырқайлау әр түйірін ыстық май мен қаймақ майлап, ақшыл алтын түстес қоршауға алып тұрғандай көрінеді.

	– Мен бұған ұсақтап туралған пиязды сепкенді ұнатамын, – деді Рекс. – Бір білетін қу ол астың дәмін келтіреді деп еді.

	– Сіз алдымен пиязсыз татып көріңіз, – дедім мен. – Және де мен туралы тағы қандай жаңалықтар бар?

	– Енді мұның бәрі де түсінікті ғой, Грамграсс, әлде оны қалай атайтын еді? – Анау бір тұмсығын көтеріп жүретін оқытушы-сымақты, шалшыққа жығылып, бәріңді де мәз қылатынын айтамын. Сіз кеткен соң ол екі күн бойы сүйікті әрі қаһарман жан болып жүрді. Егер ол сізді қалай деп атаса да таңданбаймын. Ол әр қадам сайын біздің ісімізге тұмсығын тыға берген соң Джулия шыдамай кетсе керек, оның бет пердесін аша салды.

	– Джулия ма?

	– Түсінесіз бе, ол тіпті біздің ісімізге де тұмсығын тыға бастады. Оның барып тұрған алаяқ екенін, ал Себастьян үлкен сапарда жүргенде арақтан аузы босамай үнемі шала-бурыл күйде жүруіне оның өзінің де ішкі есеппен себепші болғанын Джулия қалайда сезіп қойыпты да сапар тарихын айтуға мәжбүрледі. Сөйтіп осы жерде маркиза өзінің сізге тым қатты кеткенін біліп мазасыздана бастады.

	– Ал Корделияға байланысты не әңгіме?

	– Ол да жұрттың бәрін тығырыққа тіреді ғой. Балақай табиғаттың ерекше жаратқан перзенті ғой, ол бір апта бойы ағасына жертөледен виски тасып беріпті. Біз болсақ оның қайдан тауып ішіп жүргенін білмей аң-таңбыз. Әнеки, содан кейін ғой маркизаның қызына да қырын қарап қалғаны.

	Құймақтан кейін келтірілген сорпаның өзі ыстық, қою да емес, аздап қыша қосылған, көбігі бұрқыраған керемет дәмді екен.

	– Сізге бір Марчмейн шешейдің жұрттың бәрінен де құпиялап жүретін бір сырын айтайын. Ол өте қатты ауырады. Кез келген сәтте демі таусылуы мүмкін. Джордж Авструтер оны күзде қараған екен, әрі кетсе екі жылдай өмірі қалғанын айтыпты.

	– Бұл сізге қалай белгілі болды?

	– Мұндай хабарлар маған жетіп тұрады. Оның үстіне бұл отбасында болып жатқан оқиғалар оны бір жылдан әріге жібермес. Алайда мен оны сауықтыра алатын Венадағы бір дәрігерді білемін. Авструтерден бастап, барлығы да енді адам болмайды деген Соня Бэмширді де аяғынан тік тұрғызған. Бірақ Марчмейн шешей емделгісі келмейді. Менің түсінуімше, оның ерекше діні өз тәнінің қамын ойлауға рұқсат етпесе керек.

	Теңіз тілі деген тым қарапайым да кісіні тарта қоймайтын ас екен, Рекс оны тіпті елеген де жоқ. Музыка тыңдай отырып, сығымдалған үйрек етіне кірістік – сүйектердің сырт-сырт сынуы, бірер тамшы қан мен ми буының бұрқырауы, құстың жұмсақ төс етіне тұздық құйғандағы үлкен қасықтың әлсіз тықылы – бәрі де ерекше көрініс еді. Осы жерде мен “Кло де Бэздің” алғашқы рюмкесін ішіп, Рекс алғашқы шылымын тартып болғанша он бес минуттай үнсіз отырдық. Ол сәл шалқайыңқырай отырып, аузынан шылым түтінін будақтата үрлеп тастап, былай деді:

	– Байқайсыз ба, мұнда жаман тамақтандырмайтын сияқты. Бұл мейрамхананың кең көсіле жұмыс істеуі үшін біреудің шындап айналысуы қажет сияқты.

	Сонан соң ол тағы да Марчмейн туралы сөз қозғады.

	– Сізге тағы бір жайды айтайын, егер олар алдын ала сақтанбаса, көп кешікпей-ақ қаржы жағынан үлкен қиыншылыққа ұшырайды.

	– Мен оларды шексіз байлық иесі деп ойлайтынмын.

	– Рас, өз капиталын айналымға жібермейтін адамдар үшін олар бай. Алайда бұл жандардың бәрі де он төртінші жылға қарағанда әлдеқайда кедейлеу, ал оны Флайттар түсінгілері келмейді. Мен олардың іс қағаздарын басқарушы сенімді өкілдеріне олар қанша қаржы сұраса, соншасын беріп қойып, ешқандай есеп-қисап сұрамайтындары қолайлы болар деп ойлаймын. Өзіңіз қараңызшы, Брайдсхед пен Марчмейн-хауста ас та төк тіршілік, қаншама аңшылық иттерін ұстау, жалға берілген жерлерден ақы алмайды, ешкім ешкімді жұмыстан шығармайды, бұрынғы малайлар солардың қас-қабағына қарайды, ал жастары жағынуға бейім болып жүреді, осының бәрінің сыртында әкелері де өз алдына жеке үйде тұрып, ештеңеден ол да бас тартпайды. Олардың дефициттерінің92 қанша екенін білесіз бе?

	– Әрине білмеймін.

	– Тек Лондонның өзінде ғана жүз мыңға жуық. Басқа жерлердегі қарыздарының қанша екендігі маған белгісіз. Ал бұл дегеніңіз өз капиталдарын айналымға жібермеген адамдар үшін өте қомақты сома. Тек қараша айына ғана тоқсан сегіз мың. Маған мұндай мәліметтер жетіп тұрады.

	Иә, аса қауіпті дерт пен қаржылық қарыздар туралы мәліметтер бұған жетіп тұрады екен деп ойладым.

	Мен Бургунд шарабынан рақатқа батып отырдым. Ол бұл әлемнің Рекс білетін әлемнен әлдеқайда көне, әрі артық екенін, адамзат ұзақ ғасырлар бойы ғұмыр кешіп келе жатқанда өздерінің тіршілікке құштарлықтарының арқасында Рекстің даналығынан

	биіктеу даналықты танып-білгендігін есіме түсіргендей болды. Бұл шараппен мені тағдыр екінші рет өзімнің Сент-Стриттегі шарап сатушыммен бірге соғыстың алғашқы жылының күзінде түстеніп отырған сәтте ұшырастырды; осынау арада өткен жылдардың ішінде ол өзінің өткірлігі мен ерекше жарқылын жоғалтып алғандай көрінгенмен бәрібір өзінің жасанды емес, керемет кезеңдердегі сыңғыр үнімен үміт сөзін айтқандай еді.

	– Мен оларға қайыршылық қауіп төндіріп тұр дегім келмейді; жылына отыз мыңнан артықтау қаржыға олар әрдайым тіршілік ете алар еді; қалайда бұларға түп-тамырымен қайта сілкінудің қажеттігі күтіп тұр, ал бұл жоғарғы таптың адамдары сәл кедергіге кезіксе болды, қыздарының есебінен үнемдегілері келеді. Мен соған дейін бір шаруаны – қыздарына берілетін жасау-жабдық жайын реттеп қойғым келеді.

	Біз әлі коньякқа жете қоймасақ та Рекс Моттрем туралы әңгіме басталып кеткендей. Енді бір жиырма минуттан кейін ол маған қандай әңгіме айтса да соның бәрін де тыңдауға әзір болар едім. Енді қолымнан келгенінше бәрінен де оңаша қалғандай алдымдағы буы бұрқыраған тағамдарға ғана көз салып отырып қалдым, алайда менің бұл ләззатты сәтімді Рекстің тұрпайы да екіжүзді әлемінен маған бұзып-жарып өтіп жатқан кей сөйлемдері бұзумен болды. Оған әйел керек еді; оған базар ұсынған ең таңдаулы тауарды өзі қажет деген талап бойынша иемдену қажет. Бар мүддесі осыған келіп тіреліп тұрғаны ақиқат болатын.

	– Марчмейн шешейге мен ұнамайын. Ол үшін қайғыратын мен емес. Қызға мен бәрібір үйленбекшімін. Шешесінің маған ашықтан-ашық: “Сіз джентельмен емессіз. Сіз колониядан шыққан алаяқсыз” – деп айтуға күш-қайраты жетпеді. Ол біздерді әр түрлі жағдайда өмір сүресіңдер дейді. Жақсы, оған да келісемін. Алайда менің тіршілік жағдайым Джулияға ұнайды... Сонан соң анау дін мәселесі. Менің олардың шіркеулеріне қарсы ештеңем жоқ; бізде, Канадада католиктер ерекше құрметке ие бола бермейді, алайда мұнда мәселе басқаша; Еуропада ең белгілі адамдардың ішінде де католиктер бар. Жақсы, Джулия қалаған уақытында католиктердің шіркеуіне бара берсін. Мен оған кедергі жасамаймын. Сөз арасында айтсам, ол мұның бәріне түкірмейді де, бірақ мен әйел адамның бір дінде болғанын қалаймын. Ол аз болса, мейлі балаларын да католик дініне тәрбиелей берсін. Олар қандай уәде, талап-тілек етсе де қол қойып беруге әзірмін... Ақырында менің өткен өмірім туралы. “Біз сіз туралы өте аз білеміз”. Сайтан алғыр, мен туралы олар өте көп біледі. Бәлкім, біреумен бір-екі жыл байланысым болғаны сізге мәлім болар?

	Маған ол жай мәлім болатын; Рексті аз-кем білетін әркімге-ақ оның жуырға дейін Бренда Чэмпионмен қарым-қатынаста болғаны белгілі еді; сондай-ақ, оның бұл байланыстан қазір биржаның айтулы алаяқтарының арасынан өзін ерекше көрсете алатын бар мүмкіндіктерді ала кеткені де белгілі болатын; ол аз болса, ханзада Уэльскиймен гольф ойнау, “Брэтта” клубына мүше болу, тіпті қауымдар палатасындағылармен таныстықты және олармен сырт көзден тысқары жердегі қарым-қатынастарды да пайдаға жаратқаны мәлім болатын; әйтпесе төбесі алғаш көрінгенде-ақ оның партиясының ықпалды мүшелері: “Мінеки, пәтерақыны шектеу мәселесі туралы өте жақсы сөйлеген, Грайдлиден сайланған, болашағынан үлкен үміт күттіретін жас депутат келе жатыр” демес еді. Қайсыбіреулер: “Мінеки, Бренда Чэмпионның ең соңғы көзайымы келе жатыр”, – дер еді, – “мұның өзі оның ерлермен дұрыс қарым-қатынас жасауына қатты көмектесіп кетті, ал әйелдермен өзі-ақ оңай тіл табысып кетеді” дейтін.

	– Мінеки, сөйтіп мұны да баяғыда-ақ тәмамдадық. Марчмейн шешей өзінің кішіпейілдігінің арқасында ғана әр нәрсені өз атымен атамай маған жай ғана “атағымызды пайдаланғыңыз келеді” деді. Оның өзіне қандай күйеу бала – шала піскен монах Брайдсхедке ұқсаған кісі керек болар? Джулия ана бір оқиғадан әбден хабардар; егер оның өзі бұны соншалықты ерсі көріп отырмаса, айтыңызшы қане, кімнің қандай шаруасы бар?

	Үйректен кейін үстіне пиязды шеңберлеп турап, цикорий өсімдігін қосқан кресс-салат келді. Мен бар ынта-ықыласыммен тек салат туралы ойлауға тырыстым. Сонан соң біраз уақыт тек суфле туралы ойлауға тура келді. Ал одан кейін коньяк келген кезде онымен бірге барлық сырласу атаулының тиегі ағытылғандай.

	– ... Джулия енді ғана жиырма жасын жинай бастады. Оның кәмелетке толғанын күткім келмейді. Және де бәрі де заңымен орын-орынды болуға тиісті, әйтпесе мен келіспеймін... Ешқандай да әлгі бір астыртын некемен ың-шыңсыз үйлене салу деген болмайды... Және де оны жасау-жабдық мәселесі жөнінде оңай-оспақ шығарып салуға да жол бере алмаймын. Ал енді маркиза ойынды ереже бойынша жүргізгісі келмесе, әкейге барып, онымен тіл табысуға тырысамын. Менің түсінігімде ол кісі өзіне қолайсыздық тумайтын шаруаның бәріне де қарсы болмайды. Ол қазір Монте-карлода екен. Мен Себастьянды Цюрихте қалдырған бетте сонда бет аламын деп ойлағам. Көрдіңіз бе, оның, сайтан алғырдың, дәл осындай сәтте жердің жыртығына кіріп кеткендей, жым-жылас болғанын.

	Коньяк Рекстің талғамынан шықпады. Ол сыртына балшық жағып қатырылмаған және Наполеонның медальдары да көрсетілмеген шөлмекке құйылған өң-түссіз, бозғылт түсті коньяк еді. Оған қоса, әрі кетсе, Рекстен бір-екі жас қана егделеу жас коньяк екені көрініп тұрды. Бізге оны әйнегі жұқа, өзі кішкене ғана, қылдырықтай рюмкаға құйды.

	– Мен білгенде, бірден бір жақсы ішімдік Бренди ғой, – деді Рекс. – Мынаның түсі де ұнамсыз екен. Оның үстіне, мынау оймақтай ыдыспен мұның дәмін алып та үлгірмеспін.

	Оған үлкендігі кісінің басындай шар сияқты ыдыс әкеліп берді. Ол шар-ыдысын спирт шырағданына қыздырып әкелуін сұрады, ол ыдысқа коньяктан құйды да біраз шайқап-шайқап алып, буына бетін төсеп, біраз отырды, сонан соң оның Отанында мұндай ішімдікті сода қосып, осылай ішетінін хабарлады.

	Сол кезде ұялғандай жүзі қызарған даяшы Рекс сияқты жандарға деп арнайы тығып қойған, сыртын тозаң басқан үлкен шөлмекті домалатып алып келген.

	– Міне бұл енді басқа мәселе, – деді Рекс лай су сияқты сұйықты стақанға құйып алып шайқағанда әйнекке қара дақ тұрды. – Олар осындай тәуір дүниелерін сақтық үшін деп тығып отырады, тек бұларға айбар көрсету керек. Қанеки сізге де шайқап берейін.

	– Мен осыған да ризамын.

	– Әрине, қайдан білейін, әркімге әр нәрсе ұнайды.

	Ол шылымын тұтатып, орындығына шалқая отырды да өзін қоршап тұрған мынау дүниенің рақатына батып отырғандай көрінді; мен де сол күйді кештім, алайда менің дүнием басқаша еді. Екеуіміз де бақытты едік. Ол Джулия туралы айтып отырды, алайда оның үні тымық түндегі иттің үргені естілердей қашықтан жетіп тұрғандай бір сөзін естісем, бір сөзін естімеймін.

	* * *

	Атастыру мамыр айының соңына белгіленіпті. “Континентал дейли мейлден осы оқиға туралы хабарламаны оқыған соң “е, Рекс әкеймен тіл табысқан екен ғой” деп ойладым. Алайда бәрі де мен ойлағандай болмай шықты. Олар туралы келесі бір хабарды маусым айының орта шенінде естідім, олар Савой-Чейпелде тым қарапайым ғана түрде некелесіпті. Корольдің отбасы мен премьер-министрдің отбасынан да ешкім тойда болмапты. Мұның бәрі де “ың-шыңсыз ғана” өткенге ұқсайды, мен бірнеше жыл өткен соң ғана онда шындығында не болғанын естідім.





Екінші тарау




	Себастьянның драмасында осы кезге дейін ара-тұра ғана бір көрінетін және айтарлықтай жұмбақты рөлде ойнап келген Джулия туралы әңгімелесудің сәті жеткен сияқты. Ол кезде ол маған, мен оған осылайша көрінсек керек. Әрқайсымыз өз жолымызбен жүрсек те бізді жиі-жиі ұшырастыра беріпті, алайда біз бір-бірімізге сол жат қалпымызда қалып қойған едік. Кейінірек ол маған уақытында көз сала жүргенін айтып еді: кейде кітап сөресінен өзіне қажеттісін іздеп тұрғанда, көзіңе “осы дұрыс-ау” деген біреуі түсе қалады да оны қолыңа алып, аударыстырып көресің, сонан соң өзіңе: “Мұны да бір қолым қалт еткенде оқырмын” деп орнына қоясың да іздестіруіңді жалғастыра бересің. Бұл да солай. Менің тарапымнан оған деген көзқарас біршама ширақтау сияқты, өйткені ағалы-қарындасты екеуінің сыртқы ұқсастықтары өз алдына, ол әр кездескен сайын жарықтың түсуіне байланысты олардың жан дүниесінің әр қырына үңілсең, және әр кездескен сайын Себастьян күн санап тұңғиық шыңырауына өте тез құлдилап бара жатса, ал Джулияның бейнесі барған сайын жарқырап, нақтылана түсетін.

	Ол – жұқалтаң келген, сонымен бірге, кеудесі де менмұндалап тұрмайтын, сирағы ұзындау жаралған қыз, шегіртке сияқты аяқтары мен қолдары, мойны етшең емес; өз жаратылысына жарасымды сән үлгілерінен қалыс қалмайтын; алайда сол кездің ортақ үлгісіне орай қысқа қырқылған шаш пен дөдегелі келген шляпа кисе де, сол уақыттың қыздары сияқты кісіге жанарын аша қараса да, беттің ұшын сайқымазақтар сияқты алқызыл бояумен бояп қойса да – бәрібір де оны жалпы қыз-келіншектердің қатарына қоса салуға болмайтын.

	Мен онымен алғаш рет 1923 жылдың аптапты жазында станциядан қарсы алып, ымырт үйірілер шақта үйіне қарай автомобильмен алып бара жатқанда таныстым, сол кезде ол Лондондағы оқуының бірінші кезеңін тәмамдаған он сегіз жастың қызығында жүрген бойжеткен болатын.

	Біраз адамдардың пікірлеріне қарағанда, бәрі де соғыстан кейінгі өз қалпын таба бастаған бір мамыражай керемет кезең еді. Джулия солардың ұйтқысындай болатын. Ол кезде Лондонда Сент-Джеймс-сквер ішінде Марчмейн-хаус бар бес әлде алты “тарихи үйлер” ғана қалған, Джулия үшін өткізілген би-думан сол кезеңнің күлкі шақырар костюмдердің сән үлгілеріне қарамай-ақ, тамаша атаулының барлық түрінің ең бір көз тойдырары болып өтіпті. Себастьян бұл би-думанға Оксфордтан келіпті, қиыла өтінбесе де ол мені де шақырған; бұл осындай би-думанның, керемет сән-салтанаттың ең соңғысы болғандықтан, бұл шақырудан бас тартып, бармай қалғаныма кейіннен қатты өкіндім.

	Алайда мен біліппін бе? Ол күндері алдыңнан құшақ жая қарсы алар әлемді жан-жақты зерттеп-зерделеуге уақыт әлі жетерліктей көрінген. Ол жазда мен Оксфордтағы өз қызығым жеткілікті болғандықтан, Лондон тоса тұрсын деп шешкенмін.

	Басқа тарихи үйлер туысқандары мен таныстарынікі болатын, одан басқа да Мейфэр мен Белгрейвиннің өте салтанатты бірнеше үй-жайлары бірінен кейін бірі шамдарын жарқыратып, айтулы қонақтарымен дүрілдетіп жататын. Өздерінің қаңырап қалған елдерінен Лондондағы бұрынғы қызметтеріне қайта оралған шетелдіктер үйлеріне мұнда кір-қоқыс пен тікенекті сымдардың арасында жоғалтып алған бұрынғы тіршіліктеріне қайта оралып, ояну үстінде деп хат жазатын; осынау бұлтсыз ашық апталарда Джулия күннің шуағы мен ағаш жапырақтарына, болмаса шамдалдар мен айналардың сәулесіне сәуле қосқандай қанат қағып жарқылдар еді, – өздерінің тәтті естеліктерін қанағат қып бұрыш-бұрыштарға жайғасқан егде ерлер мен кексе әйелдерге ол бақыт құсындай боп көрінетін. “Брайд Марчмейннің үлкен қызы, – дейтін олар, – әкесінің оны бүгіндері көріп отырмағаны қандай өкінішті!”

	Әрбір өткен кеш, әрбір өткен би-думан сайын ол өзінің ең жақын отбасымен қайда келсе де бар болмысыңмен ой үстінде өзен жағасында тұрғаныңда ақық қанат балшықшы құс су астынан көтеріліп ұшқандай ол өзімен бірге қас қағымда қуаныш ала келер еді.

	Бір кездері кешкілік ымыртта өз автомобилімен алып жүрген жан, әнеки, қандай болған, – ол кезде бұл әйел де емес, бала да емес, махаббат машақаты әлі мазаламаған бойжеткен болатын, ал қазір өз сұлулығының құдіретін ойда жоқта біліп, өмірдің жасыл жағасында тым бейғам тұрған; қайдан келгені белгісіз қолындағы қуатты қаруды көріп таңырқаған адам; жұмырығына сиқырлы жүзікті ұстап тұрып, саусағының ұшымен сипап, сиқырлы сөзді айтқанда жер дірілдей қозғалып, оның астынан шыққан жын бағыныштылықпен бас иіп, оның бар тілегін орындайтынын айтқанмен, жын оған не әкелсе де ол мүлде басқаша, жүрек қалауындай болмауы мүмкін екенін білмейтін балалар ертегісінің кейіпкері сияқты еді ол.

	Сол кеште ол маған мән бергісі келген жоқ; шақырылмаған жын біздің аяғымыздың астында жер астын дүбірлетіп, өзінің титімдей ғана әлемінде, өзінің титімдей ғана әлемінің ішінде, қытай шеберлері піл сүйегінен қатырып тұрып жонған шарлар сияқты көңіл аудару аумағы жүйесінің нақ ортасында қалып қойғандай; тек бір ғана елеусіз, оның өзінің өлшемімен алғанда, мүлде елеусіз күмән оның жанын мазасыздандырған. Ол кімге тұрмысқа шығу керектігін шеше алмаған, бірақ жан дүниесін толқытпай, алыста және биікте тұрып ойланған. Стратегтер93 майдан даласы картасына, ондағы түйреуіш-инелер қадалған нүктелерге, түрлі-түсті борлар мен сызықтардың үстіне үңілісіп, осынау түйреуіш-инелер мен сызықтарды екі, не үш дюймге не әрі не бері жылжытуға ойланар еді; алайда осынау әскери кеңес өтіп жатқан жерден алыстағы, тиянақты штабшылардың көзқарастары жете бермес майданда осынау дюймдер бүкіл өткен, осы, келер шақтардың өмірі немесе жоқ болып, құрып кетуін айқындап беретіні сияқты біздің бойжеткен де бір шешімге келе алмаған. Оның өзінің балалық шағының, бойжеткен кездің ақиқатына толық қаныға қоймаған баламасы сияқты еді; жеңіс пен жеңіліс соғыстың қатал шындығын білмегендіктен, әншейін түйреуіш-инелер мен сызықтарды орнынан жылжыту сияқты тым оңай болып көрінетін.

	“Мұндай шаруаларды ата-анамен және заңгерлермен, – деп ойлады ол, – бірлесіп шешетін басқа елде тұрмағанымыз қандай өкінішті”.

	Тезірек әрі сәтімен күйеуге шығу деген мәселе барлық құрбыларының мақсаты болатын. Егер ол үйлену тойынан кейінгі тіршілікті көре білсе, онда ол тіршіліктің алғашқы кейбір сәттерін, алғашқы шайқасты көре отырып қана өмірдің нағыз ерлікке толы жолына шыға алатынын сезінер еді.

	Ол сұлулық жөнінен өзінің барша құрбыларынан артық екенін білетін, сонымен бірге өзі тіршілік ететін титімдей әлемнің ішінде әлдебір кемшіліктің бар екенін де түйсінетін. Қабырғаға жағалай қойылған дивандарда отырған қарттар кімнің қандай мүмкіндіктері барын талқылап, талдай келіп, әңгіме түйінін оның пайдасына шешпеген. Айталық, оның әкесімен болған жанжал, бұл, бәлкім атадан келе жатқан оның мінезіндегі – басқаларға қарағанда шолжаңдық, еркімен жүрушілік және өнегелік көрсете бермейтін сияқты кемшіліктері оның жаратылысындағы кішкене ғана дақ іспетті болатын; мұндай ерекшеліктері болмаса кім білсін?..

	Қабырға жанында жайғасқан аса маңызды да беделді бәйбішелерді бір-ақ сауал мазалаған: жас патшазадалар кімдерге үйленулері керек? Тегінің тазалығы әрі сырт келбетінің келістілігі жөнінен Джулиядан артық біреуді олар таба алмас; алайда осынау аса мәртебелі құрметке ие болуға, әттең, бойындағы жаңағы жеңіл ғана көлеңкелердің түсетіндігі ғана кедергі. Оның үстіне діни сенімнің бөлектігі тағы бар.

	Джулияның атаққұмарлық талпынысына король тегінің бір мүшесі болудан өткен мақсат болмаса керек. Ол өзіне ненің қажет екенін білетін, немесе білемін деп ойлайтын, оны қызықтыратын бұл да емес-ті. Ол қай жағына бұрылса да оны мен оның мақсатының ортасында кедергі болып, діни сенімі жататын.

	Бұл мәселе оған мүлде үмітсіз дүние болып көрінген. Егер қасиетті шіркеу тәрбиесімен өскен ол дінінен тайса, онда мұны о дүниеде тозақ тосып алмақ, оның есесіне бұған мағлұмсыз бақытты ортада тәрбие көрген протестант-бойжеткендер сияқты өзінен ересектеу ер адамға тұрмысқа шығуға, баршамен тату-тәтті өмір кешуге және аспан астына бұрынырақ барып орналасуға ешкім де кедергі жасамас еді. Ол үшін ересек еркектер туралы әңгіме қозғау мүмкін емес, ал жасы шамалас жігіттермен мәселеде оңып тұрған жоқ, оларды есепке қосудың қажеті де жоқ. Жасы шамаластар екінші дәрежеде болғандықтан, оларға ешқандай артықшылық берілмейтін; парыз бойынша олар қалтарыста жүруге тиіс, алайда әлдебір бақытсыздықтан соң біреуі бір саты жоғарылап, ағаның орнын басар еді, сондықтан да олардың рөлі орнын басуға келіп тіреледі де қай-қайсы да жоғары көтерілуге жарамды болуға тиіс. Отбасында үш немесе төрт ұл болғанда католик қыз көп қарсылық көрмей-ақ ең кенжесін таңдап алатын. Әрине, Джулияның айналасында, өздерінің шағын ғана ортасында католиктер бар болатын; олар негізінен шешесінің туыстары еді, олар бұған тұйық, көңілсіздеу әрі түсініксіздеу болып көрінетін. Оның үстіне, бай әрі текті католик отбасылары бар болғаны онға жетер-жетпестей ғана, бұл кезде жас шамасы келіп тұрған мұрагер де жоқ болатын. Шешесінің туыстары жағынан біраз шетелдіктер болғанмен, олар қаражат жағындағы қарым-қатынасты үнемі күрделендіріп, өздерінің түсініксіз әрекеттерімен өзгеше көрінер еді, жалпы ағылшын қызының жатжерліктерге тұрмысқа шығуы дегеніңіз өзінің толық дәрменсіздігін білдіретін. Енді не қалды?

	Мінеки, Джулия өзінің Лондондағы дүрілдеткен күндерінен кейін осыған мазасызданған. Қиындық дегенді шешуге болатынын ол білетін. Шамасы оның айналасындағы адамдардан ортасына қосылып кетер басқа да жақсы жандардың бар екені сөзсіз, бірақ мұның өзінің ондай кісілерді іздеуі ұяттау сияқты. Үйдегі тышқан-мысық ойыны сияқты таңдаудың қатал да аса нәзік осынау түрі бұл үшін оңай емес. Пенелопаның рөлін бұл ойнай алмайды, оның қалай да бұл іспен айналысуға бел бууына тура келеді.

	Ол өте бір санасыздықпен өзіне лайықты болар деген ер адамның портреттерін ойластырып қойған: бұл түр-тұлғасы келіскен, алайда ер тұлғалы емес қазір шетелдердің бірінде қызметте жүрген ағылшын дипломаты, оның қала сыртында Брайдсхедтен сәл шағындау, Лондонға бір табан жақындау өз иелігіндегі үй-жайы болуы керек және ол отыздың арғы жағындағы егделеу, жуырда ғана қайғылы жағдайда зайыбынан айырылып қалған адам болуы тиіс. Джулия ондай адамның жуырдағы қайғыдан сәл басылып қалғаны оған зиянын тигізбейді деп санайды; оның алдынан қызмет бабындағы өрлеудің сәті түсіп тұруға, алайда жалғыздық азабы оның өмірге деген ынтасын түсіруге; бәлкім, оған шетелдік бір авонтюрист әйелдің қолына түсіп қалу қаупі төніп тұрса тіпті жақсы, және ол Париждегі елшілікке қол жеткізу үшін күш-қуат жинауға жас құшақтың ыстық лебіне зар болып жүруге тиіс. Өзі аздап агностиктеу94 адамдардың діни нанымдарын бағалап, өзінің балаларына католиктік тәрбие беруге ешқандай қарсылық көрсетпейтін, сонымен бірге, ол католик-күйеулердің әйелдерінің жыл сайын екіқабат болуын талап ететіндері сияқты болмай, отбасында ақылға сиятындай екі ұл, бір қыз болуын жақтайтын, оның үстіне айталық он екі жылдан кейін бе, әйтеуір балалардың дүниеге келу уақытына шек қоймайтын кісі болуы қажет. Жылына он екі мың тауып, оның сыртында қызметтен алар жалақысы болса, ең бастысы, бірде-бір жақын туысы болмаса қанеки.

	Дәл осындай біреу болса тіптен қатып кетер еді деп ойлаған Джулия дәл біз темір жол станциясында танысқан тұста осындай адамды іздеуге бел шеше кіріскен екен. Мен оның көңіл аударарлық кісісі емес едім. Менің ернімдегі темекіні алып өзі тартқан кезде осыны түсініп қоюымды қиналмай-ақ сездірген.

	Адамды өткеніне қарап, сол кездегі болашақ болып елестеген алдағы өмірде – оны жақсы көріп, сол арқылы оның тіршілігіне араласа жүріп және қилы-қилы жолмен оны өзіңе қарай бейімдей жүріп тіршілік-тынысына қарап танитын сияқты Джулия туралы да біртіндеп, үзіп-жұлып дегендей танып-білдім.

	* * *

	Джулия Себастьян екеуімізді Брайдсхедке қалдырып, Кап-Феррадағы виллада тұратын әпкелерінің үйіне қонаққа кетті. Жол бойы өз жағдайын ойлаумен болған.

	Қазір оған әйелі қайтыс болған Юстас деген дипломаттың аты-жөні белгілі болған, сол сәттен бастап Юстас қыз үшін ешкімге ұқсамайтын қызықты қалжыңмен күлкі шақырар бейнеге айналған. Сөйтіп, оның жолында сондай адам ақыры кезікті-ау, бірақ ол шындығында дипломат емес, арманшыл лейб-гвардияшы майор болатын, қыздың өзін іздегенін білгенде ол жазған өзінің бар қабілет-қасиетін қыз алдында жайып салып, оған ғашық болды да қалды. Ол міскінге тағдыр бұрынғыдан да мұңды арманшыл болуды жазыпты, себебі бұл уақытта бойжеткен Рекс Моттреммен танысып үлгірген.

	Джулияның құрбыларының арасында геронталогиялық95 көрсе-қызарлық асқынып тұрған шақта Рекс жас мөлшері оның өзіне зор артықшылық алып берген-ді; өйткені жас жігіттердің бәрі де беттерін безеу басқан, өңшең дөрекілер деп танылған болатын; онанда “Рицеде” жалғыз отырып (бұл күндері оның айналасындағы құрбыларының бірлі-жарымына болмаса бәрін де би-думан өткен жерде қабырғаға арқаларын сүйеп жайғасып отырып алып, олардың әр қадамын есептеп-қисаптап отыратын белгілі бәйбішелер солайша жүруге рұқсат етіп, оларды қолдау дегенді біле бермейтін), немесе кәрі-құртаң, тіпті сіздің шешеңіздің өзі де кезінде сақтандыру сөзін естіген беті-жүздері бал-бұл жанған жас әсемпаздардың ортасында отырғаннан гөрі жейдесі крахмалданған, беті тыржиған аздырушылардың ортасында отырған дұрыс дейтін. Рекстің жөні, әрине басқа, жейдесі крахмалданып, беті тыржимаған: жасамыстау жандар оны біршама арсыздау, қайсарлау жігіт санайтын, алайда, Джулия оның аз уақыт ішінде-ақ кез келген “Макстермен” және “Эф.И-лермен” барынша жарасымды түрде тілдесе алатын, патшазада Уэльскимен де Спорт клубының жоғары лауазымдыларымен де орнымен таныса алатын даусыз қабілетін ерекше бағалайтын; екінші шөлмек, төртінші темекі оған бұйым емес, төменде сағаттар бойы тосып тұратын машина айдаушысы, – осының бәрі де құрбы қыздары арасында, сөзсіз қызғаныш тудыратын. Оның тіршіліктегі жүріс-тұрысы өзгелерден өзгешелеу, құпиялы бәлкім, қылмысты топтың ортасында жүргендей көрінеді, жұрттың айтуына қарағанда, Рекс қарусыз жүрмейді екен. Джулияның құрбыларының ортасында Понт-стриттің ақсүйек мещандары арасында әбден әккіленген сән-салтанатынан таймайды; “понтстриттік” сөйлеу мәнерін ұстанады, бұл қасиет оны пайдаланатындардың алдында керемет әсерлі, және өзара сөйлескенде, кейде басқалар да бұнысына қысылып қалса да “понт-стриттік” тілде сөйлейтін. Әдет, қимыл-әрекеті де “понт-стриттік” – саусағына алтын балдақ тағып, театрда жанындағыларға шоколад конфетін сыйлау, би-думанда жанындағы қызға: “Сіз үшін бір “ішіп-жем” тауып келуге рұқсат етіңізші”, – дейтін.

	Рекс Моттрем қалай сөйлеп, қалай жүрсе де ол понт-стритік емес болатын. Ол “тұңғиықтан” шыға салып, орталықшыл орта жүйесінің ішкі бір тетігі болып жүрген Бренда Чэмпионның әлеміне батыл аттап кірген. Бәлкім, Джулия енді бір он екі жылдан кейін Бренда Чэмпионның түр-тұлғасынан өзінің мазақ бейнесі осындай боларын сезген шығар, әйтпесе бір-бірінің қарым-қатынастарындағы жауласудың себебін түсіндіру қиын. Рекс Бренда Чэмпионның төл кісісі болса да Джулия оның жағымды жақтарын танығаны даусыз.

	Сол бір жазда Рекс пен Бренда бір газет магнатының әр түрлі саясат қайраткерлеріне қонақжайлылық көрсетіп, бұларға жалға берген көршілес виллада тұрып жатқан. Қарапайым тіршілікте болса, бұлар леди Раскоммоның назарына ілікпес те еді, қатар, көршілес тұрғаннан кейін амалсыздан танысып-білісуге тура келген. Рекс болса, ептеп жалпақтай жүріп, оны жұқалап айналдыра бастаған.

	Осы жаз бойы ол өзін мазасыз сезінген. Мисс Чэмпионмен ол тұйыққа тірелгендей сезінген, о баста бәрі де ойдағыдай еді, алайда кейінгі кездері одан қашқақтай бастаған. Ол мисс Чэмпионның да осылай деуге әбден қалыптасқан, өзінің шағын әлемінің ішінде ғана өмір сүріп жатқанына көзі жеткен. Рекске кең көкжиек керек. Оның өзінің олжаларын бір жерге үйіп, кемесінің бағанындағы қара туды түсіріп, жағаға шыққан соң қарақшылық айбалтасын каминнің үстіне ілудің, және өз ісінің жемісін жеудің уақыты жеткен. Оған үйлену қажет. Ол да өзінің Юстасын іздеуі қажет болды, алайда оның өмір сүру салтында таныс бойжеткендер жоққа тән болатын. Джулияның ақсүйек үміткерлер арасындағы жұлдызы жарықтау екендігі туралы естіп, оның қай қырынан қарасаң да кісі қызығарлық олжа боларын білген.

	Мисс Чэмпионның күнқағар қара көзілдірігінің астынан бұлжытпай ызғармен тесілген қос жанары Рекстің Кап-Феррада онымен болған қарапайым таныстықтан асып, артық әрекетке баруға мүмкіндік бермеді. Әрине ол таныстықты тереңдете түсуге де болушы еді. Ол іс жүзінде Джулиямен оңаша қалып көрген емес, алайда бұл бойжеткенсіз жазда өткізген сауық кештеріне бойжеткен міндетті түрде қатысатындай ғып ұйымдастыратын; оған арнайы кейбір ойын түрлерін үйретті, олар Монте-Карлоға, немесе Ниццаға барған кезде қыздың тек қана өз машинасында отыруын бақылаумен болды, бір сөзбен айтқанда, леди Роскоммонның леди Марчмейнге хат жазып, ал мисс Чэмпионның оны келісілген уақыттан ертерек Кап-Феррадан Антиге ертіп кетуге мәжбүр ететіндей әрекет жасаған.

	Джулия Зальцбургтегі шешесіне кетті.

	– Фанни апай, – деді оған шешесі, – маған сенің мистер Моттреммен тым жақындасып кеткеніңді жазыпты. Меніңше, оны ақсүйек кісі деп санауға болмайтын шығар.

	“Жаңадан пайда болған байшікештің өз құпиясы болады” дейтін нақыл сөз бар, алғашқы он мыңды қалай тауыпты; сөйтіп, ол “айтулы” болмай тұрған о баста, кімдермен араласып, істес болса, бұдан әлдеқайда жарқын болашаққа деген үміт қана қолдап тұрған тұста солардың әрқайсысының пейілін өзіне аудара білгенде және өзінің жеке басының қадір-қасиетіңмен тіршіліктің үлесіне бергенін іс қыла бергенде ғана, – егер ол өзінің қарыштап алға жылжу кезеңінен басы айналмай өтсе, адамның осынау қасиеттері жаңа байшікештің болашақ өмірін, әйел қауымы алдында беделді де табысты болуын қамтамасыз етеді. Бұрынғыға қарағанда, Лондонда өзін біршама азат сезінген Рекс Джулияның елгезек құлына айналды; ол өзінің күндерін қыздың қандай жоспары болса, соған орай өткізумен жүрді, онымен кездесуге болатын жерлерге барып, кімде-кім оған жақсы лебіз білдірсе, солармен жүздесті; тек қана леди Марчмейнге жақындай беру үшін бірнеше қайырымдылық комитеттерінің отырыстарына қатысты; егер Брайдсхед өз кандидатурасын парламентке ұсына қалғандай болса (ол үзілді-кесілді қарсылық көрсетті), оған көмектесуге өз қызметін ұсынды; Джулияның жүрегіне жол табатын мақсаттың бұл емес екенін сезгенше католик дінін тануға ересен қызығушылық та танытып көрді. Қыздың ниеті қай жаққа баруға ауса сонда өзінің “испандық” машинасымен алып барар еді, қыз бен оның құрбыларын жекпе-жек төбелестерге апарып, соңынан жеңімпаздарымен таныстыратын; алайда бірде-бір рет махаббат туралы жақ ашып көрген емес. Қашан да қыздың көңілінен шығатын іс-әрекеттер жасауға, ал тағы біраз уақыттан соң қажетті шаруаларды тындыруға қол жеткізді; бойжеткен оның бұл қылықтарын алдымен мақтаныш көрген, сонан кейін онысына ұяла бастаған; онсыз іс бітпейтін күйге жеткен. Ал онан кейін жігітті сүйіп қалғанын ойда жоқта білген болатын.

	Осынау сақтық тудыратын, әрі ойда жоқта ашылған бұл жаңалық, қыз бір жолы мамыр күндерінің бірінде кездейсоқ Чарльзстритпен машинасымен өтіп бара жатып, бұл кеште парламент мәжілісінде боламын деген Рекстің бұрыннан білетіндей Бренда Жеңімпаз мекендеген үйдің алдында тұрғанын көрген сәтте болып еді. Оның қорланып, ренжігені сонша, кешкі ас үстінде әрең шыдап отырды да бірінші мүмкін болған сәтте-ақ үйіне келіп алып, он минут бойы тоқтамай көз жасына ерік берсін; сонан соң кешкі аста тамақты өте аз ішкендіктен қарны ашқандықтан, сүт пен нан алдырып жеді де, малайларына ертең мистер Моттрем қай кезде телефон шалса да өзін ешкімнің мазаламауын сұрағанын айт деген тапсырма берді де, жатып қалды.

	Ол ертеңгілік таңғы асын төсегінде отырып ішті, сонан соң газеттерді қарап шығып, телефонмен біраз сөйлесті. Ақырында:

	– Мистер Моттрем телефон соқпады ма? – деп сұрады.

	– Иә, иә, жоғары мәртебелім, төрт рет қоңырау шалды. Ол тағы да қоңырау шалса, сізге қосайық па?

	– Иә, жоқ, мені үйде жоқ дерсіздер.

	Ол төменге түскен кезде холлдағы үстел үстінде “Мистер Моттрем леди Джулияны “Ритцте” сағат бір жарымда тосады” деген жазуы бар қағаз жатыр еді.

	– Мен бүгін үйде түстенемін, – деп хабарлады ол.

	Түстен кейін ол шешесі екеуі оны-пұны сатып алуға шығып, әпкелерінің үйінен шай ішті де үйлеріне кешкі алтыларда бір-ақ оралды.

	– Аса құрметтім, сізді мистер Моттрем күтіп отыр. Мен оны кітапханаға кіргізіп қойдым.

	– Ой, шешетай, мен оны көргім келмейді. Оған кетсін деңізші.

	– Алайда бұнымыз әдепсіздік болар еді, Джулия. Сенің достарыңның ішінен мистер Моттрем менің пейілімді өзіне түсіре алмағанын үнемі айтушы едім ғой, алайда қазір оған бойым үйреніп қалыпты, тіпті, ұнай бастапты. Шынында да мұндай кісілермен, әсіресе мистер Моттрем сияқты кісілермен тұрақсыз болу жараспайды.

	– Шешетай, мен онымен көріуге тиісті емеспін. Егер мен қазір онымен жолықсам, өте ауқымды түсіндірулер болмақ.

	– Ақылсыздық, Джулия, сен ол байғұсқа ойыңа келгенді істеп бағасың.

	Сөйтіп Джулия кітапханаға кірді де, бір сағаттан соң бас асауы жоқ қалыңдық болып шықты.

	– Ой, шешетай, егер мен кірсем осы оқиға болады деп ескертіп едім ғой.

	– Ондай ештеңе айтқан жоқсың. Сен тек өте ауқымды түсіндірулер болатынын айтқансың. Алайда мен мұның осындай түсіндіру болатынын ойлап та көрмеппін.

	– Ал мейлі ғой енді, сенің оған бойың үйреніп қалды емес пе, рас қой? Өзің солай дедің емес пе?

	– Иә, ол көп жағдайда кішіпейіл. Алайда мен оны саған күйеу болуға мүлде жарамайды деп білемін. Бұған әлі сенің көзіңді бәрі де жеткізер.

	– Аһ, бәрі де құрып қана кетсінші.

	– Біз ол туралы ештеңе де білмейміз. Мүмкін оның тамырларындағы қанның түсі қара болар, егер шынымен-ақ солай болса ше, өзінің де кісі күдіктенердей өңі тым қоңырқай ғой.

	– Қымбатты балақайым, осының бәрі де ақылға сыймайтын-ақ дүние. Сенің осыншалықты көзсіздігіңді тіпті елестете алар емеспін.

	– Ал енді ол анау кәрі-құртаң кемпірге барып жүргенде менің оған ашуланатындай құқым жоқ па екен? Жұрттың бәрі де құрдымға құлаған әйел туралы айтып жүреді ғой. Ал мен керісінше сондай еркекті құтқарамын. Мен Рексті ажал күнәсінің апанынан алып шығамын.

	– Қайдағы жоқты айтпасаңшы, Джулия.

	– Сонда Бренда Жеңімпазбен төсектес болу ажал күнәсі болмай ма екен?

	– Және де әдепсіз әңгімені аузыңа алма.

	– Ол онымен ешқашанда кездеспеуге уәде берді. Мен оны жақсы көретінімді мойындамай тұрып, мұндайды одан талап ете алмаймын ғой, солай емес пе?

	– Миссис Жеңімпаздың кісілік келбеті, құдайға шүкір, менің шаруамның шеңберіне кірмейді. Ал сенің бақытың кіреді. Егер білгің келсе айтайын, мен мистер Мотремді пайдалы да елгезек жан деп білемін. Алайда ештеңеге көзің жетпей тұрып, оған сену қиын, одан туған балалардың да сүйкімдері аз болар-ау. Мұндай ерекшеліктер ұрпағына міндетті түрде берілмек. Өзің де бірнеше күннен кейін-ақ бәріне де өкінетін боласың. Ал әзірше ешқандай да әрекет жасаудың қажеті жоқ. Ешкім ештеңені білмеуі, тіпті күмәнданбауы қажет. Бұдан былай онымен түскі асқа да бірге бармайтын боласың. Мұнда, әрине, кездесіп тұруыңа болар, бірақ та көптің көзіне көріне берудің қажеті жоқ. Оны маған жіберші, онымен дұрыстап әңгімелесіп көрейін.

	Джулия үшін құпия некелесу жылы осылай басталған-ды, – өйткені сол кеште Рекс қызды тұңғыш рет құшақтап сүйген болатын; бұған дейін ол екі-үш рет жүректері сонша нәзік, әрі жасқаншақ бозбалалармен сүйісіп көргені бар, алайда осынша бір құштарлықпен өбіскеннен кейін қыз өзінен ерекше өзгерісті байқағандай еді. Екеуінің бойларынан да лап етіп тұтанған осынау құштарлық бойжеткенді қорқытып тастаған, содан да ол бұған үзілді-кесілді нүкте қою қажет деген шешімге келді.

	– Әйтпесе мен сізбен кездеспейтін де боламын, – деді ол.

	Рекс бұрын да, тіпті қыстың аязды күндері өзінің абажадай моп-момақан болып күтіп отыратыны сияқты бірден-ақ бағыныштылық мінез танытқан.

	– Егер біз осы қазір үйлене алатын болсақ, – деп қыз күрсінген.

	Бір жарым айдай олар кездескен және қоштасқан сәттерде ғана қол созыса сүйісіп, қалған уақыттың бәрінде де бір-бірлерінен алшақ отырысып, кейін не істеп, қайда тұратындары, Рекстің министрдің көмекшісі болатындай мүмкіндігі жөнінде, тағы да осыған ұқсас әңгімелерді тілге тиек ететін. Джулия бақытты әрі ғашық болатын, ол бар жан-тәнімен ертеңгі күннің ауасымен тыныстады. Сонан кейін ол парламент сессиясының соңын ала өзінің сайлаушыларымен кездесемін деп кеткен Рекстің Саннингдейлдегі бір биржашыда сенбі, жексенбі күндерін өткізгенін және онда миссис Жеңімпаздың да болғанын кездейсоқ білді.

	Осы жайды естіген күннің кешінде Рекс келгеннен кейін осыдан екі ай бұрынғы сахна көріністері дәл сол қалпында қайталанған.

	– Сізге не керек өзі? – деген жігіт. – Өзіңіз мені ештеңеге жарытпай тұрғанда менен көп дүниені талап етуге сіздің қандай хақыңыз бар?

	Қыз не істерін білмей тұйыққа тірелген, мінәжат жасау үшін емес осындай жүрекжарды сырларды ақтару үшін әдейі жасалған Фарм-стриттегі шағындау алакөлеңке бөлмеге барып, егжей-тегжейіне тоқталмаса да өз мұңын көктей шола айтып шыққан.

	– Әулие әкей, өзің жасаған кішкентай күнә арқылы оны үлкен күнәдан сақтандыру дұрыс болмай ма екен?

	Алайда момақан иезуит96 қарт ештеңеге илігеді. Бойжеткен оның сөзін тыңдамады десе де болады; себебі оның қалауына діндар қарсы тұрғандықтан, оны басқа ештеңе де қызықтыра қоймаған.

	Ол өзінің уағызын аяқтаған соң қызға былай деген:

	– Ал енді сізге тәубеге келіп, мінажат ету қажет.

	– Жоқ, рақмет, – деді ол өзіне дүкен сөресінен қажетсіз тауарды ұсынып тұрғандай. – Бүгін зауқым жоқ. – Сөйтті де ренішті күйде үйіне қайтты.

	Сол күннен бастап ол өз жанын діннен алшақтатқан.

	Леди Марчмейн мұның бәрін де көрген, оның жуырда ғана Себастьянға байланысты басынан кешкен уайымына осындай тың уайым тағы қосылды; оның жұбайына байланысты көптен көтеріп жүрген уайым-қайғысы мен тәніндегі ауыр дертін – бәр-бәрін бойында сақтаған қалпы күн сайын өзімен бірге шіркеуге әкелер еді, және де осынау азаптың бәрі де оның бүлкілдей соғып тұрған жүрегіне – бірақ гипспен қаптап қойғандай азабы мол жүрегіне қанжардай қадалар еді; алайда оның шіркеуден қандай жұбаныш тауып қайтатыны бір жаратушыға ғана аян.

	* * *

	Сөйтіп, бір жылдық мерзім аяқталған тұста құпия неке мәселесі Джулияның аса сенімді құрбылары арқылы, сенімді құрбылардың әрқайсысының сенімді құрбылары арқылы жағалауға жетіп жығылғанша тынбай бір-бірін қуалап беретін айдын бетіндегі толқын шеңберлері сияқты жұртқа жетіп те болған, ақыры баспасөз беттерінде кейбір ишара хабарлар да пайда бола бастаған соң леди Роскоммонның камер-фрейлин97 ретінде біраз сауалдарға жауап беруіне тура келген. Қалайда бір шара қолдану қажет. Сондықтан да Джулия Рождествоға арналған ғибадатқа қатысудан бас тартқан кезде леди Марчмейн өзіне ең алдымен менің, сонан соң мистер Самграсстың, ең соңында Корделияның опасыздық жасағанын түсінген кезде жаңа 1925 жылдың сұрғылт күні туған кезде ол ерекше шара қолдануға шешім қабылдаған. Неке туралы кез келген әңгіме тоқтатылды; Джулия мен Рекстің кездесулеріне бұдан былай тыйым салынды; Марчмейн-хаус жарты жыл бойына жабық болады деп мөлшерленді, леди Марчмейн мен Джулия шетелге саяхатқа аттанып, бөгде елдерде тұратын туған-туыстарын аралауға тиіс болды. Алайда оның жан дүниесінің нәзіктігімен үндесіп жатқан ортағасырлық қаймағы бұзылмаған турашылдығының леди әсерімен қазірдің өзінде Рекстің бақылауымен Себастьянды дәрігер Боретусқа емделуге жіберу мүмкін деп тапты, ал Рекс болса оның сенімінен аттап өтті. Монте-Карлоға тартты да сол жақтан ол өзінің ең соңғы бет қаратпас соққысын жасаған. Лорд Марчмейн жігіттің мінез-құлқының ұңғыл-шұңғылына үңіліп әуре болмады – бұл, оның пікірінше, Джулияның шаруасы деп білді. Рекс оған дені-басы сау, болашағы жарқын ер азамат болып көрінген, оның үстіне оның есімін маркиз саяси баяндамаларды оқып отырғанда кездестіргені бар; ол сақтығын бір сәтке де жоғалтпайтын ойыншы, ойнағанда да кесек ойнайтын ойыншы; қадірлі де құрметті адамдар жуық жүреді; қалай болғанда да оның келешегі зор; бәрібір оны леди Марчмейн жарата алмады. Лорд Марчмейн Джулияның таңдауын бүтіндей құптап, олардың кешеуілдетпей үйленулеріне келісімін берген.

	Рекс бар болмысымен той қамына кірісіп кеткен. Ол Картьердің дүкенінен емес Хэттен-гарденнің сырт жағынан кіретін бөлмесіне қалыңдығын ертіп апарып, неке жүзігін сатып әперді. Бір кісі сейфтен ішіне асыл тастар салынған кішкене дорбаларды шығарып, көздің жауын алған тастарды жазу үстелінің үстіне төгіп тастаған, сонан соң тағы бір үйдің сыртқы бөлмесіне кіргенде тағы бір кісі қарындашпен көзілдірік жақтауының суретін сала бастаған; әрине осылардың бәрі де қыз құрбыларының қызғанышын тудырғаны анық.

	– Осының бәрін де қайдан білесіз, Рекс? – деп таңданған қыз.

	Күн өткен сайын ол жігіттің бәрін де білетініне, не нәрсені білмейтінін біле алмай таңданатын. Сол кезде осының бәрі де оның көз алдында жігіт беделін биіктете түскен.

	Оның Хартфорт-стриттегі үйі бұл екеуіне емін-еркін жететін еді, және де жуырда ғана Лондонның ең бір қымбат фирмасы әдемі жөндеуден өткізіп, жиһаздарын да жаңартқан. Джулияның ойынша, қала сыртындағы үйдің әзірге оларға қажеті жоқ, егер олар Лондоннан шыға қалған күнде ондай үйді жалға ала тұруға да болады.

	Қиыншылық неке шартына байланысты туындаған. Рекс зайыбының банктегі есеп-шотына ақша салып қоюдан үзілді-кесілді бас тартты. Адвокаттар тұйыққа тірелді. Джулия жекеше болуға оншалықты мән бергісі келмеген.

	– Ақшаның сенімді өкілде сақталғаны сайтаныма керек пе? – деп ренжіді Рекс.

	– Білмедім, қымбаттым.

	– Мен ақшаны маған жұмыс істеуге мәжбүрлеймін. Және ол маған жылына он бес-жиырма пайыз өсім береді. Оларды үш жарым жылға тығып қою – бұл қып-қызыл шығын.

	– Оған күмәнданбаймын, қымбаттым.

	– Мынау сұмырайлар мен бір сізді тонап алғалы тұрғандай сөйлейді. Шын мәнінде нағыз тонаумен айналысып жүрген солар ғой. Олардың өздері менің сізге беретін ақшамның үштен екісінен сізді айырғысы келгендей.

	– Осы соншалықты маңызды дүние ме, Рекс? Бізде ақша деген көп қой, рас па, Рекс?

	Рекс Джулияның жасауына деп бөлінген ақшаға сеніп, соны айналымға қосуды ойлаған. Адвокаттар ол қаржының банкте Джулияның атында болуы керек деп отырып алды, алайда жігіттің өзі де осындай ақшаны әйелінің атына салып қоюы қажет деген өтініштеріне ештеңе өндіре алмаған. Ең ақырында ол өз өмірін қамсыздандырып қоюға әрең деп көнген, оның өзінде де осынау қамсыздандыру дегендердің бәрі де – өзінің заңды табысының бір бөлігін басқаның қалтасына салып берумен бірдей екенін айтқан; ол бір қамсыздандыру компаниясында бар екен, солардың жәрдемімен адвокаттардың өздері дәметіп отырған делдалдық ақшаны да өз пайдасына қалдырып, осынау қаржы операциясының ең ұнамыз тұстарын барынша азайттыратын болып келісіпті.

	Ең соңғы мәселе, алайда мән-маңызы жөнінен соңғы бола алмайтын Рекстің діни сенімі тілге тиек болды. Ол бір кезде Мадридте корольдің үйлену тойына қатысқаны бар, енді өзі үшін де соған ұқсас бір салтанат жасағысы келген.

	– Иә, сіздердің шіркеулеріңіздің, – деп мойындады ол, – ерекше салтанатына ешкім де шек келтіре алмайды. Мен айтар болсам, кардиналдар – бұл дегеніңіз ғажап көрініс! Англияда олардың өзі қанша екен?

	– Тек біреу ғана, қымбаттым.

	– Ал шетелдерден ақысын төлеп қою арқылы тағы екеуін алдыруға болмай ма?

	Сол кезде оған аралас некеге ерекше салтанат жасауға болмайтынын түсіндірген.

	– Аралас неке дегеніңіз қалай сонда? Мен қайдағы бір зәңгі емеспін ғой.

	– Жоқ, қымбаттым, католик пен протестант арасындағы некені айтып отырмыз.

	– О, сол ғана ма? Онда бұл неке көп ұзамай аралас деп аталмайтын болады. Мен католик дінін қабылдаймын. Ол үшін не істеуім керек?

	Леди Марчмейн істің бұлайша кілт бұрылысына бір түрлі қажығандай, әрі аң-таң қалғандай күй кешкен; оның бұл шешіміне мейірімділікпен әрі байсалдылықпен қарау қажет деп өзін босқа сендіргендей. Оның есіне басқа бір үйлену тойы мен католик дінін қабылдау түскен.

	– Рекс, – деген ол, – сіз дін жолы ісінде қандай бір маңызды қадам жасап отырғаныңызды дұрыстап бағамдай алмай отырсыз-ау деп қорқамын. Жан жүрегіңізбен сене алмай мұндай іске бару адам айтқысыз күнә болмақ.

	Алайда жігіт онымен қалай сөйлесу қажеттігін меңгеріп қалған.

	– Өте құдайшыл едім деп көлгірси алмаймын, – деп жауап берді оған, – мен құдай сөзіне жүйрікпін деп те айта алмаймын, ал бір отбасындағылардың екі дінде болуы жаман нәрсе. Адамға дін керек. Және де сіздің шіркеуіңіз Джулия үшін жақсы болса, ол маған да жақсы.

	– Несі бар, – деді ол, – сіздің діни уағыз алуыңызға қамқорлық жасармын.

	– Тыңдаңызшы, леди Марчмейн, менің уақытым жоқ. Маған уағыз үйреткеннен гөрі аюға би үйреткен оңай болар. Маған қағазын әкелсін, қажет деген жеріне қолымды қоямын да беремін, сонымен іс бітеді.

	– Бұған бірнеше ай, кейде бүкіл ғұмыр керек болады.

	– Ал мен бірден-ақ мүлт жібермей қағып аламын. Өздеріңіз мені тексеріп көріңізші.

	Рекс Фарм-стриттегі Моубрей әкейге – дін жолындағы католик сенімін қабылдағысы келген ең бір тоңмойын дейтін жандардың өздерін тәубелеріне келтіруде атағы шыққан адамға аттандырған. Үшінші дүркін әңгімелескеннен кейін Моубрей әкейді леди Марчмейн шайға шақырған.

	– Ал менің болашақ күйеу балам туралы қандай пікірдесіз?

	– Мен бұл өмірімде мұндай қиын прозелитті98 бұрын-соңды көрген емеспін.

	– Шынымен бе? Ол бәріне де тілалғыштық танытар деп ойлап едім.

	– Соны айтамын.Оған қай жағынан келеріңді білмейсің. Онда дін жөнінен бірдеңе білсем-ау дейтін өзінің ынтасының және құдай атын құрметтеу дегеннің ныспысы да жоқ сияқты болып көрінеді. Алғашқы күні оның бұрынғы діни өмірі туралы және мінәжат етуді қалай түсінетіні туралы не білетіндігін сұрадым. Ол: “Мен бұл жағынан мақұрыммын. Сіз өзіңіз түсіндіріп берерсіз”, – дейді. Мен қысқаша бір-екі сөзбен айтқым келіп еді, ол былай деді: “Ал жарайды. Бұл – мінәжат ету туралы дейік. Әрі қарай ше?” Мен оған катехизисті99 қолына ұстаттым. Кеше мен одан біздің құдайдың табиғи мәні нешеу деп сұрап едім, ол: “Сіз нешеу десеңіз, сонша болады да”, – деп жауап берді. Содан кейін мен одан: “Егер Рим папасы аспанға қарап жіберіп, түнеріп келе жатқан бұлтты көрген соң жаңбыр жауады десе, онда жаңбыр міндетті түрде жауа ма, әлде жаумай ма?” деп сұрасам, ол: “О, иә, әкей, міндетті түрде жауады”, – дейді. “Дегенмен де жаңбыр жаумаса ше?” Ол бірер минут ойланды да былай деді: “Менің пайымдауымша, жаңбыр жаууын жауады, былайша айтқанда, қасиетті жаңбыр, адамдардың күнәсі көп болғандықтан ол біздің көзімізге көрінбейді”. Леди Марчмейн, дін насихатшыларына белгілі діннің пұтқа табынатын түрлерінің бірде-біріне бұл жігіт сай келмейді.

	– Джулия, – деп қызын шақырған леди Марчмейн Моубрей әкей кеткен соң, – Рекс осының бәрін де бізді риза ету мақсатында жасап жүр деп ойлайсың ба?

	– Оның басына мұндай ойдыи келе қоюы екіталай, – деп жауап берді Джулия.

	– Сонда ол осы шешімге шын пейілмен келіп отыр ма?

	– Шеше, ол қайта мойын бұрмастай болып, католик дінін қабылдауға біржолата шешім жасап отыр. – Джулия іштей: “Қасиетті шіркеу өзінің ұзақ тарихында талай-талай таңданарлық прозолиттерді көрген болар. Хлодвига армиясы түгел дерліктей нағыз берілген католиктерден тұрмап па еді? Біреуі артық, біреуі кем болар – ол соншалықты уайым болар дүние емес”, – деп ойлаған.

	Бір аптадан кейін дін қызметшісі тағы да шайға келген. Пасханың100 демалыс күндері басталғандықтан, Корделия да үйде болатын.

	– Леди Марчмейн, – деген ол бұларға қарап, – осынау рөл үшін жастау әкейлердің біреуін таңдауларыңыз қажет еді. Оның үстіне, Рекс католик болған кезде менің сүйегіме қына шығып та қалар.

	– Шынымен бе? Ал мен болсам бәрі де ойдағыдай деп жүрмін ғой.

	– Былай алып қарағанда, бәрі де дұрыс келе жатқан. Ол кереметтей ұмтылушылық байқататын, дін жолында бәріне де көніп, менің айтқандарымды түгелге жуық есіне сақтауға тырысты, ешқандай сұрақ қоймады. Осының бәрі де маған ұнай қоймады. Ол дәл бір ақиқат сезімінен ада болып қалғандай. Бірақ оның католиктік бұлжымас ортаның ықпалына түсерін білемін және оны қабылдауға да әзір. Кей-кейде, айталық ақылы аздауларға жасалатын тәуекелге де баруға тура келеді. Олар бәрін де ұқты, нені түсінбеді деп аса сенімділікпен ешқашан айта алмайсың, алайда оларды бақылап, бағдар беріп отыратын біреу болса, ондай жағдайда да біз тәуекелге баруға даярмыз.

	– Осының бәрін Рекстің естімегені қандай өкінішті, – деп күрсінді Корделия.

	– Алайда мен кеше бәрін де түсіндім. Қазіргі білім берудің қасіреті кісі надандығының дәл мөлшерін жасырып-жабуында. Елуді еңсерген адамдарды не нәрсеге үйретіп, неге үйретпегендігін бірден білеміз. Ал жастарға қарасаң олар сырттай керемет білімдар, бәрін біліп тұрғандай көрінеді, ал білімнің осынау жұқалтаң қабыршағының ішіне үңілсең, мұндай болады-ау деп сезіктенбеген өте терең бос кеңістікті көресің. Кешегі жағдайды алып қарайықшы. Бәрі де ойдағыдай болатын. Ол катехизистің кесек-кесек мәтіндерін жатқа айтып, “Әкеміз біздің” мен “Қыз Богородицаны”101 жаттап алыпты. Сонан соң мен одан сені әлдебір күмән мазалап жүрген жоқ па деп сұрадым. Ол менің бетіме аса сенімсіздікпен назар салып: “Тыңдаңызшы, әулие әкей, меніңше, маған қулық жасап жүрген сияқтысыз. Мен сіздердің діндеріңізді қабылдаймын да, бірақ та сіз көп нәрсені менен бүгіп қалатын сияқтысыз”. Оның нені айтып тұрғанын білгім келіп еді, ол былай деп жауап берді: “Мен католик дініндегі құдайға өте құлшылық ететін, өте білімдар бір кісімен ұзақ әңгімелескен едім, мен одан кейбір нәрселерді біліп қалдым. Айталық, ұйықтаған кезде аяғыңды Шығысқа беруің қажет екен, өйткені жұмақ сол бағытта көрінеді, егер түнде о дүниелік болып кетсең, жұмаққа төтелей тартады екенсің. Мен, әрине, Джулияның ыңғайына қарай аяғымды қай жаққа қаратқым келсе солай жатамыз, шынымен-ақ сіз ересек адамның аспанмен жұмаққа төтелей тарту жайына сенеді деп ойлайсыз ба? Ал анау Рим папасының өзінің мініс атын кардинал ғып тағайындауы туралы ше? Болмаса анау шіркеу баспалдағында тұрған қорапшаға бір фунттық ақшаға біреудің есімін жазып тастасаң, ол адам тозаққа барады деген ше? Мұның бәрінің де бір мағынасы бар шығар, оған дау айтпаймын, – деді ол маған, – алайда мұның бәрін мен басқа біреуден естіп-білгенше өзіңіздің айтуыңыз қажет еді ғой.”

	– Ой, байғұс бала-ай, мұның бәрі ақыры не болар екен? – деді леди Марчмейн.

	– Өзіңіз де көріп отырсыз ғой, шіркеуге баруға дейін оған қайда әлі?

	– Иә, сонда оған мұндай ақыл-кеңес бере қойған кім болды екен? Бәлкім, осының бәрін ол түсінде көрген шығар? Корделия, бұл не өзі?

	– Қандай ақымақ? Шешетай, мынау адамды есінен тандыратын ақымақ екен ғой!

	– Корделия, ол сен бе едің?

	– Оһ, мұндай қармақты да қабады деп кім ойлаған? Менің оған бұдан басқа да айтқаным бар. Ватикандағы әулие маймылдар, тағы да осындайлар туралы айтқанмын.

	– Несі бар, маған қосымша жұмыс тауып бердіңдер, – деп Моубрей атап өтті.

	– Байғұс Рекс, – деді леди Марчмейн. – Білесіз бе, мұның өзі оған деген көңілімді жібіте бастады. Сіз онымен, Мойбрей әкей, ақыл-есі кемістеу баламен тілдескендей сөйлесуіңіз қажет.

	Сөйтіп, дінді насихаттау жұмысы жалғаса беретін болды, ақырында Моубрей әкей де тойға бір апта қалғанда оны қасиетті шіркеудің ішінде дінге қабылдауға келісімін берді.

	– Мені қатарларыңа қосып алу үшін бұлар бар өнерлерін салуға тиісті еді, – деп реніш білдірді Рекс. – Мен көп жағдайларда бұларға пайдам тиеді ғой әлі. Ал олар болса мүшелік карточкаларын казиноға барып үлестіріп беретін есуастар сияқты соншалықты сақсынады. Оның сыртында Корделия да миымды су ғып болды, енді ғой мен катехизисте ненің жазылғанын, нені ол қыздың ойдан шығарғанын біле алмай далмын.

	Тойға дейін үш апта қалғанша жағдай осындай күйде болатын; тойға шақыру жан-жаққа жіберіліп, тарту-таралғы деген күн сайын келіп жатты; қалыңдыққа тігілген киімдерден оның құрбылары ауыздарын ашып, көздерін жұмды. Дәл осы кезде “Брайди бомбасы” деп Джулия ат қойған ірі қопарылыс болып еді.

	Өзіне тән қатыгездікпен ол ешқандай ескерту жасамай-ақ айрандай ұйып отырған отбасының ортасына әкеліп қопарылғыш заттарын түгелдей дүңк еткізген. Үйлену тойына келген тартутаралғы үшін Марчмейн-хаустағы кітапхананың кең бөлмесі бөлінген; леди Марчмейн, Джулия, Корделия және Рекс бәрі бірлесіп, сол сыйлықтардың орауларын шешіп, реттеп жатқан. Брайдсхед кіріп келіп, біраз уақыт олардың жұмыстарын сырттай бақылап, үнсіз тұрып қалды.

	– Бетти апай жіберген қытай вазалары, сызат түсіп қалыпты, – деді Корделия. – Ескі болғанда – мүлде ескі. Бұлар Бакборндағы баспалдақтарда тұратын.

	– Мұнда не болып жатыр өзі?

	– Мистер, миссис, сондай-ақ мисс Пендл-Картуэйттерден келген ертеңгілік шай сервизі. Гудтен отыз шиллингке сатып алыпты. Өңшең сараң қасқалар.

	– Мұның бәрін де қайтадан орай салыңдар.

	– Брайди, сен не деп тұрсың?

	– Тек қана тойдың болмайтынын айтып тұрмын.

	– Брайди!

	– Мен сөз байласып қойған болашақ күйеу баламның кім екендігін ешкімнің білгісі келмеген соң өзім біраз сұрастырып көруді жөн санаған едім, – деді Брайдсхед. – Оның үзілді-кесілді жауабын бүгін алдым. Тоғыз жүз он бесінші жылы Монреалда бұл мисс Сара Эвангелина Катлер дегенмен некеге отырыпты, ол кісі қазір де сонда тұрады екен.

	– Рекс, бұл рас сөз бе?

	Рекс қолына көкшіл түсті асыл тастан жасалған аждаһаның мүсінін тінткілей тексеріп біраз тұрды да, қара ағаштан жасалған тұғырына еппен қондырып қойды да жұрттың бәріне соншалықты сеніммен қарап күлді.

	– Иә, солай болған, – деп бірден мойындай сөйледі. – Онда тұрған не бар екен? Неменеге бәріңіз де мазасыздана қалдыңыздар? Ол мен үшін ешкім де, ештеңе де емес. Иә, мен ол кезде сарыуыз жеткіншек едім. Мұндай жаза басу әркімде-ақ болады. Мен сонау он тоғызыншы жылы-ақ заңды түрде ажырасқанмын. Осы қазір Брайд айтқанға дейін оның қайда тұратынын да білген емеспін. Осындай астан-кестен болудың қажеті қанша?

	– Маған айтуға болар еді ғой, – деді Джулия.

	– Бірақ сіз сұрамадыңыз ғой. Шын сөзім, оның бұл дүниеде бар екенін де баяғыда-ақ ұмытқанмын.

	Оның шынын айтып, ағынан жарылып тұрғаны күмән туғызбаған, содан да олар орындарына отырып, оның бәрін де түсіндірулеріне тура келген.

	– Бақытсыз байғұс-ау, католик бола тұрып, әйелің тірі тұрғанда үйленуге болмайтынын неге ғана түсінбейсіз? – деп Джулия да сауал қойған.

	– Менің ешқандай да әйелім жоқ. Мен сіздерге онымен бақандай алты жыл бұрын ажырасып кеттім деп жаңа ғана айттым ғой.

	– Бірақ сіз католик болғандықтан, әйелмен ажыраса алмайсыз.

	– Мен ол кезде католик емес болатынмын, әйеліммен қиналмай-ақ ажырасып кеттім. Ол жөніндегі қағазым да бір жерде жатқан болуы керек.

	– Сізге неке туралы Моубрей әкей айтқан жоқ па еді?

	– Ол маған сізбен ажырасуға болмайды дегенді айтқан. Мен ажырасқым да келмейді. Оның маған түсіндіргендері – әулие маймылдар, күнәні толықтай жуу – иә осылардың бәрін де есіме сақтаған болсам, онда уақытым басқа ештеңеге жетпеген болар еді. Айтқандайын, сіздердің әлгі итальяндық немерелестеріңіз Франческо ше? Ол да екі дүркін тұрмысқа шықты емес пе?

	– Ол аннуляция102 алған болатын.

	– Жақсы солай-ақ болсын, мен де аннуляция аламын. Ол өзі қанша тұрады? Оны қайдан алады? Моубрей әкейден оны алуға бола ма? Мен бәрінің де ойдағыдай болғанын қалаймын. Бұл жөнінде маған ешкім ештеңе айтқан жоқ қой.

	Рекске үйлену үшін біраз кедергілердің бар екендігін айтып түсіндіру үшін көп уақыт қажет болды. Талқылау кешкі асқа дейін аяқталмай, тамақ үстінде де малайлар кірген кезде тым-тырыс бола қалып, өздері оңаша қалған тұста әңгіме қайтадан қызады, сөйтіп бұл мәселе түн ортасына дейін созылған. Әңгіме бірде бұлтқа қарай шарықтай көтерілген соң көзбен мөлшерлеп болмас бөгде қиялдай, бірақ күні бойы әлденеше қайталанатын ақиқат әлемнің ортасында біраз қалықтап алып, су бетінде қалқыған қорек болар бірдеңені көзі шалып қалса лақтырған тастай болып, бұйра толқынға қарай шаншылатын шағала сияқты бірде жоғары өрлеп, бірде төмен қарай құлдилайды.

	– Мен не істеуім керек? – деп Рекс бір сауалын бірнеше рет қайталады. – Кіммен сөйлесуім керек? Тек маған мұндай мәселенің түйінін шешіп беретін ешкім жоқ деп айтпауларыңызды өтінемін.

	– Сіз ештеңе де жасай алмайсыз, Рекс, – деді Брайдсхед. – Бұл сіздердің тойларыңыз болмайды деген сөз. Осыған қатысы баршаның көзімен қарағанда осының бәрінің де ойда жоқта белгілі болып отырғаны өте өкінішті. Бәрін де өзіңіздің айтуыңыз қажет еді.

	– Тыңдаңыздаршы, – деді Рекс. – Бәлкім, сіздер айтып отырған мәселе солай да шығар; бәлкім, заң бойынша менің сіздердің соборда103 некелесуіме болмайтын шығар. Алайда собордың жалақысы төленіп қойылды; онда ешкім де сұрақ қойып жатпайды; кардинал да ештеңеден хабарсыз; Моубрей әкей де білмейді. Біздің өзімізден өзге ешкім ештеңе де білмейді. Демек, осынау ұйқы-тұйқы тіршілікті жасап қажеті не? Біз үнсіз болайық, бәрі де ештеңе де болмағандай заңымен жүре берсін. Бұдан кімге зиян келмек? Айталық, өзімізді тозаққа баруға мәжбүрледік делік. Жақсы, мен тәуекел деп тас жұтайын. Ал енді бұдан келіп-кетер не пайда бар?

	– Шынында да, – деді Джулия. – Әулие әкейге бәрі де мәлім дегенге мен сенбеймін. Және мұндайда кісінің тозаққа баратынына да сенбеймін. Оған қоса сол тозақ дегеннің бар-жоғына да сене алар ма екенмін. Қалай болғанда да ол біз көтерер ауыртпалық. Өздеріңізді жаманшылықтан арашалап қалуларыңызға тәуекел етулеріңізді сұрап отырған ешкім жоқ Тек араласпаңыздар, сонымен болды.

	– Джулия, мен сені жек көремін, – деп Корделия айтпағын лақ еткізіп, ақтара салды да есікті тарс жауып, шығып кетті.

	– Бәріміз де шаршадық, – деді леди Марчмейн. – Егер әңгіменің бәрі айтылып болмаса, талқылауды ертеңгілік жалғастыруды ұсынамын.

	– Алайда енді талқылайтын ештеңе де жоқ, – деп Брайдсхед қарсылық білдірді, – тек қана бұл тарихқа соңғы нүктені тактикалық тұрғыдан дұрыстап қоямыз демесек. Бәрін де шешем екеуіміз шешеміз. Шамасы, “Тайм” мен “Морнинг пост” газеттеріне хабарландыру беріп, жұрттың тарту-таралғыларын өздеріне қайтару қажет болар. Мұндай жағдайда қалыңдық құрбыларының киімдерін не істеуге болатынын білмейді екенмін.

	– Бір минут, – деді Рекс. – Бір минут. Бәлкім, біздің тойымызды өздеріңіздің соборда өткіздірмейтін мүмкіндіктеріңіз бар шығар. Жарайды, жақсы онда протестанттардың104 шіркеуінде-ақ өткізуге болады.

	– Бұған мен де қарсылық білдіре алмаймын, – деді леди Марчмейн.

	– Иә, шешетай, бірақ сен ондайға бара қоймайсың, – деді Джулия. – Көрдіңіздер ме, мен көптен бері Рекстің көңілдесімін және де некеге тұрсам да тұрмасам да сол қалпымда қала беремін.

	– Рекс, бұл шын сөз бе?

	– Олай емес, сайтан алғыр! Және бұл соншалықты өкінішті-ақ!

	– Байқап отырмын, ертең ертеңгілік бұл мәселені талқылауға қайта оралуымыз қажет, – деді леди Марчмейн өте әлсіз үнмен тіл қатып. – Қазір менің сөзді жалғастыруға мүлде шамам жоқ.

	Ол жатын бөлмесіне бару үшін орнынан ұлының қолына сүйеніп әрең тұрды.

	* * *

	– Мұндай әңгімені төбеден түскендей ғып қойып қалуыңа не себеп болды? – деп сұрадым мен арада көп жыл өткеннен кейін Джулиядан.

	– Бұл сұрақты Рекс те қойып еді. Мен ойлаймын, шамасы, бұл солай шығар деп есептедім-ау деймін. Нақ сол мағынасында емес – және де менің жасымның тек қана жиырмада екенімді, шын “өмір жолында” бөгде сөзді сол қалпында қабылдаудың қажеті жоқ, – әрине, мен оны нақты мағынасында айтпағаным анық. Қалайда мен өз ойымды қалай жеткізуді білмедім. Мен өзімнің Рекспен қарым-қатынасымды тым тереңдеп кеткен деп түсінгендіктен: “Некелесу мәселесі болмайды” деп айта салып, әңгімені сонымен доғара алмадым. Мен үлгі болардай әйел атанғым келді. Егер айта берер болсам, бұл ниет менен ешқашан арылған емес.

	– Ал сонан соң ше?

	– Одан әрі таусылмас әңгіме жалғаса берді, жалғаса берді. Ол әңгімеге әулие әкейлер, әдемі әпкейлер араласты. Көптеген ұсыныстар: Рекс Канадаға барсын деген; Моубрей әкей Римге барып, аннуляция алуға талпынып көрсе дейтін; мен бір жылға шетелге кете тұрсын дейтін сияқты қиыл-қилы ұсыныстар айтылды. Осылардың бәрі де өрттей лаулап тұрған кезде Рекс Рим папасына: “Джулия екеуіміз протестанттардың рәсімі бойынша үйленгіміз келеді. Қарсылық болмай ма?” деген қарапайым ғана жеделхат салып жіберген екен, әкем: “Өте қуаныштымын” деген жауап жазыпты, сөйтіп шешемнің бұл іске кірісуіне нүкте қойылды. Бұдан кейін де мені әулие әкейлерге, әдемі әпкейлерге, монах әйелдерге сүйрелеп, әңгіме-дүкен құрдырып дегендей біраз әуреге салды. Ал Рекс болса, өз шаруаларын абыржып-аптықпай-ақ жүргізе берді.

	О, Чарльз, бұл қандай бір жанашырлықтай той болды десеңші! Ол кезде бұрын ажырасқандардың некесін Савой-Чейпелдегі өте қораш, тым шағын, Рекс армандап жүрген орындарға мүлде ұқсамайтын шіркеусымақта қияды екен. Мен болсам құдайдың бұйыртқан бір күні ертеңгілік екеуіміз тіркеу бюросына барып, өтіп бара жатқан кез келген екі кісіні куәға жүргізіп, шаруаны тындырсам деп едім, алайда Рекс үшін менің құрбыларымның болуы, жұқа матадан жасалған ақ бүркеме және “Неке тойы маршы” болуы міндетті түрде еді. Бұл кісі төзгісіз жағдай еді.

	Байғұс шешем дәл бір азап көрген әулие ана сияқты бәріне де шыдап бағуға тырысты және де менен ештеңеге қарамай өзінің шілтерін алуымды талап еткен. Шынында да оның басқаша деуі мүмкін де емес болатын, өйткені тойға деген көйлегім де осы шілтерге ыңғайластыра әзірленген болатын. Тойға, әрине, менің достарым және Рекстің өзі достарым деп атайтын әр түрлі қауымдастары келді; басқа қонақтар да әр қилы жандар еді. Шешемнің туыстарынан, әрине, ешкім бола қойған жоқ; папамнан да әрі кетсе екеу-үшеу ғана келді. Аса маңызды қонақтардан – бүкіл Энкоредждер, Чазмалар, Ванбругтер келген жоқ, мен іштей: “Еш себеп-сылтаусыз маған мұрындарын шүйіре қарайтын осынау жандардың қараларын көрсетпегендеріне мың да бір тәубе!” деп ойладым, алайда өзіне қажеттері болатын бұлардың келмегендеріне Рекс қатты налыды.

	Ең әуелі мен қонақтар мүлде болмас деп үміттенгенмін. Шешем Марчерсті біз шақыра алмаймыз дегенді айтқан, ал Рекс болса әкейге де жеделхат жолдап, үйді түрлі-түрлі малайлармен, үй қызметшілерімен, басы біздің отбасының адвокаттары болатын аспаздармен толтырғысы келген. Ақыр аяғында, шамасы, Моубрей әкей рұқсат еткен болуы керек, той қарсаңында келген тарту-таралғыларды жұртқа көрсететін кеш ұйымдастырылатын болды. Енді әркім өзі әкелген сый-сияпатты тағы бір көруге барлығы-ақ құмартса керек, кеш ойдағыдай болып өтті; ал келесі күні тойға келгендерге Рекстің “Савоеде” ұйымдастырған қабылдауы өте жұпыны болды.

	Жалға берушілермен не істейтіні де белгісіз еді. Ең ақырында өздерінің сорпа құятын үлкен күміс тегенелері үшін мәндірек күтім дәметкенмен ақырында Брайди баққа барып, лау ғып отты жағып тастап, жұртқа түстік берді.

	Осының бәріне де жұрттан бұрын Корделия қатты қиналған. Ол менің тойымда қыз жолдас болып жүруді қатты армандаған, – мен тұрмыс құру жайын айта бастаған кезден-ақ Корделия осы мәселе жөнінде әңгімелесуді сонша жақсы көретін, оның үстіне ол соншалықты құдайшыл адам ғой. Ең алдымен ол менімен сөйлесуді доғарды. Сонан соң той болатын күні ертеңгілік – мен сол күннен бір күн бұрын кешкілік, осылай етсек қолайлырақ болар деп шешкендіктен, Фанни Роскоммон апайдың үйіне қонаға барғанмын, – ол Фарм-стритке барып-келіпті де төсекте жатқан мені құшақтап, некеңді қидыра көрмеші деп еңірегенде етегі жасқа толды; сонан кейін мені құшақтап оырып, өзі сатып алған ғажайып түйреуіш сыйлап, менің бақытымның жануы үшін құдайға құлшылық ететінін айтты. Өмір бойы бақытты болуымды тіледі, Чарльз!

	Бір сөзбен айтқанда, бұл жаңа үлгідегі той бола қойған жоқ. Барлық таныстар қай уақыттағыдай шешемнің сойылын соғатын жақтастары болып шыға келді, әрине одан шешемнің уайымы жеңілдей қойған жоқ. Ол өмір бойы өзін жақсы көргендер болмаса барлық таныстарының жанашырлығын көрумен келді. Көпшілік менің оған жан төзгісіз әрекет жасағанымды әңгіме қылысты. Байғұс Рекс бұрын изгой105 қызға үйленген болып шығыпты, ал мұның өзі ол үшін мүлде зиянды әңгіме болатын.

	Сөйтіп, өзің байқап отырғандай, жағдай о бастан-ақ бізге қолайсыз бағыт алды. Дәл бір қарғыстың қара бұлты төніп алғандай. Алайда мен бәрібір Рекске естен танғандай ғашық едім.

	– Мұны көзге елестетудің өзі бір түрлі екен.

	– Түсінесің бе, Моубрей әкей ол жөніндегі шындықты бір қарағанда-ақ менің оны түсініп болуым үшін жұптық тіршілігіміздің бүтіндей бір жылы кеткенін түсіне қойған. Ол жай ғана ақылы кеміс жан еді. Адам емес, пробиркада өсірілген адамның табиғи емес бір мүшесі сияқты. Мен оны кейде ерте дәуірдегі жабайы адам сияқты деп ойлайтынмын, ол көне заман адамы емес, керісінше заманына сай, біздің сұмпайы ғасырымыздың ең соңғы табысы еді. Адамның табиғи емес бір мүшесі, өзін бүтін адам етіп көрсетуге тырысты. Құдайға шүкір, қазір бәрі де артта қалды.

	Ол бұл әңгімені он жыл өткен соң, Атлантикада дауыл соғып тұрған кезде айтып еді.





Үшінші тарау




	Мен Лондонға 1926 жылы Жаппай ереуіл кезінде оралдым.

	Парижде бұл туралы жай әңгіме ғана жүрген. Француздар өздерінің бұрынғы одақтастарының басына түскен ауыртпалыққа қуанатын және біздің аралымыздың тұманы сияқты тым күңгірт түсінігімізді өздерінің нақты да дәл ұғымдарына аударып, бізде төңкеріс немесе азамат соғысы болатынына сәуегейлік айтысып жатты. Күн сайын газет сататын дүңгіршіктер көршілерінің құрығалы тұрғанын болжап қойған мақалаларға толы газеттерін сатып жатты, ал кафеде кездескен кей таныстар мысқылдай күліп: “Аһа, досым менің, өз елдеріңе қарағанда мұнда тынышырақ қой, ә?” дейтін – алайда, әзірше еліміз осындай жағдайда тұрғанмен және басқа үш-төрт кісі Отанымыздың қауіп-қатер алдында тұрғанына, сондай-ақ парызымызды өтеуге сонда тосып отыр дегенге басқаларды сендіре алмағанбыз. Елге жүргелі тұрғанда бізге меніңше Жан де Бриссак де ла Мотт дейтін лақап есіммен жүрген бельгиялық бір футурист келіп қосылды, оның пікірінше қайыршы таптың өкілдеріне қарсы жер шарының кез келген түкпірінде жүрсе де қолына қару алып майданға араласып, шайқасуға әзір екен.

	Біздің бірыңғай жиналған ерлер тобы соңғы жылдары Еуропаның әр түкпірінде-ақ аз ғана өзгерістермен жиі қайталана беретін суретті Дуврдан да көрмейміз-ау деген оймен Па-де Калдан ерекше бір көңіл-күйдің екпінімен өттік, бұған дейін-ақ төңкеріс дегеннің қандай дүние екендігі туралы өзімше болжау жасап алғанмын, ол – почтамптың маңдайшасына ілінген қызыл жалау, құлатылған трамвай вагондары, мас болып жүрген сержанттар, түрмелердің шалқасынан ашық қалған қақпаларынан бостандыққа лап қойған қылмыскерлердің көшелерде, астанадан бәрі кесте бойынша келмеген пойыз келіп жетпеген вокзалда анталай жүгіріп жүрулері сияқты бірдеңелерді елестету болатын. Ол туралы біз мінеки алты әлде жеті жыл бойына күн сайын дерліктей газеттерден оқып, кинофильмдерден көрдік, мейрамхана үстелдерінің басында отырып естіп келеміз, мұның өзі Фландридің батпақты даласы немесе Месопатамидің шыбынды өлкесі деген сияқты өзіміздің әлі көзбен көрмеген дүние өмірлік тіршілігіміздің бір бөлшегі сияқты болып кетті.

	Сөйтіп біз жағалауымызға келіп жеттік, және бізді кеденшілердің көне тәсілдері, сағат сияқты дәл жүретін пойыз, Виктория вокзалы перронындағы жүк тасушылар, бірінші сыныпты вагондардың жанында қос қатар болып тұрғандар, бос таксилер тізбесі – бәрі өзгеріссіз.

	– Аралап көрейік, – деп шештік біз, – сөйтіп, қай жерде не болып жатқанын өз көзімізбен көрейік. Ал кешкі ас кезінде әсерлерімізді ортаға салармыз. – Алайда, көңілдің терең түкпірінде ештеңенің де, әсіресе біз араласып, ұмтылатындай ештеңенің де бола қоймағанын білгенбіз.

	– А-а, сәлемет-саумысың? – деді әкей менімен үйдің баспалдағында бетпе-бет ұшырасып қалып. – Сенің тездетіп оралғаныңа өте қуаныштымын. (Мен шетелде бір жарым жылға жуық уақыт болғанмын.) Қалай дегенде де сен өте бір қолайсыз кезеңде келдің. Бізде мұнда бүрсігүні тағы да ереуіл өткізбекші, – бәрі де бос әуре, – сенің енді қай уақытта қайта алатыныңды айтудып өзі қиын.

	Мен қандай дүниелерді – Сена жағалауы бойы жарқырай нұрын шашатын түнгі шамдардың тамаша көрінісін ондағы өте жанға жағымды ортамды (мен осы кезеңде Атейлде бойдақтарға арналған екі кісілік пәтер жалдап тұрған өте келісті америкалық қос бойжеткенмен жақын таныстығым болатын) құрбандыққа шалуыма тура келгені туралы ойладым, ойладым да келгеніме өкіндім.

	Біз сол күні кешкілік “Кафе-Роялыде” тамақтандық. “Отанды қорғау үшін” Лондонға жан-жақтан келген студенттер осында тамақтанып отырғандықтан мұнан оқ-дәрінің қоңырсық иісі сезіліп тұрған. Кембриджден келген олардың бір тобы жаңа ғана Траспорт-хаустың106 байланысшылары болып жазылыпты, ал олардың ту сыртында полицейлерден ерікті түрде келген екінші топ отырған. Бірде біреулері, бірде екінші жағы ренішті үнмен әлденені айқайласады, алайда қарсылас екі жақ бір-біріне арқаларын беріп отырғандықтан, бас жарып, көз шығарардай ештеңе де жоқ еді, ақыры бұл қайшылық олардың бір-бірлерін сыра сыйлауларымен аяқталған.

	– Сап түзеп, Хартидің Будапештке кіргенін көргеніңізде ғой, – дейді Жан. – Әне, саясат деп соны айт! Риджент-парктің бір үйінде жуырда ғана гастролымен келген “Қара құстардың” құрметіне кеш болып өтті. Біздің қайсыбіреулерімізге шақыру билеті берілген екен, біз тобымызбен бардық. Біз үшін Рю-Бломэдегі “Бриктопа” мен “Балы-Нэгр” ең жиі баратын жеріміз болатын, себебі онда үнемі қызықты кештер өтер еді. Бірақ мен табалдырықтан аттауым мұң екен, өзгеше бір үн – маған өте алыстан жетіп тұрғандай – өткен шақтың жаңғырығы құлағыма жеткендей болды.

	– Жоқ, – деді жаңағы дауыс, менің сүйкімді Мулкастерім, бұл – хайуанаттар бағында жүрген жануарлар емес, оларға қарап көз сатудың түкке қажеті жоқ. Бұлар, – менің сүйкімдім, құрметтеуге лайық ұлы артистер.

	Шарап шөлмектері тұрған үстел басында Антони Бланш пен Бой Мулкастер отыр еді.

	– Құдайға тәубе, әйтеуір бір таныс адам табылды-ау, – деді Мулкастер мен жандарына келген кезде. – Бір бойжеткен мені осында бастап келіп еді, өзінің қайда жоғалып кеткенін білмеймін.

	– Ол бізден үркіп кетті, менің сүйкімдім, неге өйткенін білесің бе? Себебі бар ғой, Мулкастер, – бұл сіз отыратын жер емес. Бұл кеш сіз сияқтылар үшін емес, сондықтан сізге деген мұнда ештеңе жоқ. Сіз бұл жерден тезірек қараңызды батырып, менің сүйкімдім, “Көне жүздікке” болмаса Белгрейв-сквердегі әйтеуір бір жерлеу рәсіміне арналған кешке баруыңыз қажет.

	– Мен өзім де осы жерге сондай рәсімнен келіп отырмын, – деп жауап берді Мулкастер. Ал “Көнеге” баруға әлі ертерек. Аз-мұз отыра тұрайын. Бәлкім, сонан соң көңілдірек болар.

	– Менің сізге түкіргенім бар, – деді Антони. – Жүр әңгімелесейік, Чарльз.

	Біз бір шөлмекті және рюмкелерімізді алып, басқа залдың қалтарыс бір бұрышына барып жайғастық. Біздің аяғымыздың дәл жанында “Қара құстардың” бес музыканты жүрелеп отыра қалып, сүйек лақтырып, ойнап отырды.

	– Анау бір зәңгі, – деді Антони, – анау тым қап-қара емес бозаңдауы жақында ғана мисс Арнольд Фрикхаймерді сүттің шөлмегімен басынан бір періп қалған болатын, менің сүйкімдім.

	Іле екеуміз де бірден Себастьян туралы әңгімелесуге көштік.

	– Менің сүйкімдім, ол әлі ішеді. Ол өткен жылы өздерің бөлек кеткен кезде Марсельдегі менің үйіме келіп тұрды, шынымды айтсам, керемет ықтиярлы болдым дей алмаймын. Күн ұзаққа жесір қалған герцогиня сияқты ішімдіктен бас көтермеді. Және құрық бойламас қулығын айтсайшы. Үнемі өзім ерекше санайтын заттарым ұшты-күйлі жоғалып кететін болды, бірде “Лесли және Робертстен” жуырда ғана әкелген екі костюмім бірдей қолды болды. Әрине, мен Себастьяннан күдіктене қойған жоқпын. – Менің үйіме үнемі әр түрлі негізі белгісіздеу адамдар келіп-кетіп жүретін; менің сүйкімдім, оларға қашан да бір табан жақын жүретінімді жақсы білесің. Ақыры, менің сүйкімдім, біз Себастьянның костюмдерді ломбардқа апарып салып қойғанын білдік қой, және оның қолында түбіртек қағаз да болмай шықты, сөйтсек ол түбіртекті де бистроға107 өткізіп, ақша қылуға болады екен.

	Сіздің пуритандық жүзіңізден-ақ мұны құптамай отырғаныңызды көріп отырмын, сүйкімді Чарльзім, оны осы бір жолға итермелеп салып жіберген мен деп ойлап отырғаныңызды байқап отырмын. Бұл жолға біреудің зорлығымен түскендей болып отыра қалу Себастьянның да жағымсыз мінездерінің бірі болатын. Алайда мен қолымнан келгеннің бәрін де жасадым деп сізді сендіре аламын. Мен оған: “Ішудің қажеті қанша? Егер сіз мүлде ұмыт болуды іздеп жүрген болсаңыз, оның әр түрлі әдемі тәсілдері өте көп”, дейтінмін. Мен оны ең сенімді деген адамға алып бардым – сіз оны менен кем білмейсіз ғой, Нада Алопов және Жан Люксмор, және көптен-ақ оның аралас-құраластары болған барша таныстарына апардым. Оны қашан да “Регина-бардан” іздеп тауып алуға болатын. Содан да бізде өте қолайсыз оқиға туындап қалды. Себебі Себастьян оған ж-ж-жарамсыз – елестетіп көріңізші, менің сүйкімдім, ж-ж-жасанды чек – сөйтіп біздің үйге өңшең бір баскесер бұзақылардың сау ете қалғаны, менің с-с-сүйкімдім, бұл кезде Себастьян болса ес-түссіз жатқан. Осының бәрі де өте қолайсыз оқиға еді.

	Біздің жанымызға Бой Мулкастер келіп, рұқсатымызсыз-ақ үстелге жанына отырды.

	– Онда ішетін ештеңе де қалған жоқ, – деді ол біздің шөлмектің қалғанын өз стақанына қотарып жатып. – Танитындай бір жанның сұлбасы көрінбейді, бәрі де өңшең тобылғы торылар.

	Антони оған көңіл аудара қойған жоқ, өз әңгімесін жалғастыра берді.

	– Сөйтіп біз Марсельден кеттік. Танжерге барып орналасқанбыз, сонда ғой Себастьянның мына бір жаңа досын тауып алғаны. Сізге оны қалай суреттеп берсем екен? Ол “Тенейдің” есік күзетшісіне ұқсас, барынша денелі, Шетелдіктер легионында әскери қызметте болыпты. Аяғының үлкен бақайын өзі атып тастап, ол жерден қашып құтылыпты. Себастьян онымен танысқан кезде Касбының кейінірек аштан өлген меңгерушілерінің бірі барып-келіп болып жүрген екен. Себастьян оны да өзімен бірге ерте келіп, біздікіне орналастырды. Мұның өзі жазаның ең ауырындай еді. Мен сол кезде өзімнің кеңқолтық көне Англияға бет алдым. Кеңқолтық Англияға, – деп ол аяғымыздың дәл түбінде сүйек ойнап отырған зәңгілерді, үстелдің бетіне еш мақсатсыз мөлие үңіліп отырған Мулкастерді, үйде киілетін жеңіл киімімен бізбен танысуға келген осы мекеменің қожайыны әйелді – бәр-бәрін қолымен түгел орай көрсетті.

	– Мен сізді бұрын ешқашан көрмедім ғой, – деді әйел – Және сізді шақырған емеспін. Жалпы өңшең ашаң жүзді азғындар қайдан пайда болды? Бәлкім, мен бөтен үйде тұрған шығармын?

	– Отанға қатер төніп тұрғанда, – деді Мулкастер, – бәрі де бола береді ғой.

	– Қалай кеш дұрыс өтіп жатыр ма? Дұрыс па? – деп сауал қойды қожайын әйел. – Сіздер қалай ойлайсыздар, Флоренс Милла ән айтып беруге келісер ме екен? Мен сізді көргенмін. – Ол Антониға қарады.

	– Қымбаттым, бірнеше мәрте, алайда бүгін мені шақырған жоқсыз.

	– Шынымен бе? Шамасы, сіз маған ұнамайтын шығарсыз. Мен маған барлық адамдар ұнайтын шығар деп ойлайтынмын.

	– Сіз қалай ойлайсыз, – деді Мулкастер қожайын әйел жанымыздан кеткен соң, – егер өрт дабылын көтерсем, тапқырлық болар ма екен?

	– О, Бой, барыңыз да іске кірісіңіз.

	– Бәлкім, отырғандар естерін бір жинап алар еді.

	– Соны айтамын-ау.

	Мулкастер болса, телефон іздеп кетті.

	– Егер қателеспесем, Себастьян өзінің ақсақ досын ертіп алып, Францияның Мороккосына кетті-ау деймін, – деп Антони сөзін жалғады. Мен кетерде олардың Танжер полициясымен шатақтары болып қалды-ау деймін. Мен келгеннен бастап, маркиза жақсы мағынасымен айтқанда, бір күн тыныштық берген емес. Қалайда менімен сөйлескісі келеді. Оһ, ол байғұсқа қазір қандай қиын десеңізші! Қалай дегенде де жер бетінде әділдіктің барына соның өзі дәлел емес пе?

	Сол кезде мисс Миллдің әні естілді де, сүйек ойнап отырған зәңгілерден басқалары түгелдей көрші бөлмеге қарай лап қойған.

	– Әне, әне тұр менің бойжеткенім, – деді Мулкастер. – Әне анау бір қап-қара сұмырайдың жанында тұрған. Мені осында ертіп келген қыз сол.

	– Меніңше, ол қыз сіз туралы ойлауды да ұмытқан сияқты.

	– Меніңше де солай сияқты. Босқа келген екенмін. Келіңдер, басқа бір жаққа тайып тұралық, а?

	Біз шығып бара жатқанда сыртқы есік алдына екі бірдей өрт сөндіретін машина келіп тоқтады да, іштегі адамдар жалтырауық телпектерімен араласып, былығып кетті.

	– Мынау Бланш дейтін сұмырай ғой, – деді Мулкастер, – нашар жігіт. Мен оны бірде Меркурийдің суына сүңгітіп алғанмын.

	Біз әр түрлі клубтарға кірдік. Өткен екі жылдың ішінде ол өзі де барынша қарапайымдылықпен ұмтылған көп іске қол жеткізіпті, – осы сияқты мекемелердің қайсысына кірсек те, ол бәріне де танымал әрі сыйлы кісі көрінді. Соңғысына кіргенде оны және бізді жалынды патриоттық сезім билеп алған.

	– Сіз бен біз, – деді Мулкастер, – тым кеш туыппыз, содан да бұл соғысқа бел шеше араласа алмадық. Басқа жігіттер соғысқа араласып, миллиондап майдан даласында қалды. Ал біз өйтпедік. Біз оларға көрсетеміз әлі. Қайтыс болған ерлерге өзіміздің қалай соғыса алатынымызды көрсетеміз.

	– Мен де сол үшін келдім ғой, – дедім мен, – Отанымның тағдыры сынға түсіп тұрған сағатта оның айналасына топтасу үшін теңіз асып жеттім.

	– Австралиялықтар сияқты ғой.

	– Иә. Ерлікпен қаза тапқан австралиялықтар сияқты.

	– Сіз қайда жазылып едіңіз?

	– Әзірге ешқайда да. Әлі соғыс бола қойған жоқ қой.

	– Тек қана Билл Медоузға – Қорғаныс корпусына жазылу қажет. Өзіміздің жігіттердің бәрі. Бәрі де “Брэттің” құрамында.

	– Жазыламын.

	– Брэттің жігіттері есіңізде болар?

	– Жоқ, оған да кіремін.

	– Жөн-ақ. Барлығы да өзіміз, жігіттер анау ерлер сияқты нағыздың өздері.

	Сөйтіп мен Лондонның нағыз кедей оралымдарына азық-түлік таситын жедел отрядына басшылық жасайтын Билл Медоузға жазылдым. Ең әуелі менің аты-жөнім Қорғаныс корпусының тізіміне тіркелді; сонан соң менен адал қызмет етуге ант қабылдап, басыма темір телпек, қолыма резеңке таяқ берді; сонан соң “Брэтт” клубы мүшелігіне ұсынды да, басқа да жаңадан келгендермен бірге сол үшін арнайы шақырылған комитеттің отырысына қатыстырды. Сонан соң сүт таситын жабық машиналардың бастап жүруімен тәулігіне үш дүркін жүк машиналарымен сыртқа шығып қойып, бір аптадай әскери әзірлікте “Брэтте” отырдық. Кейде ту сыртымыздан әр түрлі дыбыстар естігеніміз болмаса нағыз ұрыс қимылдарына бір-ақ рет араласуға тура келді.

	Біз тағы тамағымызды ішіп алып, ерігіп отырған бір күні телефонмен сөйлесіп болған соң Билл Медоуз жанымызға көңілді күйде келген.

	– Кеттік, – деп бұйрық берді ол. – Коммершиал-роудта ұрыс жүріп жатыр екен, іздегенге-сұраған!

	Біз тез қимылдап, айтқан жерге жоғары жылдамдықпен жеттік. Бір көше шамынан екіншісіне дейін бүкіл көше бойына темір арқан тартылыпты, малта тас төселген жол үстінде аунап қалған жүк машинасы жатыр, ал оның жанында тұрған жалғыз полисменге қайдағы бір бозбалалар жұдырық жұмсап, аяқтарымен теуіп жүр. Тәртіпсіздіктің орталығына айналған осы жерден біраз қашықтықта екі жағынан да жауласушы жақтардың кісілері жиналып қалыпты. Біз түскен жерден онша қашық емес жаяу жолдың үстінде екінші полисмен отырды, ол да жанжалдан зардап шексе керек, басын қыса ұстаған саусақтарының арасынан қан ағып тұрды; оның айналасында бірнеше кісі жанашырлық танытып тұрған сыңайлы; ал темір арқанның арғы жағынан бері қарай жауыға даурыққан доктың бірнеше жас жұмысшылары көрінді. Біз ерекше бір көтеріңкі көңіл-күймен шабуылға шығып, алдымен полисменді қоршаудан құтқардық та жау жағының ең басты күші тұрған жаққа қарай ұмтылғанбыз, бірақ оның есесіне арғы жақтан бізбен бір мезгілде бәрімізді де үгітпен келістірмек болып жеткен жергілікті әулие әкейлердің, муниципалитет қайраткерлерінің өкілдерімен бетпе-бет келіп қалдық. Оларды біз жерге жығып үлгірдік, сондықтан бізден жапа шеккендер солар ғана болды; осы кезде “Қашыңдар! Полиция!” деген айғайдың шығуы мұң екен, ту сыртымыздан тежегішін шиқылдатып, полицейлері бар жүк машинасы келіп тоқтады.

	Топырлаған жұртты дауыл көтеріп кеткендей жым-жылас болды. Біз бейбітшілік жаршылары болып келіп, жапа шеккендерді жинап алдық (олардың біреуі ғана кәдімгідей зардап көріпті), сонан соң шолақ көшенің бойын күзетіп жүрдік, ақиқатында – босқа жүріс болды – алайда кейбір келеңсіздікке өзіміз ұрынып қалып, ақыры “Брэтке” қайтып оралдық. Ертеңіне-ақ Жалпы ереуіл аяқталып, көмір өндіретін аудандардан басқа бүкіл ел өзінің тыныш өміріне ден қойды. Қанды ауыздығы жөнінде көптен үрейлі әңгіме тарап жүрген аса бір қауіпті аң бірер сәтке өзінің апанынан шығып кетіп, өзіне төнген қатерді сезген соң қайтадан қарасын батырғандай. Дәл осы үшін Парижден келудің қажеті жоқ еді.

	Бізді басқа отрядқа жазған жанның өзінің басына Кемдентаунда бір қарт жесір әйел гүл өсіретін тас құманды түсіріп алып, ол бір аптадай госпитальға жатып қалды.

	Менің Англияда жүргенімді Джулия Билл Медоуздің серіктері естіпті. Ол маған телефон шалып, шешесінің мені көргісі келетінін, қалайда кіріп-шығуымның қажеттігін айтты.

	– Өзіңіз де көрерсіз, ол өте науқас, – деді Джулия.

	Мен бейбіт күннің алғашқы таңы атысымен-ақ Марчмейнхаусты бетке алдым. Мен дәлізде сэр Адриан Порсонмен бетпе-бет ұшырасып қалдым; ол танауын орамалмен жауып, қолымен шляпасын және таяғын сыйпалай іздеп тұр екен; ол жылап тұр еді.

	Мені кітапханаға әкеліп кіргізген соң бірер минуттан кейін бөлмеге Джулия кірген. Мен бұрын-соңды көріп, сезінбеген мінез көрсетіп, өте бір жақын достықпен қолымды қысып сәлемдесті; алакөлеңке бөлмеде ол бір елес сияқты еді.

	– Келгеніңіздің өзі өте мейірімділік. Шешем сізді жиі-жиі сұрап еді, бірақ мынау жағдайдан кейін сізді көре алар ма екен. Ол жаңа ғана Андриан Порсонмен арыздасып еді, содан біраз қалжырап қалған сияқты.

	– Арыздасып дейсіз бе?

	– Иә. Ол өлім халінде жатыр. Бәлкім, екі апта суішерлігі қалғандай, бәлкім, кез келген сәтте-ақ бізді қалдырып кете барар. Әбден әлсіреп қалды. Мен барып, жанында отырған күтушіден білейін.

	Бүкіл үйдің ішін өлім үрейі билеп алғандай. Марчмейн-хаустағы кітапханада бұрын-соңды отырып көрмеппін – бұл екі үйдегі өте бір ұсқынсыз бөлме еді. Виктория еменнен жасалған шкафта Хэнсардтың томдары және ондаған жылдар бойы ешкім бетін ашпаған көнерген энциклопедиялар тізіліпті; қызыл ағаштан жасалған үсті жабылмаған үстел бір мәжіліс өткізуге арналып қойылғандай; бүкіл бөлме қоғамдық жай сияқты көңілсіз, терезеден көк жасаң, қоршау, тып-тыныш келте көшелер көрінеді.

	Джулия қайтып оралды.

	– Жоқ, өкінішке орай, оған кіруге болмайды екен. Ұйықтап кетіпті. Ол сағаттар бойы осылай ұйқылы-ояу жатады. Оның сізге не айтқысы келгенін түгелдей сізге өзім айтып беремін. Тек басқа бір жаққа барайықшы. Осы бөлмені соншалықты жек көремін.

	Ол менімен бірге дәлізге шығып, бұрындары көбіне түстік ішетін кіші залға кіріп, каминнің алдына қатар қойылған креслоларға жайғастық. Қабырғалардың қызыл алтындай түсінен шағылған сәуле Джулияның бетіне түскен кезде оның жүзі бұрынғыдай қуқыл тартқандай болып көрінген жоқ.

	– Шешем ең алдымен сізбен болған соңғы әңгімеде өте қатқылдау сөйлегені үшін өкінетіндігін айтқысы келген болар. Бұл жөнінде ол жиі әңгімелейтін. Онысының қате екенін ол қазір жақсы біледі. Сіздің ол кезде бәрін де түсініп, оған көп мән бермегеніңізге күмәнданбаймын, алайда шешем өзін мұндай мәселе үшін кешіре алмайды – ол жалпы өте сирек қателесетін кісі.

	– Менің бәрін өте жақсы түсінетінімді айтуыңызды өтінемін.

	– Екінші мәселе, оны әрине, сіз түсініп отырсыз, ол – Себастьян туралы. Ол ұлын көргісі келеді. Білмеймін, бұл жүзеге аса ма, жоқ па? Сіз қалай ойлайсыз?

	– Естуімше, оның халі мәз емес көрінеді.

	– Иә, біз одан хабардармыз. Оның соңғы мекен-жайына жеделхат жолдағанбыз, бірақ жауап жоқ. Ол әлі де шешесін көріп қалуға үлгірер еді. Сіздің Англияда жүргеніңізді естігенде жалғыз үміт оты жылтырағандай болды. Сіз оны іздестіріп көресіз бе? Бұл қысылып-қымтырылмай-ақ айтқан өтініш, алайда Себастьян білгенде ол да шешесін көріп қалуға тырысар еді деп ойлаймын.

	– Мен талаптанып көрейін.

	– Біздің басқа өтініш айтар ешкіміміз жоқ. Рекстің қолы бір босамайды.

	– Иә, мен оның газ заводындағы қызметі жөнінде көп естідім.

	– Иә, иә, – деді бұрынғы құрғақтау үніне көтеріңкі леп бере сөйлеп, – ол осы ереуіл кезінде біраз қаржы жасап алды.

	Сонан соң біз Брэтт отряды туралы әңгіме қозғадық. Ол Брайдсхедтің қоғамдық қозғалыстың әділеттілігіне көзі жетпегендіктен, оған қандай да бір араласудан мүлде бас тартқанын айтты; Корделия Лондонда, түнімен шешесінің жанында күзетте отырғандықтан қазір ұйықтап жатқан көрінеді. Мен өзімнің сәулет кескіндемесімен айналысып жүргенімді және өзіме бұл өнер түрінің қатты ұнайтынын айттым. Бұның бәрі де әншейін бос әңгіме болатын; біз алғашқы минуттарда-ақ айтылар сөздің бәрін де тәмамдап болғанбыз; шайға қарадым да одан кейін бірден кетіп қалдым.

	“Эйр Франс” компаниясы өз қызметін Касабланкаға дейін ғана көрсететіндіктен, ол жерден автобуспен Феске дейін жеттім. Күн шығар-шықпастан аттанғандықтан, жаңа қалаға кешке жақын әрең іліндік. Қонақ үйден Британ консулына телефон соғып, сол күні кешкілік ескі қаланың дәл іргесіндегі оның қонақ үйінде кешкі тамақты бірге отырып іштік.

	– Ақыры жас Флайтты іздеп бір адамның келгеніне өте қуаныштымын, – деді консул. – Ол бәрібір көзге шыққан сүйелдей еді. Шетелден аударылып келген ақшамен ғана күн көретін кісіге бұл қолайсыз-ақ орын. Француздар оны түсіне алмайды. Саудамен айналыспайтындардың бәрін де олар жансыз деп ойлайды. Оның үстіне ол жігіт лорд сияқты өмір сүріп жатқан жоқ. Біздің мұнда да жағдай анау айтқандай емес. Мұнда отырып алып, көп сезіне қоймасақ та осы жерден отыз милдей ғана жерде соғыс жүріп жатыр. Осыдан бір апта бұрын ғана бізде Абдул Керимнің армиясына қосылғысы келетін велосипед мінген бір топ ерікті нақұрыс жастар жиналыпты. Маврлардың күрделілеу жұрт екенін айту керек; олар шарап дегенді мойындамайды, ал сіздің досыңыз, шамасы, өзіңіз де білерсіз, тәулік бойы сол шараптан аузын құрғатпайды. Оған мұнда келудің не қажеті болғанын түсінбеймін. Рабаттағы болмаса Танжердегі туристерге деп бейімделген орындар оған аздық еткен бе? Білесіз бе, ол ескі қаладан үй жалдап алыпты. Оны айнытуға талпынып көріп едім, бірақ ол үйді оған өнер департаментіндегі бір француздан алыпты. Ол кесірлі ештеңе де істемейді, алайда одан туындайтын мазасыздықтың жетіп артылатынын жоққа шығара алмаймын. Онымен бірге Шетелдік легионның бір сұмпайы немісі бірге тұрады, қай жағынан алып қарасаң да күдікті жан. Бұл жақсылықпен аяқталмайды. Түсінесіз бе, Флайт маған ұнайды. Мен онымен сирек ұшырасамын. Ол бұрын анау үйге кіргенше бізге ванна қабылдау үшін жиі келіп тұратын. Әрдайым сүйкімді көрінер еді. Зайыбым оған әбден үйреніп алыпты. Оған әйтеуір айналысатын бір ермек керек сияқты.

	Мен оған өзімнің келген мақсатымды түсіндірдім.

	– Сіз шамасы оны қазір үйінен тауып та қаларсыз. Құдай көріп тұр ғой, ескі қалада кешкілік бас сұға қоярдай орындар да шамалы ғой. Егер қажет десеңіз сізді бастап баруға есік күзетшісін жіберейін.

	Сөйтіп кешкі астан кейін консулдықтың есік күзетшісі қол шам ұстап, қасыма ілесті. Мен бұған дейін Мороккода ешқашан болмаппын. Күндіз стратегиялық тас жолмен зырлап келе жатқанда автобус терезесінен көрінген жүзімдіктердің, әскери бекеттердің, жаңа сеттльменттердің108 биік болып өсіп, бас жарып қалған бидай егістігі жайқалып тұрған кең даланың, француздардың “Дюбоннэ”, “Мишелена”, “Магазен дю Лувр” сияқты экспортпен айналысатын компанияларының жарнама тақталарының бәрін де көрген кезде бұл ел барынша еуропаланып кеткендей көрінген; ал енді көгілдір жұлдыздар астындағы биік қорғандармен қоршалған ескі қаланың көшелері көше емес еңістете салынған шаңдақ баспалдақтар, оны жағалай үйлердің терезесіз қабырғалары анда-санда ғана жұлдызды аспанды көрсетіп қойып, қайтадан иін тіресе қарауытады; көшенің әбден қажалған малта тастары әбден отырып қалған қалың шаңнан көрінбейді, онымен ақ киімді кісілердің сұлбасы, шығыстың жұмсақ табанды аяқ киімімен немесе жалаңаяқ қалпы жаныңнан сыбдырын білдірмей жүріп өтеді; бұл жердің ауасы да әр түрлі ошақ түтіннің иісіне қаныққан. – Себастьянды бұл жердің несімен қызықтырғаны және оны осынша ұзақ уақыт бойы неліктен жібермей тұрғаны енді түсінікті еді.

	Консулдықтың күзетшісі менің алдыма түсіп алып, қол шамын шайқай ұстап, есік күзетшісінің ұзын сапты шоқпарымен малта тастарды тық-тық ұрып қойып, жортып келеді; кей-кейде ашық тұрған есіктердің алдынан өткенде ошақ отының немесе шамның сәулесімен үн-түнсіз отырған адамдардың жүздері көрінеді.

	– Өте бір лас халық, – деп ол маған бұрылып, бір түрлі жиіркенішпен сөйлейді. Оқымаған. Француздар бұларды осылай қалдырды. Бұлар әрине Британияның басқа халықтарындай емес. Менің халқым, – деді ол, – әрдайым Британия халқы бола біледі.

	Әлде ол Судан полициясынан болуы мүмкін, өйткені ол жаңазеландиялықтың бүгінгі Римге қалай қарайтыны сияқты осынау ескі екені өз мәдениетінің көне орталығы деп қарайтындай.

	Ең ақырында жезбен шегенделген көп есіктер қатарының ең соңғысына жеткенде есік күзетшісі шоқпармен оны тықылдатты.

	– Британия милордының үйі, – деп түсіндірді ол.

	Темір торлы терезеден жарық және қара торы кісінің жүзі көрінді. Консулдықтың есік күзетшісі оның қарсыласуына шамасын келтірмейтіндей әлдене айтса керек, есіктің ілгегі ашылды да, біз қалың өскен жүзімдіктің астында һәуізі бар шағын аулаға келіп кірдік.

	– Мен осында тоса тұрайын, – деді есік күзетшісі. – Ал сіз мынау жабайының соңынан ілесіңіз.

	Мен кіріп бір баспалдақтан аттауым мұң екен патефон, жанып тұрған керосин шамы және екеуінің ортасында жас жігіт отырған бөлмеден бір-ақ шықтым. Сонан соң жан-жағыма көз жүгірте келе бұлардан тәуірірек кейбір нәрселердің – еденге төселген кілемшенің, қабырғаға кестеленіп ілінген жібек тұс киіздердің, оюланып, өрнектеліп жабылған матша ағашының, бөлменің ішіне жұмсақ сәуле шашып тұрған шынжырға байлап ілінген өрнекті ауыр шамның бар екенін көрдім. Бірақ та алғашқы сәтте-ақ бірден көзге түскен үшеуі – керосин шамының қоңырсық иісі, патефонның шулы дыбысы (онда француздың джаз музыкасы ойнап тұрған) және маған бөрікөзденіп қарап отырған жас жігіттің бейнесі өздеріне назарды аударта берді. Жас жігіт тоқылып жасалған креслода бір жамбастай жантайып, әлдебір жәшіктің үстіне бинтпен оралған аяғын артып қойып жатыр еді, ол орталық-еуропалық арзан жібектен тігілген костюм, теннисшілер киетін алды ашық жейде, сау аяғына желкен матасынан тігілген сұры туфли киіпті. Оның креслосының жанындағы ағаш сөреде мыс табақша, ал онда сыраның қос шөлмегі, шылым тұқылдары тола лас тәрелкелер тұрды, қолында сыра толы стақан, әлдеқашан сөніп қалған темекінің тұқылы ерніне жабысып қалса керек, ол сөйлеген кезде де түскен жоқ. Оның ашық сары шашы жарылмай артына қарай жылмита таралыпты, оның жас мөлшеріне мүлде сай келмейтін терең қатпарлар табиғи көрінбеді; қасқа тістері болмағандықтан “с” әрпін “ш” ғып айтып сақаулап, кей сөздерді ысқырғандай дыбыспен сөйлегеніне өзі де бір түрлі қысылатын сияқты; басқа бар тістері де шылым түтінінен сарғайып, тым сирек-сирек болып көрінеді.

	Бұның консулдың суреттеп берген “қай жағынан алып қарасаң да өте күңгірт”, Антони Бланштың малайы екендігі анық еді.

	– Мен Себастьян Флайтты іздеп жүр едім. Қателеспесем, бұл соның үйі ғой?

	Мен музыканың үнінен естімей қала ма деп бар даусыммен сәңгірлей сөйлеп едім, алайда ағылшын тілі ол үшін үйреншікті тіл болғанын куәландырғандай, баяу үнмен еркін сөйледі.

	– Иә, бірақ ол қазір жоқ. Менен башқа ешкім жоқ.

	– Мен өте маңызды шаруамен оны көру үшін Англиядан келіп едім. Оны қайдан табуға болатынын айтпас па екенсіз?

	Пластинканың музыкасы бітті. Неміс пластинканың бетін ауыстырып қойып, серіппесін қайтадан бұрады да сонан соң сауалыма бір-ақ жауап берді.

	– Шебаштьян науқас. Бауырлар оны лажеретке алып кеткен. Бәлкім, олар шіжді оған жіберетін болар. Жібермеуі де мүмкін. Мен өжім таяу күндері аяғымды қайта байлатуға баруым керек. Шоларда кешкі тамақ ішуіме де болады. Мүмкін ол тәуір болған кежде шіжді оған жіберер.

	Бөлмеде тағы бір орындық бар екен, мен оны жақындатып, қасына отырдым. Менің кетудің орнына орнығып отырып жатқанымды көрген соң неміс маған сыра ұсынды.

	– Шебаштьянның бауыры емессіз бе? – деп сұрады ол. – Бәлкім, немерелеш емешшіж бе? Мүмкін шіж оның қарындашына үйлендіңіж бе?

	– Бар болғаны досымын. Университеттен жолдаспыз.

	– Менің де университеттен жолдашым болған. Біж тарихты оқитын едік. Ол жолдашым ақылды еді, шондай кішкентай бойлы еді, ренжіген шәттерімде оны тік көтеріп алып, шілкілейтін едім, алайда ол өте-өте ақылды болатын. Бір күні ол ойда жоқта: “Шайтаныма керек пе, Германияда бәрі бір жұмыш жоқ. Германия қоқышқа ташталған ел”, – деді. Шөйтіп біз профешорлармен қошташтық, және олар да: “Иә, Германия қоқышқа ташталған ел, штуденттерге мұнда ешқандай шаруа қалған жоқ”, – деді. Содан біж кетіп қалдық. Біж жүре бердік, жүре бердік, ақыры ошында жеттік қой. Біж былай шоғышуымыж қажет. Шөйтіп легионға кірдік. Менің жолдашым өткен жылы Атлаш компанияшы кежінде іш шүжегінен қайтыш болды. Шол кежде мен: “Шайтаныма керек пе?” дедім де өж аяғымды өжім аттым. Шодан бері бір жыл уақыт өтше де іріңдегенін қоймайды.

	– Иә, – деп мен оның сөзін бөлдім. – Бұл, әрине, қызық әңгіме. Бірақ мен қазір Себастьян туралы білсем деп едім. Сіз маған ол туралы айтып бере алмас па екенсіз?

	– Шебаштьян өте жақсы жігіт. Маған шайма-шай. Танжер – ит байлаша тоқтағышыз жер. Ал ол мені ошында алып келді, жақсы тамақ, елгезек малайлар дегендей. Бұл жер маған ұнайды деп ойлаймын. Әбден ұнайды.

	– Оның шешесі қатты ауырып жатыр, – дедім мен. – Мұнда соны хабарлайын деп әдейі келдім.

	– Дәулетті ме?

	– Иә.

	– Неге ол ұлына ақшаны молырақ бермейді? Бәлкім біж онда Капабланкадағы тәуір пәтерге ауышып алар едік. Шіж шешешін жақшы білешіж бе? Ақшаны ұлына көбірек бершін деп айта алашыж ба?

	– Оған не болды?

	– Білмедім. Мен ол тым көп ішкеннен деп ешептеймін. Бауырлар оны қарап тұрады. Онда оған жаман емеш. Бауырлар өте жақшы жігіттер. Және өте аржан.

	Ол алақанын шарт еткізіп, өзіне тағы да сыра әкелуді тапсырды.

	– Көрдіңіз бе? Жақсы малайлар, маған да қызмет көршететін кіші бар. Әбден жарап тұр.

	Одан әрең дегенде лазареттің атын білдім де онымен қоштасуға асықтым.

	– Шебаштьянға айтыңыжшы, мен әлі де ошындамын, және бәрі де ойдағыдай. Бәлкім, ол мені ойлап, мажажыждануы мүмкін деп ешептеймін.

	Ертеңіне мен іздеп шыққан лазарет жаңа қала мен ескі қаланың ортасындағы үйлерді үймелетіп сала берген мекен екен. Оны францисканттықтар қаржыландыратын көрінеді. Мен науқас маврлардың109 қалың тобырының арасынан сығылысып жүріп, әрең дегенде доктордың кабинетіне кірдім. Ол мұқият қырынып, ақ халат киген кәдімгі миряндық екен. Біз французша сөйлестік. Ол Себастьяннан қауіп бұлтының сейілгенін, бірақ қазір ешқайда бара алмайтынын айтты. Ол тұмауратып, одан өкпесінің бір жағы қабыныпты, өзі де өте әлсіз болғандықтан, ауруды жеңердей ағзасының қарсылығы да шамалы – әрине одан басқалай не күтуге болады? Ол кәдімгі маскүнем ғой.

	Дәрігер бір түрлі ынталылықпен, тіпті тұрпайылау, ғылымның адамдары тек жалаң дәйектерді ғана бетке ұстап жүрген кезде, өзі зерттеген саласын жетер жеріне толық жеткізген кезде бастарынан кешетін күйді кешкендегідей ерекше қанағаттанған сезіммен сөйлеп отырды. Өзінің ғылыми қадамынан ада болған соң палаталардағы ең лас жұмыстарды атқарып жүрген жалаңаяқ, сақалды медінішекке дәрігер мені тапсырған соң оның сөзі былай болды.

	– Ол сондай шыдамды. Оның соншалықты жас екеніне де сенбейсің. Үн-түнсіз жатады да қояды, бізде шағым айтатындай олқылықтар жетіп артылып жатса да оның арыз айтқан кезі болған емес. Мұнда қолайлы жағдай жоқ. Үкімет бізге әскерлерден жырымдап қалған бірдеңелерін ғана береді. Ол сондай қайырымды. Мұнда аяғы іріңдеп жазылмай жүрген, оның үстіне екінші дүркін құрт ауруына шалдыққан бір сорлы неміс келіп жүреді. Лорд Флайт Танжерде аштан өлгелі жатқан сол немісті тауып әкеліп, үйіне кіргізіп, оған қанын берді. Нағыз мейірбан самаритяндық болды.

	– Ой, ақжүрек байғұс, – деп ойладым, – құдайдың жаратқан нақұрысы. Иә, жаратқан мені кешіре көрсін.

	Себастьян еуропалықтарға арналған қосалқы үйдің кереуеттердің арасын бөліп, басқа науқастардан бөлек жатуына жағдай жасаған бөлмеде екен. Ол қолын сырма көрпенің сыртына шығарып, қабырғада ілулі тұрған діни мазмұндағы олеографиялық жалғыз суретке қарап жатыр.

	– Сіздің танысыңыз, – деді медінішек.

	Ол жайлап қана мойнын бұрды.

	– Мен Курт екен деп едім. Чарльз, сіз мұнда не істеп жүрсіз? Ол бұрын-соңды мұндай жүдеп көрмеген болар; біреулерді толыстырып, бет-жүзінің қанын жүргізіп, алаулата қоятын шарап Себастьянның ыңыршағын айналдырып жіберіпті. Медінішек кеткен соң мен оның кереуетінің шетіне отырып, оның науқасы туралы сұрай бастадым.

	– Екі тәулік бойы есімнен танып жаттым, – деді ол. – Бәрі де көз алдыма елестеп, қайтадан Оксфордта жүргендей сезіндім. Сіз біздің үйге соқтыңыз ба? Үй қалай ұнады ма? Курт сонда ма екен? Мен Курттың ұнаған-ұнамағанын сұрамаймын, себебі ол ешкімге де ұнамайды. Ал шынында онсыз менің жайым жараспас еді.

	Сонан соң мен оған шешесі туралы әңгімеледім. Ол “Жеті қайғы” олеографиясына қарап, біраз үнсіз жатты.

	– Байғұс шешем. Шын мәніндегі femme fatale110, рас қой? Жолап кетсе өлтіріп тынады.

	Мен Себастьянның келе алмайтынын айтып, Джулияға жеделхат жолдадым да, өзім Фесте бір аптаға тоқтап, оның лазаретіне күн құрғатпай барып тұрдым, тіпті оның өздігінен жүре алатындай сауығып қалғанының куәсі болдым. Сауығып келе жатқанының алғашқы белгісі оның коньяк сұратуы еді. Үшінші күні оның көрпесінің астына жасырып қойған шөлмегі де болды.

	Дәрігер былай деді:

	– Сіздің досыңыз тағы да іше бастады. Бұл жерде тыйым салынған. Мен қайрансызбын. Бұл жұртты жөнге салатын жер емес қой. Бізде палаталарда қарап тұратын күзетші деген жоқ. Мен мұнда адамдардың жеке бастарының жаман әдеттерімен күресу немесе олардың өздерін қалай ұстаулары қажеттігіне үйрету үшін емес, оларды емдеу үшін жүрмін. Қазір оған коньяктан келер зиян жоқ. Ол тек қана оның ағзасын әлсірете түседі, ол тіпті жеңіл-желпі аурумен науқастана қалған күндердің өзінде -тю-тю! – оны ала жөнелуі мүмкін. Бұл маскүнемдерді емдейтін аурухана емес. Мен оны аптаның соңына қарай ауруханадан шығаруға мәжбүр боламын.

	Медінішек мүлде басқа жайды хабарлады:

	– Сіздің досыңыз бүгін анадан қайта туғандай өзін керемет жақсы сезініп отыр.

	“О, байғұс, – деп ойладым. – Құдайдың бейшара болған нақұрысы сол”, – ол тағы да сөзін жалғады. – Ал оның себебін білесіздер ме? Себебі көрпесінің астында бір шөлмек коньяк жатыр. Бұл – мен тауып алған екіншісі. Қалай біреуін алып кетсем, екіншісі де солай пайда бола қалады. Сөз тыңдамайтын біреу. Араб-малайлары жеткізіп тұрады. Алайда бірнеше күн бойы мұңға батып жатқан жанның қайтадан көңілденгенін көрген кезде жүрегіңе қуаныш ұялайды екен.

	Соңғы күні кешкілік одан:

	– Себастьян, енді анаң о дүниелік болған соң (біз сол күні ертеңгілік жаманатты хабар алғанбыз) да Англияға қайтуды ойламайсыз ба?

	– Иә, кейбір жағдайлар бойынша бұл өзі жаман да болмас еді. – Бірақ ол жақ Куртқа ұнайды деп ойлайсыз ба?

	– Құдай үшін, – дедім мен, – сіз немене сонда, өмір бойы Куртыңызбен бірге тұрмақсыз ба?

	– Білмеймін. Меніңше, ол да қарсы бола қоймас. Оған жаман болмас деп есептеймін, – деді Себастьян өзінің немісіне еліктей сөйлеп, сонан соң ол маған сөздің түйінін айтқандай болды, алайда естігенімді есте сақтағанмен оған сол сәтте көп мән бере қоймадым. – Білесіз бе, Чарльз, – деді ол маған, – өмір бойы сені біреулер қарап, бақылаумен жүрген кезде өзің біреуге қамқорлық жасау дейтіннің өзі жанға жағымды өзгеріс екен. Әрине, менің көмегімді қажетсінген кісі біржола құрдымға кетердей күйде болуы қажет.

	Жолға шығар алдында оның қаржы мәселесін реттеуіме тура келді. Осы уақыт ішінде ол қарызға белшесінен батып, сонан соң Лондондағы сенімді өкілден жеделхат арқылы азын-аулақ ақша алдырып, ілдәлдамен күн көріпті. Банктің жергілікті бөлімшесінің меңгерушісіне жолығып, оның Себастьянға деп Лондоннан ай сайынғы күн көрісіне арналып келіп тұратын ақшаны алып, ойда жоқта болып қалар түрлі жағдайларға деп белгілі бір қорды ұстап отырып, оның шығынына деген қаржыны апта сайын беріп тұратын ғып уәделестім. Ол қорда тұрған қаржыны Себастьянның өзіне ғана банк меңгерушісі ол ақша шынымен қажет болғанда ғана беретін болды. Себастьян бұған қуана келісті.

	– Әйтпесе, мен бір мас болып отырғанымда Курт барлық соманың шегін ұсына қойса, мен оған қол қоямын да беремін, ол болса мол ақша қолына тиген соң бір жаққа тайып кетемін деп бәлеге ұшырауы мүмкін, – деді Себастьян.

	Мен оны лазареттен үйіне алып келдім. Өзінің тоқыма креслосына жайғасқан кезде ол аурухана кереуетінде жатқан кездегіден әлсіздеу әрі қауқарсыз болып көрінді. Қос науқас жан орталарына патефондарын қойып алып, бір-бірлеріне қарама-қарсы отырды.

	– Үйге ертерек оралуың керек еді, – деді Курт, – шен маған өте қажетшің.

	– Шынымен бе, Курт?

	– Мен шолай деп шанаймын. Науқаш жанның мұнда жападан жалғыз отыруы кереметтей жақшы емеш. Мынау малай өте жалқау, оның үштіне маған қажет кежде бір жаққа кетіп, жоғалады. Бір жолы, тіпті, үйге де қонған жоқ, шодан ертеңгілік маған кофе беретін де ешкім болмады. Аяғыңды ірің кеулеп кетуі де онша жақшы емеш. Кейде ұйқым да нашар. Келеші бір жолы өжімді дұрышырақ қарайтын бір жерге кетемін де қаламын. – Ол алақанын соғып еді, бірақ малай көрінбеді. – Міне, көрдіңіж бе? – деді ол.

	– Саған не керек еді?

	– Шигарет. Менің төшегімнің аштында жатқан дорбамның ішінде.

	Себастьян әрең қозғалып, креслосынан көтерілді.

	– Мен алып берейін, – дедім мен, – оның кереуеті қайсы еді?

	– Жоқ, бұл менің міндетім, – деді Себастьян.

	– Иә, – деді Курт, – бұл Шебаштьянның міндеті деп ешептеймін.

	Сөйтіп мен оның досы екеуін болашақ дуалдың арғы жағындағы, иретілген шолақ көшенің ең түкпіріндегі шағын ғана үйде осындай жағдайда қалдырдым. Себастьян үшін бұдан басқа ештеңе жасай алмадым.

	Мен сол жерден бірден Парижге кетіп қалмақ болып едім, алайда Себастьянның қаржы мәселесін түбегейлі шешу үшін Лондонға барып, Брайдсхедке жолығуыма тура келді. Мен теңізбен кетуді жөн көріп, Танжерде кемеге отырдым да маусым айының басында үйде болдым.

	* * *

	– Менің бауырымның анау бір қарым-қатынасында сорақылау ештеңе жоқ деп ойлайсыз ба? – деп сұрады Брайдсхед.

	– Ешқандай да. Былайша айтқанда, үйлері жоқ қос пақыр бір шатырды паналап отыр.

	– Сіз оны қылмыскер дедіңіз бе?

	– Жоқ, мен “қылмыскер сияқты” дедім. Әскери түрмеде жатып, әскери қызметтен де масқара болып қуылған екен.

	– Дәрігердің сөзіне қарағанда Себастьян сол ішкіліктің кесірінен өз өміріне қауіп төндіріп жүр ғой.

	– Ағзасын аздырып жүр, әйтпесе ішкіліктен құтырыну да, бауырын іріту де жоқ онда.

	– Өзінің ақыл-есі орнында ма екен?

	– Сөз жоқ. Ол бірге тұрғанды, оған қамқорлық жасағанды ұнататын дос қана тауып алған. Тұратын мекенді де өз көңілінің қалауымен тауыпты.

	– Ондай жағдайда, өзіңіз ұсынып отырғандай, өзіне тиесілі қаржыны алуы керек қой. Мен бұған күмәнданбаймын.

	Былайша қарағанда, Брайдсхедпен сөйлесу оңай. Оған бәрі де таңғаларлықтай айқын, түсінікті болатын және ол шешімді тез де оңай қабылдайтын.

	– Егер осы үйдің суретін салсаңыз сізге қызық болмас па екен? – деп сұрады ол – Қарсы алдының көрінісін, екіншісін – бау жақтан қарағанда, сонан соң ең басты баспалдақ пен көше жақтағы қонақ бөлмесінің көрінісін салып берсеңіз. Осынау төрт суретті шағын-шағын ғып майлы бояумен бейнелесеңіз. Біздің әкей Брайдсхедтегі осы үй туралы естелік етіп алғысы келеді. Мен бірде-бір кескіндемеші суретшіні білмейді екенмін. Ал Джулия сізді сәулет өнері бойынша кескіндемешілікке маманданып жүр деп еді.

	– Иә, – дедім мен. – Бұл, әрине, мен үшін өте қызық жұмыс болар еді.

	– Бұл үйді бұзатындығын сіз білетін боларсыз. Біздің әкей мұны сатпақшы. Бұл жерге кірісті көп түсіретін ғимарат салынуға тиіс. Үйдің атауын да олар сол қалпы қалдырмақшы, біздің оған кедергі жасауымызға хақымыз жоқ.

	– Өкініштілеу екен.

	– Әрине, мен де қатты өкінемін. Сіз бұны бағалы сәулет өнерінің туындысы деп санайсыз ба?

	– Бұл – мен көріп жүрген үйлердің ең ғажайыптарының бірі. Оған күмәндануға болмайды.

	– Ал мен оны сезінбеймін. Маған бұл әрдайым бір қолапайсыз дүние болып көрінеді. Бәлкім сіздің картиналарыңыз оны басқаша қырынан көрсететін болар.

	Бұл маған берілген алғашқы тапсырыс еді; мердігерлер үйді бұзу үшін соңғы бір қағаздарға қол қоюды ғана күтіп отырғандықтан, менің уақытпен санаспай жұмыс істеуіме тура келді. Соған да қарамастан – бәлкім, менің ең басты кемшілігім біткен іске соңғы нүкте қоя алмайтындықтан және бітіп тұрған полотноның қасынан ұзап кете алмайтындығымнан, – осынау төрт жұмысым менің ең сүйікті туындыларыма және көрермендер алдындағы табысым аталып, сондай-ақ өнердегі беделімнің артуына себепші болғаны – әйтеуір тез бітіре қоймадым.

	Мен олар үйді салғаннан бері ішінде тұрған жиһаздарын тезірек алып кетуге асыққандықтан, көше жақтағы қонақ үйдің суретін салудан бастадым. Бұл қабырғадан шығарылған қуыстары бар Грин-бағы жаққа қарайтын тамаша да жарық екі терезесі бар Адам111 стилінде салынған ұзыншалау келген симметриялы бөлме болатын. Мен жұмысқа кіріскен сәтте батар күннің шапағы терезе сыртындағы жас жапыраққа шағылып, бөлме ішін жұмсақ қана жасыл түске бояп тұр еді.

	Мен қарындашпен суреттің нобайын түсіріп алып, барлық детальдарды мұқият енгізе бастадым. Сүңгуірдің су шетіне барған сәтте біраз кідіретіні сияқты бояуды бастауға біраз аялдадым: мінеки ақырында өзімнің ғажайып әуес ісіме тұла бойыммен түгел сүңгіп кеткендей бәрін де ұмыта кірістім және де ерекше шабыттанып, таңғаларлықтай жеңілдікті сезіндім. Жайшылықта майлы бояумен асықпай, мұқият жұмыс істейтінмін. Ал сол күні, келесі күн және одан арғы күні де түгелдей, тоқтамастан, әрі тез жұмыс істедім. Қимыл-қозғалысымда ағаттық жоқ еді. Жұмыстың әр бөлігін бітірген соң біраз ғана аялдап, келесі бөлігін бастауға бүкіл ұтысы із-түссіз жоқ болып кете ме деп үрейленген ойыншы сияқты қобалжығандай күй кешетін болдым. Полотно бетіне бояу жұғыны жұққан сайын, минуттар алдыға жылжыған сайын суретіме жан кіре бастайды. Мен қиыншылықты сезінбедім; күн сәулесі мен бояу түстерінің құбылуының өзі бір-бірімен үндестік тауып жатты; менің политрамдағы қажетті деген реңктер мен іздеген тұстардан көрінеді: қылқаламның әр жұғыны сол жерде ғасырлар бойы жаратылғандай әсер береді.

	– Маған мұнда тұрып, көруге бола ма?

	Ту сыртыма қарасам, Корделия тұр екен.

	– Рұқсат, – дедім мен, – тек сөйлесуге болмайды. – Оны бірден-ақ ұмытып кетіппін, жұмысымды тоқтатпай күн сәулесі күңгірт тартқанда ғана қылқаламымды орнына қойдым.

	– Қолдан осындай іс келудің өзі ғажап шығар, шіркін!

	Оның әлі мұнда тұрғанын байқамаппын.

	– Әрине.

	Мен бөлмеге кешкі ымырттың алакөлеңке әлсіз сәулесі түсіп тұрғанға дейін полотномнан көз алмай тұрдым. Мен картинаны мольберттен112 алып, терезенің алдына апардым да бетіне көлеңке түсіріп көрдім. Сол сәтте ғана миымның да, көздерім мен қолдарым да әбден шаршағанын сезініп, суретті орнына қойдым да Корделияға мойын бұрдым.

	Ол қазір он беске толған, соңғы бір жарым жылдың ішінде айтарлықтай өсіп қалыпты. Оның Джулияға ұқсас немесе Кватроченто сұлудай болмайтыны анық еді, оның дидарынан брайдсхедтік ұқсастық – сәл ұзыншылау мұрны, сәл шығыңқы бет сүйегі байқала бастапты. Ол анасының қазасына байланысты қаралы киім киіп жүрген-ді.

	– Оһ-һ, шаршадым, – дедім мен.

	– Енді қалай? Даяр болды ма?

	– Іс жүзінде. Ертеңгілік тағы бір жүріп өтемін.

	– Ал сіз кешкі тамақ ішетін уақыттың баяғыда болғанын білесіз бе? Бізге бірдеңе әзірлеп беретін үйде ешкім жоқ. Мен бүгін ғана келіп едім, мұнда бәрі де осылайша қаңырап тұрады деп ойламаппын. Сіз мені бір жаққа апарып, тамақтандырып келуге көңіліңіз шаппай ма?

	Біз үйдің артқы есігінен шығып, кешкі ымыртта бақ арқылы “Ритцаға” келдік.

	– Сіз Себастьянмен жолықтыңыз ба? Ол енді де үйге қайтқысы келмей ме?

	Мен ол көп дүниені түсіне қояды деп ойламаймын және оның өзіне бұл ойымды айттым.

	– Көрдіңіз бе, мен оны бәрінен де жақсы көремін, – деді ол. – Марчерстің оқиғасындай өте мұңды, шын ғой? Ал мұның орнына “табыскер” үй тұрғызбақшы; Рекстің сөзімен айтқанда, “шатырға салынған үйді” ол бұзып тастамақ. шынымен-ақ соған ұқсай ма? Байғұс Джулия. Бұл енді ол үшін мүлде оңай емес. Рекс ештеңені де ұққан жоқ, ол Джулияға ескі үймен қарым-қатынасты үзбеу қолайлы болады деп ұқты. Бәрі де тез өзгереді, шын ғой. Әкем көптен бері қарызға белшесінен батып қалған екен. Марчерсті сату оның жағдайын реттеуіне біраз мүмкіндік берді және мұның сыртында, бұл рентаға113 қанша пайда әкелетінін бір құдайым білсін. Алайда, меніңше, оны бұзып тастау обал-ақ. Джулия болса, бөтен біреулер отырғанша бұзып тастағаны дұрыс дейді.

	– Ал сіздер не істейсіздер?

	– Иә, бұл шынында да күрделі мәселе. Көптеген түрлі-түрлі ұсыныстар бар. Фанни Роскоммон апай менің өзімен бірге тұруымды қалайды. Сонан соң Рекс пен Джулия Брайдсхедтің жартысын алып сонда тұру жайын да ойластырып жүрген сияқты. Әкем мұнда қайта оралмайды. Біз келер деп ойлағанбыз, бірақ келгісі жоқ.

	Ал Брайдсхедтегі кішкене шіркеуді епископ пен Брайди жауып тастады; ондағы шешеме берілген жан азасы – реквием шіркеуіндегі соңғы жиын болды. Шешемді жерлеп келген соң мен онда жалғыз отыр едім, әулие әкей менің отырғанымды байқамады-ау деп ойлаймын, келген бетте алтарь тақтасын алып сөмкесіне салды; сонан соң бір шөкім мақта қасиетті миррамен114 қосып өртеді де күлін табалдырығына шашты, ыдыстағы қасиетті суды төгіп, алтарьдағы шырақты тұтатты, бұдан былай үнемі қасиетті жұма болатындай тарту-таралғы салынатын жәшікті аузы ашық қалпында бос қалдырды. Сіз үшін, байғұс агностик115 Чарльз, мұның бәрі де әншейін бос сөз ғой, ә?

	Мен оның кетуін күтіп отырдым, сол кезде бұдан былай ешқандай шіркеудің жоқ екені, мұның өте бір таңданардай жиналып қойылған бөлме екенін түйсіндім. Мұның қалай болғанын айтып түсіндіре алмаймын. Сіз Tenebraidа116 ешқашан болған жоқсыз ба?

	– Жоқ.

	– Өкінішті. Егер болған болсаңыз ондай еврейлер өз храмдарын бұзып жатқан кезде қандай күйде болғанын сезінер едіңіз. “Quоmоdо ѕеbеt ѕоlа civitas...”117 – таураттың “Иераманың еңіреуі” – жырының бірінші өлеңінен. Тамаша әуен. Сізге тым болмағанда бір рет болса да барып тыңдау қажет.

	– Әлі де мені солай қарай бұрғызуға талаптанасыз, ә, Корделия?

	– Жо-жоқ. Ондай ойдан қазір мүлде аулақпын. Білесіз бе, әкемнің католик болғаннан кейін не дегенін? Шешем айтып берген. Ол шешеме: “Сіз менің тұқымымды ата-бабаларымыздың сеніміне қайта оралттыңыз” депті. Тым даулы, солай емес пе? Әркімге өзінікі. Иә, рас, біздің отбасымызда да бұл мәселеде керемет тұрақтылық таныта алмағаны шын ғой? Оның өзі, Себастьян, Джулия да бұл діннен алшақтап кетті. Тек, білесіз бе, құдай олардың мүлде кете берулеріне жол бере қоймайды. Есіңізде ме, Себастьянның мас болған кешінде – сол күні ғана емес, келесі күннің кешінде де, – шешемнің оқып берген әңгімесі. Патер Браун мөлшері былай дейді: “мен оны – ұрыны көрінбейтін қармақтың және көрінбейтін қармақтың жібінің – ұры жер түбіне кетіп қалса да, соған жетердей ұзын, қайтадан тартсам болды алдыма сүйреп алып келетін жіптің көмегімен ұстап алдым”.

	Біз оның шешесі туралы әңгіме қозғамадық десе де болады. Осынау әңгімелер тұсында Корделия тамағын зор тәбетпен жеп отырды. Сонан соң ол мынандай сауал қойды:

	– Сіз “Таймстағы” сэр Адриан Порсонның өлеңін көрдіңіз бе? Ғажап, ол анамды жұрттың бәрінен де жақсырақ білген – өйткені ол оны өмір бойы сүйіп өткен ғой, – алайда, өлең тіпті ол туралы жазылмағандай болып көрінеді. Біздің бәрімізден де мен онымен ең жақсы қарым-қатынаста болдым, бірақ та мен оны шын мәнінде керемет жақсы көрмеген сияқтымын. Өйткені оған сондай көзқарас лайық әрі өзі де соны қалағандай. Бұл, әрине, қызық нәрсе, әйтпесе мен жаратылысымда біреуді жақсы көргіш жанмын.

	– Мен сіздің анаңызбен ешқашан да өте жақын араласып кеткен адам емеспін.

	– Сіз оны ұнатпайтынсыз. Маған кейде біреулер жаратушыны жаратпай қалса, онда ол шешемді барынша жек көретін.

	– Сізді түсінбей қалдым ғой, Корделия.

	– Көрдіңіз бе, ол азапкер атанғанмен әулие емес болатын. Әулиені жек көруге болмайды ғой, рас қой? Басқасын қойғанда құдайды. Содан біреу құдайды және оның қолдаушы әулиелерін жек көргісі келсе, өздеріне ұқсас біреулерді іздеп тауып алады да оны құдай деп елестетіп, жек көре береді. Сіз мұның бәрін де сандырақ деп ойларсыз, шамасы.

	– Мен осыған ұқсас әңгімені мүлде басқа адамнан естігенмін.

	– О, мен мұны шын пейіліммен айтып отырмын. Бұл жөнінде көп ойландым. Меніңше, бұл шешемнің тағдырындағы көп нәрсеге түсінік бере алады.

	Осынау жаратылысы бөлек болған бойжеткен кешкі асына еселенген тәбетпен қайта кірісті.

	– Мейрамханада таныс жанмен оңаша тұңғыш рет тамақтанып отырмын, – деді ол.

	Сәлден соң ол былай деді:

	– Марчерсті сататынын Джулия алғаш естігенде былай депті: “Байғұс Корделия. Демек, ол бұл үйде өзінің алғашқы би-думанын өткізе алмайтын болды-ау”. Менің алғашқы би-думанымды Марчерсте өткізу ол екеуіміздің ең сүйікті әңгімеміз болатын. Оған қоса менің құрбы қызыммен бірге оның үйлену тойында болатыным туралы да сөз қозғағанбыз. Және бұдан да ештеңе шықпады. Джулияға арналған би-думан өткен кезде маған төменде бір бұрышта Фани апайдың қасында отырғанда ол: “Енді бір алты жылдан соң осының бәрі де саған қалады”, – деп еді. Оған дейін өзімде де бірдеңеге бейімділік пайда болар деп үміттенемін.

	– Бұл не деген сөз?

	– Бұл менің монах бойжеткен бола аламын деген сөзім. Егер сіз мақсат қоймасаңыз, одан бәрібір ештеңе шықпайды, егер түпкілікті мақсат қойсаңыз сіз қалайсыз ба, әлде қаламайсыз ба, одан ешқайда қашып құтыла алмайсыз. Брайди де алдыма сондай мақсатым бар деп ойлайды, бірақ ол қателеседі. Бұрын мен Себастьянда сондай әуестік бар деп ойлайтынмын, бірақ оның көңілі шаппайтын сияқты, енді ол туралы ештеңе айта алмаймын. Бәрі де ойда жоқта басқаша болып кетті ғой.

	Бірақ мен осынау монастырьлық әңгімені естігім келмеді. Мен сол күні қолыма қайтадан қылқаламымды алдым, ұлы да өте дәмді тағамның рақатын сезінгендей болдым. Мен сол күні Ренесанстың – Роберт Браунинг Ренесанстың адамы бола білдім. Мен Генуя барқытынан тігілген киім киіп алып, Рим көшелерімен серуен құрдым, Галилейдің телескопымен алыстағы жұлдыздарға үңілдім, және де мен күшіктегендей көбейіп жататын ақылды ағайындарға да, олардың шаң басқан қалың-қалың кітаптарына да, мүттәйім де қызғаншақ көздеріне де, алдарындағыдан басқаны елемей гулететін ақылман сөздеріне де жиіркенішпен қарадым.

	– Сіз біреуді жақсы көретін боласыз әлі, – дедім қызға.

	– Құдайым сақтай көрсін.

	– Сіз қалай ойлайсыз, мынау керемет дәмді меренганың енді біреуін алдырып жеуіме бола ма?





ҮШІНШІ КІТАП


	“ЖІПТІ ТАРТЫП ҚАЛСА БОЛҒАНЫ...”





Бірінші тарау





	Менің тақырыбым – жады, осынау қанатты елес әскерде жүрген күндердің бұлт басқан бірінің ертеңгілігінде төбемнен ұшып өткендей болды.

	Менің өмірімнің өзі болып саналар осынау естеліктерім – өйткені, шынында да өткен күндерден басқаны өзімдікі дей алмайсың; – әрқашан да өзіммен бірге келе жатыр. Ол есімдегілер Әулие Марк алаңын түгелдей аяғыңның астында, бір-бірден, қос-қостан, кейде үйір-үйірімен, мойындарының жібек жүнін мың құбылта, кейде мойындарын қылтыңдата қиғаштай қарап қойып, ерсілі-қарсылы жүрген, бір орныңда тұра қалсаң дәл иығыңа ұшып келіп қонып алып, тіпті ерніңде тұрған тәтті печеньені шоқып жейтін, ал түс әлетін білдіретін зеңбірік үні тарс етіп естілісімен көп қанаттардың жанталаса қаққан сатыр-сұтыры естіледі де алаңға төселген малта тастар иен қалады; сол-ақ екен аспанды жапқан мынау көгершіндер шулаған жанды бұлтқа ұқсайды. Сол әскерде жүрген күндердің бірінің ертеңгілігінде де солай болды.

	Корделиямен өткізген сол бір кештен кейінгі өткен тұтастай өлі он жыл мені дәйім жолға жетелейтін, сырттай қарағанда оқиғалар мен өзгерістерге толы осынау уақыт өткен сайын сол сезім әлсірей берген еді, – мольберт алдында тұрмаппын, және мен Себастьянмен дос болып жүргендегі кездегідей оған деген құштарлығым бірде-бір рет қайта тірілмепті. Мен мұның бәрі де менімен қоштасып кетіп бара жатқан бүкіл өмір емес, әншейін жастық шақ қана деп ойлаппын. Өзім таңдап, оңтайыма келетін, әрі өз икем, білігімді үнемі жетілдіріп отырғандықтан ба, содан да өзіме қанағат табатын, – оның үстіне сол жылдары бұл іспен менен басқа ешкім айналыспағандықтан ба, – әйтеуір өз жұмысым мені алдандыратындай. Мен сәулет саласының кескіндемешісі болдым.

	Ұлы сәулетшілердің туындыларына қарағана маған әр ұрпақтың ең тамаша қолтаңбаларын дәл көріп, оны сақтай отырып және суретшілердің менменшілдігін, жергіліктілердің тұрпайылығы мен дарынсыз қолөнершілердің қисық-қыңыр істерін уақыттың өзінің ауыздықтауына мүмкіндік беріп, бір ғасырдан келесісіне ұлғая түсіп, жетілдіріле түсіп, бүгінге жеткен ғимараттар көбірек ұнайтын. Англияда мұндай ғимараттар жетіп артылатын, мемлекет соңғы он шақты жыл ішінде ғана ұйқысынан шошып оянғандай олар енді құрып бітудің алдында тұрған кезде, бұрын осылай болуға тиіс деген көзқараспен келіп, енді ғана бұл ғимараттарға мән бере бастаған. Менің сіңірген еңбегімнің де ісімнің ілгері басуының арта түсуінің де себебі осында; техниканы барған сайын жетілдіре түсуден, өз ісіме деген сүйіспеншіліктен және өріп жүретін әр түрлі пікірлерден тәуелсіз болуымнан басқа менің жұмысымның ерекше беделі де жоқ болатын.

	Сол жылдардағы экономикалық дағдарыстан көптеген кескіндемелердің тұйыққа тірелуі менің ісімнің ілгері басуына жағдай туғызғандай, алайда мұның бәрі де өнердің өсуінің баяулағанының белгісі еді. Су көздері тартылған тұста шөліркеген жандар сағымды қуады. Бірінші көрмемнен кейін-ақ тастап шығуға мәжбүр болған немесе құнсызданып қалған ғимараттарының бейнесін қағазға түсіртіп алу үшін мені елдің әр түкпіріне шақырушылар көбейді; менің ондай жерлерге келуім өлім жазасының хабаршысы сияқты аукционерлердің алдын бірнеше қадам болса да бұрынырақ орайтын еді.

	Мен әдемі безендірілген үш альбомды – “Қала сыртындағы мекен-жайларды”, “Ағылшын үйлерін” және “Ауыл және шалғай сәулет өнерін” шығардым, – олардың әрқайсысы мың данамен, бағасы бес гинеядан118 тез тарап кетті. Тапсырыс берушілер мен менің арамда көзқараста ешқандай қайшылық болмағандықтан және біздің екі жағымыз да бір мақсатқа ұмтылғандықтан, олар үнемі риза-қош болар еді. Алайда жылдар өте, Марчмейн-хаустағы сыртқы есік жақтағы қонақ үйдің бейнесін салғандағы және одан кейін де екі-үш дүркін сезімді ширықтырып, ынтамен кірісетін сәттерді жоғалтып алғанымды және жұмыстың тек қана қолмен емес бар жан-тәніммен жасалатынына деген сенімді, – былайша айтқанда, күш-жігерді жоғалтып алғанымды білдім.

	Сөніп бара жатқан осынау сәулені қайтадан табу үшін классикалық көне дәуірдегі өз кәсібін қайта жандандыру үшін ел қыдырған кезбелер сияқты жат өнерді көріп, тың қуат жинау мақсатында екі жылға алысқа аттандым. Қазыналары сенімді түрде сақтаулы тұрған, сақтаулы тұрғаны соншама, білгіштердің қамқорлығымен жөргектеліп, қайыра жөргектеліп тасталған, үйреншікті бөтен көздерден мүлдем тасаланған Еуропаға бармадым. Еуропа тоса тұрады. Еуропа үшін уақыт болар деп ойладым, өйткені мені мольбертімді құрып беріп, соңымнан еріп, бояуымды тасып жүретін кісім болатын; керемет жайлы өтелімнен бір сағаттан артық уақытқа кетіп қалуға тәуекел ете алмайтын; салқын самал желдің лебі мен күннің жұмсақ шуағын қажетсініп қалатын күн алыс болмас, әнеки сол кезде жанары қайтқан көзімді Италия мен Германия жаққа аударармын деп ойладым. Қазір, күш-қуатымның бар кезінде адамдар өз қызметтерін тастап, өздерінің бір замандарда қамалы болған ну орманды артық көріп жатқан жабайылау елдерге сапар шеккім келді.

	Сөйтіп, мен жолға шығып, екі жыл бойы Мексиканы және Орталық Американы – өзіме қажет деген дүниенің бәрі даяр тұратын, және де холлдар мен бақтардан кейін мен үшін өмір нәрінің рөлін атқаратын, әрі азып-тоза бастаған жан дүниеме дәру болатын жақты бетке алдым. Мен жоғалтып алған ынта-жігерімді тоналған сарайлардан да, қурай басып кеткен монастрьдан да, иесіз қалған храмдардан да іздеп көрдім; олардың бәрінің күмбездерінің астынан сыдырылып ілініп қалған ағаш қабығы сияқты қансорғыш жарқанаттар салбырайды, тек қана өрнекті ұзын орындықтардың үстінен жол салған құмырсқалар ғана тынымсыз еңбектенеді. Мен жоғымды ешқандай жолдары жоқ иен қалалардан және күмбезінің астында үнді тобына жататын шіркейлер құжынаған мүрдеханалардан іздедім. Онда ауру-сырқауларды жеңе жүріп, кей-кейде қауіп-қатерлерден өте жүріп, “Латын Америкасы” үшін өзімнің алғашқы суретімді салдым. Бірнеше апта сайын сауда мен туризм аймағына барып дем алып, студия ұйымдастырдым, өзімнің нобайсызбаларымды полотноға көшірдім, оларды ықтиятты түрде орапшымқап, Нью-Иорктегі агентіме жолдап отырдым да өзімнің шағын нөкерлерімді ертіп алып, тағы да елсіз далаларға аттандым.

	Англиямен байланыс жасап тұруға құлықты бола қоймадым. Алдын ала белгіленген бағытым болмағандықтан, қажетті не бар, не жоғын барар бағытқа жеткен соң бір-ақ анықтауға тура келді, содан да жолданған хат-хабарлар маған жете бермейтін, ал отырған кездерде оқып тастарлықтай азынаулағы бір жерде жинақталып жататын. Хаттардың біразын жол қапшығыма тығып, қолым босай қалғанда, есіме түскенде, тіпті ойға келмес әр түрлі жағдайда – “жарқанат” жарығындай ғана сәулемен аспалы төсекте жатып; қайыққа мініп, малайлар еріне қимылдап, көлігіміздің тұмсығы жағаға барып тірелмес үшін ескекпен басқарып тұрған, қарауытқан өзен суы қайығымызбен бірге жылжып, джунглидің шатыры іспетті қалың ағаштың күн нұры ойнаған гүлге толы төбесінде маймылдары секіріп жүрген кездерде; немесе қонақжай ранчоның кіре беріс бөлмесінде стақаныңдағы сусынға салынған мұздың сытырын, немесе ойын сүйектерінің үстел үстіне түскен сытыр-сытыр дыбысын, немесе үй алдындағы үйшігінен шыққан оцеолоттың119 ағаш бұтағын сыбдырлатқанын тыңдап отырғанда – және осынау дыбыс атаулылар соншалықты бізден алыстағанмен, мақсатсыздыққа айналған шақта; бұлардың бәрінің де мән-маңызы бүкіл денем арқылы өткенмен, Америка темір жол вагондарында қашып құтыла алмастай ашық-жарқын сапарластардың әңгімелері сияқты көкейіңде ізі де қалмайтын кездерде оқу үшін өзіммен бірге ала жүремін.

	Жұрттан қанша оқшауланып, жат өлкеде ұзақ жүрсем де ештеңе өзгере қойған жоқ, бұрынғыша мен деп жүргенім толықтай мен емес, бар болмысыммен медальдің бір жақ беті сияқты едім. Екі жылдан соң мен экзотикалық тіршілігіммен қош айтысып, тропикалық киімдерді шештім де алдын ала жоспарланғандай, Нью-Иоркке оралдым. Қармағыма ілінген олжам да аз емес еді, – он бір полотно, елуден астам сызбалар болатын, – ақыры мен оларды Лондонға көрмеге әкеліп қойғанда, менің табыстарыма бұрын жанашырлықпен қараған көркем өнер сыншылары енді жұмыстарымдағы жаңашылдықты, мейлінше тереңірек бойлап барған тың реңктерді мойындады. “Мистер Райдер, – деп жазды олардың ең атақты біреуі, – терісінің астына инъекция жасалған патша балықтың шабағы сияқты буырқанып, бөгде өнер сырына үңіліп, бізге өз мүмкіндігінің әрі келешегінің өте қуатты қырларын көрсете білді... Өзінің жарасымды тұрпаты мен білімділігінің дәстүрлік қуат көзіне ашықтан-ашық сүйене отырып, Райдер мырза ақыры өзін суретші ретінде таба білді.”

	Жақсы, мадақ сөз, алайда ол ақиқаттан соншалықты алшақ еді. Екі жылғы бөлек тіршіліктен кейін менімен кездесу үшін Нью-Йоркке келген әйелім конторға агентім іліп тастаған осынау уақыт ішіндегі еңбегімді көрген соң оны табысымның маңызды дәлелі деп бағалады. “Әрине, – деді ол, – бұлардың мүлде тамаша жұмыстар екенін, тіпті өздерінің тым түнеріңкі негізіне қарамай-ақ өте әдемі екенін түсінемін, алайда осының бәрін жасаған сен еместей болып сезіледі.”

	Менің әйелімді оның көзге бірден көрінетін киімді жарасымдылықпен киетіндігінен және оның сұлулығының гигиеналық іс-әрекеттерге байланысты екенінен болса керек, оны американдық деп таныса; ал америкада ол таза ағылшындық сұлулығы мен өзінің ұстамдылығы арқылы көріне білді. Ол Нью-Йоркке менен екі күн бұрын келіпті, біздің кеме зәкір тастаған кезде ол пристаннан тосып алды.

	– Аһ, қандай ұзақ уақытқа кетіп едің, – деді ол өте нәзік үнмен құшағымыз айқасқан кезде.

	Ол менің экспедицияма қатыспаған еді; таныстарына ол жердің ауа-райы жақпайтынын және үйде кішкене ұлдың бар екендігін сылтауратқан. Қазір қызымыздың бар екендігін ол сыпайылықпен жеткізді, мен сапарға жүрер алдында оның менімен бірге жүре алмайтынының бір себебі ретінде аяғының ауырлығын ескерткені есіме түсті. Ол туралы тағы бірдеңелерді хатында жазғаны бар.

	– Меніңше, сен менің хатымды оқымаған сияқтысың, – деді ол өте жұмсақ үнмен біз мейрамханадағы дырдулы кешкі астан, одан кейінгі кабареде өткізген бірнеше сағаттан соң екеуіміз қонақ үйдегі өз нөмірімізге келіп жайғасқаннан кейін.

	– Көптеген хатың маған жеткен жоқ. Сенің бағымыздағы сүмбілгүлдің – гүл емес арман екені, жаңадан келген бала бағушының – нағыз қазына болғаны, өткен ғасырда жасалған шымылдықты кереуеттің үлен олжа болғаны туралы жазғандарың есімде. Алайда, сенің кішкентайымыздың есімін Королина деп қойғаның туралы есімде жоқ. Ол ненің құрметіне солай қойылды?

	– Әрине, Чарльздің құрметіне.

	– Ә-ә.

	– Оның кіндік шешесі болуға Берта Ван Холтты таңдадым. Меніңше, кіндік шеше болуға өте қолайлы кісі. Ол бізге не сыйлады деп ойлайсың?

	– Берта Ван Холт деген атақты сараң еді ғой. Несі бар?

	– Кітапша түрінде жасалған он бес шиллинг тұратын тарту. Енді ғой Джонджон жалғыз емес...

	– Ол кім?

	– Сенің ұлың, қымбаттым. Әлде сен оны да ұмытып кеттің бе?

	– Сен оны сайтаныма солай деп атап жүрсің? – деп сұрадым.

	– Мұндай есімді ол өзіне-өзі тауып алып жүр. Жап-жақсы емес пе? Енді ғой Джонджонның артынан ерер қарындасы барда, әзірге ешкім керек жоқ шығар деп ойлаймын. Сен ше?

	– Өзіңнің қолайыңа қарасаңшы.

	– Джонджон сен туралы жиі айтады. Әр кеш сайын сенің аман-есен оралуыңды тілеп, мінәжат етеді.

	Ол осының бәрін айта жүріп, қысылып-қымтырылмайтынын көрсеткісі келгендей шешіне бастады, сонан соң маған жалаңаш арқасын қаратып, айна алдындағы кішкене орындыққа отырды да шашын тарады және өзінің айнадағы бейнесіне қарап отырып, былай деп сұрады:

	– Мен бетіме бай-бай жасайын ба?

	Оның осынау сөз тіркесін мен ұнатпайтынмын. Ол сөздің мағынасы бетіндегі опа-далабын кетіріп, бетіне май жағу және шашын тормен қымтап қою дегенді білдіретін.

	– Жоқ, – дедім мен – әзірге керегі жоқ.

	Ол өзінен менің не қажет етіп отырғанымды бірден ұқты. Бұл үшін де оның өзіне тән ықтияттылық пен гигиеналық іс-әрекеттері болатын; мені қарсы алған сәттегідей әдемі күлкісі бар салмақты жеңілдетіп, ерекше салтанатты сәтті орнатқандай. Сонан соң әрқайсымыз арасы екі қадамдай жерде тұрған кереуеттерімізде жатып, шылым шектік. Сағатыма қарасам, тілі беске қарай ойысыпты, алайда сол жердің тұрғындары ерекше қуаты бар деп санайтын ауасының ауырлығынан ба, әйтеуір екеуіміздің ұйқымыз қашқандай.

	– Чарльз, меніңше, сен ешқандай да өзгермеген сияқтысың.

	– Иә, өкінішке орай.

	– Сен өзгергің келіп пе еді?

	– Өмірдің мәні де сонда емес пе?

	– Айталық, сен мені жақсы көрмейтін болып өзгеруіңе де болатын еді ғой.

	– Иә, өйтуге де болар еді.

	– Чарльз, сен мені ұнатпай қалған жоқсың ба?

	– Менің өзгермегенімді өзің де айттың ғой.

	– Қазір ғой мен қателескен сияқтымын-ау. Ал мен еш өзгерген жоқпын.

	– Иә, – дедім мен, – көрініп тұр.

	– Бүгін екеуіміз кездескен кезде саған қорқынышты болған жоқ па?

	– Ешқандай да.

	– Мені басқа біреуге ғашық болып қалған жоқ па екен деген ой келмеді ме?

	– Олай болмайтынын білесің ғой. Ал сен ше?

	– Жоқ. Мен ешкімді де ұнатып қалған жоқпын.

	Зайыбымды осы жауабымның өзі-ақ қанағаттандырып еді. Осыдан алты жыл бұрын менің алғашқы көрмем ашылған кезде екеуіміз үйленген едік, ол содан бері ортақ мүддеміз үшін аз қызмет көрсеткен жоқ. Жұрт оны мен үшін жаралған деп санайды, алайда оның өзі маған қолайлы жағдай жасағанын ғана мойындайды; ол менің дарындылығыма және “әртістерге тән қызу қандылығыма”, сондай-ақ мүлде астыртын емес жасаған қадамдарыма қалтқысыз сенеді.

	Біраздан соң ол былай деп сұрады:

	– Сен үйге жетуге асығып жүсің бе? (Әкем біздің үйлену тойымызға біраз ақша тарту еткен, соған зайыбымның ата-анасының үйлеріне жақын жерден әулие әкейдің ескі үйін сатып алғанмын.)

	– Мен саған сый даярлап қойдым.

	– Солай ма?

	– Балалар болмаса қонақтар келгенде саған кедергі жасамасын деп ескі қойманы студияға бердім. Бұл жұмысқа Эмденді шақырғанмын. Жұрттың бәрі де мұны өте оңтайлы шаруа болды деп санайды. Тіпті “Ауыл өмірінде” ол туралы мақала да жарық көрді, сен көрсін деп оны ала келдім.

	Ол мақаланы маған көрсеткен: “... сәулет өнеріндегі жақсы үрдістің үлгісі... Сэр Джозеф Эмден дәстүрлі материалдарды жаңаша талаптарға сай әдемі жымдастыра білген...” Мәтінге фотосуреттер қоса беріліпті: жер едендерге жалпақ емен тақтайлар төселіп, солтүстік қабырға жақтан астыңғы жағында қуысы бар жақтауларын таспен жиектеген биік терезе қойылыпты, үйдің қазіргі келбеті ауылды жердегі би залына ұқсайды. Қойманың бұрынғы өзіне тән иісі танауыма келгендей, әрине ол иіс ендігі жоғалған да болар.

	– Бұл қойма маған ұнайтын еді, – деп күрсіндім.

	– Алайда, оның есесіне онда сен жұмыс істей аласың, солай емес пе?

	Мен жүрелеп отырып-ақ маса-шіркейге таланып, – деп жауап бердім, – қағаздың өзін де қоңырайтып, күйдіретін ащы күннің астында жұмыс істейтінмін, енді міне тым болмағанда күйменің үстінде отырып жұмыс істеймін. Әулие әкей бұл үйді жалға карта ойыны үшін алғанына риза болар деп ойлаймын.

	– Сені көп жұмыстар күтіп тұр. Мен сен келген соң үйлерінің суретін салып береді деп леди Энкореджге уәде беріп қойдым. Олардың үйлерін де бұзатын болды ғой, төменгі қабатына дүкен, жоғары жағына екі бөлмелік пәтерлер салатын болыпты. Қалай ойлайсың, Чарльз, сенің әдемі әсерлеріңе мұндай жұмыс зиян тигізбей ме?

	– Ол не деген сөз?

	– Байқайсың ба, сенің бұған дейінгі жасаған шаруаларың мұндай емес қой. Ренжи көрме.

	– Бұл үйде бар болғаны джунгли әсерлерін жұтып қояды.

	– Иә, сүйкімдім, сенің бұл шаруаға қалай қарайтыныңды жақсы білемін ғой. Георгиан қоғамы кереметтей айғай-шу көтеріп еді, алайда ештеңе жасауға болмайтын сыңайлы-ау деймін... Сен менің Бой туралы хатымды алдың ба?

	– Есімде жоқ. Не туралы еді?

	(Бой Мулкастер оның ағасы болатын.)

	– Оның некелесуі жайында. Енді бұл әңгіменің мән-маңызы жоқ, себебі ол болмайтын болған, алайда әкем, шешем қатты қапаланып қалды. Сондай оңбаған қыз екен. Ең ақырында оған ақша беруге тура келді.

	– Жоқ, мен Бой туралы ештеңе білмейді екенмін.

	– Олар Джонджон екеуі кереметтей дос болып кеткен. Екеуіне сырттарынан қарап тұрып тебіренесің. Ол бізге қай уақытта келсе де бала соған жүгіріп барады. Босағадан аттар-аттамастан ешкімге назар аудармай: “Менің досым қайда?” – деп бар даусымен айғай салады. Ал Джонджон болса, баспалдақтан домалай түседі де екеуі баққа барып алып, бірнеше сағат бойы сонда ойнайды. Оларды құрдастар деп те ойлауға болардай. Білесің бе, оның анау қызға байланысты ақылға келтірген де Джонджон болды, ол шынында соншалықты ақылды бала. Шамасы, шешем екеуіміздің әңгімемізді тыңдап отырса керек, Бой келгенде оған: “Ағатай, жаман қызға үйлене көрме және Джонджонға жоламай кетпе”, деп айғайласын және де сол күні олар екі мың фунтқа сотсыз ажырасуға келісті. Джонджон ол нағашы ағасын жұрттың бәрінен керемет санап, соған барлық жағынан ұқсап бағуға тырысады. Бұл, әрине, екеуі үшін де айтағасын пайдалы.

	Мен терезе алдына келдім – үйге келіп тұрған жылуды неше дүркін азайтпақ болып әрекеттеніп, одан ештеңе шығара алмағанмын, – сонан соң ішіне мұз салынған су іштім де терезені айқара ашып едім, бөлмеге түнгі аязды ауамен бірге көрші нөмірдегі радиоқабылдағыштан естіліп тұрған сазды әуен де төгілген. Терезені жаптым да зайыбыма қарай беттедім.

	Ол тағы да ұйқылы-ояу жатып, әңгіме бастады, “...Бауымыз ғажап болып жайқалып тұр... Есіңде ме, сен отырғызған шамшат бұтасы бір жылдың ішінде бес дюймге120 биіктеді... Теннис кортын ретке келтіру үшін адамдарды Лондоннан шақырттым.. Бізде қазір өте жоғары санатты аспаз жұмыс істейді...”

	Бұл кезде төменде, біздің аяғымыздың астында жатқан қала ояна бастаған кезде ғана ұйқыға бет қойғанбыз, алайда онымыз ұзаққа бармады; телефон қоңырауы шырылдап, оның трубкасынан аса көңілді қызтеке дауысты біреудің: “Савой Карлтон” отелі. Қайырлы таң. Жеті сағат қырық бес минут” – дегені естілді.

	– Мен оятсын деген өтініш жасаған жоқ едім.

	– Сіз не дедіңіз?

	– Жарайды. Болары болды.

	– Құп болады. Құп болады.

	Мен қырынып тұрған кезде зайыбым ваннада отырып, былай деді:

	– Дәл баяғы кезімдегідей. Мен ғой мүлде тынышталдым, Чарльз.

	– Тамаша болыпты.

	– Екі жылдың ішінде бәрі де өзгеріп кетер деп сұмдық қорқып едім. Енді ғой бәрін де өзіміз тоқтаған жерден бастауға болатынын көріп отырмын.

	– Қашан? – деп сұрадым. – Нені? Қашан, не нәрсеге аялдап едік?

	– Әрине, сенің кеткен уақытыңнан бастап.

	– Бәлкім, тағы да бірдеңелер болар? Сәл ертерек?

	– Аһ, Чарльз, бұл ескірген тарих қой. Оның бәрі де бос сөз. Түкке тұрмайды. Баяғыда нүкте қойылып, ұмыт болған.

	– Жай ғана анықтап қояйын дегенім ғой, – дедім, – Түсінуімше бәрі де мен кеткен кездегідей дейсің ғой?

	Сөйтіп біз дәл екі жыл бұрынғыдай жаңа күнді бастадық... Зайыбымның жанарынан жас мөлтілдеді.

	* * *

	Әйелімнің ағылшындарға тән ұстамдылығы мен момақан мінезі, оның жанарды жасқардай аппақ, маржандай тізілген тістері, егеліп, әбден күтімде жүрген қызыл тырнақтары, мектеп шәкіртіне ұқсайтын кінәмсіз қылықтары, сырт көзге тағы да шәкірт қыздың киіміндей қарапайым көрінгенмен, өте мол ақшаға даярланған қазіргі заманға сай талаппен пайдаланылатын асыл тастар тағылған киімдері, бәрінің де жанына шуақ құяр әдемі күлкісі, маған құрметпен қарап, менің шаруама әрдайым барын салатыны, күн сайын үйге жеделхат жіберіп отыруға мәжбүрлейтін аналық аппақ жүрегі, оның ешкімге ұқсамайтын жақсы қырлары ерекше-ау. Америкада айналасына көптеген достар жинады, біз елге жүргелі тұрған кезде ол осында бір аптадан аспайтын уақыт ішінде тауып алған достарының балаларымызға деп берген целлофан дорбаларға салынған сый-сияпаттарына, гүл шоқтарына, каютамыз толып қалды. Стюардтар121 ауруханадағы медбикелер сияқы өз жолаушыларының бедел-биігін оларға келген тарту-таралғының көптігімен өлшейді, содан да біз өзімізге деген зор құрметті сезіне отырып, жүзу сапарын бастадық.

	Кемеге мінген беттегі зайыбымның басына келген алғашқы ой осындағы жолаушылардың тізімі туралы еді.

	– Қаншама таныстарымыз жүр мұнда! – деді ол. – Сапарымыз аса сәтті болар. Кел, бүгін кешке қонақ шақырайық.

	Ол телефон құлағын көтерген кезде кеменің баспалдақ-көпіршесін де көтерген жоқ болатын.

	– Джулия? Бұл Селия ғой – Райдер. Сенің де осы кемеде болғаның қандай ғажап болды. Сен не істеп жүрсің? Бүгін кешке бізге коктейль ішуге келсеңші, сонда барлық әңгімені айтасың.

	– Ол қай Джулия?

	– Моттрем ғой. Оны көрмегеніме мың жыл болған шығар.

	Мен де; соңғы рет біздің тойда кездескенімізбен, ішінде көрермендер аса жоғары баға берген Брайдсхедтен сұрап алған Марчмейн-хаустың да суреттері бар полотноларым төрт қатар болып ілінген алғашқы көрменің вернисажында кездесіп, тілдеспегеннен кейін әңгімелесе алмағанбыз. Бұл суреттер менің Флайттармен қарым-қатынасымның ең соңғы жалғастырушысы іспетті еді; екі жыл бойына тым жақындасып кеткен біздің тіршілік жолымыз айырылысып кеткен. Білуімше, Себастьян бұрынғысындай шетелде жүрсе, Джулия мен Рекс, жұрттың айтысына қарағанда, бір-біріне бақыт сыйлай алмапты. Рекс алдын ала тон пішкендей қызмет бабында керемет биікке көтеріле қоймапты; көрнекті, бірақ аз-кем күмәнділеу топты басқарып, шалғайлау жерде жүрсе керек. Ол жексұрындау дәулеттілердің ортасында жүріп, өзінің сөйлеген сөздерінде ультрарадикалдық122 көзқарасты ұстанатынын байқатады екен. Моттремнің есімі кейбір әңгімелерде естіліп қалатын; олардың жүздері мен кей-кейде біреулерді тосып, журналдарды немкеттілеу күйде парақтап отырған кезде ұшырасып қалатын; мұндай қарым-қатынас Англияда, тек Англияда болатындықтан, қайтып жолымыз түйіспеген қалпы екеуіміз екі түрлі әлемде жеке таныстықтың екі бөлек ғарыштарында жүргендей едік; менің түсінігімде, мұндай құбылысқа физика саласынан қуат бөлшектерінің жеке-жеке магниттік жүйеге топтасатыны және қайта топтасатындары жөніндегі құбылыстармен салыстыра отырып, әдемі метафораларды ойлап табуға болар еді; осынау құбылыстың жай-жапсарын білгірлікпен дәл айта білсе, бұл метафора қағазға түсе қалуға сұранып тұрғандай; қала сыртындағы көкжиек көзге шалынар жерлерде кей-кейде ғана ұшырасып қалғанмен қатар көшелерде көрші тұрсақ та көп көрісе бермейтін Джулия екеуіміз сияқты өмір сүретін Англияда сан жетпес көптеген осындай топтар жетіп артылады; бір-бірлерін ұнатып жүруге де болады, сырт қарағанда өмір жолымыздың қалай-қайда бұрылып кеткенін білуге талпынуға да болады; және бір тамаша күннің ертеңгілігінде телефон трубкасын ала салып, қоңырау шалсаң телефон сымының екінші басындағы кісіге сенің даусың ғана емес өзің де есікті шалқайта ашып, шыққан күннің сәулесімен бірге қолыңдағы апельсин шырынымен қоса кіріп келе жатқанай әсер ететінін өте жақсы түйсінесің, алайда ортаға тартқыш күшіне және олардың арасындағы ғарыштық кеңістіктің суығына бой алдырған соң ондай қадам жасай алмасымыз да белгілі.

	Зайыбым болса қағанақ жылтырға оралып, ленталармен буылған сый-сияпаттардың ортасында диванның шетіне отырып алып, кеме жолаушыларына өте бір жігерлілікпен телефон соғумен тізімнің бір шетіне дейін жетіп қалған сияқты. “... Иә, иә, оны да ерте келіңіз, оны керемет жақсы кісі деп еститінмін... Иә, елестетіп көріңізші, Чарльз де осында, ақырында ол өзінің джунглиінен маған қайта оралды ғой, ғажап емес пе, иә?.. Сіздің есіміңіздің жолаушылар тізімінде болғаны мен үшін зор қуаныш болды! Ендігі сіздердің бет алыстарыңыз... Қымбатты құрбым, бізде “Савой-Карлтонда” тұрдық қой, біз қалай кездеспей қалдық?..” Ол ара-тұра маған қарап қойып, былай дейді:

	– Сенің осында екеніңе көзімді әбден жеткізуім керек. Тіпті әлі үйрене алар емеспін.

	Палубаға шықтым да жолаушылардың бәрі ұзап бара жатқан жағалауға қарап, қызықтап тұрған әйнектелген қорапшалардың бірінің жанына келіп тоқтадым. “Таныстар қандай көп” – деді зайыбым. Мен үшін бұлардың бәрі де бейтаныс жандар; қоштасудың көңіл толқытар сәті бәрінің де жүздерінен кете қоймаған; шығарып салушылармен бірге жолдарын “жуған” жолаушылар көтеріңкі көңіл-күйде; ал енді біреулері өздерінің жиналмалы креслоларын қоятын палубаның қолайлы жерін іздестіріп жүр; бір тұстан көпшілікке естілер-естілмес оркестрдің сазды әуені естіледі – адамдардың бәрі де құмырсқа сияқты ерсілі-қарсылы өріп жүр. Темір жол вагондарының өрескел үлкейтіп жіберген дәліздерін еске түсіретін жойдасыз үлкен болғанмен, кереметтей әдемілігі жоқ кеменің салондарын аралауға кірістім. Ассирия құбыжығының үлкен суреті салынған қола есіктен кіргенде аяқтың астына сия сорғыш қағаз түстес кілем төселіпті; қабырғаларға да сия сорғыш қағаз түстес “баланың” шимайы сияқты бір түсті қожалақ суреттер салынған; еденге көптен бері ағаш шеберінің сайманы тимеген, алайда жалтырата лакталған, бір-бірімен ыстық будың және қысымның күшімен бұрыштарын иіп әдемі қиюластырылған таяқша-паркет төселіпті; кілемнің жоғарғы жағына дәл бір сантехниктердің сызбасымен жасағандай тағы да сорғыш қағаз түстес креслолар мен үстелшелер қойылған, олардың отыратын тұстары текшелеп шабылып төртбұрышталып ойылып, тағы да сорғыш түстес матамен тысталған екен; әр жердегі ойма терезелерден түскен жарық еш жерге көлеңке түсірмей күңгірт сәуле шашады; айналаның бәрі де көптеген желдеткіштер мен еден астындағы машинаның шуылынан құлақ тұнады.

	“Міне, енді мен де, – деп ойладым, – өзімнің ну орманым мен мекен-жайлардың үйінділерінен оралдым. Мұнда, байлықтың ортасына оралдым-ау, бірақ ғажап өрлеу мен күш-қуатымды – бедел-биігім сияқты байлығымнан ада болып үлгіргендеймін. Qumodo sedet sola civitas (мен осынау ұлы жоқтау туралы бір кездері Марчмейн-хустың сырттан кірер жақтағы қонақ бөлмесінде Корделияның аузынан естіген едім, оны бір жыл бұрын Гватемалада зәңгілер капелласының орындауында тыңдадым)”.

	– Стюард жаныма келді.

	– Сізе, сэр, бірдеңе керек емес пе?

	– Сода қосылған вискиге мұз салмай әкеліңіз.

	– Кешірім өтінемін, сэр, бізде сода қосылған сусын атаулының бәріне мұз салынады.

	– Кәдімгі суға да қосасыздар ма?

	– Иә, сэр, оған да қосамыз.

	– Жарар, онда бәрібір.

	Таңданған түрмен ол бір қарап, ыңылдаған үн шығарды да жанымнан ұзай берді.

	– Чарльз.

	Мен жалт қарадым.

	Сорғыш қағазбен қапталған бір жұмсақ текшенің үстінде қолын тізесіне қойған Джулия тып-тыныш күйде отыр еді, – мен оны байқамай жанынан өтіп кетіппін.

	– Сіздің осында екеніңізді білдім. Селия маған қоңырау шалған. Жақсы болды ғой.

	– Мұнда не істеп жүрсіз?

	Ол өте бір сараң қимылмен тізесінің үстіндегі алақанын жайды.

	– Тосып отырмын. Менің күтушім заттарды орналастырып жатыр. Біз Англиядан шыққалы бері ол әлде неге үнемі көңілі толмай жүреді. Қазір оған каютамыз ұнамай қалыпты. Неге олай екенін түсінбеймін.

	Қолында вискиі және бірінде мұз салынған су бірінде ыстық су құйылған қос құмғаны бар стюард келді; мен қажетті деңгейге дейін ыстық сумен вискиімді жылытпаладым. Ол менің қолыма біраз қарап тұрып, былай деді:

	– Сіздің вискиді қалай ішуді ұнататыныңызды білдім, сэр.

	Жолаушылардың көпшілігінің өзіне қызметшілердің қалай жаққанына қарай ақы төлейтін қызық мінезі болатын. Джулия бір тостақ ыстық шоколадқа тапсырыс берді. Мен онымен қатар текшеге жайғастым.

	– Сізді мүлде көрмейтін болдық, – деді ол. – Шамасы, мен өзім жақсы көретіндердің ешқайсысын көрмейтін сияқтымын. Неліктен екенін өзім де білмеймін.

	Алайда, ол біз көріспегелі бірнеше жыл емес, бірнеше апта өткендей; оның үстіне бұрын екеуіміз керемет бір достық құрғандай ғып сөйлеп отырды. Бұл мұндай кездесу кезінде болатын жағдайға мүлде қарама-қайшы – уақыт шіркін қорғаныс шебін тұрғызып үлгіріп, бірлі-жарым қиын соқпақтан басқа қатынас жолдарына мина қойып, бәрін де жасырып қойғандай демек, біз енді тікенек сымның екі жағында тұрып, бір-бірімізбен белгі беріп, “тілдесу” ғана қалғандай. Ал бұрын-соңды ешқашан достасып көрмеген біз екеуіміз арамыздағы достық қарым-қатынас көп жылдардан бері үзілмей келе жатқан жандар сияқты болып отырмыз.

	– Америкада немен айналыстыңыз?

	Ол шоколад құйылған тостақтан өзінің әдемі жанарын жайымен көтеріп, сонан соң былай деп жауап берді:

	– А сіз білесіз бе? Оның бәрін де сізге бір кезде айтып беремін. Түсінесіз бе, мен ақымақ болыппын. Бір адамды жақсы көретін сияқты едім, бәрі де керісінше болып шықты.

	Менің ойым осыдан он жыл бұрын Брайдсхедте өткен сол бір кештегі осынау аяқтары сындардай он тоғыз жасар мінсіз жаратылыс иесінің дәл бір балалар бөлмесінен бір сағатқа шығып келуге рұқсат алып, үлкендердің өзіне жеткілікті деңгейде көңіл аудармағаны үшін ренжіп, ашулы үнмен: “Айталық мен де отбасыма мазасыздық әкеле бастадым” деген кезде шолақ шалбарды жаңа ғана тастаған менің де: “Осынау жап-жас қыздар біреулерді жақсы көріп қалғанын сездіріп, неменеге әлдеқандай болады екен?” дейтін ойға келгенімді еске түсірді.

	Енді ғой бәрі де басқаша; оның былай деуі бәрін де мойындау әрі достық ашықтық еді.

	Мен де оның сеніміне сеніммен жауап беріп, ол ұсынған достық қолын алатынымды білдіргім келген, алайда соңғы жылдардағы біркелкі де көп қиыншылықты өмірімде онымен бөлісе алардай ештеңе де бола қоймапты. Оның әңгімесіне сай әңгіме орнына мен ну орманның ішінде қалай тұрғаным туралы, маған кездескен ерекше мінезді адамдар туралы, және де өзім болған жерлер туралы әңгімелеген болдым, бірақ ескі достықты жаңаша жағдайда ұштастырғалы отырған шақта айтқандарымның бәрі де орынсыздау да болды, және оным тез таусылып та қалды.

	– Картиналарыңызды сондай көргім келеді, – деді ол.

	– Селия қонақтар келген кезде суреттердің біразын каютаға іліп қойып, өзің түсіндіріп берерсің деп еді. Мен өйте алмадым.

	– Солай деңізші... Селия бұрынғыдай әдемі болар? Мен оны біздің құрбылардың ішіндегі ең әдемісі деп үнемі ерекше бағалаймын.

	– Ол өзгере қойған жоқ.

	– Оның есесіне сіз өзгеріпсіз, Чарльз. Бір түрлі жүдеу, тым көңілсіз сияқтысыз; бір кезде Брайдсхедке Себастьян ертіп келген сүйкімді жеткіншекке мүлде ұқсамайсыз. Қалай да қатқылдау болып кеткендейсіз.

	– Ал сіз жұмсарып кетіпсіз.

	– Иә, солай да шығар... қазір шыдамдырақ та болғанмын.

	Оның әлі отызға да толмаған тұсы, кезінде жаңа ғана қауашақ жарып келе жатқан балғын шағында болашағынан күттірген үмітті түгел ақтап, сұлулықтың зеңгір биігіне енді көтерілгендей. Жарасымды сидам сирақтары жылдармен бірге сәл толыса түсіпті; өзім Италияның Кватрочентосына123 көбірек ұқсататын басы бұрын оның иығындағы бөгде дүниедей көрінсе, өзінің флоренциялық ерекшелігі және кескіндеме, музыка, өнерімен байланысын жоғалтып, енді оның бүкіл тұлғасына жараса қалғандай, демек, оның бүкіл болмысына айналып кеткен әр сұлулығын жеке-жеке талдап, әдемілігінің ерекшелігін санамалап жатудың өзі еш пайдасыз іс, және де ол болмысты тек өзінің ішкі әлемі арқылы, сондай-ақ көп кешікпей өз басым сезінетін сүйіспеншілік арқылы ғана сезінуге болатын.

	Уақыт оған тағы бір өзгеріс әкеліпті – өзіне-өзі риза болу, Джоконданың қулықты жымиысы қазір оған жат болатын, жылдар “лютни мен кифара сазын”124 ғана емес, жүзіне мұңның ізін де қалдырып кеткендей. Ол: “Маған қараңызшы. Қолымнан келгеннің бәрін де істеп бақтым. Мен ерекше сұлулықтан жаралған арумын. Мен жұртты таңдандыру үшін жаралғанмын. Бірақ мен алар енші не? Маған деген марапат-сый не болмақ?” деп тұрғандай.

	Мұндай қасиет онда бұдан он жыл бұрын жоқ болатын, шынтуайттап келгенде, бірден жүрекке тіл қататын және содан туындайтын тілсіздік оның сұлулығына деген жүзіндегі құдіретті де алғаусыз мұң – бәрі де оған уақыт тарту еткен жаңа сый іспетті.

	– Және де мұңдылау екен, – дедім мен.

	– Иә солай, әлдеқайда мұңдылау.

	Екі сағаттан кейін каютама келсем, зайыбым қызу даярлық үстінде екен.

	– Бәрін де өзімнің істеуіме тура келді. Сеніңше қалай, жаман емес-ау деймін?

	Тым үлкендігіне байланысты пароход компанияларының директорларынан басқа көп ешкім ала бермейтін бізге сол каюта-люксті қосымша бағасын қоспай-ақ бізге берген, капитанның көмекшісі оны өз көңіліне жаққан кісіге кейде осылай арзандатып бере алады екен. (Зайыбымның мұндай құрметке ие болатындай бірегей дарыны бар десе болғандай; ең алдымен ол міскіндерді өзінің сырт тұлғасы, киім киісімен, сонан соң менің атақ-даңқыммен естерінен бір тандырып алады да сонан соң қажетті биігіне шығып алған соң қайтадан жерге түсіп, жағымпаздыққа жақындау достық шырай танытатын).

	– Тезірек киініп ал. Осы уақытқа дейін қайда жүрсің?

	– Джулия Моттреммен әңгімелестім.

	– Сен оны танушы ма едің? Е, иә, айтпақшы сен оның маскүнем-ағасымен дос болған екенсің ғой. Құдай-ау, ол қандай көркем келіншек.

	– Ол да сенің әдемілігің жөнінде өте жоғары пікірде екен.

	– Оның Боймен “романы” болған.

	– Мүмкін емес.

	– Бойдың өзі солай деді.

	– Ал сен қонақтарыңның мынау уылдырығыңды қалай кеміретіндері туралы ойландың ба?

	– Білемін. Тас сияқты болып қатып қалған. Алайда басқасы да жетіп жатыр ғой, – деп, ол әр түрлі ащы-тұщылармен безендірілген тағамдар салынған ыдыстарды ашты. – Сонан соң қонақтардың бәрін де жеп қоятын әдеттері бар. Есіңде ме, екеуіміздің бір жылы су шаянын қағаз тілетін пышақпен кесіп жегеніміз?

	– Сөйтіп пе едік?

	– Сүйкімдім, ол сенің мәселені төтесінен қоятын күннің кешінде болатын.

	– Менің есімде мәселені төтесінен сенің қойғаның қалыпты.

	– Ал жарайды, сол күні біз некелескен болатынбыз. Сен менің даярлап қойғандарымның саған ұнаған-ұнамағанын айтпадың ғой.

	Даярлық дегенде, аққу бейнесі мен гүл шоқтарын айтпағанда, шарап шөлмектері қойылған бұрыштағы үстелшенің қасында бір күтуші жолсерік қамалып тұрса, жүріп-тұратын жолы кеңдеу екінші күтуші қолына ас табақшасын ұстап тұр.

	– Мынау кино қаһарманының арманы ғой, – дедім мен.

	– Айтқандай кино қаһармандары, – деді ол, – туралы сенімен әңгімелесуім керек.

	Ол менімен бірге каютама келіп, киініп болғанымша әңгімесін айтты. Оның басына менің сәулет өнеріне бейімдігімді былай қойғанда шын бағытым фильмдерге декорация жасау екенін байқағандықтан, бүгін менің жарқын болашағыма себі тиер деген ниетпен Голливудтың125 қос бірдей алпауытын шақыру қажет дейтін ғажап ой келіпті.

	Біз қонақ бөлмесіне оралдық.

	Сенен өтінем, сүйкімдім, менің аққуымды оншалықты жарата қоймаған сияқтысың, бірақ та капитанның көмекшісінің көзінше ештеңе демей-ақ қойшы. Бұл оның тарапынан жасалған бір ізеті ғой. Сонан кейін, білесің бе, егер XVI ғасырда Венецияда өтетін той-думандар туралы жазбаларды оқыған болсаң, онда: міне қай кезде туу керек дер едің.

	– XVI ғасырда Венецияда бұл мүлде басқаша болған шығар.

	– Ал біздің Санта Клаусты айтсаңшы! Біз дәл сенің аққуыңды көріп таңырқаумен боламыз.

	Капитанның көмекшісі каютаға келіп, менімен құшырлана қол қысысып сәлемдесті.

	– Қымбатты, леди Селия, – деді ол, – егер сіз ертеңгілік өзіңізде бар бүкіл жылы киім атаулыңызды түгелдей киіп алған болсаңыз, сонан соң кеменің рефрижираторына126 саяхатқа шықсақ, онда мен сізге мақұлықтардың не бір Нұқ пайғамбардың кемедейлерін көрсетер едім. Тостылар127 қазір келеді. Олар суып қалмасын деп әзір әкелген жоқ.

	– Тостылар! – деп қайталады зайыбым, осы сөз дәл бір оның қол жетпей жүрген арманының шетін көрсеткендей. – Естіп тұрсың ба, Чарльз? Тостылар!

	Көп кешікпей қонақтар да жинала бастады, әрине олардың кешігулеріне ешқандай кедергі жоқ еді.

	– Селия, – деген олар, – каюталарың қандай кең, мынау аққуларың да таңданарлықтай екен!

	Біздің каюта-люксіміз кемедегі ең бір кең орын болса да аз уақыттың ішінде адамға лықа толып, мұз-аққу ерігенде одан аққан іркінді суға жұрт темекілерін сөндіре бастаған.

	Капитанның көмекшісі теңізшілер жақсы көретін сенсация жасап, көп кешікпей дауыл болатынын хабарлады.

	– Осындай қатал болуға бола ма екен! – деді зайыбым бір түрлі жағына тіл қатып, тек қана каюта-люкс пен қара уылдырық қана емес, жігіттің қолынан мұхиттың дауылын тұрғызу да келетіндей-ақ. – Алайда, мұндай кемеге ешқандай дауыл да әсер етпейтін болар, солай емес пе?

	– Бәлкім бізді бірер күнге кешіктіретін болар.

	– Бірақ көп шайқай қоймас, солай ғой?

	– Бұл енді әркімге әрқалай. Айталық мені бала кезімнен бастап, дауыл кезінде шайқағанда қатты қиналамын.

	– Жалған. Ол бізді жай ғана қорқытқысы келіп тұр. Мұнда келіңіздер, мен сіздерге бірдеңе көрсетейін.

	Кішкене үстелдің үстінде оның балаларының фотосуреттері тұрған.

	– Байқайсыздар ма, Чарльз Каролинаны әлі көрген жоқ. Оны қандай қуаныш күтіп тұр десеңіздерші!

	Қонақтардың ішінде менің таныстарым жоққа тән деуге болады, бірақ үштен бірін тектері арқылы танитынмын, содан да әңгімелерін өте лайықты түрде қолдап, қоштап тұрдым. Бір егделеу әйел маған былай деді:

	– Сөйтіп, Чарльз сіз екенсіз ғой? Меніңше, сіз туралы түбегейлі түгелдей білетін сияқтымын. Селия сіз туралы көп айтқан.

	– Түбегейлі түгелдей? – деп ойладым. – Түбегейлі түгел – бұл тым көптеу ғой, мадам. Тіпті менің өзімнің де ой-қиялым адасып кететін жанымның терең түкпіріндегіні көре аласыз ба? Аса құрметті, миссис Стьювесант Оглендер, – егер жаңылмасам зайыбым сізді осылай деп атады-ау деймін, – мен болашақ көрмем туралы әңгімелесіп тұрған осы минуттарда неліктен Джулияның кешігіп жатқаны туралы үнемі ойлай беремін? Неліктен мен сізбен емес, онымен сөйлесіп тұра алмаймын? Неліктен мен оны бүкіл адамзаттан бөліп алып, неліктен оны өзіммен бірге елестетемін? Менің жанымның тым-тым алыстағы түкпірінде қандай сұмдықтың болып жатқаны туралы сіз тіпті күдіктене де алмайсыз ғой? Не болып жатқанын біле аласыз ба, мисс Оглендер?

	Бірақ та бәрібір Джулия көрінбеді, ешкімге бұйырмағанмен бізге тиген сонша үлкен болып көрінген, бірақ осынау аядай бөлмедегі жиырма адамның үні тұтасып кеткен түсініксіз дыбысқа айналды.

	Осы кезде менің көзім бір қызғылықты көрініске түскені. Қалай да ешкім түстеп танымайтын, менің зайыбымның төңірегіндегілердің үнемі жарасымды жақсы киінетін дәстүрін де ұстана қоймаған бір жирен түсті мырза жиырма минут бойы уылдырықтың тұсында тұрып алып, үй қояны сияқты қасығына тыным бермей оны жеумен болды. Ақыры ол тоқтап, аузын бет орамалмен сүртті, сонан соң қолын созып, мұз аққудың тұмсығының ұшынан үзіліп түсейін деп тұрған су тамшысын бет орамалмен сүртті. Осыдан кейін ол мұны ешкім байқап қалмады ма дегендей жан-жағына ұрлана қарап, жанары жанарыммен шарпысып қалған кезде ұялғанынан қақырынып қойды.

	– Тұмсығын сүртіп алғым келіп шыдамағаным, – деп ақтала сөйледі ол. – Бәстесейік бір минутта неше тамшы тамады?

	– Түсінсем бұйырмасын.

	– Табыңыз. Қателессеңіз алты пенс128 бересіз, ал тапсаңыз доллар ұтасыз. Тек адал болсын.

	– Үш, – дедім мен.

	– Қуын қарай гөр өзінің! Сол арада санай қойыпсыз, ә, – деп мойындай сөйледі, бірақ ұтылысын төлеген жоқ. – Ал енді мынаны табыңызшы. Мен Англияда туып, сонда өстім, ал Атлантика арқылы алғаш рет жүзіп келемін.

	– Онда шамасы ұшып барған боларсыз?

	– Жоқ, ұшып та барған жоқпын.

	– Онда сіз дүниенің төрт бұрышын айналып келесіз, демек, онда Тынық мұхит арқылы барғансыз.

	– Мен сізге айтайын, қу екенсіз. Ал мен, айта кету керек, осынау жұмбағыммен аз ақша тапқан жоқпын.

	– Қандай қалаларда болып өттіңіз? – деп өте бір кішіпейілділікпен сауал тастадым.

	– Бұл фирманың құпиясы. Жарайды, уақытым болды. Бәрі жақсы болсын!

	Зайыбым жаныма келді.

	– Чарльз, – деді ол, – танысып қой, “Итерастрал фильмде” жұмыс істейтін мистер Крамм.

	– А мистер Чарльз Райдер сіз екенсіз ғой, – деді мистер Крамм.

	– Иә.

	– Ал енді... – Ол үнсіз қалды. Мен тосып тұрмын. – Мінеки, капитанның көмекшісі ауа-райы бұзылады дейді. Ал енді сіз бұған не дейсіз?

	– Капитан көмекшісі айтқаннан әлдеқайда мардымсыздау болмақ.

	– Кешірім өтінем, мистер Райдер, мен сізді мүлде түсіне алмай тұрмын.

	– Менің айтарым, капитанның көмекшісі маған қарағанда бұл істі жетігірек біледі.

	– Солай ма? Іһм, біздің әңгімемізден зор қанағат таптым. Бұл әңгімеміздің соңғысы болмас деп үміттенемін.

	Бір ағылшын әйел былай деді:

	Оһ, мынау аққу! Америкада бір жарым ай бойына мұзға деген үрей-қорқыныш жүрді ғой бойымда... Онан да маған мынаны айтыңызшы, Селиямен қайта ұшырасқан шақта қандай күйде болдыңыз? Мен білемін, өзімді жаңа некелескен жандардай сезінуді орынсыз деп білер едім. Алайда біздің Селия әлі басынан неке гүлтәжін шешпеген сияқты, солай емес пе?

	Енді бір сылқым келіп былай деді:

	– Бұл дегеніңіз ғажап емес пе? Мінеки, біз қазір қоштасамыз, бірақ жарты сағаттан соң қайта табысамыз және де көптеген күндер бойы әрбір жарты сағаттан соң қайта ұшырасып отыратын боламыз.

	Қонақтар тарай бастады, әрқайсысы кетер алдында таяу күндерде менің өз зайыбымның қамқорлығында болатыным жөнінде дәмелендірумен болды; бұл әңгіме біздің бұдан кейінгі тығыз аралас-құраласымыз тұсында да жиі қайталанатын болды. Ақырында мұз-аққуды әкетіп бара жатқан кезде мен зайыбыма былай дедім:

	– Ақыры Джулия келмеді, ә?

	– Иә, ол телефон соққан. Қате естімесем, оның киіп келетін көйлегі туралы келіспеген бір әңгіме болған-ау деймін. Ол да дұрыс болды-ау деймін, мұнда онсыз да ине шаншар орын болмай қалды ғой өзі. Өте дұрыс болды, солай емес пе? Саған өте ұнамады ғой деймін? Сен өзіңді өте тамаша ұстап, салиқалы да салмақты көрініп отырдың. Ал анау сенің жирен танысың кім?

	– Бірінші рет көріп отырмын.

	– Қызық екен! Сен мистер Краммға Голливудта жұмыс істеу туралы ештеңе демедің бе?

	– Әрине, жоқ.

	– Оһ, Чарльз, сен үшін енді қанша әуреленер екенмін! Данышпандықтың және өнер азапкерінің түрін көрсетіп тұру аздық етеді. Қане, жүр түскі асқа. Біз капитан отыратын үстелге келіп жайғастық. Оның бүгін түскі асқа келуі екіталай, бірақ сыпайылықтың сыртында уақыт қадірін білу, дәлдік деген бар ғой.

	Бұл уақытқа дейін біз кают-кампанияға129 жұрттың орындары белгіленіп қойыпты. Капитан орындығының екі жағынан Джулия мен мисс Оглендер, тағы да ағылшын дипломаты зайыбымен, сенатор Стюьвесант Оглендер, сондай-ақ жұрттан өте қолайсыз бөлектеніп, екі жағынан екі бос орын қалдырылған америкалық әулие әкей орналасыпты. Кейінірек ол әбден жауыр болған атақ – епископтың орнына ұсынылды. Мұнда әйелдері мен ерлері бірге отыра береді екен. Зайыбым болса, қас пен көздің арасында шешім қабылдап, стюардтың ұсынысын қабылдаймай сенатордың жанына жайғасты да епископты маған таныстыра бастады. Джулия бір үстелдің арғы жағында отырып, басын иезеді.

	– Келе алмағаныма қатты өкінемін, – деді ол – Менің қаскүнем-күтушім барлық киім-кешегіммен бірге із-түссіз жоғалып кетті де осыдан жарты сағат бұрын ғана төбесін көрсетті. Пинг-понг ойнап кетіпті.

	– Мен жаңа ғана сенаторға сіздерге келе алмағаны үшін көп нәрсені жоғалтқанын айтып отыр едім, – деді бізге миссис Стюьвесант Оглендер. – Селия қайда болса, сол жерден маңызды адамдармен ұшырасасың.

	– Менің оң жағымда да маңызды жандар – ерлі-зайыптылар отыр, – деді епископ. Олар өздерінің каюталарында тамақтанады, тек қана капитан келеді дегенді алдын ала ескерткенде ғана көпшілік үстеліне келіп отырды.

	Үстел басына жиналғандарды көңіл көншітердей деуге келмес еді; тіпті зайыбымның ақсүйектік белсенділігі мұндай сыннан мұқалып қалғандай. Оның сенатормен әңгімесінің үзік-үзіктерін құлағым шалып қалып отырды:

	– ... жирен кісі бір түрлі қызық екен. Капитан Буреимглойдың өзі де келді.

	– Кешіріңіз, леди Селия, мен сізді дұрыс түсінсем, сіз оны танымайды екенсіз ғой.

	– Мен бұл соған ұқсас бөгде адам болар дегім келіп еді.

	– Шамасы, мен енді түсіне бастағандаймын. Ол сіздің ортаңызға кіру үшін таныс капитаныңыздың бет бейнесіне ұқсауға тырысқан ғой.

	– Жо-жоқ. Капитан Буремглой деген – ол ағылшын газетінен алынған ойдан шығарылған кейіпкер. Сіздердің Әйнеккөздеріңіз сияқты ғой.

	Сенатор қасығы мен шанышқысын дастарқан үстіне қойды.

	– Мен жорамалдап отырмын. Сізге ғой әлдеқандай бір шақырылмаған мырза қонаққа келеді, сіз оны сайқымазақтың бейнесіндегі кісі ретінде қарсы алыдыңыз ғой?

	– Иә, былайша айтқанда, солай деуге болады.

	Сенатор зайыбына: “Ал керек болса, мыңызды адам” дегендей жүзбен қараған.

	Үстелдің екінші басында отырған Джулияның ағылшын дипломатына өзінің мадияр және итальян немере, жиендерінің некелесулерінің күрделі жағдайы жөніндегі әңгімесі де маған естіліп отырды. Оның саусақтарындағы және шашындағы гауһар тастар жарқылдап от шашады, бірақ та қолы нанның бір кесегін үстел үстіне үйкелеп, басы да мұңая салбырап кетіпті.

	Епископ өзінің ізгілік сапармен Барселонға бет алып бара жатқаны жөнінде әңгімелейді: “... алдын ала өте көп жұмыс атқарылды, мистер Райдер. Енді ғой қалың ғып іргетасын құйып, жаңа ғимарат тұрғызудың уақыты жетті. Мен алдыма анархистер деп аталатындар мен коммунистер деп аталатындарды өзара татуластыруды мақсат етіп қойдым, сол үшін де өзім және менің комитетім осы мәселеге байланысты қолда бар құжаттарды түгелдей зерттедік. Сөйтіп, біз, мистер Райдер, бұл аталған идеологиялардың арасында бас жарылып, көз шығарардай айырмашылық жоқ дейтін бір пікірге келіп отырмыз. Барлығы да, мистер Райдер, жеке тұлғаларға келіп тіреліп тұр, біз оларды ажыраттық, кейде бұл тұлғаларды біріктіруге де болады...”.

	Менің екінші жағымнан естілген әңгіме мынандай:

	– Сіздің жұбайыңыздың экспедициясын қандай ұйым қаржыландырғанын білуге рұқсат етіңізші.

	Сенатордың зайыбы епископ пен екеуін бөліп тұрған жардан өтіп алып, батыл шабуылға көшті:

	– Ал сіз Барселонда қай тілде түсініспекшісіз?

	– Ақыл мен Бауырластық тілінде, сударыня130. – Сөйтті де тағы да маған былай деді: – Болашақтың тілі сөз ғана емес – ақыл-ойдың тілі. Сіз менімен келісесіз бе, мистер Райдер?

	– Иә, – деп келісе кеттім. – Солайы солай.

	– Сөз деген не болыпты? – деп сауал қойды епископ.

	– Шынында, сөз не болсын?

	– Бар болғаны ол шартты символ ғана, мистер Райдер, ал біздің ғасырымыз шартты символға кінәлауға болмайтын сенімсіздік көрсете бастады.

	Зайыбымның салонындағы жүрек-жарды әңгімеден соң және өте мол қиыншылығы да болған Нью-Иорктегі рақатты сәттерден соң, сондай-ақ көгілдір күңгірт әрі қапырық ну орман ішіндегі жанның жалғыздығын көріп оралғаннан соң менің жан сарайымның әлі зерттелмеген терең қойнауындағы аласапыраннан кейін басым шыр-көбелек айналғандай, бұл, әрине, аз жүк емес еді. Мен өзімді түнгі даладағы Лира шоқжұлдызындай, өңшең ессіздердің ортасына түскен герцогиня Мальфидай сезіндім. Өз басыма дауылдар мен түпсіз аспанның тұңғиығын тіледім, дәл бір сиқырлы дүниедегідей тілегімнің орындалғаны.

	Біраз уақыттан кейін-ақ – сол сәтте жүйкем жұқарған шығар деп те ойладым – қайталанып соққан, қайталанған сайын күшейе түскен қозғалысты: кең кают-компания дәл ұйықтап жатқан кісінің кеудесі сияқты бірде жоғары көтеріліп, қозғалақ қағады. Сол кезде зайыбым маған қарап былай деді:

	– Мен мас шығармын, әлде кемені шайқау басталды. – Ол осы сөзді айтып бола бергенде бәріміз де бір бүйірімізге қарай жапырыла құладық, буфеттен жерге құлаған қасық, шанышқылардың сылдыры естілді, ал үстел үстіндегі рюмкелер еденге түсіп, домалай жөнелген кезде әркім-ақ өз ыдыстарын ұстап қалуға тырысып жатты, ал көршілеріне қараған әркімнің жүздерінде сезім атаулының жиынтығы – дипломаттың әйелінің жүзіндегі есі шыға үрейленуден бастап, менің зайыбымның жүзіндегі бір түрлі жеңілдеп қалғандай күйге дейінгіні сәтті байқауға болатын.

	Біздің тұйықтау әлемімізде естіп, сезініп көрмеген ересен дауыл кемемізді қуып жетіп, оның тұмсығын бар күшімен ұрып жіберді.

	Осындай сатыр-сұтырдан кейін тыныштық орнай қалды да содан соң ширыққан жүйкелер сәл босаңсығандай ағыл-тегіл күлкі естілді. Стюардтар дастарқан үстіне төгілген шараптардың дақтарын сулық-қағаздармен жуып жатты. Біз әңгімені қайта жалғауға талпындық, алайда әрқайсысы мұз-аққудың тұмсығына мөлтілдей жиналатын тамшыларды аңдыған ана бір жирен мырза сияқты келесі соққыны тосып тұрған; келесі соққы да көп күттірмей-ақ жеткен және бұрынғыдан да қуаттылау көрінді.

	– Қанеки, мен барлығыңызбен қоштасуға тиістімін, – деді дипломаттың әйелі орнынан тұра беріп.

	Күйеуі оны алып кетті. Кают-компания тез босап қалды. Көп кешікпей үстел басында Джулия, зайыбым, үшеуіміз ғана қалғанда, Джулия сәуегей сияқты былай деді:

	– Дәл “Король Лирдегі” сияқты.

	– Тек қана үшеуіміздің әрқайсымыз – сол үшеуге ұқсаймыз.

	– Үшеуі қайсы? – деді ештеңені түсінбеген зайыбым.

	– Лир, Кент, сайқымазақ.

	– О, Құдайым-ау, бүгінгі капитан Буремглой туралы сияқты сөз тағы да басталды. Құдай үшін ештеңені түсіндірмей-ақ қойшы.

	– Иә, шамасы мен оны түсіндіре де алмаспын, – дедім мен.

	Тағы да көкке қарай ұшып, қайтадан түпсіз тұңғиыққа қарай құладық. Стюардтар әлденелерді жинап жүгірісіп-ақ жүр.

	– Қане, – деді зайыбым, – біз тамақтандық және британдық қайсарлықты да таныттық. Қане енді шығып, не болып, не қойып жатқанын көзбен көрейік.

	Салонға келер жолда бізді кеменің қабырғасына қарай қалпақтай ұшырып бір соқты, қатар келе жатқан үшеуіміз ұстынға жармасып, әрең құламай аман қалдық; үлкен зал қаңырап қалыпты; рас оркестр ойнап тұрғанмен, билеп жүргендер жоқ еді, – лотереяға арнап, қойған үстелдер де бос, билет сатып алушылар да жоқ еді; нөмірлерді хабарлап тұруға машықтанған кеме офицері өзінің барлық әзіл-қалжыңдарын қосып, төменгі палубада айғайлады: “Он алты-он алты, әлі сүйісуге ертелеу!”, “Бесік той мерзімі – жиырма бір!” Ол осылайша айғайлап қойып, өз қызметтестерімен бір шетте тұр; он-он бес кісі бір бұрышта кітаптарға үңіліп отырса, кей тұстардағы үстелдерде бридж ойнап отырғандар бар, шылым шегетін орында біреулер коньякты сыздақтатады, алайда олардың арасында біздің қонақтардың ешқайсысы жоқ еді.

	Біз бос тұрған би залына өтер жерге келіп отырдық, зайыбым болса, кішіпейілдік жолын сақтай отырып, капитан тамақтарын асханадағы үстелдердің біріне қалай ауысып алу жөніндегі жоспарын жасай бастады.

	– Шынымен-ақ біздің мейрамханаға келіп, – деді ол, – дәл осындай түскі ас үшін артық ақша төлеуге тиісті ол? Жалпы онда өңшең киношылар тамақтанады. Бізге онда ештеңе де жоқ.

	Біраздан соң ол тағы да былай деді:

	– Дегенмен де менің басым ауырып тұр. Әбден шаршаппын. Барып ұйықтаймын.

	Джулия екеуі кетіп қалды. Дауыл ұрып, ақ-сұр түсті көбік қараңғылықтан атылып келіп, әйнектерге соғылып, қайтадан төмен қарай сырғып жатқан жабық палубада біраз қыдырыстаған болдым; жолаушылар ашық палубаға шығып кетпес үшін теңізшілер есік алдында күзетте тұр. Ақыры мен де төмен түстім.

	Менің каютамдағы барлық сынады-ау деген заттар түгелдей жиналыпты, көрші каютаның есігі жай ғана жабық тұр екен, зайыбымның сол жақтан жалынышты үні естілді:

	– Өзімді жаман сезініп тұрмын. Осынау алып кеме де осылай шайқалады деп ешқашан ойлаған емеспін, – деді ол. Оның көзі мезгіл жеткен кезде ең бір жасанған перзентхана мен жақсы ақыға қызмет көрсететін дәрігер де оны алдында тұрған ауыр сыннан құтқара алмайтынына көзі енді жеткен айы-күні толған әйел сияқты үрей мен өкінішке тола еді; шынында да белгілі бір уақыттан соң қайталанып соғып тұрған кеменің біресе аспанға, біресе құзға құлағандай төмен қарай заулауы екі қабат әйелдің толғағына ұқсайтын еді.

	Мен өз каютамда ұйықтап, дәлірек айтқанда, ұйқылы-ояу күйде ұмытылған жандай болып жаттым. Жіңішке әрі қатқылдау кереует болса біраз тынығуға болар еді, ал мынау асты серіппелі, жойдасыз кең кереуеттің өзі тулағандай әрі-бері лақтыра берген соң қолыма іліккен заттар мен диван жастықшаларын әкеліп, жан-жағыма “тіреу” жасап қойсам да кеме қисайған сайын денем допша ойнады, толқынның астыңғы жақтан соққаны аздай, енді қос бүйірден келіп сүзетіні қосылды. Дауылдың гүрілі, ағаш, темірлердің сықырынан бастың іші де түсініксіз гуілге толды.

	Таң атуға бірер сағат қалғанда болса керек, ашық тұрған есіктен дәл елес сияқты болып, зайыбымның сұлбасы көрінді, ол есіктің жақтауынан қос қолдап ұстап тұрып, аянышты тіл қатты:

	– Ұйықтап жатырсың ба? Шынымен-ақ ештеңе жасауға болмай ма? Бәлкім, дәрі-дәрмек бар шығар?

	Мен түнгі стюардқа телефон шалып едім, ол әкелген арнайы сусыннан ішкен соң сәл тынышталғандай болды. Түні бойы ұйқылы-ояу жатқанымда Джулия туралы ойладым: менің үзік-үзік түсімде ол жүздеген қиял-ғажайып, кісі қорқардай, сұрқай бейнелердей көрінсе, ояна келсем тамақтанып отырған кезде көргендегімдей күн нұрын шашындағы асыл таспен ойнатқан басын мұңдана салбыратын отырған ару қалпын елестетемін.

	* * *

	Күн шыға көзім ілінді де екі сағаттан соң тыңайып, әлдебір маңызды дүниеден дәмеленгендей қуанып ояндым.

	Стюардтың айтысына қарағанда, жел біраз бәсеңсіген, алайда әлі де екпіні ерен, теңіз бетіндегі толқындардың жалдары тым кесек еді, оның түсіндіруі, бойынша жолаушылар үшін осы ірі толқындар мазасыз көрінеді. “Бүгін ертеңнен бастап ешкім де таңғы тамаққа тапсырыс берген жоқ”.

	Мен зайыбымның есігінен сығаладым. Ол ұйықтап жатыр екен. Каюталарымыздың ортасындағы есікті жаптым да таңғы тамаққа күріш қосқан балық пен Брейденхам салқын шошқа сүрісін алдырдым; қырыну үшін телефон арқылы шаштараз шақырттым.

	– Қонақ үйде мадамға арналған көп сәлемдемелер жатыр, – деді ол. – Оларды сонда қалдыра тұрайын ба?

	Мен оларды көруге кеттім. Қағанақ қағаздарға оралған оның Нью-Иорктегі таныстарының радио арқылы тапсырыс беріп, хатшылар біздің жүретін күніміз бен сағатын хабарлап үлгірмегендіктен енді келіп жеткен және де кешегі қонақта болғандардың алғыстарының белгісі ретінде жолдаған тарту-таралғыларының екінші бөлігі жатты. Гүл салатын ваза үшін бұл қолайсыздау уақыт болатын; мен стюардқа бәрі де орын орындарда тұра беруін айтып, басыма келе қалған бір тамаша ойдан кейін жерде жатқан райхан гүл шоғында тұрған мистер Краммның қағазын алып, оны өзімнің ең ізгі тілектерімен бірге Джулияға беріп жібердім.

	Шаштараз мені қырындырып жатқан кезде ол маған телефон шалып, былай деді:

	– Чарльз, бұл не қылған сәтсіз қиял! Бұл сізге жараспайды.

	– Олар сізге ұнамады ма?

	– Ал мынандай ауа-райы кезінде райхан гүліне не істеуге болады?

	– Иіскейсіз.

	Қағанақ қағазды шешіп жатқан сылдыр естілді.

	– Бұлардың ешқандай да иісі жоқ.

	– Сіз таңғы асқа не жедіңіз?

	– Қара жүзім мен қауын.

	– Сізді енді қашан көре аламын?

	– Екінші ертеңгілік ас алдында, оған дейін массаж жасайтын әйелмен бірге боламын.

	– Массаж жасайтын әйел?

	– Иә, таңғаларлық болса да рас. Мен бұған дейін аңға шыққанда иығымды ауыртып алған кезде болмаса, массаж алып көрмеппін. Кемедегі тіршіліктің де мерекелік, болмаса емін-еркіндік сияқты өз ерекшелігі бар, рас қой?

	– Менен басқа.

	– Ал мынау орынсыз жолданған гүл ше?

	Шаштараз болса ептілік пен тепе-теңдікті сақтап тұрудың кереметтерін көрсетіп: балетте билеп жүрген семсерші сияқты бірде оң аяғының ұшымен тұрса, кеме екінші жағына қисая бастаса сол аяғының ұшына лып етіп ауыса қойып, ұстарасына тұрған көбікті сілкіп тастап, кеме сәл тыныштыла қалғанда ұстарасын иегімнің астында билетеді; мынандай кезде өз басым қолыма ұстараны ұстауға батылдық көрсете алмас едім.

	Тағы да телефон шылдырлады.

	Бұл менің зайыбым екен:

	– Халің қалай, Чарльз?

	– Аздап шаршаппын.

	– Сен маған кірмейсің бе?

	– Мен кіріп-шыққанмын. Біраздан соң кірермін.

	Қонақ бөлмеде тұрған гүлдерді оған ала кірдім; зайыбым өз каютасына оларды қойған кезде перзентхана бөлмесін көзге елестеттім; оның төсегінің жанында өзіне деген сенімділік пен байсалдылықтың белгісіндей крахмалданған киім киген жолсерік келіншекті акушерге ұқсатуға болатын. Зайыбым басын жастықтан көтермеген күйі маған мойнын бұрып, елеусіз ғана жымиды; сонан соң ол жалаңаш қолын созып, саусақтарының ұшымен ең үлкен гүл шоғының ленталары мен қағанақ қағазын сипап қойды.

	– Бәрі де керемет қайырымды, – деді ол дауыл тек өз басына түскен нәубет болып, соған бүкіл адамзат көңіл айтқандай өте әлсіз тіл қатып.

	– Мен білсем, сен тұрмайсың ғой?

	– Аһ, мисс Кларк маған сондай бір қайырымды. – Ол әрдайым қызметшілердің есімдерін ұмытпайтын. – Сен мазасызданбай-ақ қой. Маған уақытың болғанда кіріп, не болып жатқанын айтып тұрарсың.

	– Жо-жоқ, балақай, – деп стюардесса сөзге араласты, – бізді бүгін азырақ мазаласа жақсы болар еді.

	Зайыбым тіпті теңіз ауруының өзінен жалпы әйелдерге тән қайдағы бір құпия жасағысы келгендей.

	Джулияның каютасы біздің каютаның астыңғы жағында болатын. Мен оны негізгі палубаға алып шығатын лифтінің алдынан тосып алдым да екеуіміз жоғары көтеріліп, палуба үстімен бір айналып шықтық; мен жақтау ағаштан, ол менің білегімнен ұстап жүрді. Қыдырысымызды жеңіл болды деуге келмейтін; су айғыздап ағып тұрған әйнектің арғы жағынан сұрғылт аспан мен қара қошқыл судың аударылып-төңкеріліп жатқан әлемі көрінеді. Кеме кенет қисайған кезде ол да екінші қолымен жақтау ағаштан ұстасын деп бұрыламын; жел бұрынғыдай дауылдата соқпаса да кеме қиналғандай сықырлауын тоқтатқан жоқ. Бір айналып шыққан соң Джулия былай деді;

	– Құдай біледі, анау әйел бауырымды езіп жіберген сияқты аяқтарым да бастырмай қалды. Жүр отырайықшы.

	Салонның ауыр қола есігі ілмек темірінен шығып кетіп, іштен-сыртқа, сырттан ішке ашылып-жабылып, кеменің тербелісімен бірге сағат маятнигі сияқты біркелкі ырғақпен жолындағыны жайпап кетердей қозғалады, жарма есіктің екі бөлігі кезек-кезек екі бағытқа қарай; әр жарты шеңберді аяқтаған соң бірер секунд аялдайды да алдымен ақырын, сонан соң тездетіп барып, тарс етіп жабылады. Өткіншілерге одан келер анау айтқандай қатер жоқ – тек сасқалақтап қалғандай болсақ ол қайтар жолындағы тез жылжыған сәтінде сені бір түйіп қалуы әбден мүмкін; жүрісті жылдамдатпай-ақ одан өтіп үлгіруге болатын; алайда ілмегінен босанған осынау металл тақтаның қорқынышты түрінің өзі-ақ қолапайсыздау кісінің зәресін алып, асығыс қозғалуға мәжбүрлейді. Мен Джулияның білегімнен ұстаған қолынан-ақ оның селк етпегенін және оның еш асып-саспастан менімен қатар басып келе жатқанын ерекше қуанышпен сезіндім.

	– Бәрекелді, – деді таяу маңда отырған бейтаныс кісі. – Шынымды айтып мойындасам, мен басқа есіктен шықтым. Мынау бір есіктері түскірлері қиындау екен. Бұлармен таңертеңнен бері алысса да бекіте алар емес.

	Ол күні салонда да, палубада да адамдар аз болды, осынау аз адамдардың өздері бір-бірін сыйлап-құрметтеудің өзіндік бір тобын құрып алғандай көрінеді: ешкім еш нәрсемен айналыспай тек қана креслодарда шалқайысып отыр, кей-кейде бірдеңелерін ұрттап қойып, теңіз ауруына шыдамдылықтары жөнінде бір-бірлерін мақтасады.

	– Сіз бүгіндікке мен көрген бірінші әйел боласыз, – деп мәлімдеді жаңағы кісі.

	– Солай ма, онда жолым болған екен.

	– Жоқ, қайта біздің жолымыз болды, – деп ол тағзым етпек болып бастаған әрекеті кеме шайқалып, аяқ астындағы сорғыш түсті кілемнің бір шеті бірден жоғары көтерілген сәтте тізерлей жығылуымен аяқталды. Бізді оның жанынан лақтырып жіберген кезде бір-бірімізге жабысқан күйімізде, бірақ та аяғымызды тік басып, осынау еріксіз бидің екпінімен салонның шеткерірек, жұрттың бәрінен оңаша түкпіріне қарай – дәл боксерлердің шаршы алаңы сияқты салонның айналасына керілген арқанның арғы жағына жетіп отыруға ұмтылдық.

	Жанымызға стюард келіп:

	– Сэр, сізге бұрынғыдай ма? Мен қателеспесем, жылы су құйылған виски ғой? Дама үшін не әкелейін? Бір жұтым шампан ұсынуыма бола ма?

	– Мынау сұмдық екен, бірақ мен шампанды зор тәбетпен ішкен болар едім, – деді Джулия. – Бұл қандай керемет өмір: райхан гүлдері, жарты сағаттай боксер әйел болу, енді ғой шампан шарабы!

	– Сіз мені гүлдер жөнінде босқа аяқтан шалып отырсыз. Шынын айтсам, бұл менен туындаған ой емес болатын. Оны біреу Селияға арнап жіберіпті.

	– О, онда мәселе мүлде басқаша екен. Онда бұл сіздің кінәңізді түгелдей алып тастайды. Және менің массаж жасаушы келіншегімнің ісі кешірілмес шаруа болды.

	– Ал мені төсегімнен тұрар-тұрмаста қырындырды.

	– Райхан гүлі жөнінде көңілім тыншыды, – деді Джулия. – Оның маған жаман әсер еткенін мойындаймын. Күнім жақсы болмайды-ау деп ырымдадым.

	Мен оның бұл минуттарда бойыма он жыл бойы қонған шаң-тозаңды сілкіп тастағандай сезіндім дегісі келгенін түсіндім; сол күні де бүкіл басқа уақыттағыдай менімен қандай әдіспен – ойын соңына дейін жеткізбейтін, жеке-жеке сөздермен, қазіргі кезеңнің әбден жауыр болған кезекші тіркестерімен, қос жанардың, еріннің, ҚОЛДЫ әрең байқалар сәл қимылымен болсын түсінісуге талпынса да оның ойы қаншалықты бұлыңғыр болса да, сөз етіп отырған мәселеден қалай бұрылып кеткенімен, әр заттың түбіне қанша терең бойлағанмен, оны қалтқысыз түсініп отырдым; тіпті мен махаббат машақатының табалдырығында тұрған сәтімде де оның не айтқысы келгенін түсініп тұрдым.

	Біз алдырғанымызды ішіп болған кезде жаңа танысымыз арқаннан ұстап, жағалап жанымызға жеткен.

	– Мен сіздерге келіп қосылсам ештеңе етпей ме? Мұндай жаман ауа-райы жақсы адамдарды жақындастыра түседі. Атлантикадан оныншы рет жүзіп өтіп келемін, бірақ мұндайды бұрын-соңды көрмеппін. Жас леди, қарап отырсам кәнігі теңізші сияқты.

	– Мүлде олай емес. Мен бұрын кемемен жүзіп көрген емеспін, тек Нью-Иоркке канал арқылы келгенмін, енді міне мынау қайтардағы сапарым ғой. Жүрек айну деген болмайды, тек қатты шаршатып жіберді. Алдымен мұның бәрі массаждан болды деп ойлап едім, енді осы толқынның әсері болды-ау деген ойға ден қойып тұрмын.

	– Менің зайыбым кемемен мың рет жүзсе де өзін сұмдық жаман сезінеді. Бұның да бір мәні бар ғой, солай емес пе?

	Ол бізбен бірге түскі тағамға отырды. Оның жанымызда болуы маған кедергі жасаған жоқ; оның Джулияға ерекше сезіммен қарайтыны беп-белгілі болып тұрды; сөйте тұра бізді ерлі-зайыптылар деп білгендей; ол кісінің бұлайша сызылуы бізді қайта өзара жақындастыра түскендей.

	– Сіздерді өте маңызды күйкентайлармен бірге, – деді ол, – кеме капитанының дастарқанында отырғандарыңызды көрдім.

	– Ол күйкентайларыңыз өте іш пыстыратын жандар екен.

	– Егер білгілеріңіз келсе маңызды күйкентайлар қашан да іш пыстырар жандар болады. Алайда мынау дауыл, бір қарағанда кімнің кім екендігін бірден көрсетіп бергендей.

	– Сіз теңіз ауруына шалдықпағандарыңызға көбірек көңіл бөлетін сияқтысыз ғой?

	– О не дегеніңіз, көңіл бөлу емес, жо-жоқ, мүлде олай емес, алайда мен дауыл адамдарды жақындастыра түседі дегім келген.

	– Иә.

	– Мысалға бізді алыңызшы. Егер бұлай болмағанымызда біз таныспас едік қой. Заманында осындай теңіз үстінде біраз романтикалық кездесулер болған. Егер леди қарсы болмаса сондай бір қилы-қилы қызықты оқиғалардың бірі жастау кезімде Лион шығанағында болған жағдайды айтып берсем деп едім.

	Біз тоқтамастан гүрілдеп-сарылдаған теңіз шуынан, ұйқысыздықтан және әр қадам басқан сайын еңсені басқан шарасыздықтан әбден шаршағанымызды сезіндік. Түскі астан кейін ұйықтау үшін өз каюталарымызға беттедік. Мен оянған кезде кеменің шайқалуы бірде-бір бәсеңдемепті, қорғасындай қап-қара бұлт кеме үстінен жөңкіледі және терезе әйнектерінің сыртынан бұрынғысындай су сырғанай ағады, алайда мен ұйықтап жатқанда дауылдың ырғағына әбден үйреніп, онымен кірігіп қалыппын, содан да төсегімнен тыңайып, өзіме-өзім әбден сенімді күйде тұрдым. Джулия да тұрыпты, оның да көңіл-күйі бұрынғы қалпындағыдай көрінді.

	– Сіз білесіз бе, – деді ол, – біздің танысымыз бүгін кеште шылым шегетін залда теңіз толқынын жақсы көтеретіндердің бәрі үшін шағын кеш өткізбек-ау деймін? Мен де күйеуіммен бірге шақырылдым.

	– Сөйтіп, біз барамыз ба?

	– Әрине... Мен, шамасы, ол Барселонға бара жатқан кездегі бикеш сияқты сезінуім керек болар өзімді. Бірақ мен өзімді мүлде олай сезіне алар емеспін, Чарльз.

	Шылым шегетін бөлмеде теңіз толқынын жақсы көтеретін қасиетімізден басқа ешқандай ортақ мүддеміз жоқ он сегіз кісі жиналдық. Бәріміз де шампан шарабын іштік, сонан соң бізді шақырған мырза мынандай хабарландыру жасады:

	– Мен сіздерге мынаны айтқым келеді: өзіммен бірге алып жүретін рулеткам131 бар. Бір қолайсыздығы: зайыбым науқастанып жатқандықтан, каютама барып ойнауға немесе қоғамдық орын болғандықтан, оны мұнда әкелуге де болмайды.

	Сөйтіп біразымыз біздің қонақ бөлмеге барып, аз-аздап отырып, түннің бір уағына дейін ойынды жалғастырдық. Джулия каютасына қайтты. Біздің мейірімді мырзамыз тіпті көбірек тартып алғандықтан, Джулия екеуіміздің бөлек каюталарда тұратынымызды байқауға да шамасы келмей қалды. Одан басқасының бәрі де тарап болған кезде ол креслода отырып ұйықтап кеткен. Оны сонда қалдыруыма тура келді. Қайтадан онымен жүздесудің сәті түспеді – ертеңіне стюардтың айтуына қарағанда, ол рулетті каютасына апарған кезде естіпті, – мейірімді мырза кеме дәлізімен келе жатқанда құлап, жамбасын сындырып алыпты да кеменің ауруханасына түсіпті.

	Келесі күні бойы Джулия екеуіміз бірге болдық және бізге ешкім де кедергі жасаған жоқ. Теңіз толқыны кезінде қауіпсіз креслодан көп қозғалмаған қалпымызда әңгіме-дүкен құрдық. Түстен кейін жұрттың бәрі де өз каюталарына тарады, дәл бір табиғаттың мынау буырқанысының өзі біз үшін әдейі жинап, тазалап қойғандай орынға әкеліп екеуіміздің оңашалауымыз үшін жолаушыларды аяқтарының ұштарынан бастырып, әдейі жан-жаққа бездіріп жібергендей.

	Ауыр қола есікті ақырында бекітудің сәті түсіпті, алайда осы шаруаны жүзеге асыру жолында қос бірдей теңізші айтарлықтай жарақат алыпты. Ол үшін түрлі-түрлі тәсілдер қолданылды: алдымен арқанмен шандып, байлап еді, ол бырт үзіліп шыдамады, онан соң темір арқанмен орап еді, оның ұшын бекітетін тірек болмады. Ең ақырында айқарма есіктің әр бөлігі ашылған кезде олардың астына ағаштан сына жасап әкеліп қойып еді, олар айқара ашылған күйлері тұрып қалды да қазірге дейін нық ұстап тұр. Кешкі астың алдында Джулия киіну үшін каютасына кеткен кезде (бұл кезде ешкім де киім ауыстырмайтын болған) ешқандай шақырусыз-ақ, ешқандай дау-дамайсыз-ақ дәл осылай болуға тиісті әрекет сияқты есікті жаптым да оны құшақтап сүйіп едім, өзгере қалған ештеңе болған жоқ. Одан кейінірек өзімнің кең төсегімде толқынның еркіне беріліп, бірде аспанға қарай ұшып, бірде құзға қарай құлдилап бара жатып, менің соңғы өлі он жыл бойғы оған деген ілтипат-ықыласымды есіме алдым. Каютамнан шығарда галстугімді байлап жатып та, терезе пердесін ілгегіне іліп жатып та өзімнің шекарадан өтер сәтімнің уақытын, шарттарын белгілеп, шабуыл жасайтын сәт туралы алдағы болар кеш туралы ойландым; “... бұл әрекеттің осы бір кезеңі тым ұзарып кеткендіктен істің түбегейлі шешілуіне жол ашатын ең тәуекелшіл қадамын жасайтын уақыт жетті” деген түйін жасадым.

	Бірақ кейінірек ол ұйықтау үшін каютасына беттеген кезде мен де бірге ілесіп едім. Ол мені тоқтатты.

	– Жоқ, Чарльз, әзір болмайды. Мүмкін ешқашан да болмайды. Білмеймін. Сүйіспеншілік дейтін менің қолымнан келер ме екен?

	Өтіп кеткен өлі он жылдың бойымда сақталып қалған әлдебір елесі – аз уақытқа болса да өліп қалмайтын, сондай-ақ өзінің бір бөлігін де жоғалтып үлгірмеген елес оған қарсылық айтуыма итермеледі:

	– Бұл жерде сүйіспеншіліктің қандай қатысы бар? Мен сенен сүйіспеншілік сұрап тұрғаным жоқ.

	– Сүйіспеншілік,Чарльз, – деп ол маған қолын созып, бетімді алақанымен сипады да есікті ақырын ғана жауып алды.

	Жұмсақ қана шам жарығы түсіп тұрған иен дәліздің алдымен бір қабырғасына, сонан соң екіншісіне соғылдым, байқаймын толқын шығырықтала соғып тұрса керек; күні бойы біз оның, шартты түрде айтқанда, тыныштау ортасында жүзіп келе жатқан сияқты едік, енді ғой долы құйын билік жүргізіп тұрған дауыл шығырығының шет жағына шыққан аймыз, түн болса бұрынғылардан да мазасыздау болатын сыңайлы.

	Біз бір-бірімізбен пікір бөлісу үшін он сағат уақыт бөлердей не болып еді соншалықты? Бір-бірімізден алшақ жүріп, енді ғана бір арнаға тоғысқандай болған кездегі біздің өміріміздің ең басты оқиғалары болатын бұл. Бүкіл келесі дауылды түнде мен ойша оның айтқан әңгімесіне орала бердім; ол маған бұдан былай кісіні қызықтырып, өзіне елтіп тұрар әзәзіл, болмаса жарқылдаған елес болудан қалған еді – оның бүкіл өткен шағы сақтап жүру үшін маған тапсырылған еді. Ол мен бұрын баяндағандай, Рекстің өзін қалай жақындасып, айналдырғанын және өзінің оған қалай тұрмысқа шыққанын айтып берген еді; дәл бір суреттері бар ескі кітаптың беттерін ерекше ілтипатпен ашып отырғандай, өзінің балалық шағын көзге елестетіп отырып айтып берген. Мен де жаздың шуақты ұзақ күнін кішкене қол арбада ұйықтап жатқан Корделияның жанында жиналмалы орындығында отырып алып бұған көз сала отыруды ұмытпайтын күтуші Хоккинстің маңындағы ашық алаңқайда онымен бірге жүргендей болдым; тыныш кештерде күмбезді балалар бөлме қабырғасындағы ілулі тұрған діни суреттерге ошақтағы сөніп бара жатқан оттың өлеусіреген жарығы түскеніне қарап жатып, тәтті ұйқы құшағына онымен бірге берілгендеймін. Ол өзінің Рекспен өткізген жылдары туралы және өзінің жарқын тіршілік іздеудің салдарынан оны Нью-Иоркке апарып тастаған азапты да сүреңсіз сапары туралы әңгімеледі. Оның да өзінің өлі жылдары болыпты. Ол өзінің бала үшін Рекспен болған ұзақ уақытқа созылған күресі туралы айтып берді: ең әуелі бұл өзі нәрестелі болғысы келеді. Сонан соң бір жылдан кейін бала көтерсе оны тек операция арқылы ғана босандыруға болатынын біледі; бұл кезде Рекс екеуінің сүйіспеншіліктері әбден салқындап үлгіреді, алайда Рекске мұрагер қалайда керек болғандықтан, бұл келісімін беріп, аяғы ауырлағанда бала өлі туады.

	– Рекс мені ешқашанда әдейілеп ренжітпейтін, – деді ол. – Ол кейбір қасиет болмаса, тұтастай тұла бойымен адам емес, өзіндік ерекшелігімен белгілі бір деңгейге жеткені болмаса, басқа онда кісілік ештеңе де жоқ болатын, бар болғаны сол Ол біздің үйлену тойынан кейін оралған соң екі ай өткеннен кейін неліктен оның Бренда Чэмпионмен қарым-қатынасын әлі жалғастырып жүргенін білген кезімде мұның маған соншалықты неліктен ауыр тигенінің өзін ұқпай-ақ қойды ғой.

	– Ал мен Селияның маған адал емес екенін білгенде қатты қуандым; – дедім мен. – Бұл менің оны жақтырмайтынымды ақтайтын оқиға еді.

	– Ол да солай ма? Сен де солайсың. Мен қуаныштымын. Оны мен үнемі жаратпайтынмын. Сен неге оған үйлендің?

	– Тәннің әуестігі ғана. Мақтаныш. Жұрттың бәрі де оны суретші үшін таптырмайтын әйел деп санайды. Жалғыздық. Себастьянды сағыну.

	– Сен оны жақсы көретін едің, рас қой?

	– Жақсы көрдім. Жол бастаушым сияқты еді ғой.

	Джулия түсінді.

	Кеме әлі де сықырлап, селкілдеді, аспанға ұшып, құзға құлады.

	Көрші бөлмеден мені шақырған зайыбымның даусы естілді:

	– Чарльз, сен сондасың ба?

	– Иә.

	– Сонша ұзақ уақыт ұйықтаппын. Сағат неше болды?

	– Үш жарым.

	– Толқын әлі бәсеңдемеген-ау өзі?

	– Күшейе түсті.

	– Бірақ мен өзімді дұрыс сезіне бастаған сияқтымын. Сен қалай ойлайсың, егер қоңырау шалсам, шай сияқты бірдеңе әкелмес пе екен?

	Мен кезекші стюардқа айтып, оған шай мен печенье алдырдым.

	– Қалай кешіңді көңілді өткіздің бе?

	– Жұрттың бәрі де теңіз ауруымен қиналып, орындарында жатыр.

	– Байғұс, Чарльзім-ай. Бәрі де бұл сапардың ойдағыдай боларын айтып еді ғой. Бәлкім ертең дұрыс болар.

	Мен шамды сөндіріп, ортамыздағы есікті жауып қойдым. Түсімде де, кеменің ойнақшып, секірген шақтарында кең төсегімнен құлап түспес үшін аяқ-қолымды тарбайта созып шалқамнан түсіп, көзімді барынша ашып, қараңғылыққа тесірейе үңіліп, ұйқысыз жатқан кездерімде де Джулия туралы ойладым.

	“... Біз шешеміз қайтыс болғаннан кейін әкеміз Англияны аралар, тіпті үйленуі де мүмкін деп дәмеленген едік, алайда ол өз өмір сүру салтын өзгерткен жоқ. Біз Рекс екеуміз оған жиі баратын болдық. Мен оны жақсы көретінмін... Себастьян болса біржолата жоқ болып кетті... Корделия Испанияда санитарлық машинада жұмыс істеп жүр... Брайди болса, ол да өзінің ерекше өміріне риза. Ол шешем қайтыс болғаннан кейін Брайдсхедтің есігін шегелеп тастамақ болып еді, оған әкем рұқсат бермегеннен кейін онда қазір Рекс екеуіміз тұрып жатырмыз, ал Брайдидің күмбездің астындағы бұрынғы балалар бөлмесі болған жерде тәрбиешіміз Хоккинспен қатар екі бөлмесі бар. Ол өзі Чеховтың кейіпкерлеріне ұқсайды. Кейде ол кітапханадан шығып келе жатқанда болмаса баспалдақтан көтеріліп келе жатқанда ойда жоқта, тіпті ол үйде екен-ау деп ойламайтын уақытта ұшырасып қаламыз, ол енді тіпті күтпеген кездері дәл бір елес сияқты тамақ ішіп отырған кезде пайда бола кетеді.

	... Оһ осынау Рекстің қонақ шақыратын кештері. Саясат пен ақша! Ақшаға байланыстырмай бірде-бір саусақтарын қимылдатпайды ғой, айталық көл жағалай қыдырып жүргенде ондағы аққулардың қаншасын көретіндеріне бәс тігеді ғой... Түнгі сағат екіге дейін отырып, қонақтардың әйелдерін айналдырып, олардың өсектерін тыңдайсың, болмаса тақта үстінде сытыр-сытыр шашылған сүйек ойынын көрген боласың, ал еркектер болса темекілерін бұрқыратып, ду-ду карта ойынымен уақыт өткізеді. Оһ, сол темекілердің түтіні... Мен ертеңінде төсегімнен тұрып жатқанда шашыма сіңіп қалған шылым иісін сезсем, кешкілік киініп жатқанымда бүкіл киім атаулым мүңкіп тұрады. Қазір де менен түтін иісі шығып тұрған жоқ па? Бәлкім шылымның иісі менің теріме дейін сіңіп кеткенін массажшы әйел білген шығар.

	“Алғашқы кездері мен онымен бірге таныстарымның үйлеріне қонақ болып қайтып жүрдім. Енді ол баруымды талап етпейтін болды. Менің ол ойлағандай керегірек кісі болмағаным үшін ұялады, осындай өрескел қателік жібергені үшін ұялады. Ол қолына мүлде қажет емес тауарды алыпты. Ол менің бойымнан ештеңе таба алмағаны үшін ұялады, тек қана оның таныстарының біреуі, оның өзі құрметтейтін ер адам, тіпті әйел адам-ақ бола қойсыншы, маған ұнатып қалған көзбен қарасыншы, сонда ғана ол өзінің қолы жетпес, оның есесіне өзімізге әбден түсінікті бүтін бір әлемнің бар екеніне көз жеткізер еді... Мен кеткенде көңіл-күйі бұзылып қалған. Қайта келгенімді көргенде қуанары сөзсіз. Мен оған осынау соңғы оқиғаға дейін адал болып келдім. Жақсы тәрбиеден өткен сенімді ештеңе болмайды. Білесің бе, өткен жылы өзімнің де балам болады, оны католик етіп тәрбиелеймін деген жақсы үмітте жүргенмін. Бұған дейін дін туралы көп ойлана бермейтінмін, сонан соң аяғым ауыр жүрген кезде: “Бұл менің нәрестеме беретін жалғыз тартуым. Маған бұдан келген пайда шамалы, алайда мұны мен өз ұрпағыма беріп кетемін”, деген ойға келдім. Өзіңнің жоғалтып алғаныңды тарту ету деген қызықтау қиял. Алайда, түптің түбінде мен оған ештеңе – тіпті өмірді де сыйлай алмадым. Сөйтіп мен оны көре де алмай қалдым: о баста өте науқасты болсам, кейінірек оны есіме алмауға тырыстым, нәрестем қыз бала болатын, содан ба оның шетінеп кеткеніне қинала қойған Рекс болған жоқ.

	Мен Рекске тұрмысқа шыққаным үшін қарғыс алғандай болдым. Байқайсың ба, қалай дегенде де: өлім, құдайдың жазасы, тамұқ, күтушім Хоккинс, катехизис – бәрі-бәрі есімнен бір шықпайды. Егер сені қаршадайыңнан тамақтың бір түрімен тамақтандырса, оның қасиеттері сенің жаныңа да, қаныңа да сіңіп кетеді. Мен осының бәрін де өзімнің сәбиіме беріп кетпек болып едім... енді ғой, жаңадан жасаған күнәларым үшін тағы да тағдыр жазасы күтіп тұрған болар. Бәлкім, сондықтан да сен екеуіміз бірге ұшырасып, кездестік... бұл алдын ала шешіліп қойылған...”

	Біз екеуіміз төменге түсіп, оны өз каютасының есігіне әкеліп тұрғандағы оның маған айтқан соңғы сөзі осы – “бұл алдын ала шешіліп қойылған” деген сөз болды.

	* * *

	Келесі күні ертеңгілік жел сәл бәсеңдегендей, алайда кеме бәрібір бесік болып тербеледі. Ендігі әңгіме теңіз науқасы туралы емес, майып болғандар мен жарақат алғандар: біреулерді түн ішінде төсегінен лақтырып жіберіпті, ваннаның кафелінен тайып құлағандардан біраз жарақат алғандар болыпты дегендер туралы өрбіді.

	Ол күні, шамасы, біз алдын ала көп әңгімелескендіктен, басқа іс-әрекет үшін сөздің қажет бола қоймағанынан, әйтеуір көп жақ ашпадық десе болғандай. Бізде кітаптар бар еді; Джулия болса өзіне ұнайтын бір ойын түрін тауып алды. Бірақ біз ұзақ үнсіздіктен кейін ғана бір-бірімізге тіл қаттық, бір қызығы екеуіміздің ойларымыз да бір-бірінен қалыспай қатар өрістегендей.

	Бір жолы мен былай дедім:

	– Сен өз мұңыңның қарауылы болып тұрсың-ау деймін.

	– Менің өмірден тапқан олжам сол ғана. Сен өзің кеше айттың ғой. Бұл – менің марапатым.

	– Өмірден алған вексель132. Сұраған бетте төлеуге деген міндеттеме.

	Түс әлетінде жаңбыр тоқтады; кешке қарай дауыл бұлты тарап, күн сәулесі кеменің арғы жағына түскен бетте салонда жанып тұрған шамдардың өңдері қашып, күн нұры құйылды.

	– Күн еңкейді, – деді Джулия, – күніміздің ақыры.

	Теңіз тынши алмай дөңбекшіп, кемеміз бізді оңды-солды лақтыруын тоқтатпаса да ол көтеріліп, мені жетелеген күйі үстіңгі палубаға көтерілді. Ол қолын менің пальтомның қалтасына салып, алақанын алақаныммен аймаластырды. Ашық палубада жан жоқ әрі құрғақ болатын, тек жел ғана ұйтқып, борттарға соғылады. Ақырын басып, біраз қиыншылықпен кеме мұржасынан ұшқан ыстан қашып, кеменің тұмсық жағына жеттік, бізді толқын бірде бір-бірімізге қарай итермелесе, бірде ажыратып, екі жаққа қарай сүйрей жөнеледі, бірақ саусақтарымыз өріле жымдасып, қолдарымыз ажырап кетпес үшін барын салды, сол құшақтасқан қалпымызда аялдап едік тағы да бір-бірімізге итермелесе, сол сәтте бөліп жіберуге барын салды; бір кезде кеме бір жағына қарай ауа жөнелген кезде мен еріксізден оның денесін бортқа жаныштай тоқтап, екінші қолыммен жақтаудан ұстадым, сөйтіп ол құшағымның қыспағында қалды; кеме екінші рет орғып түсуге күш жинағандай бір сәт тынышталып қалған кезде де маңдайымызды маңдайымызға сүйеп, жел ала қашып ойнаған шашы бетімді, көзімді қыттықтаған қалпы қозғалмай тұрып қалдық, суын сапырған қара қошқыл көкжиек әр тұстан күн сәулесімен ойнаған қалпы жоғары шапшып, бізден жоғары, аспанмен астасып барып тоқтай қалды да төмен қарай заулай жөнелді; сол кезде Джулияның шашының арасынан бүкіл аспанды жайлап алған батар күннің алтын шапағын көріп қалдым. Ал ол болса жүрегін менің жүрегіммен үндестіре соқтырып, қолдарымның қыспағында бортқа тірелген күйі, сол маңдайын маңдайыма сүйеген қалпы әлі тұр еді.

	Оның ернін дәл құлағымның түбінен, ал теңіз желінің кермекті суық демінен бөлек оның демін бетімнің ұшынан сезініп тұрған сол сәтте мен ләм деп ештеңе демесем де, ол: “Иә, қазір!” деп тіл қатты да кеме сәл тынышталған бетте Джулия мені төменге қарай жетеледі.

	Қазір рақатты сәт туралы ойлайтын кез емес еді, жөке ағашы гүлдеп қарлығаштарды еліктіретіні сияқты оның уақыты келер. Ал қазір мынау аласұрып жатқан тұста кейбір үйреншікті әдеттермен ғана шектелмек керек. Мен оның иелігіндегі қазынасына бір табан жақындағанымды өз мөріммен бекітіп, қолым жеткен табысымның игілігін жайма-шуақ бір кезде көрмек болдым.

	Сол кеште біз жоғарыдағы мейрамханада тамақтандық. Жарты шеңберлі терезеден бір кездегі Оксфордтың сүйір басты шатырларының арасында жұлдыздардың тербеліп тұратынын еске алып, мұнда да жұлдыздардың жарқырай жанып, түнгі аспан төсінде билеп жүргендері анық көрінеді. Стюардтар ертең кеште де оркестр ойнап, мейрамханаға адамдардың көп жиналатынын, егер келіп, дем алғылары келсе өзімізге қолайлы бір үстелге тапсырыс беріп қою қажеттігін айтты.

	– Ой құдайым-ай, – деді Джулия, – дауылдың біз сияқты жетімдеріне ауа райы түзелген кезде қайда барып, жасырынуға болар екен?

	Мен оны сол түні жалғыз қалдыра алмадым, келесі күннің таңы атып келе жатқанда ұзын дәлізбен өз каютама келе жатқанда мен қабырғаларға сүйенбей-ақ емін-еркін жүріп келе жатқанымды байқадым, кеме тыныштық тапқан теңіз үстімен суырыла тартып келеді екен, сонда мен біздің оңашаланатын сәттеріміздің аяқталғанын білдім.

	* * *

	Зайыбым өз каютасынан қуана тіл қатты:

	– Чарльз, Чарльз, мен бүгін өзімді сондай жақсы сезініп отырмын. Қане, айта қойшы, бүгін ертеңгілік асқа не жеп отырмын?

	Мен оған кірдім. Бифштекс жеп отыр екен.

	– Мен шаштаразға телефон шалып едім, елестетіп көрші, кісілердің көбейгені соншалық, ол мені сағат төртке дейін қабылдай алмайтын болды. Демек, мен кешке дейін ешкімге көрініп, ешқайда бара алмаспын, оның есесіне бір топ қонақ келмекші, біздің қонақ бөлмеге келіп тамақтану үшін Дженетті Майлспен бірге шақырдым. Кейінгі екі күн бойына мен саған өте нашар әйел болдым-ау деп қорқамын. Сен немен айналыстың?

	– Бір кеште, – дедім мен, – мына сенің сырт жағыңда сағат түнгі екіге дейін рулетка ойпадық, осы ойыпды шығарған мырзаның өзі ең ақырында тілсіз қалды.

	– Ой, құдай-ай, қандай берекесіз ойын еді. Ал сен өзіңді жақсы ұстадың ба, Чарльз? Сиреналармен133 махаббат ойынын ойнаған жоқсың ба?

	– Ешкіммен де емес. Барлық уақытымды Джулиямен бірге өткіздім.

	– О, тамаша! Сендер достасып кетсе екен деп көптен бері ойлап жүруші едім. Менің құрбыларымның ішінен саған ұнауға тиістісі жалғыз сол ғана болатын. Меніңше, сен ол үшін нағыз олжа болдың. Ол шіркіннің соңғы кездердегі өмірі мүлде көңілсіз болды ғой. Ол саған кейбір жайларды айта қоймаған да болар, алайда... – Және де зайыбым Джулияның Нью-Иоркке бару себебі туралы ел аузында жүрген әңгімені айтуға асықты. – Бүгін оны коктейльге шақырайыншы. – Ол сөзін осылай аяқтады.

	Джулия жұртпен бірге келді, мен үшін онымен бірге отырудың өзі бақыт еді.

	– Сен мен жоқта өте бір кішіпейілділікпен менің жұбайыма қамқорлық жасағаныңды естідім, – деді зайыбым.

	– Иә, біз үнемі бірге болдық. Ол, мен және бір белгісіз мырза үшеуіміз.

	– Мистер Крамм, сіздің қолыңызға не болған?

	– Мұның бәрі ваннаның еденінің кесірі, – деді ол өзі ұшыраған бақытсыз жайды жан-жақты түсіндіруге кірісіп.

	Кеште капитан кешкі асын үстелінің басын таңдаулы адамдармен толтырып отырып ішті, епископтың оң жағындағы қос орындыққа жайғасқан қос егде жапондық та әлемдік бүкіл адамзаттың бауырластығын қалыптастыратын жосықсыз жоба туралы оның әңгімесін өте бір кішіпейілділікпен құлақ қойып тыңдады. Капитан Джулияға сыпайы түрде әзілдеп отырды, мұхит кешіп, ұзақ жылдар жүзіп жүрген кезде әзіл-қалжыңның біраз қорын жинап алса керек, шындығында ол дауылға міз бақпайтын жан болса өз командасына қосылуға ұсыныс жасады. Жүзінде үш күндік дауыл азабының ізі де жоқ зайыбым жайнаңдап косметикалық салоннан оралған, дидарынан мұңды бейненің ізі кетіп, оның орнына құпия қуаныш пен жан тыныштығы жайғасқан Джулияны қазіргі сәтте көлеңкесінде қалдырғандай еді. Оның жанының құпиясы жұртқа болмаса маған құпия емес болатын; барша тобыр бір жақ та ол екеуіміз кеше түнде бір-біріміздің құшағымызға еніп, бірге болғанымыз сияқты бір бүтін едік.

	Сол күні кеште кемеде бір мерекелік көңіл-күй бар еді. Ертеңіне таң ала кеуімнен тұрып, кемеден түсуге даярлану қажет болса да жұрттың бәрі де дауылдың кесірінен көрмей қалған қызықтарының есесін қайтарайық дегендей асығар емес. Оңашаланар жер жоқ. Көзден таса қуыс-бұрыштардың бәрі де адамдарға лықа толы, би музыкасы, қатты да еліре айқайлаған дыбыстар; табақтарын көтеріп, ерсілі-қарсылы зуылдаған стюардтар, лотерея ойынын басқарып тұрған офицерлердің: “Жалғыз тал құсым!”, “Мінеки – он бір!”, “Ал енді қаптың түбін қағайық!” деген ащы үні естіледі; қағаз қалпақ киген мисс Оглендер қолын таңдырып алған мистер Крамм, қағаз ленталарды маңғаздана лақтырып тұрған егде жапондықтар да осында.

	Бүкіл кеш бойына Джулиямен көзбе-көз отырып тілдескенім жоқ.

	Келесі күні жолаушылардың бәрі де борттың сол жағына жиналып, айлақ шенеуніктерін күтіп, жап-жасыл девон134 жағалауын қызықтап тұрғанда біз оларға қарама-қарсы жаққа барып, бір сәтке ғана оңашаландық.

	– Сен енді қайда барасың?

	– Лондонда аз уақыт боламын, – деп жауап берді ол.

	– Селия балаларды сағыныпты, бірден үйге тартқысы келеді.

	– Сен де ме?

	– Жоқ.

	– Демек, Лондонда боласың ғой.

	– Чарльз, ана бір жирен түсті кісіні қарапайым киім киген қос полицей келіп алып кетті, білесің ғой, анау капитан Буремглой дегенді? – деді зайыбым.

	– Көрмедім, кеменің екінші жағында кісілер тым көп болды.

	– Мен пойыздардың кестесін қарадым, үйде кеш бата болады екенбіз. Балалар ол кезде жатып та қалады. Білмеймін, бәлкім Джонджонды оятармыз.

	– Сен бара бер, – дедім, – Лондонда біраз аялдауым қажет. – Чарльз, бұл қисынсыздау ғой. Сен Каролинаны көрген жоқсың ғой.

	– Ол бір-екі аптаның ішінде өзгеріп кетер дейсің бе?

	– Сүйкімдім, бала деген күн сайын өзгеріп отырады.

	– Ал онда оны дәл қазір көрудің не қажеті бар? Бұл, әрине, өте өкінішті, қымбаттым, алайда мен полотналарды ашып, олардың ауыр жолда қандай күйде болғанын көруім керек. Оның үстіне көрмемді ұйымдастыру жөнінде де келісуім қажет.

	– Солай ойлайсың ба? – деп зайыбым әлдебір күдікпен сауал қойды, алайда мен өз кәсібімнің құпиясын сылтау еткенімде оның енді көп қарсыласпайтынын да білдім. – Өте өкінішті. Оның үстіне, Эндрю мен Синтияның пәтерден кете қоймағандарына да күмәнім бар. Олар айдың аяғына дейін жалға алған болатын.

	– Қонақ үйге барамын.

	– Алайда бұл соншалықты көңілсіз әңгіме. Мен өз отаныңа келгендегі алғашқы түніңді жалғыз өткізуіңе жібере алмаспын. Мен сенің жаныңда қаламын.

	– Балалар босқа тосып қалар.

	– Иә-иә. Бұл солай. – Оның балалары, менің суреттерім – екі кәсіптің екі құпиясы.

	– Аптаның соңын ала келесің бе?

	– Қолымнан келіп жатса.

	– Британияның төлқұжаты барлар шылым шегетін залға түссін, – деп стюард хабарлама жасады.

	– Мен Форинофистен келген анау бір өзімізбен бір үстелде отырған мейірбан жүзді кісімен келісіп қойдым, ол бізді кезексіз алып өтетін болды, – деді зайыбым.





Екінші тарау




	Вернисажды жұма күні өткізу жөніндегі ой алдымен зайыбымның басына келген.

	– Бұл жолы сыншылардың назарын көбірек аудартуға барымызды салуымыз керек, – деді ол. – Саған дұрыстап көңіл бөлетін кезеңнің жеткенін олардың түсінетін уақыты жетті. Міне біз сөйтіп, ондай мүмкіндікті жасап береміз. Егер көрменің ашылуын дүйсенбіге қалдырар болса, олар қалаға енді-енді оралып жатады да кешкі астарының алдында бірнеше жол хабар-ошарларын асығыс сүйкей салады – ал мен, әрине, тек апталық басылымға көңілім құлап отыр. Ал енді олар асықпай, жексенбіге қарай екі күн табиғат аясында ойланса, олардың көзқарастары да мүлде басқаша болмақ. Олар ауылды жердің құнарлы түстігіне тойып алған соң жеңдерін түріп қойып, жазу үстелдеріне отырса, асықпай отырып толымды эсселерін жазып тастар болса, олары кейіннен өздерінің таңдаулы мақалалар жинағына да енер еді. Бұл жолы біз одан бергіге қанағаттана алмаймыз.

	Бұл даярлық айының ішінде ол біздің қала сыртындағы үйімізден қалаға бірнеше рет келіп, шақырылғандардың тізімін жасады, картиналарды ілуге көмектесті.

	Жұма күні ертеңгілік мен Джулияға телефон шалдым.

	– Мына сурет дейтін пәлелерден әбден жалығып біттім, – дедім мен, оларды қайтып көрмей-ақ қойсам қуанышымда шек болмас еді, алайда, бүгін сонда тағы да барамын-ау деп қорқамын.

	– Сен менің келуімді қалап тұрсың ба?

	– Сенің де онда келмегеніңді артық көрер едім. – Селия шақыру қағазын жіберіпті, және карточкаға жасыл сиямен: “Бәрін де ертіп келіңіз” деп жазған сәлемі де бар. Біз қашан жолығамыз?

	– Пойызда. Сен келіп менің жүктерімнен ала кетесің бе?

	– Оларың буылып-түйіліп даяр тұрса. Мен сенің өзіңді де ала кетіп, галереяға дейін де жеткізе аламын. Менің онда көршілес шеберлерде біраз киімдерімді киіп, өлшетуім қажет.

	Мен галереяға келген кезде зайыбым терезеге қарап тұр екен. Оның ту сырты жағында кескіндемені жақсы көретін бірнеше кісі қолдарына катологтарды ұстап алып, бір полотнодан екіншісіне жылжып, тамашалап жүрді; бұлар кезінде түрлі-түрлі гравюраларды сатып алғандықтан, арнайы шақырылғандар тізімінде бар болатын.

	– Әлі ешкім келмей жатыр, – деді зайыбым. – Мен мұнда сағат оннан тұрмын. Сен келген машина кімдікі?

	– Джулияның машинасы.

	– Джулияның? Сен оны неге мұнда шақырмадың? Қандай қызық, жаңа ғана бір тәпелтек, түр-түсі қызықтау келген бір мырзамен Брайдсхед туралы сөйлесіп едім, ол олардың бәрін де өте жақсы танитын болып шықты. Ол “Дейли Свин” редакциясындағы лорд Постаменттің барып кел-алып келі көрінеді. Мен оған кейбір ойларым мен материалды беру тәсілі туралы айта бастап едім, менімше ол сен туралы менен де жақсы білетін сияқты. Ол сені бір кездері Брайдсхедте жолықтырғам дейді. Джулияның келмегені өкінішті-ақ; біз одан жаңағы мырзаның кім екенін сұрап білер едік.

	– Мен оны жақсы білемін. Ол – алаяқ.

	– Иә, ондай екені анадай жерден-ақ көрініп тұр. Ол өз сөзімен айтқанда, “брайдсхедтік сұрқиялар” туралы әңгімеледі. Рекс Моттрем Брайдсхедтті партия бүлікшілерінің штаб-пәтеріне айналдырып жіберген көрінеді. Сен оны білесің бе? Құдай-ау, Тереза Марчмейн не дер еді?

	– Мен бүгін кешкілік сонда барамын.

	– О, Чарльз, тек бүгін емес, бүгін сен ешқайда да бара алмайсың. Сені үйде бүгін тосып отыр. Көрме орналасқан соң-ақ келуге уәде бергенсің. Джонджон күтушісі екеуі “Қош келдің!” деп үлкен транспорант жазып қойған. Сен әлі Каролинаны да көрген жоқсың ғой.

	– Өте өкінішті-ақ, бірақ осылай шешіліп қойылған. – Оның сыртында әкем мұның бәрін басқаша ойлайды ғой. Жексенбі күні Бой да үйге келмекші. Сен жаңа студияны да көрген жоқсың. Жоқ, сен бүгін баруға тиісті емессің. Ал олар мені шақырған жоқ па?

	– Әрине, бірақ мен сенің бара алмайтыныңды білемін.

	– Шынында да бұл қазір мүмкін емес. Егер сен маған алдын ала ескертіп қойсаң бір сәрі. Мен үйде отырып-ақ “брайдсхедтік сұрқиялар” туралы білген болар едім. Меніңше, сенің қылығың жан төзгісіз, қазір отбасылық ұрыс-керіс жасайтын уақыт емес. Кларенстер түскі асқа дейін келуге тиіс болатын, олар да әне-міне келіп қалуға тиісті.

	Біздің әңгімемізді король тегінің мүшесі емес, орталық газеттердің бірінің әйел тілшісі бөлді, оны көрме ұйымдастырушысы ертіп келіпті. Оған картиналардың текке қажеті болмай шықты, қаламы “адамдық материалды”, былайша айтқанда, менің экспедиция кезіндегі көрген сұмдықтарым мен қауіп-қатерлерім қажет екен. Бұл шаруаны зайыбыма тапсырып едім, ертеңгі газеттен: “Бізге “Көне үйлер” жөнінде белгілі Чарльз Райдер – ерікті кезбе. Мэйфер тропикалық джунглидің жыландар мен адам қанын сорғыш тіршілік иесіндей ештеңе де көрсете алмайды, ұлы дүниедегі өзінің үй-жайын тастап, Экватор Африкасындағы ну ормандарда жатқан көне үйінділер үшін сапар шегіп қайтқан ақсүйек суретші Райдердің пікірі осындай...”

	Залдар кісілерге тола бастады, көп кешікпей-ақ өзімнің меймандос қожайындық міндеттерімді орындаймын деп-ақ діңкелеп біттім. Зайыбым барлық жерге де үлгіріп жүрді – келгендерді қарсы алып, танымайтындарды бір-бірімен таныстырды, ойда жоқта жиналған адамдарды өте шеберлікпен достардың қауымына айналдырып жіберді Мен адамдарды оның “Райдердің Латын Америкасы” атты жаңа кітабымның қол қоятын баспа табағы жатқан үстелге ертіп келіп, былай дегенін естідім: “Жоқ, қымбаттым, олай болған жоқ. Сіз шынымен бұл мені таңғалдырады деп ойлайсыз ба? Чарльз тек сұлулыққа сүйеніп, өмір сүреді. Менің ойымша, оны даяр күйінде Англиядан ала беру әбден жалықтырып жіберді де ұзап кетіп қалып, оны өзі жасау қажеттілігі туындады. Ол жаңа бір әлемді мойынсұндырғысы келді. Өйткені ол ағылшындық үй-жайлар туралы өзінің соңғы сөзін айтты ғой деймін, сіз осыған келісесіз бе? Ол оны үзілді-кесілді тастап кетті дегенге мен келіспеймін. Өзінің достары үшін екі-үш көріністі бейнелеп беруге әрдайым даяр екеніне сенімдімін.”

	Фотосуретші бәрімізді де жинап, тұрғызып қойып, бетімізге шамын бір-екі дүркін жарқылдатып алды да жөнімізге жіберді.

	Бір кезде жұрттың бәрі де тып-тыныш бола қалды да шегінісіп, біреулерге жол берді, оған себепші болған король тегінің кейбір мүшелерінің келіп кіруі еді. Зайыбым тізесін бүгіп, сәлемнің ишарасын жасаған соң оның: “О, сэр, сіз сондай мейірбансыз!” деген даусы естілді, сонан соң көпшіліктің ортасында қалған мені құрметті қонақтарға қарай итермелеп шығарған кезде герцог Кларенс маған қарап, былай деді:

	– Онда барып тұрған ыстық шығар-ау?

	– Иә, сэр.

	– Ғажап, соншалықты ыстықты көрерменнің сезіне білуін берудің сәті қалай түскен? Өзімнің жылы пальтомды киіп тұрсам да, бір түрлі ыстықтағандай күйге түстім ғой.

	– Ха-ха.

	Олар кеткеннен кейін зайыбым тағы сасқалақтасын:

	– Құдай-ау, біз түскі асқа кешігіп барады екенбіз ғой. Марго сенің құрметіңе түстік бермекші. – Таксиге отырған соң ол былай деді: – Білесің бе, менің басыма бір ой келді. Сен неге герцогиня Кларенстің портретін жасап, “Латын Америкасын” неге соған арнамайсың?

	– Ол ненің құрметіне?

	– Қатты риза болар еді.

	– Мен оны ешкімге арнайтын ойым жоқ.

	– Мінеки, тағы да сол әуен. Баяғы қатып қалатын мінезің, Чарльз. Адамға көңілді күй сыйлау соншалықты қиын ба? Түстікке он екі адам жиналдық. Және Марго мен менің зайыбым бұның бәрі де менің құрметіме жасалып жатыр деп ойлаудың рақат болса да бұлардың жартысынан астамы әйтеуір шақырылған соң және айналысар басқа істері болмаған соң жайдан жай жинала салғандар болатын. Бүкіл түскі ас үстінде тек миссис Симпсон туралы әңгімелесіп отырды, алайда түгелге жуық бәрі де бізбен бірге галереяға қайтадан келді.

	Түскі астан кейінгі сағаттарда кісілер де көбейді. Тайтов галереясы мен Ұлттық көркемсурет қорының төрағалары келіп, біраздан соң олар түбегейлі шешімге келгенше бірнеше картиналарды қалдыруды сұрап, біраз әріптестерімен бірге қайтуға жиналды. Кезінде орнымнан тұрмастай екі-үш ұтқыр сөйлемдерімен шаруамды тындырған, аяз буып тұрғандай иегін қалың мойын шәлімен қымтап алған ең бір беделді сыншы өзінің жұмсақ шляпасының күнқағарының астынан бетіме үңіле қарап, шынтағымды қыса ұстап тұрып: “Сізде мұның бәрінің бар екенін білемін. Бірден сезіліп тұрды. Мен осыны күткен едім ғой” деді.

	Мадақ сөз маған қарапайым ғана қағілез ауыздан шыққандай болып естілді. “Егер менен кеше біреу, – деген бір кісінің сөзі де анық естілді, – сұрай қалса, менің басыма Райдердің есімін атау келмеген болар еді. Қаншалықты ерлік, қаншалықты жігерлілік десеңізші.”

	Оларға суреттер әлдеқандай бір соны дүниені көріп тұрғандай әсер етті. Осы залда, ұзақ жолға шығар алдында өткен көрмеде мүлде басқаша болғандай еді. Ол кезде бәрінің жүздерінен бәрінен де шаршағандық көлеңкесі байқалғандай болатын. Әңгімелері де мен жөнінде емес, үйлер туралы, олардың иелері, соларға қатысты тарих туралы өрбіген. Қазір менің ерлігім мен жігерлігіме тәнті болып тұрған сәтте сол үйлер көз алдыма келді де өзім соншалықты жанқиярлық еңбекті қажет еткен туындыларым полотнолардың алдында көлбеңдеп: “Бәрі де қарапайым, бәрі де жеңіл шаруа еді ғой” дейтіндей.

	Сол көрменің менің есімде қалар тағы бір ерекшелігі зайыбымның маған адал еместігін біліп қалуымда болатын. Онда да зайыбым барлығына да үлгіретін, шаршап-шалдығуды білмейтін жар ретінде жүгіріп жүрген сәттерінің бірінде оның: “Үй ме, әлде табиғат көрінісі ме, әлде қандай бір көрікті дүние көрсем, өз-өзіме – мынау Чарльз үшін жаралғандай – дейтінмін. Мен бәріне де оның көзімен қараймын. Ол мен үшін бүкіл Англияның өзі” дегенін естідім.

	Мұның бәрін де оның болмысымен тұтасып, мәтеліне айналып кеткендей ғып айтатын. Біздің бүкіл жұптық өміріміз бойы оның сөйлегенін естісем болды, оған деген жиреніштен жан дүнием лайланып сала беретін. Бірақ сол күні, галерея өтіп жатқан тұста бұдан былай ол менің жаныма жара сала алмайтынын алғаш рет сезініп, мен оның сөздерін мүлде немкеттілікпен тыңдадым; мен азат едім, оның өзі бір сәттік опасыз аңғырттығымен мені еркіндікке жіберді; маңдайыма біткен бұтақты мүйізім өзімді орманның асқақ патшасына айналдырды.

	Галерея жабылар алдында зайыбым былай деді:

	– Сүйкімдім, мен кетуге тиістімін. Жетістігіміз керемет болды, шын ғой? Мен үйдегілерге айтатын бір сылтау табармын, бірақ бәрінің осылай болғаны мен үшін өте өкінішті.

	“Демек, біледі, – деп ойладым. Ішіңдегіні көріп тұратындығы керемет. Түскі астан бері тіміскіленіп жүріп, ізге түскен ғой”.

	Мен оның кетуін күтіп, оның соңынан аңдуды да ойластырып қойғанмын – бұл кезде залдар кісілерден арылған, – сол кезде мен көп жылдан бері естімей жүрген, ұмытылмайтындай елеусіз тұтықпасы бар, мазаңдау көпірме бөгде үн есік аузынан естілді.

	– Жоқ. Мен ша-а-қыру би-илеетін әкелген жоқпын. Тіпті сол билетті алған-алмағанымды да білмеймін. Мен мұнда зиялылық жолмен келіп тұрғаным жоқ, леди Селияның таныстарымен жүздесіп жатқым келмейді; және де “Тэтлерге” суретімнің шыққанын да қаламаймын; мен өзімді көрмеге қою үшін емес, картиналарды көру үшін келдім. Сіздер, байқауымша, мұнда көрмеге картиналардың қойылғанынан бейхабар сияқтысыздар ғой. Мен, біліп қойың-ы-ыздар, әрине, егер бұл сөз сіздерге әлде нені сездіре алса, авторды көрс-е-ем дейтін мақсатым бар.

	– Антуан, – деп дауыстадым мен, – кіре беріңіз.

	– Менің сүйкімдім, анда бір айдаһар басты мыстан отыр екен, ол мені шақырылмаған қонақ деп жолатар емес. Мен кеше ғана Лондонға келіп едім, түстеніп отырып, сіздің жаңадан көрме ұйымдастырып жатқаныңызды естіп, өзімнің зор құрметімді көрсету үшін өнер храмына қарай жүгіріп жеткенім осы. Мен қалай өзгеріппін бе? Сіз мені білсеңіз ғой? Картиналар қайда? Қанеки, мен оларды талдап-талқылап көрейін.

	Антони Бланш мен соңғы рет көргеннен бері, тіпті алғаш рет көргеннен бері десе де болады, еш өзгермепті. Ол аяғын тез-тез басып, бүкіл залды көктей өтіп барып, ең үлкен картина – джунглидің қаралтқымдау жасыл түсті пейзажының алдына барып, аялдады, – сонан соң өте ақылды басын бір жағына қисайтып алып терьер135 сияқты былай деп сұрады:

	– Менің мейірбан, Чарльзім, осынша ну болып өскен өсімдіктерді қайдан тапқансың? Бұл – Т-тренттің, әлде Т-трингтің бір пұшпағындағы жылыжай емес пе? Бұларды сіздің қуанышыңызға қарай сонша мәуелетіп қандай кісілер өсірді екен?

	Сонан соң ол бір-екі дүркін күрсініске ұқсас ауыр дем алғаны болмаса, қос залды аралап шыққанша ештеңе демеді. Бәрін аралап шыққан соң бұрынғыдан терең тыныстап алып былай деді:

	– Мұның есесіне, менің сүйкімдім, сізді махаббат мәселесінде бақыттырақ деседі. Ал мұның бәрі шындық емес пе? Әлде түгелге жуық па?

	– Шынымен-ақ сонша нашар ма?

	Антони даусын ысылдаған сыбырға ұқсас төмендетіп:

	– Менің сүйкімдім, сіздің кішкене ғана көпіршіте көтермелеген дүниелеріңізді мынау жайдары да қарапайым жандардың алдында әшкерелеп жатпайын, – деп ол жасырын құпия сөз айтып тұрғандай соңғы келушілерді көзімен ымдады; – олардың кінәсіз ләзаттарын бүлдірмей-ақ қоялық. Сіз бен біз мұның бәрінің де барып тұрған шимай екенін жақсы білеміз. А-алы-ысырақ кетейік, әйтпесе білгіштердің құлақтары сарсылар. Мен осында жақындау бір жерде ішімдік беретін орынды білемін. Сонда барайық та сіздің басқа да ж-жеңістеріңіз туралы әңгімелесейік.

	Менің жерге түсуіме өткен күндерден жеткен осы бір дауыс керек болып тұр екен. Осынау дулы да шулы күндер бойына басыма үйіп-төккен орынды-орынсыз мадақ сөздер ұзына жол бойына әр шақырым сайын емендердің арасына іліп тастаған жарнама тақталарының кісіні әбден жалықтырғанша қонақ үйдің атауын қайталай-қайталай әбден мезі ғып, сенің қалай да сонда тоқтауыңның қажет екенін есіңе сала беретіні, сонан соң жолсоқты болып, үстіңді шаң басқан соң амалсыздан жол шетінде жазулы тұрған сол қонақ үйге еріксіз бұрылып, тоқтауыңа тура келетіні және сенің шаршап-шалдығуыңа атауы алғаш көрінгеннен бастап, қайталай беруі әбден жүйкеңнің жұқаруына сол жарнамалардың өзінің-ақ себепші болғанын сезінуің сияқты дүние еді.

	Антони мені қайдағы бір шолақ көшелермен сырт көріністерінің өзі күдікті кітап дүкендері мен дәріханалардың жандарынан өтіп, маңдайшасына көк бояумен: “Көгілдір Грот. Тек клуб мүшелерінің кірулеріне рұқсат етіледі” деп жазылған есіктің алдына келіп тоқтадық.

	– Бұл сіздің осал тұсыңыз емес, менің сүйкімдім, оның есесіне еш күмәнданбаңыз, бұл – менің осал тұсым. Бірақ сіз өзіңіздің осал тұсыңызға бүтін бір күнді арнадыңыз ғой.

	Мысықтың иісі аңқып тұрған сыртқы есіктен кірген соң төмен қарай түскен кезде шылым мен вискидің иісі мүңк ете қалды, бір жақтан радионың даусы естіледі.

	– Маған бұл мекен-жайды Бефсюр-ля-Туадағы бір кір қожалақ шал көрсеткен. Сонысы үшін оған әбден ризамын. Англияда көптен бері болмаппын, ал осыған ұқсайтын әдемі орындардың ғұмырлары қысқа. Мен мұнда кеше кешкілік қана алғаш болған едім, бүгін өзімді үйіме келгендей сезініп тұрмын. Қайырлы кеш, Сирил.

	– А, Тони, оралдыңыз ба? – деп сауда дүкеншесінде тұрған жас жігіт сәлемдесті.

	– Стақандарымызды толтырып алып, бір түкпірге барып отырайық. Сіздің есіңізде болсын, менің сүйкімдім, сіз де мұнда қолапайсыз құбылыс-ақ қарға екеніңізді ұ-ұ-мытпаңыз, мен де “Брэттаға” барсам сондай боламын.

	Бар ашық көк бояумен боялыпты; еденге көгілдір линолеум төселіпті. Қабырғалар мен төбеге жылтыр қағаздан қиылған балық сұлбалары қалай болса, солай жапсырылыпты. Бірнеше жас жігіт дүкеншенің жақтау ағашына сүйеніп, ішімдік ішіп тұрды, енді біреулері тиын тастап ойнайтын автоматтардың жанында ойынға кірісіпті, оларды беті жылтырап, ішкіліктен тозғандай егделеу біреу бақылап тұр. Автоматтың жанында отырған жас жігіттердің күлкісі естіледі, сонан соң аузында сағызы бар біреуі біздің үстелге келді.

	– Сенің досыңның менімен билегісі келмей ме? – деп сұрады ол.

	– Жоқ, Том, билегісі келмейді және мен саған әзірге коньяк та сатып әпермеймін. Бұл өзі нағыз елдің аузындағыны тартып жейтін көргенсізіңіздің өзі, менің сүйкімдім.

	– Қане, – дедім мен олардың тіршіліктеріне мүлде көңіл аудармаған кісі сияқты. – Осынау жылдар ішінде не істеп, не қойдың?

	– Менің сүйкімдім, бұл жерге біз сіздің не істеп, не қойғаныңыз жөнінде әңгімелесу үшін келіп отырмыз. Мен сізден көп көз жаза қойған жоқпын, менің сүйкімдім. Ескі достыққа адалмын, содан да осынау жылдар ішінде сізді назарда ұстадым. – Ол әңгімесін жалғастыра берді, көгілдір қабырғалары бар, барменімен қоса, тоқылған көгілдір кресло. Тиынмен ойнайтын автомат, граммофон, көгілдір линолеумнің үстінде румба136 биін билеп жүрген екі жеткіншек, ойын автоматтары жанындағы жырқ-жырқ күлген жастар, стақанын ұстап, бізге қарсы бұрышта отырған көгілдір бет, жылтыр өңді мырза – осынау кісі аярлықтай ішкілік орны көз алдымда шым батқандай жоғалып, мен тағы да Оксфордтағы жебе пішіндес тормен торланған терезесінен Христиан шіркеуі колледжінің жап-жасыл ауласы көрініп тұрар үйде отырғандаймын. – Мен сіздің алғашқы көрмеңізде болдым, – деп сөзін жалғастырды Антони, – мен оның әдемі екенін көрдім. Онда Марчмейн-хаусты көрдім, нағыз ағылшындық, өте жөндем, тіпті таңғаларлықтай. “Чарльз бірдеңе бітірген екен, – дедім өзіме-өзім, – ол алдына мақсат етіп қойған дүниелердің, және оның қабілеті жетерлік дүниелердің бәрі емес, әрине.

	Шыны керек, менің сүйкімдім, сол жолы-ақ менде азын-аулақ күдік пайда болған. Сіздің кескіндемелеріңізде әйтеуір бір мәрттік мінез бар. Қалай болғанда да “Чарльз тамаша, таңғаларлық дүниелер тудырды. Әрі қарай нендей дүниелер тудырарын көреміз” дегенмін өзіме-өзім.

	Одан әрі қарай менің қолыма сіздің “Ауыл және шалғай өлкелердегі сәулет өнері” деген өте әдемі альбомыңыз түсті. Ұмытпасам, осылай аталады-ау деймін. Тағы да сыртқы әсер. “Бұл менің талғамымдағы дүниелер емес, – деп ойладым, – бұл асып кеткен ағылшынданған өнер”. Мен, өзіңіз байқағандай, көбіне көз тартарлық дүниелерге басымдық беретін адаммын. Сеньнің137 көне тәсілмен өрілгенін, қиыр қосылған сэндвичті138 алхордың күміс түстісін, теннис ойынына киетін киім сияқты бірдеңелерді үстіне іле салатын емес, немесе Джейн Остин сияқты, м-мисс М-митфорд сияқтылар емес, бұлар – маған лайық болмайды, нағыз ағылшын қыз-келіншектерін ұнатамын. Сонда, қымбатты Чарльз, шын мойындайыншы, көңілім толмай қалды. “Мен ғой латын боп туған егде жанмын, – деп ойладым, – ал Чарльз (мен бұл жерде сіздің тек өнеріңіз туралы айтып отырмын, менің сүйкімдім) – бұл жеңіл гүлді матадан көйлек киген деревняның бойжеткені.”

	Сіз енді менің түскі ас ішіп отырған кезімде жұрттың бәрінің тек сіздің көрмеңіз туралы әңгіме етіп отырғанда қалай толқығанымды елестетіп көріңізші. Бүгін шешемнің құрбысы, егде тартып қалған мисс Стьювесант Оглендер деген кісінің – ол сіздің де танысыңыз болып шықты, менің сүйкімдім, – үйінде түстенгенмін. Бұл и ауыздау, шайпаулау қатынмен сіз әмпей-жәмпей таныс болады деп ойламаған едім. Онда отырғандардың бәрі де сіздің де көрме туралы емес, сіздің өзіңіз туралы – сіздің бостандыққа қалай шыққаныңыз, менің сүйкімдім, тропикаға қалай аттанып, Гоген дегендерге, Рембо дегендерге ұқсап баққыңыз келгені туралы әңгімеледі. Менің кәрі жүрегімнің қалай дүрсілдеп кеткенін елестете аласыз ба?

	“Байғұс Селия, – деді олар, – ол күйеуі үшін қанша тірлік істемеді?”, “Бәрі үшін де ол әйеліне қарыздар. Бұл сұмдық.” “Джулиямен де, – деді олар. – Америкада ол басынан кешкен оқиғадан кейін.” “Ол қайтадан Рекс келе жатқанда.”

	“Ал жарайды, картиналар ше? – дедім мен. – Маған суреттерім туралы айтыңызшы”

	“Аһ, иә, – деді ол. – Картиналар бір түрлілеу”, “Мүлде басқа тәсілмен істелген сияқты”, “Қандай күш”, “Қандай жабайылық”, “Мен оларды жөндем дүниелер дей алман” – деп мәлімдеді мисс Оглендер.”

	Менің сүйкімдім, орнымда сәл шыдап отыруға шамам әрең жетті. Үйден жүгіре шығып, таксиді тоқтақан бойда: “Мені Чарльздің жөндем емес картиналары қойылған көрмеге апарыңызшы”, – деп айғайлағым келді. Шынында тездетіп жетсем, бірақ түстен кейін галерея анау бір сұрықсыз шляпа киген ақылдан жұрдай әйелдерге лықа толып кетіпті, сондықтан кетіп қалдым да осында келіп, Сирилмен, Томмен бірге және ана бір майдан жүре алмайтын кісімен бірге дем алдым.

	Қайтадан уақытыңыз уақыт – сағат бес кезінде қазір нелерді көрер екенмін дейтін сұмдық толқу үстінде оралғанмын. Менің көргендерім, менің сүйкімдім, өзімді өте ақылмен әрі нар тәуекелмен қылжақ қылыпты. Бұл маған әншейін қызық үшін өзіне сақал жапсырып алатын Себастьянды есіме түсірді. Менің алдымда, сүйкімдім, жолбарыс терісін жамылған баяғы әсерлілік, қарапайым да ағылшындық май жаққандай әсерлілік тұрды.

	– Сіз мүлде дұрыс айтасыз, – дедім мен.

	– Менің сүйкімдім, әрине мен дұрыс айтамын. Мен бұдан көп жыл бұрын да дұрыс айтқанмын – мұның өзі көп уақыт бұрын болғанын, бақытымызға орай, сіздің де, менің де сыртқы түр-тұрпатымызға қарап айта алмасақ керек, – сол кезде сізді сақтандырғаным есіңізде ме? Мен сізді өзіммен бірге кешкі тамаққа шақырып, сонда үстел басында отырып, тым әсершілдіктен сақтандырғанмын. Менің ерекше сізге ескертуім Флайттар әулетіне байланысты болатын. Әсершілдік – бұл ағылшындардың ұлттық дерті. Осынау сұрқай аралдарға ғана жайылған дерт. Әсершілдік деген тиіп кеткен жеріне дақ қалдырып, бәрін де құртады. Ол махаббатты да, өнерді де құртады, менің сүйкімдім, сені де құртқан-ау деп қорқамын...

	Біздің үстеліміздің жанына Том дейтін лақап есімді жігіт тағы келді.

	– Тони, сонша қара ниет болмасаңшы, – деді ол. – Маған коньяк сатып әперші.

	Пойыз есіме түсіп, Антониды өзіне өте жағымды топтың ортасына тастап кеттім.

	Перронда вагон-мейрамхананың жанында тұрған кезімде менің чемоданым мен Джулияның чемоданын әкетіп бара жатты, жүкшінің соңынан еріп келе жатқан қызметшінің таныс, көңілсіз түрі көрінді. Джулия кірген кезде вагонның есігі де жабылды, ол үнсіз келіп, маған қарама-қарсы отырды. Мен екі кісіге арналған үстелді иелендім. Бұл өзі өте қолайлы пойыз болатын; ол кешкі асқа дейін жарты сағат қалғанда қозғалып, тамақтанып болғаннан кейін тағы жарты сағат өткен соң біз түсетін станцияға жететін. Ал ол жерге жеткен соң леди Марчмейннің бар кезіндегідей жергілікті саланың пойызына отырмай бізді тосып тұрған автомобильге келдік. Біз Поддингтон вокзалынан шыққан кезде қараңғылық түсе бастаған, қаланың біркелкі жарығы көп ұзамай қала маңы мекендерінің шашыраңқы шамдарын алмастырса, біраздан соң даланың түпсіз қараңғылығына сүңги бастадық.

	– Маған екеуіміз көп күндер бойы көріспеген сияқтымыз, – дедім мен.

	– Алты-ақ сағат болды, ал кеше кешке дейін бірге болдық, – деді ол

	– Сұмдық ауыр күн болды: келушілердің тобыры, сыншылар, Кларенсылар, Маргодағы түскі ас және галерея жабылардың алдында жарты сағат бұрын ғана гомосексуалшылардың139 барында өте әділ сын-сөгістерін есту... Селия бізді білетін сияқты.

	– Онда тұрған не бар? Әйтеуір бір білуі керек қой.

	– Меніңше, бүкіл Лондон білетін сияқты. Мені барға шақырған танысым шетелден оралғанымызға бір тәулік өтпей жатып-ақ естіпті.

	– Бәрі де құрып кетсінші.

	– Рекс ше?

	– А Рексті жоққа сана, – деді Джулия. – Ондай адам жоқ.

	Пойыз бізді қараңғылықты қақ жарып әкеле жатты140; үстелде жатқан пышақтар мен шанышқылар сылдырлады; стақандардағы джин мен вермут беттеріндегі қаралтқым шеңберлер бірде ыдыстардың бүйірлеріне шашырай соғылса, бірде қайтадан шеңбер жасап, вагонның қозғалысына еріп дірілдейді; бүкіл ауыр күн артта қалды. Джулия шляпасын шешіп, жоғары жағында тұрған торға лақтырды да өзінің түн түстес қап-қара шашын сілкіп, бәрінен де құтылғандай жеңілдей тыныс алды, бұл тыныс алуын – жастыққа қисаяр алдындағы, немесе каминдегі сөніп бара жатқан оттың қарауытқан күліне қарап отырып, немесе аспандағы жұлдыздар мен жапырақтарынан айырылған ағаштар көрініп тұру үшін шалқасынан ашылған терезеге қарап тұрып тыныстауға ұқсатуға болар еді.

	* * *

	– Дәл бір баяғы кездегідей бізбен бірге болғаның қандай ғажап болды, Чарльз.

	“Дәл бір бұрынғы кездердегідей”, – деп ойладым.

	Қырыққа келіп қалған Рекстің жүзінде мұңның ізі байқалады, жүйкесі ауырған кісідей беті алаулайды, канадалық сөз мақамын тастапты, оның есесіне бәрі де жақын достарындай қарлығыңқы үнмен дауыстай сөйледі; басқалардан даусын қаттырақ шығару үшін үнемі тамағын кенейді; айналасындағы жұрттың бәрі де жастық шақпен қоштасқан соң сөз тосып сөйлеуді, тыңдап, жауап қайтара білуді үйренуге уақыттарын кетірмей, оның есесіне уақыттарын ерік-жігердің тиын ақшасы сияқты қуанышсыз, мақсатсыз кеңірдек кере күлетін күлкіге ғана арнап жүргендей.

	Оның жарты дюжинадай141 достары енді Гобеленді залға жиналатын болыпты: олар – саясаткерлер, қырықтың қырқасынан асып кеткен, шаштары түсіңкіреп, бас сақинасы ауруына бейім тұрған “жас консерваторлар”, біреуі зиялылық мақамын меңгеріп қалған шахтерлардан шыққан социалист, оның езуіндегі шылымы нық тұрғанмен, стақан ұстаған қолының дірілдеуі сойқан; басқасынан жасы да егделеу әрі өзгелердің оған тіл қату ерекшелігіне қарағанда, ауқатты болар деп түйін жасайтындай қаржыгер; отырғандардың ішіндегі ең үнсіздікті сақтап отырған және ортадағы жалғыз әйелді тұнжырай қарап, көзімен ішіп-жеп отырған газеттен келген ғашық бейнелі фельетоншы; ал сол Гризель атандырып отырған, әрқайсысының-ақ көкейлерінің түкпірлерінде ол әйелден деген бір қорқыныштары байқалатын, бәрінен де хабардар, жылпос – міне осылар.

	Олардың барлығы да, тіпті Гризельдің өзі де Джулиядан сескенетіндей. Джулия бәрімен амандасып, үйде болмағандықтан оларды қарсы ала алмағаны үшін кешірім сұрады, алайда оның дауыс ырғағы қатқылдау естілді ме, бәрі де үнсіз отырып қалған. Содан кейін ол мені ертіп әкеліп, каминнің алдына жайғастық, сол кезде ду-ду әңгіме тың екпінмен қыза түскен және дәл төбемізден ұзақ уақыт бойы сөз толқыны буырқанып жатты.

	– Иә, ол оған тіпті ертең-ақ үйленіп, оны ханша ете қойсын!

	– Қазан айында-ақ біздің сондай мүмкіндігіміз болды ғой. Түсіндіріңіздерші қане, неге ғана біз Италияның флотын Жерорта теңізіне батырып жібермедік? Неге ғана Силезияны жер бетінен жойып жібермедік? Неге барып Пантеллерияға түспедік?

	– Франко – бұл әншейін неміс жансызы. Оны билікке әкеліп қойғандағы мақсаттары Францияны бомбалау үшін өздеріне әуе базасын жасап алу болатын. Енді, қалай айтқанда да, олардың бұл қитұрқы әрекеттері өтпей қалды.

	– Тюдоровтар142 заманынан бері қарайғы кезеңдегі монархияның әбден күшейген тұсы бұл. Халық оны қолдап отыр.

	– Баспасөз де солардың сөзін сөйлейді.

	– Мен де қолдаймын.

	– Жалпы қазір айырылысу дегенге көңіл аударып жатқан кім бар? Қандай жағдайда да қауіп туғыза алмайтын кәрі қыздар ма?

	– Егер ол бұлардың бет перделерін сыпырып алуды ойластырса болды, олар сол сәтінде-ақ, әлгі не... не сияқты тым-тырақай қашып, жоғалар еді.

	– Біз неге каналды жауып тастамадық?

	– Және қажет болмай да қалар еді. Тек қана бір батыл нота...

	– Парламентте кесіп айтар бір сөз...

	– Бір кішігірім демонстрация күші...

	– Бәрібір Франко бүгін болмаса ертең Мароккоға қарай қарасын батырады. Барселоннан жаңа ғана келген біреу айтып еді...

	– ... Форт Бельведерден енді ғана келген бір кісі...

	– ... Палаццо ди Венециядан жаңа ғана келген бір кісі...

	– Біз оларға көрсетсек болды.

	– Болдуинге көрсетсек...

	– Гитлерге көрсетсек..

	– Олардың бұзақы тобына көрсетсек...

	– ... менің елімді, Клайв пен Нельсонның отанын көретін күнге жете алмайтын шығармын...

	– ... Хоукинс пен Дрейктің отаны болған менің елімді...

	– ... Пальмерстонның отанын...

	– Тілеуіңізді бергір, доғарыңызшы, – деді Гризель көңіл толқынына беріліп кеткен бір сәтінде мұның қолының буынын шығарып жібере жаздаған фельетоншыға. – Мен мұныңыздан жан рақатын таба алмаймын ғой.

	– Селияның өнері мен сән үлгілері және Рекстің саясаты мен ақшасының қайсысы сүйкімсіздеу екенін әлі ажырата алмай жүрмін, – дедім мен.

	– Бізге олардың қажеті қанша?

	– О, менің сүйіктім, неге ғана махаббат мені бүкіл әлемді жек көруге итермелейді. Өйткені оның әсері мүлде керісінше болу керек қой. Бүкіл адамдар мен құдайдың өзі өзара келісіп алып, екеуімізге қарсы әрекет жасап жүргендей көрінеді.

	– Шынында да солай.

	– Алайда соларға егескенде екеуіміз де бақыттымыз. Осында, дәл қазіргі сәтте, біз өте бақыттымыз және олар бізге қарсы бірдеңе жасауға мүлде шарасыз, солай ғой?

	– Бүгін түнде, дәл қазір ештеңе жасай алмайды.

	– Бүгін және енді неше түн болмақ?





Үшінші тарау




	– Есіңде ме, – деп сұрады Джулия шешек атқан жөке гүлінің иісі жазғы тымық кешті бояп тұрған бір сәтте, – сол бір теңіз дауылы есіңде ме?

	– Ешкімге бағынбай қойған зілмауыр қола есік.

	– Қағанақ қағазға оралған райхан гүлдері.

	– Сауық кешке жұртты шақырып алып, өзі жоқ болып кеткен мырзаны айтыңызшы.

	– Есіңде ме, бұлт астынан жарқ етіп шыға келіп, біздің сондағы соңғы кешімізге шапағын төккен батар күн? Дәл бүгінгі сияқты жарық болатын.

	Күні бойы ауыр қорғасын бұлт салбырап жерге жатып алған, жаздың ерке жаңбыры ұйтқыған желмен ойнап, терезені қаққанда маған суретін салдыру үшін қимылдамай отырған Джулияның да ойы бөлініп, қылқаламымды бірнеше дүркін қойдым; оның дидарынан жаңаша бір сұлулық пен жаңаша бір нәзіктікті табу үшін суретін сала беруден жалыққан емеспін; ақырында біз күндегіден сәл ертерек жоғары көтерілдік те кешкі тамаққа бару үшін киімімізді ауыстырып, қонақ бөлмеге түскен кезде бүкіл дүние қайта түлегендей болып көрінді – ауыр қара бұлт сейіліп, батар күннің шапағы төгілді, жел тыншып, гүлдеп тұрған жөке бұтақтарын самал баяу тербейді, сол жөке гүлінің хош иісі самшит бұталары мен кебе бастаған тастардың жаңбырдан кейінгі жағымды исімен араласып, айналаны түгелдей алып кеткен. Ескерткіштің ұзарып кеткен көлеңкесі жалғыз аяқ жолдың үстін сызып өтіпті.

	Галереядан баққа арналған қос жастықты алып кеп, субұрқақтың жиегіне қойдым. Мұнда да Джулия ақ шәлілі алтын түстес туникасын143 киіп, ақық тасты жүзікті қолын суға малып, жүзік тасының қырларына шағылып ойнаған күннің сәулесін қызықтап, рақат күй кешіп отырды; оның төбесінен жасыл мүк тауы сияқты болып, тас мүсіндер қарауыта төнсе, субұрқақтан бұрқақтата шашыраған ұсақ тамшыларға күн сәулесі шағылғанда мың-сан от ұшқындары жарқылдағандай әсер береді.

	– ... егер еске алар болсақ, еске алсақ, – деді ол. – Сол күннен бері, біз көріспегелі неше күн болды екен? Жүз күндей бола ма, қалай ойлайсың?

	– Одан аздау.

	– Екі бірдей Рождество144 өтті ғой...

	Осынау бір тіршілікке сыпайылық жасағандай әсер беретін көңілсіз сапар. Біздің әулеттік мекен-жайымыз Баутон, менің немере ағам Джаспердің үйі... Мен өзімнің балалық шағымның өте бір ауыр сәттерін есіме алғандай сыздың лебі есіп тұратын қабырғаларына қарап, бал қарағайлар бұтақтары жауып тұрған дәліз сияқты жолмен жүріп өтемін. Әкей екеуіміз менің немере ағамның машинасында тізе түйістіріп, қатар отырамыз да осы жолдың басында бізді немере ағамның, әпкемнің, Филиппа апайдың, Джаспердің, соңғы жылдары оның әйелі мен балаларының тосып тұратынын білгендіктен, бәлкім қазіргі сәтте менің зайыбым мен балаларым да келіп алды ма екен деген күдікпен Веллингтон алаңына қарай бұрылдық. Осынау жыл сайынғы Рождествода құрбан шалу мерекесі біздің басымызды қосатын; осынау Рождество кезінде үшкілжапырақ пен мәңгі жасыл бұтаның жіңішке бұтақтарынан өрілген мойын дестелер тағынып, мерекелік дәстүрлі дастарқаннан дәм ауыз тиіп, түрлі ойындарға араласып кетер және жергілікті өнерпаздардың бал қарағайлардың астында тұрып шырқаған хорларының әнін тыңдау біз екеуіміз үшін ерекше еді, бір жылдың ішінде не түрлі өсек-аяң жүріп жатса да, өзімізді ерлі-зайыптылар ретінде көрсетіп, еркін жүрдік. “Қалай болғанда да балаларымыз үшін осы жағдайды сақтап қалуымыз қажет”, – дейді зайыбым.

	– Иә, екі Рождество өте шығыпты... Мен сенің артыңнан каприге аттанғаннан бері және жақсы қарым-қатынаста болғаннан бері екі жыл үш күн өте шығыпты.

	– Біздің ең бірінші жазымыз.

	– Есіңде ме, менің Неапольде қалып қойып, екеуіміз таудың жалғызаяқ соқпағында кездесуге келіскеніміз? Соның бәрі де босқа кеткен екен-ау?!

	– Мен виллаға келген соң: “Әке, қонақ үйге кімнің келіп отырғанын тапшы” деймін. Ол: “Білуімше, Чарльз Райдер болса керек”, – деп жауап береді. Мен: “Оны қайдан біле қойдың?” – деп сұрасам, әкем: “Кара Парижден келгенде екеуіңнің бір-бірінсіз жүре алмайтындарың туралы жаңалық айтып келген, – дейді. – Ол жігіттің менің балаларыма деген ықыласы өзгеше болса керек. Несі бар, оны осында ертіп кел. Меніңше, осында орын жеткілікті ғой.”

	– Оның үстіне сенің сары аурумен ауырып қалып, мені жолатпай қойғаның бар еді ғой.

	– Тағы бірде мен қатты тұмауратып қалып, сен келуге қорыққаның бар.

	– Және Рекстің сайлаушыларына қайта-қайта барғаның...

	– Және сенің Лондоннан қашып кететін ұлықтау аптасы. Оған қоса сенің қайын атаңа деген қайырымдылық сапарың. Және де сенің сурет салу үшін Оксфордқа барғаның, салған суретіңнің жұртқа ұнамай қалған жолы ше? Иә, кемінде жүз күн, одан аз болмас.

	– Екі жылдан сәл астам уақыттың жоғалтып алған жүз күні және де салқындық туғызған, сенім көрсетпеген және көңіл қалдырған бірде-бір күн болмапты.

	– Бірде-бір күн.

	Біз үнсіз қалдық; тек қана жөке ағашының бөріктей басына қонып отырған құстар ғана естілер-естілмес, бірақ айқын үнмен сыбырласады, тек бұлақ суы ғана тастан тасқа секіріп, сылдыр қағады.

	Джулия менің төс қалтамнан қол орамалымды алып, қолын сүртті де шылымын тұтатты. Мен естеліктер кезегін еске алудан қауіптеніп едім, алайда бұл жолы екеуіміздің ойларымыз екі бағытқа бет түзеген екен, себебі ол әңгімесін жалғастырған кезде үнінен көңілсіз реңк байқалады:

	– Бұдан әрі ше? Тағы да жүз күн қажет пе?

	– Бүкіл ғұмыр бойы.

	– Мен сенің әйелің болғым келеді, Чарльз.

	– Әрине. Осы сәтте оны неғып есіңе түсірдің?

	– Соғыс, – деді Джулия. – Кеш бата, әлде таң ата, бүгін болмаса, ертең. Мен сенімен бірге тым болмағанда бірнеше күн тыныш өмір сүргім келеді.

	– Ал осы күндеріміздің тыныш өмір болмағаны ма?

	Күн орманнан асып, алыстағы жотаға қарай еңкейе берді; оның бізге қарап тұрған жартастары көлеңкеге көміле бастады, тек төменіректе жатқан көл беті батар күннің шапағымен алаулап жатыр; ұзын-ұзын бойшаң көлеңкелер шалғын шөп өскен алаң бетін сызғылап, үй алдындағы кең де ұзын тас жаптырманы өрмелей бастапты, ал күн сәулесі айналадағы хош иісі аңқыған барша алабажақ дүниені – ағаш жапырақтарын, тастарды және менің жанымдағы әйелдің басын, маған тиістіріп отырған иығын – бәр-бәрін алтын түске бояп тастады.

	– Егер осы болмаса, тыныш өмір деген не сонда?

	– Ол өте көп дүние. – Ол мәнді де маңызды мәселе шешіп отырғандай сөзін жалғады. – Неке деген алғашқы ынтықтықпен жүзеге аса салмайды. Ең әуелі бұрынғы некелер бұзылуға тиісті, екі бірдей неке. Алдымен бәрін де болжалдап, шешіп қою қажет.

	– Жоспар, ажырасу, соғыс – осының бәрі де бүгінгі тамаша кеште!

	– Кейде мен, – деді Джулия, – өткен күндеріміз бен болашағымыз екеуімізді қыспаққа алып, қазіргі күндерімізге бос орын қалдырмай қоятындай сезінемін.

	Осы кезде күнге қарсы баспалдақпен түсіп келе жатқан Уилкокстың сұлбасы көрініп, ол кешкі астың даяр екенін хабарлады.

	* * *

	Өрнекті қонақ бөлмесінің терезе перделері түсіріліп, шырақтарды жарқырата жағып қойыпты.

	– О, үш кісіге ме?

	– Иә, мәртебелім, лорд Брайдсхед жарты сағат бұрын келген. Ол өзінің аз-кем кешігуі мүмкін екенін, сондықтан оны тоспай-ақ тамақтана берулеріңізді өтініп еді.

	– Оның мұнда қашаннан бері болмағанын бір құдайым білсін, – деді Джулия. – Оның Лондонда не істеп, не қойып жүргенін түсіне алмадым.

	Біз ол туралы жиі-жиі әңгімелеп, өзімізше тон пішер едік, түрлі-түрлі қиял-ғажайып болжамдар жасап, бәлкім Брайди өте құпиялы, сыртқа сырын шашпас астыртын жан иесі болар, болмаса жер астынан үңгіп жол салатын, күн көзінен қорқатын және бірнеше айларын жер астында ұзақ ұйқымен өткізетін әлдебір хайуан болар дейтінбіз. Ол өзінің бүкіл егде тіршілігін бүтіндей әрекетсіздікпен өткізеді, оның армия қатарына баруы, парламент мүшелігіне талпынуы, болмаса монастрьға кету туралы айтылған ақыл-кеңестер сол әңгіме күйінде қалып қоятын. Ол туралы жұртқа бір-ақ дүние мәлім-ді, – оның өзі де тақырып таппай жүрген газетшілер оның сіріңке қорапшаларынан коллекция жинайтын ермегі туралы “пэрдің145 сирек ұшырасатын ермегі” дейтін мақаладан кейін ғана белгілі болды. Ол қорапшаларын тақтаға желімдеп, арнайы картотека толтырады, “байлығының” молайғаны сонша, үйінде тақта қойылмаған сау жер қалмаған. Газеттегі мақала о баста оны біршама ыңғайсыздандырғандай болған, алайда кейіндері одан жанына ерекше бір қанағат тауып, бірте-бірте төрткіл дүниенің төрт бұрышындағы өзі сияқты әуесқойлармен хат жазысып, қорапша көшірмелерімен айырбас жасаса бастаған. Оның басқалай бір дүниеге ден қойғандығы туралы тырс еткен мәлімет жоқ. Ол бұрынғыдай Марчмейн аңшыларына басшылық жасап, аптасына бір рет үйіне келіп, олармен бірге аңға шығып тұру дәстүрін бұлжытпай орындар еді, алайда аң аулайтын өрістері кең де қолайлы болғанмен, көршілеріне жоламайтын. Бұл маусымда да ол бұрынғыдай нағыз аңшылық құмарлық дегенді сезінген емес; ешкіммен достасып та көрген жоқ, әпкелеріне келіп, уақытылы сәлем беріп, католиктер жиылып жасайтын ресми қонақасылардан да қалыс қалып көрген жоқ. Брайдсхедте ол бүкіл қоғамдық міндеттерді мүлтіксіз атқаратын, алайда ол мінберге көтерілгенде, банктерде және түрлі-түрлі комитеттердің мәжілістерінде өзімен бірге орынды-орынсыз бірбеткейліктің, жатбауырлықтың бұлыңғыр пікірлерін ала жүретін.

	– Өткен аптада Уондсвортта тікенді сыммен буындырып өлтірілген бір қыздың мәйіті табылыпты дедім ескі бір ойынды еске түсіргендей.

	– Бұл Брайдидің қолынан шыққан іс болмасын. Ол сондай ғой. Біз үстел басына отырғалы ширек сағаттай уақыт өткен соң ақыры ол бізге келіп қосылды-ау, ол өзінің жасыл шөлмек түсті барқыт смокингін Брайдсхедке келгенде үстел басына үнемі үстінен тастамай, өте бір салтанатты түрде енген. Отыз сегіз жасында-ақ оның шашының мейлінше сиреп, түрінің олпы-солпы болып кеткеніне қарап, оған қырық бестің арғы жағындағы жасты берерліктей болыпты.

	– Іһм, – деді ол, – іһм. Екеуің ғана ма едіңдер? Мен Рексті де көрермін деп үміттеніп едім.

	Мен оның мен туралы және менің осында жиі болатындығым туралы не ойлайтынын өзімше елестетіп көруге тырысқанмын; алайда мені осы әулеттің бір мүшесі ретінде қабылдап, мүлде бейжайлық танытқандай көрінді. Өткен екі жылдың ішінде мені сырттай ғана көрсе де маған деген оның достық шырайын тануға болар еді: өткен Рождествода ол маған Мальта рыцарының киімімен түскен суретін жіберсе, содай кейін көп кешікпей-ақ өзінің клубына түскі асқа шақырыпты. Бұл екі әрекетіне де түсінік табуға болады: біріншісінде суреттің өте көп данасына тапсырыс беріп қойып, оларын қайда жіберерін білмесе, екіншісін оның өз клубын ерекше мақтаныш көретіндігімен түсіндіруге болар. Бұл өз салалары бойынша өте көрнекті адамдардың таңданарлықтай бірлестігі еді, олар айына бір рет кездесіп, ақымақ-шалыстау іс-әрекеттері мол ерекше кеш өткізетін; әрқайсыларының бүркеншік есімдері болады – айталық Брайдиді Гранд бауыр дейтін – орденге ұқсас өздерінің арнаулы тапсырыспен гауһардан жасалған белгілері және күртелеріне клубтың ерекше түймелерін тағатын; қонақтарды таныстырудың да аса күрделі рәсімдері болатын; қонақасы желініп болған соң баяндама жасалып, әзіл-қалжың аралас қошемет сөз айтылатын. Клуб мүшелері өздерінің атақты қонақтарының көптігімен мақтанса, Брайдидің достары жоқ болғандықтан, жұртқа біршама танымал болып қалған мені шақыруына тура келген. Тіпті клуб үстелінің басында отырған кезде, Брайдсхедтен ақсүйектік қолапайсыздықтың магниттік өрісі тарылып тұрғанын сезінгендей болдым. Және жұрттың бәрін де шатыстырып, естерінен тандырып тұратындай сол ақсүйектік болмысынан кішкентай ғана көлшік жасап алған Брайдидің өзін сол көлшікте бөрене сияқты жүзіп жүргендей елестеттім.

	Брайди менің дәл қарсыма келіп жайғасып, өзінің қызыл күрең қасқа басын тәлеңкесінің үстіне төндіре берді.

	– Ал Брайди, қандай жаңалығың бар?

	– Менің шынында да біраз жаңалықтарым бар, – деп жауап берді ол. – Алайда, қазір оның асығысы жоқ.

	– Қазір айтшы.

	Ол мұндай әңгімені қызметші-майлайлардың көзінше айтуға болмайды ғой дегенді көзімен сездірді де былай деді:

	– Суреттер қалай, салынып жатыр ма?

	– Иә, анау сіздердегі кеме айлағында ілулі тұрған соңғы суретім ғой.

	– Джулияның портретін сала бастап едім, бүгін күн сәулесі құбылып жұмыс істетпеді.

	– Джулияның портреті дейсіз бе? Мен оны салып болған екен деп едім. Меніңше ол сәулет өнеріне мүлде ұқсамайтын дүние болса керек. Және де одан әлдеқайда күрделі деп білем ғой.

	Әңгіме кезінде ұзақ кідіріс жасайтыны бар, сол тұста оның ақыл-ойы әлденеге тіреліп қалғандай көрінгенмен, әңгімелесіп отырған кісі еріксіз басқа бірдеңеге айнала берген тұста ол сөзін өзі тоқтаған тұстан әрі қарай жалғап кетеді. Қазір де бір минуттан кем емес кідірістен соң былай деді:

	– Бұл дүние әр түрлі заттарға толы ғой.

	– Оған дау бар ма, Брайди?

	– Егер мен суретші болсам, – деді ол, – онда әр суретімді әр түрлі затқа арнар едім. Алайда, міндетті түрде бір әрекет үстіндегі әлгі не сияқты... – Тағы үнсіздік. Қазір не айтар екен деп іштей болжал жасадым. – Үшқыр Голландық сияқты. Атты әскер сияқты? Хелей регатасы146 сияқты? – Макбет сияқты, – деп ол сөйлемін толықтырды. Брайди туралы жанршы-суретші немесе баталист-суретші147 туралы сияқты әлдеқандай жағымсыздау ойлар кимелейді. Оның тал бойында ұнамсыз қылықтары соншалықты мол болғанымен, сырт адам ретінде әрі жас мөлшері белгісіз – бірде бала сияқты аңқау, бірде момақан қарт болып көрінгенмен, мінез-құлқында кісіліктің ұшқындары да жоқ емес болатын: бүгінгі тіршілік жайын ойлап, бас қатырып жатпайды; бірбеткей, дегенінен қайтпайтын және бүкіл болмысқа немқұрайды, бейжай қарайтын қасиеттері, тіпті, құрмет тұтуға әбден лайық еді. Біз оның көп қылығын мазақ етіп, күлкі қылар едік, алайда ол үнемі жүнделе берер жуас түйе емес-ті, кейде қаһарлы да болып кететін.

	Біз бірде Орталық Еуропадағы жағдайды өзімізше талқылап отыр едік, Брайди осынау болымсыз тақырыпты белінен бір-ақ басып, мүлде бөгде сауал тастады:

	– Шешемнің құнды заттары қайда осы?

	– Мынау шешемнен қалған дүние; – деді Джулия. – Және мынау да. Корделия екеуіміз оның барлық жеке заттарын бөліп алғанбыз. Ал әулеттік құнды бұйымдар банкте сақтаулы.

	– Мен оларды көптен көрмеппін – меніңше, солардың маған барлығын көрсеткен жоқсыңдар-ау деймін. Онда нелер бар өзі? Оның ішінде атақты лағыл тастар бар деген сөз есімде қалыпты.

	– Иә, алқа болатын. Шешем оны жиі тағып жүретін, қалайша ол есіңде қалмаған? Және інжу-маржан алқасын да жиі тағып жүретін. Ал біраз заттары көп жылдардан бері банкіде жатыр. Онда бір сүйкімсіздеу жасалған гауһар тасты салпыншақ пен қазіргі кезде ешкім де тағып жүрмейтін гауһар алқаның да бар екенін білемін. Жайша ма?

	– Мен соларды бір көргім келіп еді.

	– Тыңдашы, соларды әкем тағы да кепіл төлемге салып жүрген жоқ па? Ол шынымен қарызға батып қалған жоқ па?

	– Жо-жоқ, мүлде олай емес.

	Брайди асықпай отырып, тамақты тоя ішті. Джулия екеуіміз шырақ жарығымен оған қарсы отырдық. Бір кезде сөйледі-ау, әйтеуір.

	– Егер мен Рекс болғанымда ғой, – ол: “Егер мен Вестминстердің148 епископы болсам ғой”; “Егер мен “Үлкен Батыс” темір жол компаниясының басшысы болсам ғой”, “Егер мен әртіс әйел болсам ғой” деп ол осылардың қай-қайсысына әншейін ойда жоқта қолы жетпей қалған, бір күні ояна келсе өз бейнесінде жатқан кісі сияқты әңгімелерді жиі айтатын әдетін тағы қайталады, – егер мен Рекс болғанымда ғой, онда өз сайлаушыларымның ортасына барып тұрған болар едім.

	Рекс бұл жерден шалғайда тұрғанымның арқасында аптаның төрт жұмыс күнін үнемдеймін дейді.

	– Оның мұнда бүгін болмағаны өкінішті-ақ. Мен оған аса маңызды бір мәселені айтқым келіп еді.

	– Брайди, бәрін де құпиялап, ішіңе сақтай бермей, мәселенің мәнін бізге де тезірек айтсаңшы.

	Ол тағы да қызметші-малайларды куә ғып айтуға болмайды дегенді көзімен білдірді.

	Кейінірек үстел үстіне портвейн қойылған кезде үшеуіміз ғана қалдық. Джулия былай деді:

	– Мен сенің маңызды мәселеңді естігенше кетуді ойламаймын да.

	– Ал жақсы онда, – деп ол орындығына шалқая отырып, қолындағы шарап құйылған стақанына тесірейе қарады. – Мұны сендер әрі кетсе дүйсенбіге дейін газет бетіне жарқырата жазғанынан-ақ оқып-білер едіңіздер. Мен үйленбекшімін. Бұл сені қуанышқа бөлейді деп үміттенемін.

	– Брайди, қалай? Қандай керемет... Кімге сонда?

	– Сен оны танымайсың.

	– Өзі былай әдемі ме?

	– Оны әдемі деуге келе қоймас деп ойлаймын. Сүйкімді – мінеки оған дәл келетін анықтауыш сөз. Денелі әйел

	– Етжеңді ме сонда?

	– Жоқ, денелі. Оның тегі Маспрэт, мисс Маспрэт, есімі Берил болады. Мен онымен көптен бері таныспын, өткен жылға дейін күйеуі бар болатын, қазір жесір. Күлетіндей не бар екен мұнда?

	– Кешір, Брайди. Әрине, ештеңе жоқ. Әншейін бәрі де ойламаған жерде болған соң. Жасы... өзіңмен мөлшерлес пе?

	– Иә, шамасы, менімен мөлшерлес-ау деп ойлаймын. Оның үш баласы бар, үлкен ұлы биыл Эмбфортқа түскен. Оларды қысылып-қымтырылып тұрып жатыр деуге болады.

	– Бірақ, Брайди-ау, оны сен қайдан тауып алып жүрсің?

	– Оның күйеуі адмирал Маспрэт марқұм да шырпының қорабын жинайтын еді, – деп өте бір байсалдылықпен жауап берді.

	Джулияның күлкіден қысылып әрең отырғаны анық еді, дегенмен ол өзін барынша салмақты ұстауға тырысып, былай деді:

	– Бірақ сен сіріңке қорапшалары үшін үйленбейтін боларсың?

	– Жо-жоқ, оның барлық коллекциясы Фалмут қалалық кітапханасының меншігіне берілген. Мен осынау әйелді жан-тәніммен жақсы көремін. Тіршілігінің барша қиыншылығына қарамай-ақ көңілді қалпын өзгерткен жоқ, театрды жақсы көреді. Ол әуесқой актерлердің католиктік гильдиямен149 қарым-қатынас жасап тұрады.

	– А әкем біле ме?

	– Мен бүгін оның шешімімді құптаған хатын алып отырмын. Ол көптен бері-ақ үйленуімнің қажеттігін айтып жүрген.

	Джулия екеуіміздің басымызға осы кісіге деген таңырқаушылық пен әуейі әуестікке босқа ерік беріп қоймадық па деген ой бір мезгілде келгендей, ешқандай әзіл-қалжыңсыз оны шын жүректен құттықтадық.

	– Рахмет, – деді ол. – Рахмет сіздерге. Мен өзімді бақытты жанмын деп ойлаймын.

	– А біз енді ол кісімен қашан танысамыз? Шынында ол кісіні алып келуіңіз керек еді.

	Брайди жауап берген жоқ; шарабын ұрттап қойып, әдемі бір қиял жетегіне беріліп отырғандай.

	– Брайди, – деді Джулия, – кәрі көртышқан-ау, мұнда неге ертіп келмегеніңді айтып, бізге мейірімділік көрсетші?

	– Олай ету дұрыс болмас еді, біле-білсеңдер.

	– Ал неге сонда? Мен онымен танысқанша шыдамай өліп кетердей болып тұрмын. Кел, қазір-ақ телефон соғып, шақырып алайық. Дәл осындай кезде оны жалғыз қалдырсақ, бізді өте бір қызық адамдар деп ойлап қалар.

	– Оның жанында балалары бар, – деді Брайдсхед. – Оның үстіне, сіздер шындығында қызық адамдарсыз ғой, рас емес пе?

	– Сен нені айтып отырсың?

	Брайдсхед басын көтеріп, қарындасының көзіне маңғаздана тура қарап отырып, бұрыннан әңгіме ғып отырғандай, тың сүрлеуге бұрылды:

	– Дәл қазіргі жағдайда мен оны мұнда шақыра алмаймын. Ұят болады. Түптеп келгенде, мен бұл үйде тұрып жатқан ғана кісімін. Қазір, білгілеріңіз келсе үйдің иесі Рекс. Мұнда не болып, не қойып жатқаны оның өз шаруасы. Алайда Берилді мұнда әкеле алмаймын.

	– Мен сені түсінбей отырмын, – деп Джулия қатқылдау тіл қатты. Мен оның жүзіне қарап едім жаңағы әзіл айтып, көңілді отырған түрдің ізі де қалмапты; одан алаңдаушылықты, тіпті үрейленушілікті байқауға болар еді. – Рекс екеуіміздің де оны осынан көргіміз келетіні түсінікті емес пе?

	– Иә, иә, мен оған күмәнданбаймын. Қиналып тұрғаным мүлде басқа мәселе ғой. – Ол шарабын таусып ішті де стақанын қайтадан толтырып, графинді маған қарай жылжытып қойды. – Байқайсың ба, Берил – католиктік қатаң ережені ұстанған, онысын түрлі наным-сенімдермен әбден орнықтырып алған, орташа таптан шыққан әйел Мен оны мұнда алып келе алмаймын. Мен үшін сенің кіммен тұруды жөн санайтыныңның – күнәлі болып, Рекспен тұрасың ба, әлде Чарльзбен, болмаса екеуімен де тұрасың ба – ешқандай мән-маңызы жоқ. Мен сіздердің ішкі мәселелеріңіздің ұңғыл-шұңғылына мән берген жан емеспін, алайда Берил қандай жағдай болмасын сенің қонағың болуға ешқашан келіспейді.

	Джулия орнынан тұрды.

	– Сен – үрлеп қойған есексің... – деп сөзінің қалғанын ішіне жұтып, есікке қарай беттеді.

	Мен ең әуелі оны күлкі қысқан шығар деп ойлап едім, алайда есікті ашқан кезде оның көзіндегі жасты көріп, шошып қалдым. Менің мұндайда не істеуім керек еді? Ол бөлмеден шығып бара жатып, мен отырған жаққа назарын да аударған жоқ.

	– Менің әңгімемнің негізіне қарап, – деді Брайдсхед ештеңе болмағандай әңгімесін жалғастырып, – бұл некені есепке құрған неке деген пікірдің тууы да мүмкін. Берил үшін ештеңе дей алмаспын, дегенмен де менің материалдық тұрғыдан қамсыздығым, оған әсер етуі де әбден мүмкін. Мұны оның өзі де мойындады. Алайда, мен жағынан, мұны мен атап тұрып айтайын, оған шын ынтаммен беріліп кеткенімді айтқым келеді.

	– Брайди, Джулияны осынша қорлап, ренжітуге қалай дәтіңіз барды?

	– Ол соншалықты шамданып-шамырқанардай ештеңе де айта қойған жоқпын. Мен жай ғана оның өзі жақсы білетін мәселені ғана айтып өттім.

	* * *

	Кітапханада ол болмай шықты, жоғары көтеріліп, бөлмесінің есігін ашып едім, онда да ешкім болмады. Ол қазір келер деген оймен әсемденетін үстелінің жанына барып тостым. Террастан өтіп, қараңғылыққа сіңіп жатқан ашық тұрған терезеден түскен сәуле жарығымен сұрғылт тас үстінен аппақ көйлек киген адам сұлбасы көрініп қалды. Салқын лебімен жан рақатын сыйлайтындықтан әр кездері өзіміз барып, жиі отыратын субұрқаққа қарай бара жатқандай көрінді. Қараңғылық қоюланып қалған. Мен оны бір қараңғы бұрыштағы, хауыздың айналасына жағалай өсірілген самшит бұталарының жанына қойылған орындықта отырған жерінен таптым. Мен оны құшақтап едім, ол басын жүрегімнің тұсына қойды.

	– Бұл жер саған салқын емес пе?

	Ол жауап қатқан жоқ, денесін денеме жабыстыра түсіп еді, қос иығы дірілдеп тұр екен.

	– Айналайын-ау, ол не қылғаның? Ол сөзді жүрегіңе сонша жақын қабылдағаның не? Аспан патшасы жарата салған есуастың сөзінің қаншалықты мән-маңызы бар еді?

	– Мен бұл сөзді көңіліме алып қалдым. Күтпеген әңгіме болған соң. Тек маған күле көрмеші. Екеуіміздің қол ұстасып қатар жүрген бүкіл бір өмірдей көрінетін екі жылдан астам уақыттан бері оның дәл осылайша абыржығанын көрмеппін және оны жұбатудың амалын таппай дал болдым.

	– Сенімен бұлайша сөйлесуге оның қалай батылы барды? – дедім мен. – Сезімсіз есуас... – Бірақ бұл сөз де оның болмысына берілген нақты баға емес.

	– Жоқ, – деп жауап берді ол. – Мәселе онда емес. Ол дұрыс айтады. Бұлар, Брайди және оның анау жесірі бәрін де біледі, олар үшін бәрі де ақ қағазға мөлдіретіп отырып жазылып қойылған, бір пенс төлеп, кез келген шіркеуден сатып алуларына болады. Онда бір пенниге150 қағазға жазылып қойылған түрлі деректерді сатып алуға болады, тек мінәжат етер жерде қолында еден жуатын таяғы бар кемпір мен қасірет әулеті алдына әкеліп шырағдан жағып жүретін қыздар болмаса сенің ақша төлеген-төлемейтініңді де байқайтын жан болмайды. Бір пенниіңді жәшікке таста да, тіпті тастамасаң да болады, трактатты151 алып кете бер. Әнеки сонда бәрі де ап-айқын жазылған.

	– Бір ғана жадағай, алайда кісі өлтірердей, бүкіл өмірінің мән-маңызына татитындай жалғыз ауыз сөз.

	“Өз күнәңмен бірге өмір сүру” – бұл мен өткенде Америкаға кетіп қалғаным сияқты қолайсыз әрекет жасау емес: қолайсыз әрекеттің қолайсыз екенін білу, оны қайтадан қайталамай, оны мүлде ұмыту – міне бұл оңды әрекет. Жоқ, бұл жерде әңгіме басқада. Пенс бұл үшін төленген жоқ. Өйткені онда бәрін де маржандай тізіп жазып қойған.

	“Өз күнәңмен бірге өмір сүру” – үнемі, бұлжымас, бүкіл дүниеден оңаша, тұмшаланып өскен делқұлы-бала сияқты өзгеріссіз өз күнәңмен бірге өмір кешу... Байғұс Джулия, – дейді ол, – ол ешқайда да кетпейді. Ол өзінің күнәсін әлдилеп отыруы керек. Оның туған бетте-ақ шетінеп кетпегені өкінішті, дейді ол, – денсаулығы мұндай жақсы болар ма? Мұндай сәбилер үнемі мықты болады. Ал Джулия болса өзінің сол жарыместі күнәсін бағып-қағып жүр”.

	Мен ойладым: “Бұл ғой осыдан бірер сағат бұрын ғана батар күннің шапағымен жүзігінің тастарын суға малған саусағында ойнатып, ең бақытты күндерін санап отырған еді; енді міне күннің алғашқы көмескі сәулесі астында, ең соңғы тынысы таусылған тұста уайым-мұңның құшағында отырысы мынау. Өрнекті қонақ бөлмесінде отырған кезімізде бізге не болды? Жаққан шырақтардың жарығының астында отырған біздерге қандай уайымның көлеңкесі түсті? Соншалықты дөрекі екі сөз тізбегі мен бір ғана шолақ сөйлем”.

	Ол өзіне келе алмай тұр еді; оның кеудеме сүйеп тұрған аузынан жеке сөздері мен сөйлемдері бірде тұншыға, құмыға естілсе, бірде азапты ойдан ашынғандай жарқын-жарқын естіліп тұрды:

	– Өткен күндер мен болашақ; темекі түтініне көміліп жүріп, трик-трак сүйек ойынының тақта үстіне сарт-сұрт соғылған үнін естіп жүріп, “сирек кездесетін” ерім үстел басында отырған сәтінде олардың тостақтарына шарап құя жүріп, өзімнің жан дүнием шала-жансар күйде жүргенде де оның әлі дүниеге келмеген ұрпағын көтеріп жүріп жақсы жар болуға тырысқан жылдарым, сонан соң мұның бәрін де санамнан сызып татсап, бәрін де ұмытуға ұмтылған, одан өзіңді тауып алып, сенімен өткізген екі жылым, сенімен бірге елестетер бүкіл болашағым, немесе сенсіз өткізер келер шақ, қауіп боп төніп келе жатқан соғыс үрейі, ең соңында заманақырдай – күйді арқалау.

	Күтушіміз Хокинс каминнің алдында отырып алып, әлдененені тігіп отырған. Әулие Жүрек алдында шырақ жанып тұрған бөлмеден сонау тым алыста қалған балалық шақтан үндер құлаққа жетеді. Біз, Корделия екеуіміз жексенбі сайын түскі тамақ алдында шешемнің бөлмесінде катехезиспен айналысып отырар едік. Шешем бетіне қара шілтер бетпердесін жауып алып, шіркеуге барып, менің күнәмді жеңілдету үшін иіліп-бүгіліп мінәжат ететін. Шешем сол менің күнәмді көтерген күйі мұржалар әлі түтінін бұрқыратпай тұрған алаң-елеңде Лондон көшесіне шығып, адамдары шыға қоймаған, сүт сатушылардың аттары ғана тұрған жаяу жол жиектерімен жүріп келе жатып, өзін жегідей жеп жүрген қайырымсыз дертінен емес, менің күнәм үшін ажалын табады.

	Ол үшін ажалын қарсы алған шешем; қол-аяғы бөренеге шегеленген Христостың ол үшін ажалды қарсы алуы; балалар бөлмесіндегі менің кереуетімнің бас жағында ілулі тұрған Христос; Фарм-ститтегі қараңғы бөлмедегі балауызданған линолеумда ұзақ жылдар бойында ілулі тұрған Христос; жалғыз кемпір ғана еден жуғыш таяқшаға ілген шүберекпен шаңын сүртетін және жалғыз ғана шырақтың өлеусіреген сәулесі алакөлеңкелеп көрсететін қараңғы шіркеу ішінде ілулі тұрған Христос; ми қайнатар ыстықта барлық тобырларға, солдаттарға жоғарыдан қарап ілулі тұрған; қарақшылардың жанашырлық лебіздері мен кейбір еріндерден шығар әр түрлі әңгімелерден басқа ештеңе күтпейтін; мәңгілікке ілінген; табыттың ызғарлы суығы да, тас тақтаны жапқан қабырдың жамылғысы да, қараңғы үңгірге жағылған майдың хош иісі де емес – тек қана тал түсте түскен күн сәулесі мен сырт киіміне барып тиген тағдырдың таяғындай соққы үні ғана...

	Қайтар жол жоқ; қақпалар тарс жабылған; қабырғаларды жағалай отырған періштелер мен әулиелер. Қуылып шығарылған, лақтырылып тасталған іріп-шірігендер; бетінде қызыл қорасанның дағы бар, түн баласы қоқыстарды ақтармалап, тінткілейтін, бірдеңе тауып алса бір керегіме жарар деп жан дорбасына салып алатын қарт қолындағы аса таяғын ұстап жақындаса болды басқалар одан жирене қашады.

	Жансыз, жаңа туған сәби сияқты есімі де жоқ жанды орап-шымқап алып, көтере жөнелгенде мен оны көре де алмай қалдым...

	Ол жылап отырып сөйледі, сөйлеп отырып жылады, біраз айтып-айтып алып, үнсіз қалды. Мен оған ешқандай көмек көрсете алмадым; одан мүлде алыста едім; менің алақаным оның күміс түсті туникасының сыртынан құшақтап келе жатты салқындап қалғандай; жанарлары құрғақ еді; ол қараңғыда бетін кеудеме тосады, ал менің жаным болса осыдан көп жыл бұрын станциядан келе жатқан кезде оған темекісін тұтатып берген кезімдегідей, болмаса ол бір маңда жүргенде мен біраз жылдар әулие әкейдің үйінде тұрғандағы уақыттағыдай, немесе америкалық джунглиде жүргендегі тұсымдағыдай тым шалғайда, тым алыста еді.

	Көздің жасын сөз тудырмақ; біраз үнсіз қалған соң ол жылағанын да қойды. Ол менен ығысып, бойын тіктеді, қол орамалымды алып, сүртінде де орнынан тұрды.

	– Иә, – деді ол өзінің кәдімгі дерліктей даусын қайта тауып, – Брайди, әрине, ойда жоқтағы бір сұмдықты шығарудың шебері ғой.

	Мен онымен бірге үйге кіріп, оның бөлмесіне келдік. Ол айна алдына барып отырды.

	– Жаңа ғана бұрқ-сарқ ашуланып алғанымды қосқанда тіпті сонша жаман ештеңе жоқ, – деді ол. Қос жанарында табиғи емес жарқыл бар еді, әрі ересен үлкейіп кеткендей көрінді, ал бойжеткен шағында қызғылт рең беретін бояу жағатын бетінің ұшында қос қызғылт дақ байқалады. Әйтпесе жүзі аппақ болып тұр еді.

	– Ашушаң әйелдің түрі тұмау қатты тиген адамдікіне ұқсайды. Ал сенің төменге түсеріңде жейдеңді ауыстыруың қажет, көздің жасымен, помадамен былғанып қалыпты.

	– Ал біз төменге түсеміз бе?

	– Міндетті түрде. Байғұс Брайдиді қалыңдығын атастырған күні жалғыз қалдыра алмаймыз ғой.

	Мен оған қайтадан кіргенде ол былай деді:

	– Осынау сұмдық оқиға үшін кешір мені, Чарльз. Өзіме не болып, не қойғанын саған түсіндіре алмайын.

	Брайдсхед кітапханада екен. Ол темекісін бұрқыратып, монтиып қана қилы-қилы оқиғалы роман оқып отырды.

	– Бақта жақсы ма екен? – деп сұрады ол. – Сіздердің қыдыратындарыңызды білгенде мен де барар едім.

	– Біраз салқындау екен.

	– Бұл жерден Рексті қысылдырып-қымтырылдырғаным үшін қиындық туғызбаған болармын деп үміттенемін. Түсінесіздер ме, үш баламен Бартон-стритте бізге тым тарлау болатын сияқты. Оның үстіне Берил қала сыртында тұрғанды ұнатады. Әкем өзінің хатында осынау иелікті түгелдей өз атыма көшіріп алуды ұсыныпты.

	Джулияның қонағы ретінде Брайдсхедке алғаш келген күні маған Рекстің былай дегені есіме түсті:

	– Мұндай жағдай мені жан-жақты қанағаттандырады. – Кездескен сәттегі оның алғашқы сөзі деуге болады мұны. – Қарт маркиз үйді өзі ұстап отыр, Брайди – жергілікті лорд-феодал, мұнда мен тұрып жатырмын, ол, әрине, мен үшін түкке де тұрмайды. Азық-түлік пен қызметшілерге еңбекақы төлеп тұрамын. Одан да қолайлырақ жасауға болар еді, енді қайда барарсың, иә?

	– Шамасы, оның бұл жерден кетуіне қиын болар, – дедім мен.

	– Оған қам жемей-ақ қой, дәл осындай өзіне аса қолайлы тағы бір жерді тауып алады, – деп Джулия қарсылық білдірді.

	– Берилдің өзі жақсы көретін ағаш жиһаздары бар. Олардың бұл жерге жараса кетеріне сенімім жоқ. Білесіз бе, еменнен жасаған комодтар, арқалығы тік орындықтар дегендей осы сияқты дүниелер. Оларды шешемнің бұрынғы бөлмесіне қоюға болады деп ойлаймын.

	– Иә, қолайлы орын сол болар.

	Ағасы мен қарындасы үйді қайтадан тәртіпке келтірудің жайын талқылап, кешке дейін әңгімелесті. “Осыдан бір сағат қана бұрын, – деп ойладым мен, – самшит бұталарының қараңғы бір бұрышында отырып, құдайы жаңа өлгендей жоқтап, етегін жасқа толтырып еді, енді ғой Берилдің балаларына бұрынғы шылым шегуге, болмаса сабақ оқуға арналған бөлмелердің қайсысын беруге болады дейтін мәселені шешіп отыр”. Бұл менің түсінік-түйсігімнен тым жоғары тұрған дүние еді.

	– Джулия, – дедім мен Брайдсхед кейінірек өз бөлмесіне кеткеннен кейін, – сенің Холмен Ханттың “Қайта оянған ұят” деп аталатын суретін көргенің бар ма?”

	– Жоқ.

	Бірнеше күн бұрын кітапханадан Рескиннің “Прерафаэлиттерін” көріп қалғаным бар: осы картина туралы айтылатын ол кітапты арнайы келіп оқып шыққанмын. Джулия көңілдене күлді.

	– Сенің ойың әбден дұрыс. Мен де дәл солай сезіндім.

	– Алайда, қадірлім, көз жасың Брайдидің оспадар сөзінің кесірінен ғана төгілді дегенге сене алмаймын-ау. Сен бұл туралы бұрын да ойланып жүрдің-ау деймін?

	– Әрқашан десем де болар; өте сирек; архангелдің құбырын152 күтіп жүрген соңғы кезде көбірек ойланғаным рас.

	– Әрине, психологтардың бұған түсіндірулері бар: ол – сенің басыңа толтырып қойған балалық кезде қалыптасқан түрлі күнәлар жиынтығы. Жүрегімнің бір түкпірінде осының бәрі де далбаса екендігі туралы түсінігің бар, рас па?

	– Егер шынында да солай болса.

	– Кезінде Себастьян да дәл осылай деп еді.

	– Білесің бе; Себастьян шіркеу маңына қайта оралды ғой? Әрине, ол мен сияқты одан үзілді-кесілді бас тартып кеткен жоқ болатын. Мен тіпті ұзаңқырап кеттім, маған қайтар жол жоқ енді. Сен жаңа “далбаса” дегенді айтқанда ойыңда осы мәселе тұрған болса, онда мен мұны түсінемін. Мен үшін жалғыз ғана үміт етер дүние ол – өзімнің өмірімде жер бетіндегі тіршілікті тәртіпке келтіру, өйткені тіршілік тәртібі дейтін әлі таусыла қойған жоқ қой. Сондықтан да мен сенімен тұрмыс құрғым келеді. Сәбилі болғым келеді. Ол әлі қолымнан келеді... Жүрші, тағы қыдырайық. Ай да туған болар.

	Толған зеңгір көктен сүт сәулесін төгіп тұр. Біз үйді айналып шықтық. Джулия жөке ағашының дөңгелек бөркінің астына келгенде кідіріп, өткен жылғы өскіннен гүлдеп тұрған бір шыбығын сындырып алып, жүріп келе жатқан бойы балалардың осындай қылықтарын қайталап, шыбықтың қабығын, гүлдерін сындырып, үзе бастады; алайда оның қимыл-қарекетін балалардың қимылына ұқсатуға болмас еді әлденеге ренжіп келе жатқандай шалт қимылдап, тырнағымен сыдырған қабықтарды санай бастады.

	Біз тағы да субұрқақтың жанына келіп аялдадық.

	– Дәл бір классикалық комедиядағы сияқты, – дедім мен. – Декорация – белгілі ақсүйектің бағындағы қапысыз жасалған субұрқақ; бірінші акт – күн батар алдында , екінші акт – ымыртта, үшінші акт – ай астында. Қатысушы кейіпкерлер ешқандай себеп-салдарлары болмаса да әрдайым субұрқақ жанына келе береді.

	– Комедия дейсің бе?

	– Жарайды, драма болсын. Трагедия. Фарс153. Саған ұнағаны-ақ болсыншы. Татуласып-табысу көрінісі жүріп жатыр.

	– Ренжісу болып па еді?

	– Екінші актіде бір-бірінен алшақтау, бір-бірінен алыстау болған.

	– Неге сондай бір ұятсыздау, опасыздау дауыс ырғағы бар үніңде? Қалайша бәрін де сырт адам сияқты қабылдайсың? Қалай ғана, қазір басымыздан кешіп жатқан оқиғалар саған спектакль болып көрінеді? Қалай ғана менің ар-ұятым – прерафаэлит картинасымен өлшенуге тиісті?

	– Маған солай болып елестейді?

	– Бұл жиіркенішті екен!

	Оның ашуының жарқылы да бүгінгі кештегі бас айналдырардай жылдамдықпен өрістегені сияқты тез от алған. Ойда жоқта ол қолындағы жөке шыбығымен бар күшімен, сонша өшпенділікпен бетімді ауырта осып өтті.

	– Жиіркенішті! Қалай сезіндің бе?

	Ол тағы да осып өтті.

	– Ал? – дедім мен. – Тағы соқ.

	Ол қолын көтере берді де қабығы жұлым-жұлым болып, сыдырылып қалған жөке шыбығы кедергіге ұшырап, айдың аппақ сәулесімен ойнаған субұрқақ айдынында шайқала қалқып жүрді.

	– Ауырды ма?

	– Иә.

	– Мен?.. Сені?..

	Оның ашуы тез тарқап, көзінің жасы тың серпінмен сорғалап, менің де бетімді дымқылдап тастады. Мен оның иығынан ұстап, денесін өзімнен сәл алшақтаттым, бірақ ол басын еңкейтіп алып, дәл бір мысық сияқты жабысып алып, көз жасын алақаныма тамшылатты.

	– Аһ, менің үй шатырында отырған мияуым-ау, – деймін мен.

	– Тасбауыр!

	Ол тістейтіндей болып аузына қолымды апарды, мен қозғалмап едім, тістері денеме тигенде оның ауыртпай ғана тістегеннің ырымын жасағанын сезіндім, бірақ қолымды сүймей тілімен жалады.

	– Ай астындағы мияуым.

	Оның мұндай мінез-құлқы маған таныс болатын. Біз үйге беттедік. Жарығы бар дәлізге кіргенімізде ол шыбық осып кеткеннен бетімдегі қызыл жолақтың ізін саусақтарымен аялай сипады.

	– Бетіңді айтам. Ертең ізі қалар ма екен?

	– Солай шығар.

	– Чарлыз, мен есімнен танған шығармын? Бүгін не болды маған? Мен сонша шаршадым.

	Ол есінеді; және бұл есінеу қайталана берді. Ол өзінің сәнденетін үстелінің жанында басын салбыратып, шашын жайып жіберіп отырған кезде тоқтаусыз есіней берді, бір сәтке басын көтерген кезде оның айнадан майданда шегініп келе жатқан солдаттың жүзі сияқты әбден қажыған дидарын, одан сәл жоғарырақ көлденең қос қызғылт жолақ түскен өз бетімді көрдім.

	– Соншалықты шаршадым, – деп қайталады ол өзінің алтын түстес көйлегін шешіп, еденге тастай салып, – әбден шаршадым, оның үстіне есімнен адастым және мен ештеңеге де жарамайтын шығармын.

	Мен оны ұйықтауға жатқыздым; көгіс тартқан қабағы жанарын жасырды; қан-сөлсіз ерні жастыққа тие беріп, әлдене дегендей сыбырлады, алайда онысы маған түн тыныштығын тілегені ме, әлде осынау ұйқы мен қапаланған көңілдің ортасында тіліне оралған мінәжат, болмаса күтуші Хокинске ғасырлардан жетіп, мұның да есінде қалған балаға айтылар сол бір уақыттардан бермен қарай барша тілдердің өзгеріске ұшырап жатқанына да қарамай, Жолаушының алыс сапардан оралған соң аттарын жайғап болған соң әңгімеге арқау болар діни көне өлең бе... бұл маған белгісіз еді.

	Келесі күні кешкілік өзінің саяси достарын ертіп, Рекс келген.

	– Олар соғыспайды.

	– Олар соғыса алмайды. Олардың ақшасы жоқ... олардың мұнайлары да жоқ.

	– Оларда молибден жоқ... олардың адамдары да жетіспейді.

	– Олардың бетпақтығы жетімсіз.

	– Олар қорқады... чехтардан қорқады... словактардан қорқады... бізден де қорқады.

	– Бұл жай үрейлендіру.

	– Әрине, үрейлендіру. Олардың вольфрамдары қайда? Олардың марганецтері қайда?

	– Олардың хромдары қайда?

	– Мен сіздерге бір оқиғаны айтып берейін...

	– Иә, иә, тыңдаңызар, бұл өте қызық әңгіме, Рекс бізге соны айтып береді.

	– ... Менің бір танысым Шварцвальдты машинамен аралап, жуырда ғана оралған, сол екеуіміз гольф ойнап жүргенде айтып еді. Ол даланың жолымен зымырап келе жатып, елестетіп көріңіздерші, жол бұрылған кезде бірден тас жолға шыға келеді. Ал тас жолдан не көрген дейсіздер ғой. Танкілердің тізбегі. Машинаның жүрісін тежеп үлгіруге кеш келген бетте танкінің біріне соғылады. Бәрі де тынды деп ойлайды... Тыңдаңыздар, тыңдаңыздар, ең қызығы енді болады.

	– Қазір ең күлкілі жағдай болады.

	– Ол танкіні тесіп өте шығады, тіпті машинасының бояуы да сыдырылмайды. Бұл не деп ойлайсыздар ғой? Танк дегеніміз бамбуктен жасалған жақтау ағашты брезентпен қаптап, бояп қойған екен де.

	– Оларда болат жоқ қой.

	– Оларда станоктар да жоқ. Жұмысшы күшінен де жұрдай. Өздері аш. Оларда май да жоқ. Балалары мешел ауруына шалдыққан.

	– Олардың әйелдері бедеуліктің зардабын шегіп жүр.

	– Еркектері болса белсіздіктің көресісін көріп жүр.

	– Оларда дәрігерлер де жоқ.

	– Бар дәрігерлері еврейлер екен.

	– Енді ғой оларға өкпе туберкулезі тараған.

	– Мерез дерті де баршылық.

	– Менің бір танысыма Геринг былай депті...

	– Ал менің бір танысыма Геббельс былай депті...

	– Маған Рибентроп Гитлердің билігін армия қолдап отыр, әзір оған бәрі де тектен текке оралып жатыр. Егер бір жерден ол қарсылыққа ұшырады бар ғой, бәрі де сонымен тынады. Әскерилер оны атып тастайды.

	– Либералдар оны аспаққа асып қояр.

	– Коммунистер бір жапырақтап бөлшектеп тастар.

	– Егер Чемберлен болмаса, ендігі ол жоқ болар еді.

	– Егер Галифакс болмаса.

	– Егер сэр Сэмюель Хоур болмаса.

	– Және 1922 жылғы комитет.

	– Бейбітшілік келісімдері.

	– Сыртқы істер министрлігі.

	– Нью-Иорк банкілері.

	– Мұның бәрі де керек, бұл – өте ақылды дұрыс саясат.

	– Рекстің жөн-жоба көрсетуімен.

	– Және менің.

	– Біз Еуропаға сенімді де ақылды саясат ұсынамыз. Еуропа Рекстің сөз сөйлеуін күтіп отыр.

	– Иә, менің сөз сөйлеуім қажет.

	– Мен де. Бүкіл әлемнің бейбітшілік сүйгіш күштерінің қуатын біріктіреміз. Германия көтеріледі, Австрия көтеріледі. Чехтар мен словактар да көтерілмей тұра алмайды.

	– Рекстің сөзінен кейін, мен сөйлегеннен кейін көтерілмей қайда барар дейсіздер?!

	– Ал аздаған робберге154 қалай қарайсыздар? Виски? Қане достар, кім жуан темекі шеккісі келеді? Ал екеулеріңіз кеткелі тұрсыздар ма?

	– Иә, Рекс, – деп жауап берді Джулия. – Біз Чарльз екеуміз Айды тамашалауға кеттік.

	Біз шығып бара жатып, террастың есігін жауып кетіп едік, гуілдескен үндері бірден тынды. Айдың сүт сәулесі жалғыз аяқ жол үстін қырау болып жауып тастапты, ал субұрқақтың үні құлаққа жетіп тұр, жаппа дәліздің тастан өрілген сәнді қанаттарын Трояның қабырғаларына теңеуге болар еді, тыныштыққа бөккен бақ сол түні шатырда ғажайып ару Кресида түнеп жатқан гректердің лагері сияқты, төменнен мен мұндалайды.

	– Бірнеше күн, бірнеше ай.

	– Біздің уақытымыз аз.

	– Ай туып, батқанға дейін бүтін бір өмір жатқандай. Ал онан соң қараңғылық.





Төртінші тарау




	– Әрине, балаларды қанатының астына алу ісі Селияда қала береді.

	– Әрине ғой.

	– Әулие әкейдің үйіне қалай қарайсың? Сіздер біздің дәл танауымыздың астындағы үйге келіп, Джулия екеуіңіз тұра қоймайтын боларсыздар? Біле білсеңіздер балалар да әулие әкейдің үйін өз үйлері санайды. Робиннің атасы көз жұмғанша оны отбасымен орналастыра қоятын жер жоқ. Ал жаңа шеберхананы сіз сол күйі пайдаланбадыңыз ба? Робин жуырда ғана онда қатқан гимнастика залын жасауға болатынын, тіпті бадминтон ойнауға да орын жетеді деп еді.

	– Робин әулие әкейдің үйін өзі-ақ ала берсін.

	– Енді ақшаға байланысты мәселе. Селия мен Робиннің өздері үшін ештеңенің қажеті жоқ екені түсінікті, алайда балаларды оқыту деген сияқты мәселенің екінші жағы бар ғой.

	– Бұның бәрі де ойдағыдай болады. Мен өзімнің сенімді өкіліммен сөйлесемін.

	– Онда, меніңше, бәрі де дұрыс болған сияқты, – деді Мулкастер. – Білесіздер ме, мен өмірімде талай-талай ажырасуларды көрдім, бірақ дәл қазіргідей екі жақтың мәселелері риза-қош болып, тез шешілген кезін көрмеппін. Адамдар әуелі бір-біріне түсініскен жағдайда қарап тұрғандай көрінгендерімен мәселеге көшкен кезде бір-бірлеріне деген реніштері мен есеп-қисап, кеткен еселері еске түсіп жатады. Есіңізге салып қояйын, соңғы екі жыл бойына Селияны әбден ренжітердей қылық көрсеттіңіз. Әрине, туған қарындасың туралы олай-бұлай деу қиын, алайда менің пайымдауымша ол кез келген жанға іздегенге сұраған, оның үстіне өзіңіздің жаныңызға жақын әртістік өнерге бейім тұратын қасиеті бар әйел заты деп ойлаймын. Алайда, айтуға тиістімін, әйелден салымыңыз тым жоғары екен. Өзім қашан да Джулияға бейжай қарамайтын едім. Ал енді бәрі де ыңғайына келе кеткендей. Робин болса, Селияға ынтық болып жүргеніне жылдан асыпты. Сіз оны білесіз бе?

	– Жай елестетемін. Бет-аузы безеу-безеу сарыауыз жеткіншек есімде қалыпты.

	– Жоқ-жоқ мен олай демеген болар едім. Әрине, ол әлі жастау, ең бастысы Джонджон мен Каролина оны жандарындай жақсы көреді. Сіздің екі балаңыз да керемет жақсы, Чарльз. Менің Джулияға бас иетінімді жеткізіп, өткен күндердің құрметі үшін менің оған бақыт тілейтінімді айтыңыз.

	– Естуімше, сен ажырасқалы жүрген көрінесің ғой, – деді әкем. – Екеулерің бақытты осынша жылды өткізгеннен кейін шынымен-ақ солай істеу қажет пе еді?

	– Мәселе екеуіміздің де бақытты бола алмағанымызда ғой.

	– Бақытты болмадық? Солай деші? Екеуіңді Рождествода көргенімде сендердің бақытты жүздеріңді көргенім анық есімде. Өзіңнің үйреншікті тіршілігіңді бүлдірудің өте күрделі іс екенін біліп қой. Қазір нешеге келдің – отыз төрт пе? Мұндай кезде өмірді қайта бастау кештеу болады, бұл кезде байыпты болатын уақыт. Бұдан былай не істемек ойың бар?

	– Ажырасу шаруасы рәсімделген бетте екінші рет үйленемін.

	– Ал біле білсең, бұл барып тұрған көзсіздік. Бір дүркін үйленген соң өкініп, одан құтылғысы келген адамды түсінуге болар – алайда мұндай пәлекетті өз басымнан кешіп көргенім жоқ. Бірақ біреуінен құтылар құтылмастан екіншісінің торына барып, шырматылу, кешір, барып тұрған ессіздік. Селия маған қашан да кішіпейілділік көрсетіп тұрар еді. Мен оны өз пайымым бойынша өте бір сүйкімді жан ретінде танып-білдім. Егер сен онымен бақытты бола алмасаң, онда екінші бір әйелмен бақытты болатыныңның қандай негізі бар деп ойлайсың? Кеңесімді тыңда, балақай, осынау барша қиялыңнан бас тартқаның жөн.

	* * *

	– Алайда, бұл жерде Джулия екеуіміздің не қатысымыз бар? – деді Рекс. – Егер Селияның тағы да күйеуге шыққысы келген болса, жолы болсын, шыға қойсын. Бұл оны мен сіздің шаруаларыңыз. Алайда, біз Джулия екеуіміз, өзіңіз көріп тұрғандай өте бақытты жандармыз. Мені оған қандай да бір қиындық туғызады дей алмайсыз. Менің орнымда басқа біреу болса кеселдің кереметін көрсеткен болар еді. Алайда, мен – ақсүйек жанмын. Сонан кейін, менің өзімнің де мүддем бар ғой. Ал енді ажырасу деген – мүлде басқа дүние, ажырасқаннан пайда тапқан бір адам болған емес.

	– Бұл Джулия екеуіңіздің шаруаларыңыз.

	– О, Джулияға не болғанда да ажырасуға рұқсат беру қажет. Ол пікірінен сіз қайтарған болар деп үміттеніп едім. Білмеймін, ешкімге кедергі жасамаған сияқты едім, былайша айтқанда, жасамауға тырысып бақтым. Егер кедергі жасаған болсам, тым жиі келіп жүрсем, онда маған ескертіңіздер. Қазір әр түрлі шаруалар бастан асады, Брайди де менің үйден көшуімді қалайды, онсыз да шаруам бастан асады.

	Рекстің саяси өсу жолы шешуші кезеңге таяп қалған еді. Өзі ойлағандай бұл жол оған оңай бола қоймаған. Мен қаржы мәселесінен хабарсыз жанмын, бірақ та тіпті менің өзім де дұрыс көзқарастағы консерватор адамдар оның қаржылық мәселесіне келгенде бір қырын қарайтындарын естіп қалып жатамын. Тіпті оның бедел-биігі – оның күш-қуаты мен жұртпен тілдесе алатын қасиетінің өзі оған кері әсерін тигізе бастағанын Брайдсхедке жинала беретін топ та әңгіме қыла бастаған. Жалпы ол туралы газеттерде жиі жазатын, оны Баспасөз билеушілері мен оның қабақтарында мұң болғанмен өтірік күлімсіреп жүретін жандайшаптарының бұлжымас ықыластарына ие болатын, ол сөз сөйлегеннен кейін айтқандары Флит-ститтің өсек-аяңына азық болар еді; ал мұның өзі партия басшылығының оған деген дұрыс көзқарастарына көлеңке түсіргені де шындық; Рекстің шешуші секіріс жасап, билік биігіне көтерілуіне тек соғыс қана ықпал еткен. Зайыбымен ажырасу дегеннің оған тигізер кесірі шамалы болатын, ол маңызды шаруалардан бас ала алмай жүргендіктен, оның ұсақ-түйекке уақыт бөлуге қолы тимей жүр-ау деп ойлаймын.

	– Несі бар, егер Джулияның шынымен-ақ ажырасқысы келіп жүрсе, – деді ол, – онда рұқсат беруіме тура келетін шығар. Алайда құдайға рас, ол бар ғой, осы мәселе үшін қолайсыз уақытты таңдапты. Чарльз, шын дос болсаңыз, оған тіпті аз уақытқа болса да тоса тұруы қажеттігін түсіндіріңізші.

	* * *

	– Брайдидің үйленгелі жүрген жесірі: “Сіз бұрын біреумен ажырасқан бір еркекпен ажырасып, әйелімен ажырасқан екіншісіне күйеуге шыққалы жүр дегенді естідім ғой. Өте күрделі мәселе екен, сүйкімдім” деді. – Ол кем дегенде мені жиырма рет “сүйкімдім” деп атаған шығар. – Мен әрбір католиктер отбасында шіркеуден бас тартқан бір адам болады, көп жағдайда сол адам әулеттің мақтанышы мен қуанышы болып жүретіндігін айттым”.

	Джулия жаңа ғана леди Роскоммонның Брайдсхедтің үйленбек болған құрметіне берген қонақасынан оралды.

	– Ол өзі қандай әйел екен?

	– Іркілдеген, етжеңді; дөрекілеу сөйлейді, әрине; үні де мыңқылдап естіледі, аузы үлкен, көзі жылтыраған, сыланып-сырланып жүретін ақсары әйел – оның үстіне, мен сізге мынаны айтар едім: ол өзінің жас мөлшері жөнінен Брайдиді алдап соққан. Ол қырық бесті толтырып тастаған әйел Және тұқымды жалғастыру мәселесі оның қолынан, меніңше, енді келе қоймас. Брайди оны демімен жылыта алмас. Ол жазған болса кеш бойы ұят-миятты жиып қойып, әйелді екі көзімен ішіп-жеп отырды.

	– Қалай, өзін жақсы ұстады ма?

	– О не дегенің. Бәріне де жоғарыдан қарағандай болып отырды. Түсінесің бе, ол шамасы, теңізшілердің ортасында бірінші бикеш болып үйреніп қалғандай; түрлі флаг-адъютанттар155 мен мансапқор жастар мұның алдында аяқтарының ұшымен жүріп, аузына қарап үйретіп тастаса керек. Ал енді, Фани апайдың үйінде өзінің бірінші бикеш болатынына сене алмайтыны түсінікті еді, сондықтан да өзінің жанында шындық жолынан адасып қалған біреудің отырғанына әбден разы еді. Ол маған барынша көңіл аударып, дүкендерді аралап, сауда жасау жөніндегі кеңесімді сұрады, мені Лондонда жиі көруге үміттенгісі келетіндігін ардақтап тұрып білдірді. Меніңше, ол менімен бір үйде тұруға арланатын сияқты. Ал сәндеушінің немесе шаштараздың алдында, болмаса “Ритцте” бірге түстеніп отырған кезде оған анау айтқандай кесірім тимейтін сияқты. Қалай болғанда да, ол жесір әйел емес – ол ұстаған жеріне тістей қатып қалатын жан – Брайди ғой тырнақ астынан кір іздеп жүретін.

	– Бұл әйелдің оларға билік жүргізіп отыратыны байқалып тұра ма?

	– Әзірге онша емес. Брайди жазған қазір махаббат машақатымен әуре, ештеңе естіп, ештеңе көрмейді. Ал әйел болса өзінің балаларын үй-жаймен қамтамасыз етуді мақсат еткен мейірман ана, бұл жөнінен ол өз жолында әзірге кедергіге кездесе қойған жоқ. Қазір ол құдайшыл жанның картасымен ойнап жүр. Алайда ол әбден орнығып алған соң, менімше, түрлі-түрлі шарттарды ұстана бермейтін болады.

	* * *

	Алда тұрған ажырасулар туралы таныстарымыздың арасында күбір-сыбыр әңгіме көбейді; ол жазда жеке шаруаларға көбірек көңіл бөлініп кеткендіктен, жалпы елеңдеушіліктің кейбір пұшпақтары әлі де сақталып тұрған. Менің зайыбым, қай уақыттағыдай, әр оқиғаны өзі үшін өте пайдалы, мен үшін барынша тиімсіз ғып шешуге қол жеткізіп жүрді; осыншалықты шыдамдылық пен кең болудың үлгісін көрсетіп жүргенін жұрттың бәрі де түсініп-біліп отырған. “Робин одан жеті жас кіші екен, оның үстіне, оның ақылы сол жасына да сай емес сияқты, – деген күбір-сыбыр жиі естілетін, – бірақ оның есесіне ол бүкіл жан-тәнімен, бар болмысымен Селия байғұсқа берілген, келіншектің бұл тіршіліктегі көрген көресісі аз болған жоқ, сондықтан бұл да соның есесі шығар”. Ал Джулия екеуімізге қатысты әңгіме жаңалық болудан қалған. “Дөрекі түрде айтқанда, – деді немерелесім Джаспер, бұған дейін ол менімен өте сыпайы түрде сөйлескен кісі сияқты, – неге сенің асығыс-үсігіс үйлене қалғың келгені түсініксіз”.

	Жаз тәмамдалды; даурықпа топ Мюнхеннен келген Невиль Чемберленді қарсы алды; Рекс қауымдар палатасында “жындана” сөз сөйледі; бұл сөз жақсы-жаман екені әзірге беймәлім, алайда оның болашағын үзілді-кесілді шешіп берген сияқты. Кеңселерінде “Маркиз Марчмейн” деген жазуы бар қара қаңылтыр жәшіктер бір бөлмеге толы жинаулы тұрған Джулияның адвокаттары оның ажырасу рәсімімен асықпай-аптықпай, ұзақ шұқынып айналыса бастады; біршама ылдым-жылдым қимылдайтын фирманың өкілдері менің адвокаттарым олардан бірнеше аптаға озып кетті. Рекс пен Джулияның ресми түрде бір-бірінен бөлек кетулері қажет болғандықтан; Джулия алдағы жаңа өзгерістерге дейін Брайдсхедтегі өз үйінде қалды да Рекс өзінің чемоданы мен өзінің камердинерін156 Лондондағы үйіне жеткізді. Маған және Джулияға қарсы хаттама менің пәтерімде жасалды. Брайдсхедтің үйлену тойы оның өгей балалары қатысу үшін Рождество демалыс күндеріне деп белгіленді.

	Бірде қарашаның бір күні кешкілік Джулия екеуіміз қонақ бөлмесінің терезесінің алдында тұрып, желдің бақ ішін қалай билеп-төстеп, жөке жапырақтарын жұлып алып, ағаштарды қалай жалаңаштайтынын, сарғайған жапырақтарды бірде қуалай жөнелсе, бірде жоғары көтеріп әкетіп, гүлзарға немесе үй алдындағы бастырма шатырының үстіне, тоқтау су беті мен шөптердің үстіне, қалай шашатынын, үйдің қабырғасы мен терезе әйнегіне әкеліп жапсырып, сонан соң ұшырып әкеткен жалғыз жапырақты ақыры қалай бір қуысқа апарып тастағанын тамашалап тұрдық.

	– Көктемде біз оларды көре алмайтын боламыз, – деді Джулия. – Бәлкім, оны бұдан былай ешқашан да ...

	– Баяғыда, бір жолы осы жерден кетіп бара жатып, қайтадан мұнда оралмайтын шығармын деп ойлап едім...

	– Бәлкім, көп жыл өткен соң бізден не қалады, жалпы осының бәрінен де не қалады?

	Біздің сырт жағымыздан есік ашылып, қайта жабылды. Уилкокстің каминнің қызғылт сәулесімен өтіп барып, батып бара жатқан күн сәулесін тамашалағандай терезе алдына келіп аялдағаны байқалды.

	– Аса мәртебелім, леди Корделия телефон шалды.

	– Леди Корделия! Ол қайдан телефон соғып тұр?

	– Лондоннан, аса мәртебелім.

	– Уилкокс, мынау қандай керемет, ол үйге келе жатыр ғой.

	– Леди Корделия вокзалға бара жатқан жолында қоңырау шалды, кешкі астан кейін-ақ келіп қалмақшы.

	– Менің оны көрмегеніме он екі жыл болыпты, – дедім мен; шындығында оны соңғы рет кешкі тамақ ішуге бірге барып, өзінің монах әйел болғысы келетінін айтқан жолы; мен Марчмейн-хаустың сырттан кіре берістің суретін салатын күннің кешінде көрген болатынмын.

	– Ол өте сүйкімді бойжеткен болатын.

	– Оның өмірі де бір түрлі қызық болып кетті. Ең әуелі монастырь; сонан соң ол жерден ештеңе шықпаған кезде, Испаниядағы соғыс. Мен содан бері оны көрген жоқпын. Санитарлық көлікпен кеткен қыздардың бәрі соғыс біткен кезде түгелдей оралды, ал ол болса адамдардың үйлеріне аман-есен оралуына көмектесіп, әскери тұтқындарға арналған лагерьде жұмыс істейді. Қызық, түсініксіз-ақ. Және білесің бе, ол өсе келе бір түрлі әдемі болмай қалды.

	– Ол біз туралы біле ме?

	– Иә, ол маған бір тамаша хат жазыпты.

	Корделияның өсе келе өңсіз болуын ойлаудың және жастық шақтың сүйіспеншілік қызығын көрер кезеңі біреулерге ине шаншып, битке қарсы ұнтақты біреулердің киімдеріне шашумен өткені жанды ауыртады. Ол жолдан шаршап-шалдығып, оның үстіне қалай болса солай киініп, өзіне біреулердің сүйсіне қарауына мүлде мән бермейтін әйелдер сияқты жүрісі де өте қолапайсыздау көрінген оған көзім түскен бетте ол шынында өңсіз болып көрінді. Қызық, құрамдас бірдей бөліктерді – қалай ғана бір-бірлеріне ұқсамайтын жандарды: Брайдсхедті, Себастьянды, Джулияны және Корделияны қалай ғана жарата салды екен деп ойладым. Мұның осылардың біреуіне қарындас, біреуіне сіңлі екені сөзсіз, алайда бұл бойжеткеннің бойынан Себастьян мен Джулияның әсемдігі мен сәнділігін, Брайдидің байсалдылығын табу қиын еді. Одан іскер де өте күш-қуаты мол, лагерь мен жаралылардың жарақаттарын дәрілейтін пункттерде жұмыс істеуге бейімделген, қарапайым да азап шегуші жандарға арашашы жан ретінде танылған әйел бейнесін көруге болатын, сондықтан да ол өте бір нәзік жан рақаты мен ләззатын мүлде жоғалтып алғандай көрінеді. Сырт көзге ол өзінің жиырма алты жасынан әлде қайда егде көрінеді; қиын тіршілік оның сырт тұлғасын тым дөрекілендіріп жібергендей, үнемі басқа тілде түсінісуге тура келгендіктен, ана тілінің нәзік иірімдерін жоғалтып алғандай; ол аяғын көсіліп тастап, каминнің алдында маужырап отырған кездегі: “Үйде қандай жақсы” деген сөзін иттің кешкілік астына тасаған төсенішке жатқан кездегі рақаттана қыңсылағанына ұқсаттым.

	Осынау бойжеткеннің – сонау бір жылдардағы балауса бойжеткен туралы естелігім мен Джулияның қазіргі аппақ денесі мен жібектей жалтылдаған шашын қатар көріп отырған сәттегі айырмашылықты көргеннен кейінгі алғашқы жарты сағат ішіндегі маған қалыптасқан көзқарас осындай еді.

	– Менің Испаниядағы жұмысым аяқталды, – деді ол. – Өкімет айтарлықтай адамгершілік көрсетіп, барлық қызметім үшін шексіз алғыстарын білдірді, тіпті ең соңында, медальмен марапаттап алып, елдерінен қуып шыққандай қылды. Алайда, мұнда да көп кешікпей ондай жұмыстар болатын сияқты ғой. – Сонан соң ол былай деп сұрады: – Күтуші апайға барып шықсам, кеш болып қалған жоқ па?

	– Жоқ, ол өзінің радиоқабылдағышының жанында түннің бір уағына дейін отырады.

	Біз үшеуіміз бұрынғы балалар бөлмесіне көтерілдік. Джулия екеуіміз Хокинс күтушінің бөлмесінде күн сайын болып тұрамыз. Бұл кісі мен менің әкем екеуі өзім оларды білгеннен бері ешқандай өзгеріске ұшырап, сәл болса да қартаймаған сияқты. Оның қарапайым ғана дүние-мүліктеріне – дұғалыққа, алтын әріппен аталуы жазылған қызыл мұқабасы тозып қалмас үшін сұрғылт қағазбен тысталған “Пэрлер кітабы” мен комодқа қойылған фотосуреттер мен түрлі тарту-таралғыларға осы радиоқабылдағыш қосылыпты.

	Джулия екеуіміздің үйленетініміз туралы айтқанымызда ол: “Несі бар, сүйкімдім, мұның бәрі де жақсылық болар деп үміттенемін”, – деді, шамасы, оның діни көзқарасы Джулияның бұл қадамына күдіктенуіне мүмкіндік бермесе керек.

	Брайдсхед оның жақсы көретіндерінің қатарында болмайтын. Оның біреуді атастырғаны туралы естігенде былай деді: “Бұған ол ұзақ әзірленді-ау”. Ал мисс Маспрэттің тегін “Дебреттаның”157 беттерімен іздеп, таппаған соң: “Иә, ол жігітімізді қармағына іліндірген кім екен?” дегенді қосып қойды.

	Біз келгенде ол қай уақыттағысындай үстел үстіндегі бір тостақ шайын анда-санда ұрттап қойып, каминнің алдында өзінің қолөнерімен айналысып отыр екен.

	– Сіздердің келетіндеріңізді білгенмін, – деді күтуші апайымыз.

	– Мистер Уилкокс соны ескертіп қою үшін біреуді жіберіпті.

	– Мен саған шілтер әкелдім ғой.

	– Иә, сүйкімдім, бұл өте бір әдемі шілтер екен. Аса мәртебелі марқұмның шіркеуіне барғанда пайдаланатын шілтерінен айнымайды екен. Дегенмен мұның өзі табиғатта ақ түсті болғаннан кейін неліктен қара жіптен тоқиды екен осы. Үлкен рахмет, сүйкімдім, апайыңды өте қуандырып тастадың.

	– Радиоңды сөндіре тұрайын ба?

	– Әрине, әрине. Мен қуанып отырып, оның сөйлеп тұрғанын да ұмытып кетіппін. Мынау шашыңызды не істеп тастағансыз?

	– Иә, жараспай-ақ тұр. Енді мұнда келдім ғой, шашыммен дұрыстап тұрып айналысамын. Апатайым менің сол!

	Енді әңгімелесіп отырған кезде Корделяның көзінен бәрімізді де жан-тәнімен жақсы көріп отырғанын және оның өзіне ғана тән сұлулығын тани бастадым.

	– Осыдан бір ай бұрын Себастьянды көрдім.

	– Оның кеткеніне көп уақыт өтті ғой. Өзінің дені-қарны сау ма екен?

	– Иә, айтарлықтай емес. Сондықтан да әдейі бардым ғой. Өйткені Испаниядан Тунис қол созым жерде тұр емес пе. Ол онда монахтардың қасында екен.

	– Оған жаман қарамайтын болар деп үміттенемін. Ол да қайғы-қасіретті басынан кешірсе керек. Ол әр Рождество сайын құттықтау жіберіп тұрады, бірақ өзінің төбесін көрсеткендей қайдан болсын. Неге ғана барлықтарыңыздың шетелге құмар екендіктеріңізді ұға алмаймын. Анығырақ айтқанда, сол мәртебелімнің өзі сияқты дегенім ғой. Мюнхенмен соғыс болатындығы жөнінде мұнда әңгіме қаулап кеткен кезде: “Мінеки, Корделия, Себастьян және мәртебелімнің өзі шетелдерде жүр, әсіресе солар үшін бұл жағдай қандай қолайсыз” деп ойладым.

	– Мен оны өзіммен бірге ертіп келмек болып едім, ол келісімін бермей қойды. Білесің бе, ол қазір қауғадай ғып сақалын өсіріп, барынша діндар болып алған сияқты.

	– Жоқ, мен оны өз көзіммен көрсем де оған ешқашан сенбеймін. Ол қашан да пұтқа табынушы болатын. Брайдсхед шіркеудің жаны болса, ол керісінше еді. Сақал дегенді кім ойлаған? Адамның терісі таза, жақсы болғанда ғана... Ол күні бойы суға бір жоламаса да үнемі жуынып-шайынып жүргендей көрінетін, ал енді Брайдсхедті қанша жуындырсаң да денесіне көптен су тимегендей көрінер еді.

	– Сенің Себастьянды ұмытып кеткеніңді, – деген еді бірде Джулия, – ойлаудың өзі қорқынышты.

	– Оның өзі емес пе бәрін ұмытқан.

	– Дауыл кезінде де солай деген болатынсың. Алайда, өзіме де кейде өзім сондай сияқты болып көрінемін.

	“Бәлкім, – деп ойладым мен оның сөзі дәл бір шылымның бір шуда түтіні сияқты біздің ортамызға келіп, тұрып алғандай көрінеді, оның ізін жанымыздан біржолата аластап тастау үшін, – бәлкім, біздің сүйіспеншілігіміз де – жай белгі, жай нышан, қабырғаға алдын ала сызылып қойылған, ұзақ та әбден қажытатын, алайда бізге дейін де талайлар жүріп өткен жолдан кейін жай айтыла салған сөз болар; бәлкім, сен және мен – бізге оқта-текте соғып кететін, өзіміздің ізденіс жолымызда кейде алдымыздан бұлыңдап өте шығып, кейде бізді өздеріне жақын жібермей бұрылыста көзден таса боп кетер басқаның бойынан іздеуге ұмтылғанда туындаған өкінішке ұқсас жай ғана бейнелер болармыз”.

	Мен Себастьянды ұмытқан жоқпын. Ол Джулия арқылы күн сайын менімен бірге, анығырақ айтқанда, сонау жастық шақтағы ол арқылы Джулияны жақсы көргендеймін.

	– Бұл сөзің соншалықты көңіл көншітердей естілмейді екен, – деді Джулия мен оған бәрін де түсіндірмек болғанда. – Күндердің күнінде менің тағы кім болып шығарымды қайдан білейін. Меніңше, бұл байғұс қызды тастап кете берудің өте қолайлы сылтауы сияқты.

	Мен Себастьянды ұмытқам жоқ: сол үйдің айналасындағы әрбір тасқа дейін оны есіме түсіріп тұрады, ал қазір оны осыдан бір ай бұрын ғана көрген Корделияның сөзінен кейін оған деген сағынышқа ұқсас сезім молая түскендей. Балалар бөлмесінен шығып келе жатқанда былай дедім:

	– Себастьян туралы айтыңызшы.

	– Ертең. Өте ұзақ әңгіме.

	Сөйтіп, біз ертеңгілік күзгі бақтағы жалғыз аяқ жолмен қыдырып жүргенде ол маған мынаны айтты:

	– Маған жеткен бір әңгімеде оның өлім халінде екені айтылған еді. Оны айтқан жуырда Солтүстік Африкада болып қайтқан Бургосс журналисі еді. Әңгіме тегі Флайт деп аталатын, әбден тозып біткен, жұрттың айтысына қарағанда, ағылшын лорды-мыс дейтін жігіт туралы еді, Карфагенге жақын бір монастырьдың әулие әкейлері аштан өлгелі жатқан оны тауып, өздеріне алып кетеді. Міне, мен естіген әңгіменің сиқы. Мұның соншалықты ақиқат әңгіме екеніне мен о баста онша сене қойғаным жоқ – қалай болғанда да біз Себастьяннан ештеңені аяп қалған жоқпыз, басқасын қойғанда, ақшасын уақытылы жіберіп отырдық – алайда, бұл сөзді естіген соң мүмкіндік болған бетте-ақ жолға шықтым.

	Бәрі де оңынан келе кетті. Ең әуелі консулдыққа барған едім, олар одан жақсы хабардар болып шықты; бір сапары кезінде сондағы бір лазаретке түсіп, емделіпті. Консулдықтағылардың мәліметтеріне қарағанда, ол бір күні Алжирден автобуспен Туниске келіп, медициналық інішек болып жұмыс істеуге келіпті. Дін таратушы-әкейлер оның түр-тұлғасын көрген соң қабылдаудан бас тартыпты. Сол кезде ол тағы да ішімдікке салынады. Ол арабтар тұратын оралымның шет жағындағы бір шағын қонақ үйде тұрады. Мен онда болып едім; асты шағындау бар, үстіңгі қабатында бірнеше нөмірі орналасқан екен. Қожайыны – грек. Бүкіл үйдің ішін күйген майдың, у сарымсақтың және ашып кеткен шараптың, ескі-құсқы киімдердің иісі мүңкіп тұрған бұл мекенге ұсақ саудагер-гректер жиналып алып, дойбы ойнап, радио тыңдайды екен. Ол онда бір айдай тұрыпты, гректердің жусан арағын ішіп, кей-кейде бір жаққа кетіп қалады екен, оның қайда барып жүргенінен олар бейхабар әрине, содан келеді екен де қайтадан араққа бас қояды екен. Бірдеңеге ұшырап қалмасын деп кейде оның соңынан аңдушы да қойып көрсе керек, алайда жігіт соборда ғана болып қайтады, кейде көлік жалдап алып, қала сыртындағы монастырьға барып жүреді. Ол жерлерде оны жақсы көреді екен. Көрдіңіз бе, ол қай жерлерде, қандай жағдайда жүрсе де бәрі де оны бұрынғыдай жақсы көреді. Бұл оның әрдайым өзімен бірге қалатын жаратылысы. Егер сіз қонақ үй қожайынының, онда тұрып жатқандардың ол туралы көздеріне жас алып тұрып айтқандарын естігендеріңізде ғой; олардың жігітті мүмкіндігінше пайдаланып, тонап баққандары даусыз, алайда, сонымен бірге оны күтіп-бағып, қамқорлық жасағандары, қалайда бірдеңе жегізуге тырысқандары да сөзсіз. Аузына нәр сызудан бас тартқанынан олар қатты қорқады екен, өйткені қалтасындағы қаржысы буда-буда болып жүрсе де ол қурайдай болып жүдеп-жадап әбден біткен ғой. Біз француз тілінің өзіне ғана тән әр түрлі ерекшелігі туралы осынау әңгіме көрігін қыздырып жатқан кезде кеденнің бір қызметкері оны қонақ үйге апарып, бәрі де осынау бір жап-жақсы мырзаның бостан босқа обалды болып жүргенін көрудің өзі өздерін қатты қинайтынын, оны қалайда құтқару қажеттігін әңгіме етіседі. Олар бұл жігіттің туысқандарының соншама немкеттіліктері туралы, егер гректер болса, онда ешқашан да бұлайша туғанын тағдыр тәлкегіне беріп қоймайтыны туралы әңгіме айтады; меніңше олардың сөздері негізсіз де емес болатын.

	Алайда, мұның бәрі де кейінірек болған оқиғалар. Консулдықтан бірден монастырьға келдім де игумен158 әкеймен әңгімелестім. Бұл өзі Орталық Африкада елу жыл тұрған түрі суықтау голландық қарт екен. Ол өзіне мәлім кей жайларды: бір күні сақалы өскен, қолында чемоданы бар Себастьянның монастырьға келіп, осында санитар болып орналасқысы келетінін айтады. “Оның бұл мақсаты өте айқын еді, – деді; игумен (Корделия игуменнің тамағынан қырылдап сөйлегенін салды; оның бала кезінен біреулердің даусын қайталап салатыны бар болатын). – Бұл жөнінде ешқандай күдік-күмәніңіздің болмауын өтінемін: оның ақыл-есі орнында, мақсаты айқын еді”. Ол өзін құлақ естіп, көз көрмеген шалғайдағы бір ну орманның ішінде тұратын жабайы адам жегіштердің ортасына жіберуін сұрапты. “Бізде адам жегіш тайпалар жоқ”, – деп жауап беріпті игумен. Сонда ол тым болмағанда, ергежейлілердің, болмаса өзеннің басталар тұсындағы жабайылардың мекеніне, ең дұрысы, алапестердің арасына жіберуді сұрайды. Игумен былай дейді: “Алапестер бізде жеткілікті, алайда олар біздің арнайы ауруханаларда дәрігерлер мен әулие медбикелердің бақылауында өмір сүреді. Онда барлық жағдайлар жасалған”. Ол біраз ойланып, үнсіз тұрды да, бәлкім, оған қажеті алапестер емес, егер өзеннің жағасына орналасқан шіркеу болса жөн болар еді, оған әулие әкейдің жоқ кезінде тәртіп пен тазалықты бақылап жүру үшін шіркеудің жанында міндетті түрде өзен болуы шарт екенін айтады. Игумен былай деп жауап береді: “Иә, бізде ондай шіркеу бар. Енді маған өзің жайлы айтшы”. – “О, мен туралы әңгіменің мән-маңызы жоқ”, – дейді Себастьян. “Біз жаратылысы түрлі-түрлі жандармен жиі ұшырасамыз, – Корделия тағы да қырылдай сөйлеп, игуменнің даусын салды, – ол, сөз жоқ, таңғаларлықтай ерекшілігі бар адам, алайда, мақсат-мүддесі мінсіз еді. Игумен әкей оның сөзге тоқтай білетініне және біршама білім-білігі барлығына тоқталады: “Сіз жас та емессіз, күш-қуатыңыздың да аз екені байқалады. Ол былай деді: “Иә. Мен оқығым келмейді. Жалпы оқуға қатысты ештеңеге жолағым келмейді”. Сол кезде игумен әкей: “Досым, сенің өзіңе дінді үйретуші керек қой”, – десе ол: “Иә, мұныңыз рас” деп жауап береді. Сол кезде әкей оның жүре беруін өтініпті.

	Ертеңіне ол тағы келеді. Соның алдында бүкіл кеш бойы ішімдікті біраз сілтейді. Ол тыңдаушы болып, оқып-үйренуге даяр екенін мәлімдейді. “Бірақ, бақытсыздыққа орай, – дейді игумен әкей, – ну орманның арасында жұмыс істеп жүрген адамға мүлде жат қылық бар, ол – маскүнемдік. Бұл кемшілік атаулының ең сорлысы емес, алайда ол әдет барлық жұмсаған іс-әрекетіңді жоққа шығарды, сөйтіп өзіңнің түбіңе жетеді. Сөйтіп, мен оны тағы да қайтарып жібердім”. Сонан соң ол аптасына екі-үш дүркін келіп тұрады, алайда үнемі мас болып келетіндіктен, игумен ең ақыры ол қақпа қарауылына оны кіргізбеу жөнінде тапсырма беруге мәжбүр болады. Мен сол кезде игуменге: “Сізді ол өте көп мазалады-ау деп қорқып тұрмын”, – деп едім, мұндайды олар көп түсіне бермесе керек, игумен әкей былай деп жауап берді: “Мен оған мінәжат ете бер дегеннен басқа қандай көмек көрсетуімнің қажеттігін көре алмадым”. Ол шынында да өте әулие кісі, және оның бұл қасиетін бірден тануға болады.

	– Бұл – не? Әулиелік пе?

	– Әрине, Чарльз, оны сіз өзіңізді Себастьянның орнына қойып тануыңыз қажет. Сөйтіп олар бір күні оны негізгі қақпаның алдында ес-түссіз жатқан жерінен тауып алады. Ол бұл жолы қаладан жаяу келеді – бұрын ол үнемі автомобильмен келеді екен, – сөйтіп қақпа алдына жетіп жығылады да, түні бойы жатып қалады. Ең әуелі олар мұны тағы да мас екен деп ойлайды, алайда көп кешікпей оның қатты ауырып қалғанын біледі де апарып лазаретке жатқызады, ол содан бері емделіп жатыр екен.

	Оның ауруының беті қайтқанша оның жанында екі аптадай болдым. Оның төбе шашы сиреп, сақалы ұйпа-тұйпа болған шал сияқты сыртқы түрі кісі шошытарлықтай, алайда бұрынғысыдай әлі де сүйкімді көрінеді. Оның монастырьдың кельясынан үлкен емес, қабырғалары әктелген, ішіне темір кереует қойылған бөлмеге жатқызады. Ең әуелі оның сөйлесуге шамасы келмеді және менің ойда жоқта қасынан табыла кетуіме мүлде таңырқаған жоқ; сонан соң барып келісіме таңырқағанмен әңгіме айтуға зауқы соқпады; тек мен кетуге жиналған кезде ғана басынан өткен жайларды әңгімелеп, айтып берді. Бәрі де оның неміс досы Куртқа қатысты болып шықты. Сіз оны көрдіңіз ғой, оның қандай адам екенін өзіңіз де білесіз. Шамасы, өте бір сұмпайылау адам болса керек, тек Себастьян оған барынша қамқорлық жасап жүрген соң ғана жақсы болып көрінуге тырысып жүргендей. Куртпен бірге тұрған бір кездері оның ішімдікке жоламайтын тұстары да болғанын да ол айтып берді. Курттың жазылмайтын жарасы болады. Себастьян оны күтіп-бағып жүреді. Ақыры Курт сауығып, екеуі Грецияға сапар шегеді. Білесіз бе? Өте жөндем елге келсе, немістердің кісілік сезімдерінің оянатын кезі болады. Куртқа да бұл сапар оң әсер еткендей көрінеді. Себастьян Афинада Курттың қайтадан кейпіне келіп қалғанын айтады. Сонан соң ол түрмеге түсіп қалады – не үшін түрмеге түскенін ақыры түсіне алмадым, айтысы оның бұл жерде керемет бір кінәсі болмаса керек – бір ресми адамдармен болған төбелестің ішіне түсіп қалады білем ғой. Оны шетел азаматы ретінде арнаулы орынға жібергенде ол Германия үкіметінің назарына ілігеді. Бұл кезде олар барлық елдердегі неміс азаматтарының басын қосып, олардан нацистерді даярлау ісі жүріп жатады. Курт Грециядан қайтқысы келмейді, алайда оның гректерге де қажеті жоқ болатын; сондықтан да оны қилы-қилы оқиғалар іздеушілермен бірге түрмеден айдауылмен апарып, отанына жүргелі тұрған кемеге отырғызады.

	Себастьян солардың соңынан ергенмен бір жыл бойы оны қайда әкеткенін біле алмай шарқ ұрады. Алайда, ол әскери киім киіп алған немісін шалғайдағы бір қалашықтан табады. Алдымен ол Себастьянмен енді қарым-қатынас жасаудан қашқақтап, қайта дәуірлеген туған ел туралы көтеріңкі лепті ресми сөздер жиынтығымен біраз қаруланып алыпты, отан алдындағы перзенттік парыз туралы, ұлттың тағдырын шешудегі өзіндік “менді” қайта ояту туралы біраз ой толғайтын болыпты. Бірақ оның бәрі де оның жанына тамырын терең жаймаса керек, Гитлермен өткізген бір жылға қарағанда Себастьянмен өткізген алты жылдың оған көп дүние үйреткенін мойындады; айналып келгенде ол бәріне де қолын бір сілтеп, Германияны барынша жек көретінін, қалайда осы тіршілігінен безініп шыққысы келетінін айтқан. Мұның бәрі де қарапайым ғана жеңіл өмірге деген құмарлық па Себастьянның есебінен шайқап өмірге, Орта жердің жылы суына шомылып, жағалаудағы дәмханаларға барып шайқауға, тіпті ертеңгілік орнынан тұрғанда аяқ киімінің таза тұруына деген ынта ма – ол жағы маған беймәлім. Себастьян бұл істермен олардың әрекеттері шектеле қоймапты, Курт Афинада жүргенде қайтадан адам бола бастаған көрінеді. Бәлкім, оның сөзінің жаны да бар шығар. Қалай болғанда да ол құтылып шығуға талпыныс жасапты. Бірақ онысынан ештеңе шықпайды. Себастьянның сөзіне қарағанда, ол не нәрсені ойына алса да барлық ісі кері кетіп тұрады. Ол жазғанды ұстап алып, концентрациялық лагерьге қамайды. Себастьянның оның соңынан еруге жағдайы болмайды, одан ешқандай хабар-ошар ала алмай, тіпті оның қай лагерьде жатқанын біле алмайды; сөйтіп ол Германияда жылға жуық уақыт тұрып, тағы да ішімдікке бас қояды. Бірде шөлмектес біреу сол Курт қамалған лагерьден келгенін, және Курттың лагерьге барған алғашқы аптасында-ақ асылып көз жұмғанын естиді.

	Осымен Еуропа да Себастьян үшін тәмам болады. Ол Мароккоға оралып, басында тәп-тәуір тіршілік етіп жүреді де бірте-бірте жағалаудағы қалалардың бірінен-біріне жылжып жүретін болады, бір күні ішімдіктен ес жинап отырған бір сәтінде – бас алмай ішу деген енді әр түрлі уақыт аралығында қайталанып отыратын болған – осы жабайы адамдардың арасына кетіп қалсам ше, деген ойға кетеді. Сөйтіп, ол монастырьға келген ғой.

	Мен оны үйге шақырған жоқпын, оның неге өйттің, неге бүйттіңді көтерердей халі жоқ еді, оның үстіне менімен бірге жүре қоймасын білдім. Мен кеткен кезде ол өзін нағыз бақытты жан ретінде сезінген кезі болатын. Оның, әрине, ну орманды кезіп кете алмасы немесе қандай да бір орденге159 кіріп кетпесі және оған игумен әкейдің қамқорлық жасайтыны анық еді. Олардың Себастьянды қақпашының көмекшісі етіп қою жөнінде ойлары бар сияқты; құдай үйінде не монастырьдың өміріне, не ақсүйектердің тіршілігіне бейімделе алмаған кісілер істейтін әр түрлі кісі таңғалардай қызмет түрлері болады екен. Шамасы, менің өзім де солардың қатарында шығармын. Алайда ішімдік ішпейтін адам болғандықтан, мені оңай пайдалануға болады.

	Біз бүгінгі серуеніміздің ең шалғай шетіне – ең соңғы және ең кішкентай көлшікті бөгеп тұрған тас тоспаға жеттік; бізден төменіректе су сарқырай ағып, өзенге қосылып жатты. Одан әрі қарай жалғыз аяқ жол шұғыл бұрылып, үйге қарай бастайтын. Біз көпірдің жақтауына сүйеніп тұрып, төменде қарауытып жатқан көл бетіне үңілдік.

	– Менде үй қызметіндегі әйел болған, бір күні ол осылай қарап тұрды да секіріп кетіп, суға батып кетті.

	– Иә, мен білемін.

	– Қайдан?

	– Біз екеуіміз танысқанға дейін сіз туралы алғашқы әңгімем сол туралы болатын.

	– Қызық екен...

	– Сіз Себастьян туралы Джулияға айттыңыз ба?

	– Сізге айтқандай тәптіштеп болмаса да негізгі кей тұстарын айттым. Өйткені ол Себастьянды дәл біздердей ешқашан жақсы көрген жоқ қой.

	“Жақсы көру”. Бұл маған кінә арта сөйлегендей естілді; себебі Корделияның “жақсы көрген жоқ” деген етістігі өткен шақпен айтылмағандай естілді.

	– Байғұс Себастьян! – дедім мен. – Қандай ғана мұңды өмір еді. Оны қандай соңғы аялдама күтіп тұр екен?

	– Мен ол жайды дәл айта алатын сияқтымын, Чарльз. Мен одан басқа да біраз жандарды білемін, олар құдайға бір табан жақын жандар. Ол жартылай бауырларының ортасында, жартылай өз-өзімен болып, бір уыс кілттерін сылдырлатып, сыпыртқысын көтеріп жүріп, өмірін өткізеді. Әулие әкейлердің егделері оны жақсы көрсе, жастаулары күлкі қылатын болады. Бәрі де оның бір ішсе салынып, бас алмай ішіп кететінін, шамасы айына бір рет екі-үш күнге жоқ болып кететінін, сонан соң олардың бастарын шайқап тұрып: “Себастьян қарт тағы да ішімдікке салыныпты ғой” дейтінін – ал ол болса өң жоқ, сұр жоқ, оның үстіне ұяттан жұртқа тіктеп қарай алмай, мінәжат ете беретінін әңгіме қып жүретін болады. Шамасы, монастырь маңындағы бақта оның шөлмектерін тығып қоятын жасырын қоймасы болады да оған өзі уақ-уақ соғып жүреді. Келушілердің ағылшын тілділерін ертіп, қыдыртуды, әрине, соған жүктейді, және де келушілер оның біліктілігіне, сөз саптасына қарап, оған деген ризалықтарын білдірген кезде ол өзінің ағылшынның ақсүйек әулетінен шыққанын айтып, мақтанып та қоятын болады. Егер ол ұзақ өмір сүрсе, онда ол жер дүниенің түкпір-түкпіріндегі дін таратушылардың бірнеше ұрпағына олардың діни ілім қуған жастық шақтарының естеліктерінде әпенді қарт болып қалады да олар өздері мінәжат еткен кезде оны естеріне түсіріп отырмақ. Оның ешкімге ұқсамас құдайға құлшылық етуге байланысты: айталық уақытсыз уақыта храмда болуы немесе жұрт жиналған тұста жоқ болып кетуі сияқты өз рәсімдері қалыптасады. Сонан соң күндердің бір күнінде ертеңгілік қақпа алдында оны өлгелі жатқан жерінен тауып алады да әлі де ақыл-есін жоғалта қоймағанын көзіне қарап біледі. Және бұның да өмір сүрудің ең бір өкінішті түрі екеніне сеніңіз.

	Мен масаты аюын қолтықтап, гүлдеп тұрған талшын ағашының астында тұрған жас жігітті есіме түсіріп былай дедім:

	– Иә. Алайда, мұны алдын ала болжау оңай емес еді. Ол әлденеден қиналып жүрмеген болар деп үміттенемін.

	– Қиналады әрине. Осындай мүгедек болған жанның, өзінің барлық келбетінен, ерік-жігерінен айырылып, бәрінен де жұрдай болған кісінің келбетінен қандай қиналысты басынан өткізетінін елестетудің өзі қиын емес пе? Қиналмай, қиындық көрмей әулие болу мүмкін емес. Оның өзінде осындай түр қалыптасып, қалғандай... Менің өзім соңғы жылдары біраз қиындықтарды бастан кешірдім, ал біздің бәрімізді алда қандай жағдай күтіп тұрғанын кім білген. Мынау – махаббат қайнары... – Менің пұтқа табынушы екенімді ескергендей сөзіне мынаны қосып қойды: – Ол қазір тұрып жатқан жер өте көрікті – теңіз жағасындағы аппақ аркалар, шіркеу мұнарасы, жүйектерде өсіп тұрған көкөністер және батар күнмен таласып, оларды суғарып жүрген монах...

	Мен күліп жібердім.

	– Менің түсіне алмайтынымды білдіңіз бе?

	– Сіз және Джулия... – деді ол. Үйге қарай келе жатқанымызда былай деп сұрады: “ Сіз кеше мені көрген кезде: “Байғұс Корделия, қандай әдемі балғын қыз еді, өсе келе өзін қайырымдылық ісіне арнаймын деп өң-түссіз, құдайшыл кәрі қыз болып қалыпты”, деп ойладыңыз ба? Сіз... қор болған қайран өмір” деп ойладыңыз ба?

	Жалған айтып, жалтарар кез емес болған соң:

	– Иә. Ойладым. Бірақ қазір ол ойым тиянақталмай тұр, – дедім.

	– Қызық, – деді ол. – Сіз бен Джулияны көрген бетте дәл осы ой басыма келіп еді. Кеше біз күтуші апайдың бөлмесінде отырғанда: “Қайран құмарлық” деп ойладым.

	Ол мұны шешесіне тартқан жұмсақ, әрең байқалардай ғана кекесінмен айтты, алайда сол күні кеште оның бұл сөзін көңіліме ауыр алып қалғандай күйде есіме алдым.

	Сол күні кеште Джулия біз Брайдсхедте өзіміз ғана кешкі тамақ ішкен кезде киіп келетін, қытай халатын киіпті; ауыр да қатқыл матаның астынан әсем тұлғасы мен мұндалайды; жағасына ұсталған алтындаған жиектен түп-түзу қаз мойны ерекше көз тартады, алақандары қос тізесі үстіндегі аждаһалардың суреттерінің арасына барып дамылдапты. Көзімді айыра алмай оның осынау сұлулығына неше кеш бойы қарағаным есімде, ал бүгін ол каминнің жарығы мен шамнан түскен сәуленің ортасында отырған кездегі сұлулығынан демім таусылып қалғандай күй кешіп, былай деп ойладым: “Мен мұны дәл осы күйінде тағы қашан рет көріп едім? О, қазір маған қандай елесті есіме түсіріп тұр?” Есіме түсе кеткені, ол дәл осылай болып, кемеде, дауыл соғардың алдында ғана отырғанын елестеттім. Өйткені осы қазіргі сәтке дейін ол жоғалтып алды-ау деген – мені өзіне бірден тартқан құдіретті бір мұң, “Мен осындай өмір үшін жаралып па едім?” дегендей, асылын жоғалтып алғандай, обалды болып қор болғандай уайымға толы әлпет – осылардың бәрі де оған қайта оралыпты.

	Түн ішінде, қараңғы үйде жатып, оянып кеттім де Корделия екеуіміздің әңгімемізді іштей сұрыптап, ұзақ уақыт ұйқысыз жаттым. Менің оған: “Менің түсіне алмайтынымды білдіңіз бе?” дегенім есіме түсті. Өмірімде мен неше дүркін дәл бір шауып келе жатып, алдыңнан кезіккен бөгесіннен қорқып, иесінің тебінгеніне бағынбай, алдында жатқан бөгесінге мойнынан созып иіскеуге де жүрегі дауаламай кілт тоқтап, тыпыр қаққан ат сияқты тоқтап қалған сәтімді ойладым.

	Тағы да бір оқиғаны көзге елестеттім – Арктикадағы қарға жартылай көмілген шағын жайда қыстап жатқан жалғыз аңшы аң терілеріне оранып, керосин шамы мен ошақтағы оттың жылуы жанын жадырата түседі; лашығының іші құрғақ та тап-таза, бәрі де орын-орнына жиналған, ал қыстың соңғы ақ бораны ұйтқып, есіктің көзіне дейін қармен көміп жатыр. Қардың ауыр салмағы лашық төбесіндегі арқалықты опырып түсірердей жаныштап, сықырлатып әкетіп барады; минут санап қалыңдай түскен үрінді биіктеп барады, ал дауыл тыншып, күн сәулесі мұз құрсанған жарқабаққа түскен кезде жаңа ғана ұйытқи соққан қиыршық қардың беті жіпси бастайды, сол кезде сонау биіктегі қар қатпарларының бір кесегі сәл қозғалып еді, ол өзімен бірге жолындағы қалың қарды да қозғап, бірте-бірте күш алып, төмен ақтарылып бүкіл тау беткейі үдере көшіп жөнелген кезде шамының жарығы айналасына сәуле шашып тұрған лашықты да өзімен бірге бүктей жапырып, төменге құзға қарай ала жөнеледі...





Бесінші тарау




	Менің әйеліммен ажырасу – анығырақ айтқанда, менің емес әйелімнің менімен ажырасу жұмысы – Брайдсхедтің үйлену тойымен, шамамен, бір мезгілге белгіленді. Джулияның ажырасу жұмысы тек қана келесі сессияда тыңдалатын болды, ал әзірге былыққан ауыс-күйістер – менің заттарым – әулие әкейдің үйінен өз пәтеріме, әйелімнің дүние-мүлкі – менің пәтерімнен әулие әкейдің үйіне, Джулияның бар жасау-жабдығы – Рекстің Лондондағы пәтерінен және Брайдсхедтегі үйінен менің пәтеріме, ал Рекстің заттары – Брайдсхедтен оның Лондондағы пәтеріне, мисс Маспрэттің мүкәмалы – Фалмуттан Брайдсхедке тасылу жұмыстары қызу жүргізіліп жатқандықтан, бәріміз де әзірге өзімізді баспанасыз қалғандай сезінген күйде едік, ойда жоқта бар жұмысты кілт тоқтатуға тура келді, себебі лорд Марчмейн өзінің үлкен ұлы сияқты ешқандай драмалық тиімді көрініске жатпайтын хабарлама жасап, халықаралық жағдайдың күрт шиеленісіп кетуіне байланысты, өзінің жасы келіп қалған шағында қалған ғұмырын әкесінен қалған мекен-жайда өткізгісі келетінін білдірген.

	Осынау ойда жоқта болған өзгеріс әулеттің жалғыз ғана мүшесі, жүріп жатқан қарбаластың кезінде бәрі де ұмыт қалдырған Корделияның қолайына жағатын әрекет еді. Рас, Брайдсхед Корделияны сыпайылық жолмен болса да бұл мекенді өз үйі санап, осында тұра беруге шақырған болатын, алайда оның қалыңдығы той өте салысымен демалыста жүрген балаларын өзінің әпекесінің және оның құрбысының бақылап-бағымдарына тапсырып, осында алып келмек ойы бар екені белгілі болған кезде Корделия да Лондонға көшіп, сондағы бойдақтар пәтеріне барып тұруға шешім қабылдаған болатын. Сөйтіп ол бір түннің ішінде дәл Золушка сияқты үлкен бекініс-қамалдың иесі болып шыға келсе, оның ағасы мен жеңгесі бірер күннен кейін ол мекен-жайдың толық құқылы қожайындары боламыз деп отырған шақтарында баспаналары жоқ жандар болып шыға келді, жылжымайтын мүлікті беру жөніндегі қайтадан жазылып, тек қол қоюға әзірленіп қойылған құжаттар шиыршықтай оралып, белінен бір буылып дегендей, Линкольн-Иннде сақталатын қара қаңылтыр жәшікке салынып тасталды. Мисс Маспрэт өзін жәбір көрген жандай сезінді, әйтпесе бекер обалы қане, ол көрсеқызар әйел болмайтын, оған Брайдсхед сияқты тым салтанатты сарай болмаса да одан қарапайымдауына да риза болар еді, әншейін, Рождество демалысына шыққан балаларына әдемі бір мекен болса деп ойлағаны рас болатын. Фалмуттағы үйді босатып, сатуға деп хабарландыру беріп қойған; оның бер жағында мисс Маспрэтт әйелдік жасап, бұрынғы көршілеріне өздерінің қандай сәнді сарайға бара жатқандары туралы мақтанышпен тұмсығын шүйіре сөйлегені де бар еді, сондықтан Фалмуттағы үйге қайта бару жөнінде әңгіме қозғаудың қажеті болмай қалған-ды. Ол асығыс түрде өз жиһаздарын леди Марчмейннің бұрынғы бөлмесінен шығарып, бұрынғы күйме тұратын көне жайға тасып, Торкведен жиһазы бар вилла160 жалдауға кірісті. Жоғарыда атап өткенімдей ол көрсеқызар адам емес-ті, алайда сені келешектегі кереметпен дәмелендіріп алып, сонан соң ол кереметтер бір сәтте жоқ болып кетсе, бұл әрине, өте қолайсыздау дүние. Жас жұбайларды қарсы алу ісімен шұғылданып жүрген деревнядағы адамдар шұғыл түрде көліктердің маңдайларына жазылған “Б” әрпін “М” әрпіне алмастырып, әулеттік гербі тәжінің ұшар басына домалақ шарларды орналастырып, бүлдірген жапырағының суретін қосты. Бәрі де қайта оралатын Марчмейнді қарсы алуға әзірленді.

	Оның таяуда келетіндігі жөніндегі хабар ең алдымен лордтың сенімді өкілі арқылы жетсе, одан Корделия, одан Джулияға, одан маған жеткен, бұл – өзі бірімізден бірімізге соншалықты жылдамдықпен жеткен, мазмұны қарама-қайшылыққа толы әңгіме еді: Лорд Марчмейн үйлену тойы күні келмек; ол лорд пен леди Брайдсхедпен Парижге бара жатқан жолда кездескеннен соң, той өткен соң келеді; ол жас жұбайларды Римде тосып алмақ; ол денсаулығына байланысты ешқайда бара алмайды; ол жолға шығып қойыпты; оның Брайдсхедтің қысы туралы оншалықты жағымды емес есте қалғандары көп болғандықтан, көктем өте бере, ауа-райы оңалып, үйдің жылыту жүйесі жөнделіп болған соң бір-ақ келмек; ол жалғыз келеді; ол өзімен бірге итальяндық қызметшісі-малайларын ерте келеді: ол өзінің келгені туралы ешқандай жария жасалмауын сұраныпты, себебі мұнда ешкіммен араласып-құраласпай тып-тыныш құпия тіршілік етпек; ол келе би-думан ұйымдастырмақ, – деген сияқты қилы-қилы әңгіме өрбіген. Ақырында қаңтар айының бір күні белгіленіп еді, сол шындыққа айналды.

	Плендер белгіленген мерзімнен бірнеше күн ертерек келді. Бұл істің де біраз қиындықтары болды. Плендер Брайдсхедтердің үйіне қатысы жоқ кісі; ол халық жасақшыларында жүрген лорд Марчмейннің әскери қосшысы болатын, ол Уилкокспен бір шетін шаруамен – соғыстан кейін үйіне соқпау үшін кейбір заттарын алып келуге жұмсаған кезде бір-ақ дүркін кезіккені бар. Содан бері қарай Плендер бөлме қызметшісі және ресми түрде бұл лауазымын сақтап жүрген болатын, алайда соңғы жылдары ол өзіне вице-комердинердің, есік күзетшісінің көмекшісі дейтіннің де қызметін қоса атқарып жүрген-тін. Ол киім ілушіден бастап, қажет болса шаруашылық саласында жүргендерге дейін бәрінің ісіне араласып, жәрдемдесіп, бірі келіп, бірі кетіп жататын малайлардың штатын реттеуші, тіпті телефонмен сөйлескенде кейде ол хатшы есебінде де жүре берер еді. Енді ғой Уилкокс екеуінің арасында тіл табысу дейтін қиын міндет тұрған.

	Алайда, қуанышқа орай, олар бір-бірлеріне қатты ұнап, Корделия үшеуінің үш жақты келісімдерінің арқасында барлық қиыншылық артты қалды. Плендер де, Уилкокс та атты гвардияшы және лейб161 гавардиясы деген сияқты малайлардың басшысы дейтін бірдей атақ алып, екеуіне де бірдей міндеттер жүктелді. Және де Плендердің қызмет аясы аса мәртебелінің жеке басының тыныштығына жауап беру болса, Уилкокстің қызмет аясына салтанатты апартаменттерді қарайтын болды; арнаулы киімді аға малай қара формалы киім кигенде сарай қызметшісіне ұқсаса, ал есік күзешілерінің басшысы ол келген кезде ресми емес киімдерімен жүре беретін болып, толық малайға айналды, оның сыртында лауазымдарының өсіп-өзгерулеріне байланысты айлық еңбек ақылары да біршама өсетін болды, әрине бұған жұрттың бәрі де риза еді.

	Брайдсхедпен бір ай бұрын, шамасы осы кеткеніміз кеткен болар деп, қоштасып кеткен Джулия екеуіміз лорд Марчмейнді қарсы алу үшін қайта келдік. Ол келетін күні Корделия вокзалға кетті де біз оны үйде қарсы алу үшін осында қалдық. Күннің қабағы түсіп, өкпек жел үрлеп тұрған. Деревнядағы үйлер, бақтағы павилиондар безендіріліп тасталды; алдымен кешкілік алаңға алау жағып, жаппа астында деревняның үрмелі аспаптар оркестрі ойналып тұрады деп шешілген, алайда кейіннен бұл жоспардан бас тартты да тек жиырма бес жыл бойы бүктеуі жазылмаған жалау ғана үйдің күмбезіне тігіліп, қорғасындай ауыр бұлт басып, мүлде төмендетіп жіберген аспанда желмен ойнап, алақан соққандай үн шығарып тұрды. Мейлі Еуропаның бүкіл микрофондары қарлығыңқы үнмен жаужеттілеп айғайлай берсін, мейлі әскери зауыттардың станоктары жан ұшыра гүрілдеп-сарылдай берсін – ал мұнда лорд Марчмейннің оралуы ең маңызды оқиға болып қала берген.

	Пойыз сағат үште жетті. Біз Джулия екеуіміз қонақ бөлмесінде күтіп отырдық. Уилкокс болса темір жол стансасының бастығын телефон сымына “байлап” қойыпты ол: “Пойыз көрінді!” деп бір хабарласа, бірер минуттан кейін: “Пойыз перронға келіп тоқтады! Жоғары мәртебелім үйге бет алды!” – деп самбырлап отырды. Біз есік алдына шығып, қызметшілердің ортасында тұрып, қонақты күттік. Көп ұзамай-ақ аллеяның бұрылысынан “роллс-ройс”, одан алыстау қашықтық ұстап келе жатқан жабық қорапты қос машина көрінді. Кортин жақындап келіп тоқтады, алдымен Корделия, одан кейін Кара машинадан шықты; сонан соң сәл кідіріс болды да айдаушыға үлкен жылы орамалы; жетіп үлгірген малайға – таяғы берілді; сонан соң ғана шығып келе жатқан аяқ көрінді. Бұл кезде машина есігінің жанында Плендер тұрған болатын; екінші қызметші-камердинер-есік күзетшісі қорапты машинадан түсіп үлгіріп, жүгіре басып жеткен; олар екеулеп жүріп, лорд Марчмейнді машинадан шығарып алып, тік тұрғызып қойды-ау ақыры; ол қолын таяғына созып, оны алған соң сыртқы кіре берістің баспалдақтарын бағындыру үшін күш жинағандай біраз кідіріс жасап тұрды.

	Джулия ақырын ғана бір үн шығарды да қолын қолыма тигізді. Біз оны осыдан тоғыз ай бұрын ғана Монте-Карлода көргенде бойын тіп-тік ұстап жүрген, мен онымен Венецияда танысқаннан бері көп өзгере қоймаған айбынды да айбарлы мырза болатын. Қазір алдымызда қушиған шал адам тұр еді. Плендер қожайынның аздап науқастанып жүргенін айтқанмен бізді мынандай күйге даярламаған еді.

	Еті қашып, жүдеген, тонының салмағынан денесі еңкіш тартқан лорд Марчмейннің ақ мойын орағышы жағасының сыртына шығып, мәуіті бас киімінің күнқағары маңдайын далдалап көрсетпейді, күнқағардың астынан қартаң тартқан жүзі мен суықтан қызарып кеткен танауы ғана көрінеді; бала-шағасын көргеннен көңілі босағаннан емес, гулей соққан ызғарлы желден қос жанары жасаурайды; оның тыныс алуы да ауыр еді. Кара оның сыртқа шығып кеткен шарфын жағасының астына жасырып, құлағына әлдене деп сыбырлады. Сол кезде балалар киіп жүретіндей тоқыма сұрғылт қолғап киген қолын жаппа астында тұрғандарға сәлемнің ишарасы ғып көтерді; сонан соң аяғының астынан көз алмаған күйі ілби басып, баспалдаққа көтеріліп, үйге кірді.

	Тонын, оның астынан киген теріден тігілген кеудешесін, бас киімін, мойын орағышын шешкен соң, осынау сыртқы “қабықтарынан” арылған соң мүлде кеуіп қалғандай; оның есесіне ол біршама дұрыстап шаршап-шалдыққаны да көп білінбейтіндей боп көрінді. Кара оның галстугін жөндеген соң өзі торкөз көлкемедей қол орамалымен көзін сүртті де таяғына сүйеніп, каминге қарай жүрді.

	Каминнің жанында қабырғаға сүйей геральдикалық162 кресло тұратын, тіктей жасалған арқалығындағы гербі үшін ғана болса керек, кіре беріске қойылған заманынан бастап, отыруға қолайсыздау жасалғанынан болса керек, тіпті, шаршаған малайлардың өздері отыра бермейтін көне затқа лорд Марчмейн жайғасып болған соң тағы да көзін сүртті.

	– Суық екен, – деді ол – Англияда суық болатынын да ұмытып қалыппын. Үйренбеген соң ба берекем кетіңкіреп қалыпты.

	– Жоғары мәртебелім, сізге бірдеңе керек емес пе?

	– Жоқ, рахмет. Кара, қайда менің әлгі, қарғыс атқыр, дәрім?

	– Алекс, дәрігер күніне үш түйірден артық ішуге болмайды деп еді ғой.

	– Дәрігеріңді сайтан алсын. Жағдайым мүлде болмай қалды.

	Кара қол сөмкесінен көгілдір кішкене шөлмекті алды, лорд Марчмейн түйме-дәріні қолма-қол қабылдады. Шамасы, дәрі оны әлдендірсе керек. Ол креслода отырған қалпы иегін қос тізесінің ортасында тұрған таяғының сүйектен жасалған басына сүйеп, ұзын сирақтарын созып жіберіп барып, бізге назар аударып, сәлемдесіп, біреулерге тапсырма бере бастады.

	– Мен бүгін өз қалпымда емеспін-ау деп қорқамын: жол жүру қажытып жіберіпті. Дуврға қонып шығу керек еді. Уилкокс, маған қандай бөлмелер әзірленіп еді?

	– Сіздің өзіңіздің, бұрынғылар ғой, милорд.

	– Олар жарамайды. Аяғымнан тік тұра алмаймын ғой. Баспалдақтары тым көп. Бірінші қабаттан керек. Плендер, маған төсек-орынды бірінші қабаттан әзірлеңіздер.

	Плендер мен Уилкокс бір-бірлеріне мазасыздана көз тастады.

	– Өте жақсы, милорд. Қай бөлмені қалайсыз?

	Лорд Марчмейн бір сәтке ойланып қалды.

	– Қытайша қонақ бөлмесін. Және, Уилкокс, “король ложасын”163.

	– Қытайша қонақ бөлмесі дейсіз бе, милорд? “Король ложасы”?

	– Иә, иә. Бәлкім маған алдағы екі-үш аптаны сонда өткізуіме тура келер.

	Қытайша қонақ бөлмесі дегенді, мен білгеннен бері ешкім пайдаланбайтын; үйге басқалардың кіруіне мүмкіндік берілген кезде ол күнде келушілер иін тіресіп тұрған кезде есіктен шыққан беттегі арқанмен қоршалған шағын алаңқайдан өтіп, оған кіру де оңай болмайтын; бұл өзі сән-салтанаты келіскен Чиппендеильдің164 ою-өрнекті ағаштары, фарфорлары, суреттер салынған мата бұйымдары жеткілікті мұражай сияқты болатын; “король ложасы” деген де Петр әулиенің соборындағы сияқты өте үлкен масаты шымылдық – бұл да мұражай жәдігерлеріне ұқсайтын. Шынымен-ақ лорд Марчмейн күн сәулетті Италияда жүргеннен-ақ өзіне осынау жасанған өлім төсегін лайық көрді ме екен деп ойладым. Әлде бұл қиғаштай жауған жаңбыр астында таусылмас, азапты сапарда келе жатқан кезде пайда болды ма екен? Ал мүмкін ол балалық шақтың ойда жоқта оянатын естелігі, ертеден ойда жүрген: “ал азамат болып ержеткен соң қытайша қонақ бөлмесіндегі “король ложасына” барып жататын боламын” дейтін арманға ұқсас – үлкендердің жүзеге асқан қиялынан өрбіген бір сезімнің нәтижесі болар.

	Үй ішінде мұндай аласапыран жасай қояды деп кім ойлаған? Ең бір салтанатты жағдайларға тола болуға тиісті күннің өзі кісіні шаршатып-шалдықтырып жіберердей қарбаласқа толып кетті; үй қызметіндегі әйелдер каминге от жағып, жиһаздардың тыстарын алып, ақ жаймаларды ауыстырды; алжапқыш байлап, үй ішінде ешқашан жүрмейтін ерлер де бүгін алжапқыштарын байланып, білектерін сыбанып дегендей жиһаздардың орындарын ауыстырды: “король ложасын” шығарып, басқа жерге орналастыру үшін деревнядан бірнеше ағаш шеберлері шақыртылды. Оны бөліп-бөліп негізгі баспалдақ арқылы шығарды; оларды: рококо165 стилінде ойылып жасалған бұрандалы өрнекті ауыр арқалықтарды; барқытпен тысталған дөдеге ағаштарды; кей тұстарын бұрандалап, алтын жалатқан, кей тұстарын барқытпен қаптаған, шымылдықтарды тіреп тұратын ұстындарды; көзге көрініп тұрмай, перденің арғы жағында конструкциялық міндет атқарып тұруға ғана арналғандықтан, жылтыратылып сырланбаған белағаштарды; түйеқұстың жұмыртқасындай алтындаған шардан шығып тұрған шымылдықтың жоғары жақтарына сән беретін түрлі-түске боялған құс қауырсындарын; ең ақырында әрқайсысын төрт азамат әрең көтеріп шығарған төсеніш матрацтарды арасында дем алып қойып, сыртқа тасып болғанша кеш те батқан. Лорд Марчмейннің кірпияздығынан туындаған осынау сабылысқан әрекеттер оған қуат бергендей; ол жасалып жатқан жұмыстарды сырттай бақылап, от алдында отырды; ал біз – Кара, Корделия, Джулия және мен оны жарты шеңбер жасап қоршай тұрдық.

	Бетіне қайтадан қан жүгіріп, көздерінде от пайда болыпты.

	– Брайдсхед пен оның зайыбы Римде менімен бірге түстенді, – деді ол. – Біз мұнда отбасылық шағын топ болып отырғандықтан, – ол бетін Карадан маған қарай бұрған кезде жұқалтаң ғана мысқылдың ізі байқалды, – мен тұспалдамай-ақ турасын айтайын. Мен мұның бәрін де өкініш білдіруге тұрарлық істер деп білемін. Маған белгілі болғандай, ол әйелдің бұрынғы күйеуі теңізші болғанға ұқсайды, сондықтан да ол талапшылдығымен көзге түспесе керек, алайда есейіп есін жинаған, отыз сегізге келген менің ұлымның, егер Англиядағы жағдай түбірімен өзгеріп кетпеген болса, барлық мүмкіндігі қолында бола тұрып, қалай таңдаса да еркі өзінде бола тұрып, қалай ғана... е-е-е... шамасы, мен оны ... е-е-е... Берил деп атауым керек шығар. – Сөйтті де ол айтпағының жартысын жұтып қойды.

	Лорд Марчмейн холлда отырған орнынан қозғалатын сыңай танытпаған соң біз біраз түрегеп тұрғаннан кейін мұнда қойылған жиһаздардың бәрі де жойдасыз көлемді болғандықтан, жоғарыда аталған арқалығы тік, әулеттің белгісі бар геральдикалық орындықтарды алып келіп, оның жанына жақындап отырдық.

	– Жаз шыққанша менің тік тұрып, өздігімнен жүріп кетуім неғайбіл, – деді ол. – Сондықтан да осы төртеуіңе сенім артамын – сіздер көңілімді аулайсыздар.

	Осы бір сәтте бәріміз де төбемізден төнген көңілсіздік бұлтын серпіп тастай алмадық, қайта лордтың өзі бәрімізден де көңілдірек көрінді.

	– Брайдсхедтің, – деді ол, – өзінің болашақ зайыбымен қайдан танысып жүргенін айтыңдаршы.

	Біз білгенімізді айттық.

	– Шырпының қорабы, – деді ол. – Шырпылар. Меніңше, ол екіқабат болып, бала көтере де алмайтын болар.

	Бізге шайды отырған жерімізге әкеліп берді.

	– Италияда, – деді лорд Марчмейн, – соғыстың болатынына ешкім сенбейді. Бәрі де “орын-орнына келеді” деп санайды. Джулия, менің пайымдауымша, сенің қазір саяси жаңалықтарға қолың жете бермейтін болар? Қуанышымызға орай, мынау біздің Карамыз Британияның азаматы. Бұл жағдайды тәртіп бойынша көп жарнамалай беруге келе қоймас, алайда оның да бізге пайдалы болуы әбден мүмкін. Бұл ресми түрде мисс Хикс деген атауға ие, дұрыс айтамын ғой, қымбаттым? Хикс туралы біз ештеңе біле бермейміз, алайда мәселе соғысқа барып тірелер болса, біз ол кісіге көп нәрсеге қарыздар боламыз. Ал сіз, – деді ол маған назарын тіктеп, – ал сіздің штаттағы суретші болатыныңызға еш күмәнданбаймын, рас қой?

	– Жоқ. Мен дәл қазіргі кезде Арнаулы запастағы офицердің орнын алуға келіссөз жүргізіп жүрмін.

	– О, бекер болған екен. Сізге міндетті түрде суретші болу керек. Өткен соғыста бірнеше апта бойы – соғыстың алдыңғы шебіне шыққанша эскадрон жанында біреудің болғаны бар.

	Оның бұлайша кекесінмен сөйлейтін әдеті бұрын болмайтын. Мен оның кішіпейілділікпен тілдесу тәсілінің терең қатпарында ұнатпаушылықтың тастай берік негізі жатқанын үнемі сезінумен болдым, енді онысы мұрнына, маңдайына, иегіне, жағына теріні қаптап қана қойғандай бүкіл бетіне шыға келгендей. “Король ложасы” ымырт үйірілген кезде даяр болды, қазіргі кезде бүкіл анфиладаны166 жағалап тып-тың адымдап келе жатқан лорд Марчмейнге ілесіп, оны көруге біз де шыққанбыз.

	Құттықтаймын. Бәрі де керемет көрінеді. Уилкокс, бір кезде күміс құман мен легенді көргенім есімде, – бұлар, меніңше, олар өзіміз Кардиналдың киім ілетін жері деп атап кеткен бөлмеде тұратын сияқты еді, соларды мынау консольдің167 үстіне әкеліп қойса қалай болар еді?

	Маған енді Плендер мен Гастонды жіберулеріңізге болады, жолға қажетті деп алған заттар мен түнде киетін киімдерімнен басқа заттарды ертеңге дейін үйге кіргізбесе де болар. Плендер біледі. Егер сіздер мені Плендермен және Гастонмен оңаша қалдырсаңыздар, жантайып жатсам деп едім. Кейінірек көрісеміз; сіздер кешкі астарыңызды осында, менімен бірге ішіп, менің жалығып-жалғызсырамауыма жәрдемдесетін боласыздар.

	Біз есікке қарай бет алған кезде, ол дауыстап мені тоқтатты.

	– Ложамыздың көрінісі көркем-ақ, рас қой.

	– Иә, өте тамаша.

	– Сурет салғыңыз келмей ме? Тақырыбы да даяр: “Ажал төсегінде”.

	– Иә, – деп оның сөзін Кара қоштап қойды. – Ол еліне, туған жерінде өлу үшін келген.

	– Сіз күндіз, өзіңіз осында келген бетте, соншама сенімді түрде көктемге қарай сауығатынын айтып едіңіз ғой?

	– Бұл жаны қиналған сәтте айтылған сөз. Ол ақыл-есі қаз-қалпында тұрған сәтінде өзіне өлім сағаты таянғанын сезеді және оған қарсы тұрар дәрмен таныта алмайды. Оның ауруының өзі құбылмалы болып тұр; кейде бірер күн, тіпті кейде бірнеше күн бойы беті бері қарағандай қунап қалатыны бар, сол кезде ажалды қарсы алуға даяр болады да ауруы меңдеген кезде өлімнен қорқады. Римдік дәрігерлер оны жылға жетпейді деп отыр. Меніңше, ертең болса керек, Лондоннан біреу келуге тиісті, көп жайды содан білерміз.

	– Сонда оған не болған?

	– Жүрек. Қайдағы бір ғылыми сөз жүрегінің дімкәстігін нұсқаса керек, бұл кісі сол ғылыми сөзден көз жұмайын деп отыр.

	Кешкілік лорд Марчмейннің көңіл-күйі өте жақсы болды; бөлмесі Хогарттың168 талабына сай келетіндей түрде жиналған, “қытай” каминінің алдына төрт кісіге арналып, дастарқан жайылыпты, кереует үстіне жан-жағына жастықтар төсеттіріп, қожайын жантайып жатыр; ол шампаннан ұрттап қойып, өзінің үйіне келу құрметіне арнайы әзірленген көптеген әр түрлі тағамдардан ауыз тиіп, оларды мақтап қойды. Осындай айтулы оқиғаның құрметіне Уилкокс үстелге өз басым бұрын-соңды пайдаланылғанын көрмеген алтын сервизді қойыпты; бұл алтын заттар, алтындаған жақтаулы айна, ою-өрнекті ағаш бұйымдар, үлкен кереуетке төгілте ұсталған шымылдық және богдыханның169 шапанындай Джулияның халаты – осының бәрі қосылған сәтте Алладиннің бір үңгірінде Рождестволық пантомима көріп отырғандай әсер алады екенсіз.

	Тек біз қайтуға жинала бастағанда ғана оның көтеріңкі көңіл-күйі сәл бәсең тартқандай.

	– Мен ұйықтай алмайтын шығармын, – деп ол міндетси сөйледі. – Кім отырады менің жанымда? Кара, сагіззіта, сенің түк күшің жоқ. Сен, Корделия, осынау Гефсиманияда бірер сағат әңгімелесіп, отыра алмайсың ба?

	Ертеңгілік мен қыздан түннің қалай өткенін сұрадым.

	– Ол бірден-ақ ұйықтап кетті. Түнгі сағат екілерде мен от жағуға кіргенде шамы жанып тұрғанмен, ол әлі де ұйықтап жатқан. Байқаймын, ол оянып, шамды өзі жақса керек, әрине ол үшін орнынан тұруына тура келеді. Ол қараңғылықтан қорқады-ау деп ойламаймын.

	Емханда жұмыс істеп, тәжірибе жинақтаған Корделияның әкесін күтіп-бағуды өз қолына алуы табиғи әрекет болды. Сол күні өз өтініші бойынша лорд Марчмейнді қарап шыққан дәрігерлер Корделияға өздерінің нұсқауларын берген.

	– Ол мүлде нашарлап кеткенше, – деген ол, – мені мен камердинер екеуіміз-ақ қажетті шаруаға үлгіреміз. Аса қажет болмаса үйге күтуші шақырта қоймаймыз.

	Аурудың қазіргі деңгейі тұсында дәрігерлер де науқасқа тыныштық күйі мен жүрек ұстамасы тұсында ауру азабын жеңілдететін дәрі беру қажеттігінен басқа ештеңе айтпады.

	– Бұл қаншаға дейін созылады?

	– Леди Корделия, дәрігерлер осыдан отыз жыл бұрын бір аптадай ғана ғұмыры қалды деген жандардың табиғи қарттыққа дейін өмір сүргенін жақсы білемін. Медицина маған ешқашан да сәуегейлік жасамау қажеттігін үйреткен.

	Оған осыны айту үшін ғана екі бірдей эскулаптың170 Лондоннан Брайдсхедке дейін ұзақ жол жүріп келгендей көрінген; мұнда осы нұсқауларды тек өздерінің медициналық кәсіби терминдермен алған жергілікті дәрігерлер оларды күтіп алған.

	Кешкілік лорд Марчмейн өзінің жаңа келіні туралы әңгімеге қайта оралған; былайша айтқанда, ол туралы күні бойы ойынан шығара алмаған, жо-жоқ, оны жаратпайтындығын білдіріп, оқта-текте әлденелерді тұспалдап айтып жатса, енді жастықтарға шалқалай сүйеніп отырып, тіке шабуылға көшкен.

	– Мен бұрындары үй ішінде пұтқа табыну деген індетті жақтырмаған едім, – деді ол, – алайда, кезінде менің анама тиесілі болған орынды ...е-е-е... енді келіп, Берил иемденеді деген ойдың өзі безгек ұстағандай қалшылдатып жіберетінін мойындайыншы. Неге ғана осы бір күлкі тудырарлықтай жұп баласыз өмірлерін осында өткізіп, бүкіл әулеттің және мекен-жайдың құрып кетуіне жол беруге тиіс? Сіздерден несін жасырайын, мен Берилді үзілді-кесілді жек көремін.

	Бәлкім, оған біздің Римде танысуымыз себеп болған шығар. Кім білсін, мүмкін басқа жерде танысқанымызда бәрі де басқаша болар ма еді? Десе де онымен қай жерде кездескен болсам да оны жақтырмай тұра алмайтынымды елестете алмаймын-ау? Біз Раньериден түстенгенбіз, – бұл бір өзім көп жылдар бойы жиі барып жүретін шағын мейрамхана болатын, – сіздердің оны жақсы білетіндеріңізге күмән жоқ. Берил бүкіл залды өзі ғана иемденгендей болып отырды. Әрине, оларды мен сыйладым, Берил ұлымның құлағына әлденені сыбырлап отырғанына қарап, керісінше олар мені сыйлап отыр деп ойлауға болардай. Брайдсхедтің бала кезінен бермен қарай мешкейлікке бейімділігі болушы еді; күйеуінің денсаулығын алдымен ойлауға тиісті әйелі оған шектеу қоюға тиісті еді. Иә, мұның айтарлықтай маңызы жоқ.

	Ол әйелдің мені бір берекесіз өмір сүріп жүрген кісі деп естігені сөзсіз. Оның менімен сөйлесуінің өзін, әншейін, ойын-барымта сияқты бірдеңе дегеннен басқаша атай алмаймын. Кәрі күнәкар – мінеки, мен оның көзіне солай болып көріндім. Бәлкім, оның қарт қыдырымпаз адмиралдармен ісі болған да және олардың тілін қалай табуды ол білетін де болар... Оның әңгімелесу тәсілін ешқашан да айтып жеткізе алмаспын. Тек бір ғана мысал келтірейінші.

	Ертеңгілік олар өздерінің некелеріне бата алу үшін Ватиканның қабылдауында болады – осыған ұқсас бірдеңе болса керек, мен онша құлақ қойып тыңдаған жоқпын, менің ұғуым бойынша, мұндай рәсім бұрынғы жұбайымен бұрынғы папаның171 тұсында болыпты. Ол маған өткен жолғыдай өздерінің көптеген жас жұбайларымен бірге бата алу рәсіміне қалай жіберілгендері туралы, ең бастысы әр түрлі тап өкілдерін құрайтын негізінен итальяндықтар екендігі, тіпті кейбір қарапайым қалындықтардын неке көйлектерімен келгендігі туралы және олардың бір-бірлеріне қалай көз салып бақылап тұрғандары ал күйеу жігіттердің өз қалыңдықтарының артықшылықтарын қалай салыстыра бағалап тұрғандары туралы қызына әңгімеледі. Ең ақырында ол былай деді: “Ол жолы біз, әрине, өзгелерден жеке-дара өзгеше едік, және лорд Марчмейн, менің сол сәтте қандай сезімде тұрғанымды білесіз бе? Дәл бір әулиенің ақ батасын алуға мен қалыңдығымды ертіп келген ер-азаматтай сезіндім өзімді”.

	Бұл сөз оспадарсыз ерсі естілді. Оның үстіне, оның не айтқысы келгенін ұға алмадым. Бұл жерде менің ұлымның әлі пәк қалпында, әйел затына жанасып көрмегенін тұспалдағаны болар деп түйдім, ал сендер ше? Меніңше, осы шындыққа келіңкірейтіндей әңгімелермен кешімізді өткіздік.

	Менімше, ол мұнда, сендерге солай көрінгендей, өз орнында отыра алмағандай көрінеді. Брайдсхедті кімге қалдырсам болар, өйткені, мендегі мұраға қалдыру тәртібіне шектеу қоя алатын жағдай бітіп қалды ғой. Өкінішке орай, Себастьянды есепке қоса алмаймын. Кім бұл үйге ие болғысы келеді? Quis? Бәлкім, сен шығарсың, Кара? Жоқ-жоқ, мен әншейін, әрине жоқ. Корделия? Меніңше, ең дұрысы, егер мен Джулия мен Чарльзге берсем, бәрінен де сол жөн болар.

	– О не дегенің, әкей, үй Брайдиге тиесілі ғой.

	– Және... Берилге ме? Таяу күндері Гретеонды шақыртып, істің жай-жапсары қалай екенін білейік. Менің өсиетімді баяғыда-ақ жаңартып жазу керек еді – онда үйлесімсіз жайлар мен ескі көзқарастағы пайымдаулар көп... Осында Джулияны қоныстандырсам деген ойдың маған қатты ұнайтындығы шын; сен бүгін соншалықты әдемісің, менің қымбаттым, үнемі әдемісің сен; бұл әлдеқайда орнықты ой.

	Осыдан кейін көп ұзамай қалаға өзінің сенімді өкілін алып келуге арнайы кісі жіберген, бірақ ол келген күні лорд Марчмейн талықсып жатып, онымен сөйлесе алмады. “Әлі уақытымыз көп қой, – деді науқас ауаны қинала жұтып жатып. – Қалайда келесіде сәті түсер. Мен өзімді дұрыс сезінген кезде”. Алайда, үйге мұрагер таңдау жөніндегі ойдан арыла алмаған, ол Джулия екеуіміздің ерлі-зайыпты болып, Брайдсхедте тұратын кезіміз туралы жиі әңгімейлейтін.

	– Сен қалай ойлайсың, шынымен-ақ ол бізге қалдырғысы келе ме? – деп сұрадым Джулиядан.

	– Солай сияқты.

	– Бірақ бұл Брайди үшін сұмдық әділетсіздік болар еді.

	– Сен солай ойлайсың ба? Ал меніңше ол бұл үйдің соншалықты қадіріне жете бермейтін сияқты. Ал мен өзің байқағандай бұл мекеннің қадірін білемін. Брайди мен Берилге бұдан шағындау бір мекен-жай әлдеқайда қолайлы болар еді.

	– Демек, сен келісуге даяр болып отырсың ғой?

	– Әрине. Брайдсхедті кімге қалдырамын десе де әкемнің өз еркінде. Сен екеуімізге бұл жер өте жақсы болатын сияқты.

	Бұл маған ойламаған көріністі көз алдыма әкелді – менің бір кездері Себастьянмен алғаш келген кезімде гүл алаңының жанынан көлдері тізбектелген алысқа, төмен қарай созылып жатқан жазықтық, ал алдыңғы тұстан көнелеу болғанмен көрікті үйдің сұлбасы менмұндалайды және бұдан басқа әлем бір жаққа жылжып, біржолата ұмытылғандай; бұл жердің өз әлемі – тыныштық. Махаббат, сұлулық әлемі бар, соғыс қиялы алыстағы әскери дамылдау мекенінде қалған; шамасы, көп күндер мен түндер бойы шөл далада тек шиебөрілердің шәуілін ғана естіп келе жатқаныңда алдыңнан храмның күмбезі жарқ етіп көрінгендей әсер етті. Егер осынау елестер көз алдыма келгені үшін мен өзімді ғана кінәлауым қажет пе?

	* * *

	Сырқат жанды күткен апталар өз кезегімен жалғасып жатты, үй ішіндегі тіршіліктің ау-жайы да науқастың әр қилы көңіл-күйіне байланысты еді. Лорд Марчмейннің киініп алып, терезенің алдына келіп тұратын немесе малайлардың қолдарына салмағын сала сүйеніп, бірінші қабаттағы бөлмелердің каминдерінің алдына барып отыратын күндер де болды. Көршілер және иелік жердегі қызметші-малайлар және әлдебір жұмыспен Лондоннан келгендер көңілін сұрай келгенде; жаңа кітаптар салынған бандерольдарды ашып, олар туралы қызу әңгіме қозғағанда: қытайша қонақ бөлмесіне рояльды сүйреп әкелгенде осылайша орнын ауыстырып, өзін сергек ұстайтын. Ақпанның соңындағы жарқ етіп ашылған жайма-шуақ бір күні ол қыдырып қайту үшін машинасын шақыртып, тонына оранып алып, сыртқы есікке дейін ілби басып, өзі жетті. Бірақ ол ойынан айнып, қалжырап қалғандай: “Бүгін емес. Кейінірек. Жазды күндердің бірінде” – деп күбірледі де малайларына сүйеніп, қайтадан креслосына барып отырды. Келесі бір жолы оған Chinoistrie172 көріністердің бәрі ұйықтауға кедергі жасай бергендіктен – ол түн баласы шамын сөндіртпейтін – қытайша қонақ үйден мүлде көшіп, өзіне қажет-ау деген заттардың бәрін де әшекейлі қонақ бөлмесіне апарып орналастыру жөнінде нұсқауларында беріп үлгірді, алайда соңғы минуттарда тағы да көңіл-күйі бірден құлазып, нұсқауларын қайта тоқтатып, сол орнында қала беретін болды.

	Бірақ лорд Марчмейннің жастықтарға сүйеніп, ауыр тыныс алып отырғаны анық естілетін күндер де болып тұратын. Рас, ол мұндай кездері біздің міндетті түрде жанында болуымызды қалайтын; жалғыздық деген ол үшін күндіз де, түнде де үрей туғызар еді, сөйлеуге шамасы келмей қалған кезде оның көзі бөлме ішінде жүріп-тұрған бізге қараумен болар еді, және біреулер бөлмеден шығып бара жатса, түрінен мазасызданғандық байқалар еді, оның кереуетінің шетіне отырып алып, қолынан ұстап сағаттар бойы отыратын Кара да тыныштандыруға тырысып: “Сабыр, сабыр. Алекс, ол қазір келуге тиіс” деумен болатын.

	Брайдсхед зайыбымен бірге үйленгеннен кейінгі саяхаттан оралып, бізбен бірге бірнеше күн болды; лорд Марчмейн бұл күндері тағы ауырлап қалды да ұлы мен келінінің бөлмесіне кіруіне рұқсат етпей қойды. Берил мұнда бірінші рет болып тұрғандықтан, сәл-пәл болмаса өзінің үйі бола жаздаған, көп кешікпей тағы да өзіне тиесілі болып тұрған мекен-жайға деген табиғи қызығушылығын жасырып-жауып, әуіре болған жоқ, Брайдсхедте болған кезінде бәрін де мұқият қарап, танысып шыққан. Лорд Марчмейннің науқастанып жатуына байланысты айналадағы біраз дүниелердің берекесіздеу жатуы оған бәрі де қалай болса, солай бет-бетімен жіберілгендей, оны тәртіпке келтіру үшін жанашырлық көзқарас керек екендігін ол өзі болған осындай аса үлкен басқа шаруашылықтарда жұмыстың қалай жүргізілетінін сөз арасында бірнеше дүркін айтып қалып та отырды. Брайдсхед оны күндіз жалға алушыларға апарып келсе, ал кешкілік аса көңілді күймен, өз-өзіне сенімді үнмен менімен кескіндеме өнері туралы, Корделиямен госпитальдар, Джулиямен әйелдердің киімдері мен опа-далаптары туралы әңгімеге кірісер еді. Опасыздықтың көлеңкесін сезіп, оларды заңды түрде күтіп отырған армандарының күлталқандары шығатыны – осының бәрінің салмағы оларға емес, алдымен менің иығыма түскендей. Мен олардың ортасында өзімді ыңғайсыз күйде сезінумен болдым, бірақ бұл Брайдсхед үшін елеулі дүние емес болатын, себебі оның айналасында үнемі пайда болып тұратын ыңғайсыздық алаңындағы менің кінәлі кейпім елеусіз күйде қалып қойды.

	Лорд Марчмейннің оларды көру дегеннің ойына кіріп-шықпайтыны бірте-бірте белгілі бола бастады. Брайдсхедтің әйелінсіз өзіне ғана кіріп, қоштасып шығуына рұқсат берілген соң екеуі аттанып кетті. “Біздің мұнда жүруімізден келер ешқандай пайда жоқ, – деп түсіндірді Брайдсхед. – Және бұл Берил үшін де пайдалырақ. Егер жағдайы ауырлап кетсе, біз ораламыз”.

	Лордтың ұстамасы ұзағырақ қинап, әрі барған сайын жиілеп кеткен соң, қасына отыратын арнайы күтуші шақырылды. “Өмірімде мұндай бөлме көрсемші, – деп ол реніш білдірді. – Ешбір үйде мұндайды көрген емеспін. Ойлап көріңізші, қолайлы ештеңе жоқ”. Ол науқасты шүмектерінен суы ағып тұрған – өзі соған әбден үйреніп қалған екен – ондай жерге басқа да қажеттіліктер үшін кішкене бір бөлмені ыңғайлауға болатын және науқас адамның қай жағынан келсең де қол жеткізуге болатын “дұрыс” кереует қойылған екінші қабаттағы бір бөлмеге көшіруге талпыныс жасап көрген; алайда лорд Марчмейн ол туралы тіпті естігісі де келмеді. Тағы да бірнеше күн өткен соң ол күн мен түнді айыра алмайтын халге жеткенде екінші күтуші пайда болды; Лондоннан тағы да мамандар келді; тағы да өте жақсы әсер етеді дейтін дәрі жазып берген, бірақ науқастың тәні дәрі-дәрмек атаулыдан әбден шаршаса керек, жаңаша ем-домның да ешқандай әсер-ықпалы байқалмады. Көп кешікпей науқастың жағдайы сәл тәуір болатын сәттер мүлде азайып, керісінше төмендеу, нашарлай беру тездей түскендей.

	Брайдсхед шақырылды. Пасха демалысы болғандықтан, Берил балаларымен қалыпты. Ол жалғыз келіп, әкесінің жанында бірнеше минут үн-түнсіз тұрды да сонан соң үндемеген қалпы орындыққа тізе бүгіп, бетіне ұзақ қарап отырды, ал сонан соң бөлмеден шығып, бәріміз отырған кітапханаға кіріп: “Әкеме әулие әкейді шақырту қажет” деді.

	Бұл әңгіме бірінші рет қозғалып тұрған жоқ болатын. Лорд Марчмейн келгеннен кейін-ақ оның үйіне жергілікті шіркеудің әулие әкейі (содан көп ұзамай-ақ Брайдсхедтегі шағын шіркеу жабылып, көп ұзамай-ақ Мелстед те жаңа шіркеу ашылған болатын) келіп кеткен. Сол жолы Корделия оны аса бір кішіпейілділікпен шығарып салып, ол кеткеннен соң: “Әлі уақыты келген жоқ. Оның әзірге әкеме қажеті жоқ” деген-ді.

	Бұл кезде Джулия, Кара және мен бар едім; осы мәселе жөнінде әрқайсымыздың айтар әңгімеміз бар еді, әрқайсымыз бірдеңелерді айтқан болдық, бірақ шын мәнінде ден қоярдай ештеңе де айтылмады. Төртеуіміз әңгімелескен кезде бұл мәселеге қайтадан оралмадық, бірақ Джулия екеуіміз оңаша қалған кезде:

	– Чарльз, мен шіркеу тарапынан қиындық боларын сезіп тұрмын, – деді.

	– Сонда олар немене кісінің тыныш жатып, көз жұмуына да мүмкіндік бермей ме?

	– Олар үшін “тыныш жатып” деген мүлде басқа дүние.

	– Бұл қорлау сияқты бірдеңе болар еді. Ешкім де өзінің бүкіл ғұмырымен өзінің дінге деген көзқарасын дәлелдеп бере алмас еді. Ал енді қазір кісінің ақыл-есі әлсіреп, өмір үшін күресуге күш-қайраты мүлде азайған кезде тәубесіне келіп, өкініш білдіреді дейді. Мен бұрындары шіркеуге қалайда бір құрметпен қарайтынмын. Алайда, олар осыны істеді бар ғой, онда мен оларды ақылдан жұрдай, топас жандар деп жүрген жұрттың сөзін шындық деп білемін. Бұл шынымен де нанымшылдық, алаяқтық. – Джулия үн қатпады. – Сен бұнымен келіспейсің бе? – Джулия бәрібір де үнсіздіктен танбады. – Сен бұған келіспеуші ме едің?

	– Білмейін, Чарльз. Ештеңе дей алмаймын.

	Содан бері қарай бұл келелі мәселе әдейілеп айтылмаса да лорд Марчмейннің науқасы аптадан-аптаға ауырлай түскен сайын үнемі ойдан шықпай, өсе түскен сияқты, мен мұны Корделия күн сайын ертеңгілік мінәжатқа барған сайын және онымен бірге Кара да шіркеуге бара бастағаннан кейін тереңірек сезіне бастадым: мен кісінің алақанындай ғана бұлттың бірте-бірте ұлғайып, түбі үлкен дауылға ұласатынын көргендеймін.

	Ақыры мінеки, Брайдсхед өзінің икемсіз де тым қатал болмысымен төтелей айтып салды.

	– Еһ, Брайди, сен ол келісе қояды деп ойлайсың ба? – деп Корделия күрсінді.

	– Ол мәселені өз міндетіме аламын, – деп жауап берді Брайдсхед. – Ертең-ақ оған Маккей әкейді алып келемін.

	Қара бұлт қалыңдай түсті, алайда найзағай әлі ойнай қойған жоқ: ешқайсымыз да тіс жарып, ештеңе демедік. Кара мен Корделия науқастың жанына оралса, Брайдсхед өзіне оқитын кітап іздеп тауып алды да біздің жанымыздан кетіп қалды.

	– Джулия, – дедім мен, – мынау шөре-шөре әңгімені қалай тоқтата аламыз?

	Ол әуелі біраз үнсіз отырды да былай деп сұрады:

	– Неге?

	– Сен оны менен кем білмейсің. Бұл... бұл лайықсыз әрекет.

	– Лайықсыз әрекеттерге қарсылық білдірердей мен соншалықты кім екенмін? – деп мұңая тіл қатты ол. – Сонан соң одан келер қандай зиян болуы мүмкін? Кел онан да дәрігерден сұралық.

	Біз дәрігерден бұл туралы сұрап едік, ол былай деді:

	– Бірдеңе деу қиын. Әрине, бұл оны мазасыздандыруы мүмкін, екінші жағынан қарағанда, мен мұның науқас жанға таңғаларлықтай тыныштандыратын әсері болғанын, тіпті екінші бір жағдайда ауруды жеңілдететін тиімді тәсіл болғанын жақсы білемін. Және де мұның әдет бойынша, науқастың туыстары үшін көңілді демдеп, тыныштандыру үшін қажет екені белгілі. Демек, бұл жердегі түпкілікті шешімді лорд Брайдсхед айтуға тиіс. Естеріңізде болсын, асығып-үсігуге ешқандай негіз жоқ. Бүгін лорд Марчмейн өте әлсіз; ал ертең оның өзін жап-жақсы сезінуі әбден мүмкін. Осындай кезде ол шаруаларыңызды сәл кейінге қалдыра тұрған жөн болмас па?

	– Одан келе қоятын көмек те шамалы ғой, – деді Джулия біз кеткен соң.

	– Көмек дейсің бе? Шынымды айтсам, менің әкемнің соңғы дәстүр рәсімін алмауы жолында неге барыңды салып жүгеніңді түсіне алмаймын.

	– Өйткені бұл бақсылық әрі екіжүзділік.

	– Солай ма? Қалай дегенмен де бұл рәсім екі мың жыл бойы жалғасып келе жатыр. Және оны бүгін келіп іске алғысыз етудің не қажеті бар екені түсініксіз. – Оның даусы тым жарқын естілді; соңғы айларда ол аздап болса да ашушаң болып кеткен. Құдай үшін, “Таймсқа” мақала жаз. Гайди-паркке барып, жұртты жинап, сөз сөйле, “Папизм173 жойылсын!” деген ұранмен көшеде берекесіздік ұйымдастыр. Тек маған тыныштық беруіңді сұраймын. Менің әкемнің осындағы шіркеудің әулие әкеймен көрісе ме, жоқ па – онда сен екеуіміздің не шатағымыз бар?

	Джулияның бүгінгі ашу-ызамен булығуы өткен жолы субұрқақ жанында Ай жарығымен тұрған кезіміздегідей, тіпті ол жолғы зілденуінің мен үшін пайда болу себебі мүлде күңгірт болса да, маған әбден таныс болатын, сондықтан оған бірдеңе деудің еш пайдасы жоқ болатын. Иә, мен тіл қатқан жоқпын, бәлкім бұл сұрақтың жауабы әлі пісіп-жетіле қойған жоқ, санамда бұлыңғыр қалпында бұғып жатқандай, өйткені бұл жерде сөз бір адамның жанының тыныштық табуы туралы ғана емес, таудың биік құламасындағы қалың қар қабатының қозғалысқа түскені туралы болып отыр.

	Келесі күні ертеңгілік таңғы асқа Брайдсхед екеуіміз ғана түстік; бізбен бірге түнгі кезектен енді ғана босап шыққан науқастың күтушісі бірге отырып тамақтанды.

	– Ол бүгін біршама тәуірлеу сияқты, – деп хабар айтты күтуші. – Үш сағат дерлік уақыт бойы тыныш ұйықтады. Гостон қырындыратын ұстарасын әкелген кезде ол тіпі әңгімешіл болып кетті.

	– Керемет, – деді Брайдсхед. – Корделия мінәжат етуге кетті. Ол Маккей әкейді ертеңгі асқа дейін ертіп келер.

	Маккей әкеймен бірнеше рет кезедескенмін; бұл өзі егделеу келген, мығым денелі және ақпейіл, Шотландиядан келген ирландиялық болатын, біз кездескен сайын маған: “Сіз қалай ойлайсыз, мистер Райдер, суретші Тициан суретші Рафаэльге қарағанда біршама әртістігі басым-ау, әлде олай емес пе?” деген сияқты сауалдар қоятын, ол аз болса, мені бұрынғыдан да сасқалақтатып, бұрын берген жауабымды да есіне сақтап: “Мистер, Райдер, өткен жолғы жауабыңызға қайта оралар болсақ, сізбен кездесіп, әңгімелесудің ләззатына бөленген кезде суретші Тицианды былай деп бағалау дұрыс бола қояр ма екен?..” деп әңгімені бастар еді. Ақыры ол мынаған ұқсас: “Иә, сіздің дарыныңыздай қабілетке ие болу, мистер Райдер – бұл адамға берілген ұлы сый және оны жетілдіре берудің кезеңі келіп тұр”, деген сияқты ескертпелер айтатын. Корделия оған бар ынтасымен еліктеп бағатын.

	Сол күні ертеңгілік жақсылап, тоя тамақтанып алды да газеттің тақырыптарын шолып шыққан соң өте кәсіби көңілді үнмен былай деді:

	– Ал қазір, лорд Брайдсхед, біздің азапкер науқас менімен көрісуге даяр болар, сіз қалай ойлайсыз?

	Брайдсхед оны науқас адам жатқан жаққа қарай бастады. Корделия да олардың соңынан ілесті де, мен үстел басында жалғыз отырып қалдым. Бірер минут өтер-өтпестен есіктің сыртынан үшеуінің де дауыстары естілген:

	– ... тек кешірім сұрай аламын.

	– ... байғұс, азапкерім-ай. Маған сеніңіздер, бәрі де бейтаныс кісіні көрген соң – күтпегендіктен, бәрі де осыған байланысты. Бұл онсыз да түсінікті ғой.

	– Оны ойлап әуре болмаңыз, леди Корделия. Мен бұдан да жаман болған оқиғаларды білемін, ал қалай әдемі жан тәсілім етті олар. Ол үшін дұға қайырыңыздар... Мен тағы да келемін... ал енді, егер қарсы болмасаңыздар, мен мисс Хокинске кіріп шығайын. Иә, әрине, мен ол кісіге барар жолды жақсы білемін.

	Корделия мен Брайдсхед ас ішетін бөлмеге кірді.

	– Менің түсінігім бойынша науқас кісіге баруларыңыз сәтсіз аяқталған сияқты ғой?

	– Сәтсіз болды. Корделия, Маккей әкей күтуші апайымыздан оралған соң оны өзің апарып тастарсың жарай ма? Мен Берилге телефон соғып, өзімнің оған қашан қажет екенімді білейін.

	– Брайди, мынау бір сұмдық болды ғой. Енді не істейміз?

	– Біз бүгіндікке қолымыздан келгеннің бәрін де жасадық, – Сөйтті де Брайди бөлмеден шығып кетті.

	Корделияның жүзі өте байсалды еді, ол бір кесек сүрленген шошқа етін алды да оған қыша жағып жеді.

	– Брайди, болды, – деді ол. – Мен осыдан ештеңе шықпайтынын білгенмін.

	– Не болды өзі?

	– Білгіңіз келе ме? Бәріміз де ақырын басып кіргенде Кара оған газет оқып беріп отыр екен. Брайди оған: “Мен саған Маккей әкейді ертіп келдім” деп еді, әкем: “Маккей әкей, сізді түсініспеушіліктің салдарынан ертіп келді-ау деп қорқамын. Мен өлім халінде жатқан жақының, және де жиырма бес жылдан бері сіздердің шіркеулеріңіздің барып-келіп жүретін мүшесі емеспін. Брайдсхед, Маккей әкейдің қалай шығып кетуіне көмектесерсің. Сол кезде үшеуміз де кілт бұрылдық та бөлмеден шықтық, сол кезде Караның газет оқуын қайта жалғастырған үні де естілген, міне, қымбатты Чарльз, бар болғаны осы.

	Мен бұл хабарды әлі төсегінен тұра қоймаған Джулияға жеткіздім; ертеңгілік асы салынған табақ та жеткізіліпті, еденде газеттер мен конверттер шашылып жатыр.

	– Камланис174 болмай қалды, – дедім мен. – Шаман безініп шықты.

	– Байғұс әкем-ай.

	– Брайди босқа арам тер болды.

	Мен өте риза едім. Менің айтқаным келді де басқаларының ойлары теріске шықты; анау бір субұрқақтың жанында өткізген кештен кейін Джулияның және менің үстімізден төнген қауіп енді сейіліп, бәлкім мәңгілікке жоғалып, ақиқат салтанат құрды; осылардың бәріне қосымша – енді мойындауыма әбден болады – мен әлі әңгіме болмаған, айтып түсіндіруге қиын, әрі адалдықтан аулақтау кішкентай жеңісімді құпия түрде тойладым. Бұл күнгі оқиға лорд Марчмейн мен оның заңды мұрагері арасына жаңа бір бөгет орнаған еді.

	Мен бұл жерде де қателесіппін; Лондон адвокаттық конторының өкілін алып келуге кісі жіберілді; екі күннен соң ол келіп, лорд Марчмейннің жаңа өсиет жасатқанын білдік. Алайда бұл үйдегі діни көзқарастың алшақтығына біржола нүкте қойылды деп ойлауым терең қателік екен, себебі Брайдсхед кетер алдындағы кешкі ас үстінде бұл әңгіме ерекше екпінмен тағы да бұрқ ете қалған.

	– ... әкемнің дәлме-дәл айтқан сөзі мынау: “мен өлім халінде жатқан жоқпын және де жиырма бес жылдан бері шіркеудің барып-келіп жүретін мүшесі емеспін”.

	– “Шіркеудің” емес, “сіздердің шіркеулеріңіздің” деңіз.

	– Айырмашылығын көріп тұрған жоқпын.

	– Үлкен айырмашылық бар.

	– Брайди, оның не айтқысы келгені түсінікті емес пе?

	– Меніңше ол айтқысы келгенді айтты. Қазір ол жан тәсілім еткелі жатпағандықтан, бұрын жиі қатысып әдеттенбеген ісіне енді өзгеріс енгізудің себебін көре алмаса керек – әзірше ғана.

	– Бұл кесірлілік.

	– Неге ғана адамдар дәлдікке ұмтылуды кесірлік деп біледі? Ол дәл сол күні әулие әкейді көргісі келмейтіні туралы түсінікті ғып айтты емес пе, алайда жан тапсырар алдында келіседі.

	– Маған бір кісі, – дедім мен, – осынау құпиялылықтың мән-маңызы неде тұрғанын түсіндіре алар ма екен? Мұның мәні егер адам жалғыз жатып, жан тапсырса, онда ол тозаққа түседі, ал әулие әкей оған май жағып, көмек жасаған болса... басқаша болады дегенге тіреліп тұр ма?

	– О мәселе май жағуда емес, – деді Корделия. – Май – сауығу үшін ғой.

	– Ал жарайды, оның жаны аспан төріне барып жайғасу үшін әулие әкей әйтеуір бірдеңе жасауы керек деген ойларыңыз да түсініксіз-ақ. Соған сіздер сенесіздер ме?

	Әңгімеге Кара араласты.

	– Маған бала тәрбиелеуші апай ма әлде басқа біреу ме, әйтеуір біреу кісі жан тәсілім еткен соң денесі суығанша әулие әкей үйге кірсе болды, онда бәрі де ойдағыдай болады дегенді айтып еді. Осы рас сөз ғой, солай емес пе?

	Оның сөзіне бәрі бірдей келісіп алғандай қарсы шықты. – Жоқ, Кара, ол жалған.

	– Әрине, олай емес.

	– Кара, сіз бірдеңені шатастырып тұрсыз.

	– Альфонс де Гренс қайтыс болғанда да Гренс ханымның әулие әкейді тура есіктің сыртына жасырып қойғанын – Альфонс та олардың жүзін мүлде көргісі келмейтін еді ғой – марқұмның денесі суымай тұрған кезде оны бөлмеге кіргізгенін және жаназасын да сол әкейдің шығарғанын мен сонда болғанымда ханымның өзі айтып еді.

	– Жаназасын шығару деген тіпті де ол міндетті түрде жұмаққа барады деген сөз емес қой.

	– Де Грнес ханым солай деп санайды.

	– Ол қателеседі.

	– Католик болып жүрген біреулеріңіздің әулие әкейдің не үшін керек екенін білетіндеріңіз бар ма? – деп сұрадым. – Сіздер әкелеріңіздің жай ғана христиандық рәсіммен жерленгенін қалайсыздар ма? Әлде, сіздер оның жанының тозаққа түспеуінің қамын жасап отырсыздар ма? Маған түсіндіріп берулеріңізді сұрар едім.

	Брайдсхед маған бәрін тәптіштеп түсіндіріп бола бергенде Кара өзінің аңғырттығымен католик майданының біртұтастығын бұзып, былай деді:

	– Керек болса, мен бұларды білмейді екенмін.

	– Қанеки ойланып көрейік, – дедім мен. – Адам өзінің ерік-жігерін көрсетіп, пендешіліктерінен тәубеге келуі және жаратушының өзіне кешіріммен қарауын тілеуі қажет. Солай ма? Оның көкейінде не бар екенін әулие әкей емес, құдай ғана біле алады; егер жан тәсілім етерде әулие әкей болмай ол өз жүрегімен құдайдың кешіріммен қарауын тілеп жатса, бұл да әулие әкейдің болғаны сияқты құнды болмақ. Тіпті, адам өз ойындағысын сырттай білдіре алмай мүлде әлсіреп қалған кезінде оның ерік-жігерінің әрекет жасап жатуы мүмкін. Солай ма? Оның қайтыс болып кеткен адамдай қыбыр ете алмай жатуы мүмкін, алайда сөйтіп жатып, жаратушының кешу етуін жан-тәнімен сұрап жатуы әбден мүмкін және бұны құдай біледі. Солай ма?

	– Шамамен осылай, – деді Брайдсхед.

	– Онда әулие әкей не үшін қажет?

	Біраз тыныштық орнады, осы кезде Джулия күрсініп, кеудесін кере терең тыныс алды. Жұрт үнсіз тұрған кезде Кара былай деді:

	– Мен әйтеуір, өзім кетерде жанымда әулие әкейдің болуын ойластырып қоятыным анық.

	– Сізді құдайым жарылқасын, – деді Корделия. – Меніңше, нағыз жақсы жауап осы.

	Әркім өз ойларының нәтижесін қанағаттанғысыз деп есептесе де дау осымен тәмамдалған.

	Кешкілік жайырақ Джулия маған былай деген:

	– Сен құдай сөзі туралы дау-дамайды туғызбай қоя алмадың ба?

	– Дау-дамайды туғызған мен емеспін.

	– Сен ештеңеге де ешқашан жұртты сендіріп көрген жоқсың. Тіпті өзіңді де сендіріп көрген емессің.

	– Мен жай ғана осынау жандардың неге сенетіндерін білгім келеді. Олардың айтып тұрғандарының бәрі де әншейін ой-жорамалға негізделген.

	– Егер сен Брайдидің сөзін аяғына дейін айтуға мүмкіндік бергеніңде оның айтары сенімдірек шығар еді.

	– Сендер онда төртеу болдыңдар, – деп өз ойымды тықпаладым, – Караның ештеңе туралы түсінігі болмаса да толық сене ме, сенбей ме, белгісіз; сен бірдеңелерді білесің, және бір сөзге де сенгің келмейді, Корделия сенен көп білмейді, бірақ кереметтей сенеді; жалғыз ғана байғұс Брайди біліп, оған шындап тұрып сенеді, алайда бәрін де түсіндіруге келген тұста, меніңше, ол мүлде дәрменсіз болып қалады. Онымен қоймай: “Католиктер, бері қарағанда, неге сенетіндерін біледі” дейді. Бүгін біз оны алақанда тұрғандай анық көрдік...

	– Оһ, Чарльз, осындай мылжыңдықтың не қажеті бар? Мен сенің өзің де күмәндана бастаған шығарсың деп ойлап қалармын.

	Апталар өтіп жатты, алайда лорд Марчмейннің суішерлігі таусыла қойған жоқ. Маусым айында менің ажырасу жөніндегі мәселем түбегейлі шешіліп, бұрынғы зайыбым да екінші некесіне отырды. Джулияның қыркүйек айында басы босауы керек еді. Біздің үйлену тойымыз жақындаған сайын ол, менің байқауымда, Джулия ол туралы бір түрлі мұңая сөйлейтін болып алды. Соғыстың да дүмпуі естіле бастаған – бұл бізге ешқандай да күмән туғызбайтын – алайда Джулияның мұңды да тым салқын көзқарасы, тіпті кей-кейдегі күйіп-пісіп, шыдамсыздықтың бәрі оның бойына қордаланып алған белгісіздіктен туындап жатпағаны анық еді, кей-кейде ашу қысып, долданған сәттерде ол ашу-ызасы әбден қоюланып, маған деген өзінің сүйіспеншілігін де бөгет көрмей темір торда тұрған жыртқыштай ұмтылар еді.

	Мені әскери министрлікке шақыртып, біраз сауал қойған соң ұлтқа қауіп төнген жағдайда қару ұстайтындардың тізіміне тіркеді; Корделияны да бір тізімге қосыпты; мектепте жүрген кезіміздегідей тізім деген де тірлігімізге енді. Бәрі де ұлттқа төнген қауіпке қарсы жанталаса даярланып жатты. Осынау құпиясы көп министрлікте “соғыс” деген сөз айтылмайтын, ол сөзге тыйым салынған; егер “ұлтқа қауіп төнген” кезде адамның ерік-жігерін көрсетер соғыс дүрбелеңі де емес, кек пен жаза шегу сияқты қарапайым ғана ұғымдар емес, жоқ ұлтқа қауіп төнген шақта – олар бізді шақыруға тиісті, жұрттың бәрі де, теңіздің терең тұңғиығынан жүзіп шығып құйрығымен суды сабап, дауыл тұрғызар әлде бір көзсіз құбыжық шыға келердей күйде болатын.

	Лорд Марчмейн өзі жатқан бөлме қабырғасының сыртында не болып, не қойып жатқанына мән беруді қойған, біз оған күн сайын газеттерді әкеліп, оқып беруге тырысқанымызбен, ол басын бір жағына бұрып алып, айналасындағы заттардың ою-өрнектеріне мақсатсыз көз салып жататын. “Әрі қарай оқиын ба?” – “Иә, өтінемін, сізге қиын болмаса”. Бірақ ол тыңдай қоймайтын; анда-санда таныс біреудің аты-жөні кездесіп қалса, ол: “Ирвин... Білемін оны. Қабілетсіз біреу” деген сияқты сөзді міңгірлеп айтқан болады; кей-кейде іске қатысы жоқ бірдеңелерге пікірін білдіреді: “... чехтар жақсы ат айдаушы жәмшіктер ғана... бар болғаны”; алайда оның ой-қиялы жер бетінен шалғайда, осы бөлменің ішінде өзіне ғана бағышталған ой болатын; ол өзінің жападан жалғыз жатқан кезінде өлмеу үшін ғана жүргізіп жатқан өз майданынан басқа соғысты ойлауға күш-қуаты да жоқ болатын.

	Соңғы кезде бізге күн сайын келіп тұратын дәрігерге былай дедім:

	– Оның өмірге деген құштарлығы ересен, солай ғой?

	– Сіз мұны солай деп анықтап тұрсыз ба? Мен оны өлім алдындағы ұлы үрей деп бағалар едім.

	– А бұлардың арасында айырмашылық бар ма?

	– Иә, иә, әрине, Өйткені үрей оған күш бермейді ғой. Ол оны жегідей жеп бітіреді.

	Өлімнен басқа оны, бәлкім, соған өте ұқсас ұғымдар қараңғылық пен жалғыздық қатты қорқытатын. Оған бәріміздің де түгелдей бөлмесіне келіп отырғанымызды жақсы көретін және онда алтын жалатқан мүсін-шамдалда түні бойы шырақ жанып тұрар еді; оған біздің бірдеңе айтуымыз қажет бола қоймайтын. Ол өзі ғана сөйлегенді ұнатады, алайда дыбысының әлсіз шығатыны сонша, тіпті кей сөздері анық естілмей де қалатын; иә ол өзі ғана сөйлейтін, мұның өзі оған өз өмірінің әлі жалғасып келе жатқанының бірден-бір дәлелі сияқты көрінсе керек, сөзі бізге де емес, кез келген құлаққа да емес, өзіне ғана арналғандай көрінетін.

	– Бүгін тәуірлеу. Бүгін тәуірлеу. Анау бұрыштағы алтын қоңыраулы мандаринді және оның астындағы гүл атып тұрған қисық жеміс ағашын да анық ажыратып жатырмын, ал кеше бәрі де бұлыңғырланып кеткен, көрініп тұрған ғибадатхананы да түрегеп тұрған екінші адам екен деп ойлағанмын. Көп кешікпей-ақ көпіршені, және үш аққұтанды, және жалғыз аяқ жолдың белестен асып түсетін жерін де көретін боламын.

	Ал ертең бұдан да халі жақсарады. Біздің әулетте ұзақ ғұмыр кешеді және кештеу үйленеді. Жетпіс үш деген қарттық емес. Джулияның апасы, менің әкемнің әпкесі сексен сегіз жасқа келген кісі, ол осы үйде туып, осы үйде қайтыс болды, тұрмысқа да шықпады. Трафальгар175 майданы тұсында Манар176 мүйісіндегі шамның қалай жанып тұратынын білетін, осы мекен-жайымызды ол “жаңа үй” дейтін еді, себебі ол кезде деревнядағы сауаты аз жұрт оның бала кезінде-ақ осылай деп атайды екен. Ол “жаңа үйлері” – бұған дейінгі ескі үйдің орны деревня шіркеуінің арғы жағында болатын. Хорлик даласындағы ол жерді Қамал-төбе деп атайтын. Жер бедері ойлы-шұңқырлығы шеңгел мен қалақай өскен, жыртуға келмейтін орын. Ескі қамалдың іргетасын қопарып, тастарын “жаңа үйдің” құрылысына пайдаланған-тын. “Жаңа” деген үйдің өзінің салынғанына Джулияның апасы дүниеге келген кездің өзінде жүз жыл болған екен. Мінеки, біздің тамырымыз қайда жатыр? Ол – шеңгел мен қалақай өскен ойлы-шұңқырлы, көптен бері дін қызметшілерінің үндері естілмей кеткен, айналасында қабір үсті белгітастар толған көне шіркеу мен Қамал-төбенің жұрты жатқан, ешкімге қажеті жоқ орын.

	Джулияның апасына бүкіл қабыр үсті белгілері танымал болатын. Аяғын айқастырған рыцарьды, керемет сауыт киген графты, Рим сенаторының тога177 киген маркизі – бәрін танитын; әктас, алебастр, Италия мәрмәрі – олар да белгілі; эбен178 таяғымен қарт сэр Роджердің дулығасы мен герб-қалқанын соғып, қоңыраудай күмбірлетер еді. Ол кезде рыцарь, барон деген атақтар болатын, Азенкурдан179 соң Георгпен180 бірге басқа да атақтар көбейді ғой. Бұл атақтар соңынан пайда болса да бұрынырақ жоғалады, ал барондық атақ қала береді. Сіздердің барлықтарыңыз да жер басып жүрмейтін кезде қара бұлт төнбей тұрған: қойларын қырқып, кең егістігінен астығын орып; құрылыстар салынып, батпақтар құрғатылып, кәдеге аспай жатқан алаңдарды жыртып; бір кісі үй салса, оның ұлы сол үйдің күмбезін, ал ұлдын ұлы үйге қос қанат салып кеңейтіп, өзенге тоған соққан замандағы Джулияның ұлы бабалары алып жүрген ата-тектің есімін алып жүретін болады. Мұнда Нельсон заманында әскери фрегатпен әкелінген, осында салынғанша-ақ Неополитан дәуірінің екі ғасырына куә болған субұрқақтың қалай тұрғызылғанын Джулияның апасы жақсы біледі. Жуырда жаңбыр суы арық-арықты толтырып, әуізде өткен жылғы жапырақтар жүзіп жүретін шаққа дейін суы құрғап тұрған субұрқаққа жан бітпес. Бүгін тәуірмін.

	Бүгін тәуірмін. Айтарлықтай жақсымын. Мен өмірімді өте сақтықпен өткізіп келемін, суық желге жонымды тоспадым, тағамды да маусымына қарап шақтап іштім, жұмсақ шарапты таңдап пайдаландым, өз төсегімде ғана ұйықтадым; демек, ұзақ өмір сүрермін. Бізді асығыс түрде майданның алдыңғы шебіне аттандырған кезде елу жаста едім; бұйрықта: егде тартқандар базада қалсын десе де менің командирім Уолтер Винеблс маған: “Сіз, Алекс, жастардың өзінен артықсыз” деген еді. Шынында да артық болмасам кем болғаным жоқ, қазір де егер тынысым кеңісе ешкімге дес бермес едім.

	Ауа жоқ, барқыт шымылдықтың астында үп еткен жел білінбейді. Жаз келгенде, – дейді лорд Марчмейн пісетін астық туралы, нәрлі жеміс-жидек туралы, оның терезесінің алдынан ыстық күн сәулесіне қанаттарын төсеп, бал құяр ұясына ұшып бара жатар тоқ аралар туралы ұмытып, – жаз келгенде төсегімнен тұрып, жеңілдеу тыныстау үшін таза ауаға шығып отыратын боламын.

	Осынау алтын адамшықтардың, өз Отанының джентельмендерінің дұрыс тыныстай алмай жатып, осынша ұзақ ғұмыр кешеді деп кім ойлаған? Дәл бір желбезегін желге тосып, уайымды ұмытқандай. Сақтай гөр құдайым, маған осынау ор не үшін қазылды екен? Қалай ғана адам өзінің жертөлесінде жатып, тұншығып өлуі керек? Плендер, Гастон! Терезені ашыңдаршы! Тезірек!

	– Барлық терезелер ашық тұр, милорд.

	Оның кереуетінің жанына өзі бұрап, реттеуге болатын ұзын түтікшесі, бұрандасы бар оттегі баллоны қойылған. Ол жиі-жиі шағымдана берді.

	– Айналайын, мынауыңда ештеңе жоқ-ау деймін, қараңызшы, келіп жатқан ештеңе жоқ.

	– Келіп тұр, лорд Марчмейн, баллон лықа толы, шамасы мұнда, түтікке бос ауа тұрып қалғаннан болар, әйтпесе оттегінің жүру қысымы да жоғары. Естіп жатырсыз ба, қалай ызылдап тұрғанын? Ішке ақырындап жұтуға тырысыңыз, лорд Марчмейн, асықпай жұтсаңыз сонда бірден сезінесіз.

	– Өкпе, ауа сияқты, ауа – өкпе сияқты дейтін ұғым бар. Ал маған темір кеспекке толтырылған зілдей ауыр оттегіні әкеліпті.

	Бірде ол былай деді:

	– Корделия, біздің шағын шіркеу қандай күйде?

	– Әке, оны шешем қайтыс болған соң жауып тастаған.

	– Бұл соның шіркеуі болатын, мен тарту еткенмін. Біздің отбасымыздағылардың бәрі құрылысшы болатын. Мен оны павильонда ескі тастардан ескі үйдің қабырғасына жалғап тұрғызған едім; бұл жаңа үйге қосымша салынған құрылыс еді, соңынан келсе де бәрінен бұрын кетіпті. Соғысқа дейін ол өз капелланымыз181 болған. Есіңде ме?

	– Ол кезде бала едім ғой.

	– Сонан соң мен кетіп қалдым да капелланды оған мінәжат етуге қалдырдым. Иә, бұл оның шіркеуі болатын. Өзінің мекені. Оның мінәжатына кедергі жасамайын деп кері оралмадым. Жұрт бізді өз азаттығымыз үшін күресіп жүр десті, шынымен-ақ мен өз жеңісіме жеттім. Бұл да қылмыс па сонда?

	– Меніңше, солай сияқты, әке.

	– Аспаннан сол үшін сазайымды беруін тілейсің бе? Қара түтіктен ғана ауа келіп тұратын, қабырғаларына ауаны қажет етпейтін сарғылт адамшықтардың суреттері салынған осынау үңгірге сондықтан да қамалып жатыр екенмін ғой? Меніңше, солай-ау, балам? Алайда, көп кешікпей, бәлкім ертең гуілдеп жел соғар, сонда бәріміз де еркін тыныстармыз. Маған жеңілдік әкелетін қайырымсыз, қатал жел Ертең бұдан да тәуір боламын.

	Лорд Марчмейн өмір үшін күресте өзінің соңғы күшін сарқа жұмсап, шілде айының ортасына дейін өлім халінде жатты. Сонан соң оның халінде айтрлықтай өзгеріс бола қоймайтындықтан, Корделия келе жатқан “ұлттық қауіпке” байланысты өзінің әйелдер ұйымындағы кейбір мәселелерді анықтап қайту үшін Лондонға жүріп кеткен. Дәл сол күні лорд Марчмейннің жағдайы күрт төмендеп кеткен. Ол қозғалыссыз және үн-түнсіз, қатты қинала ауыр тыныстап жатқан, тек ашық жатқан қос жанарының қарашықтары бөлме ішін қыдырыстап жатқанына қарап, оның әлі де есінен тана қоймағанын білуге болатын.

	– Жүріп кеткелі жатыр ма? – деп сұрады Джулия.

	– Әлі белгісіз, – деді дәрігер, – жүріп кеткен кезде де, шамасы осындай-ақ болар. Алайда дәл қазіргі ұстамадан оның әлі сауығуы мүмкін. Ең бастысы – оның мазасын алмау қажет. Кез келген әсердің соңы жаман болуы мүмкін.

	– Мен Маккей әкейді алып келейін, – деді Джулия.

	Мен оған таңырқаған жоқпын. Оның басына қандай ойдың ұялағанын жаз бойы біліп жүргенмін. Ол кеткен соң дәрігерге былай дедім:

	– Мынау санасыздыққа біздің кедергі жасауымыз қажет.

	Ол:

	– Менің шаруам – адам тәніне қамқорлық жасау. Ал кім жақсы өмір сүру керек, кім қайтыс болуы керек және қайтыс болған соң олардың не болып, не қоятынын талдап, талқылау менің міндетім емес, – деді. – Мен бар болғаны кісінің өлмеуі үшін барымды саламын.

	– Бірақ сіз жаңа ғана мазасын ала біреу оны өлтіреді деп едіңіз ғой. Өлімнен соншалықты қорқатын адамға өзінің күш-қуаты барында түре қуып шыққан әулие әкейді жетелеп келуден өткен зиянды әрекет болар ма екен?

	– Иә, бұл әрекеттің оны өлтіруі мүмкін дегенді жоққа шығармаймын.

	– Демек, сіз бұған тыйым салатын хақым жоқ. Тек қана өз пікірімді ған айта аламын дейсіз ғой.

	– Кара, сіз бұған қалай қарайсыз?

	– Мен оның ренжімегенін қалар едім. Тек қана бір нәрсеге үміт етуге болады – ол осының өзін сезінбей-ақ көз жұмады деген ой. Алайда, мен де әулие әкейдің келгенін қалаймын.

	– Джулияны әулие әкейдің ол кісінің ақырғы... соңғы сәтіне дейін жанына бармауына көндіріңізші. Сонан соң зияны болмас.

	– Жақсы, мен Алекстің қабағына кірбің ұяламауы үшін өтініш жасап көрейін.

	Жарты сағаттан соң Джулия Маккей әкейді ертіп келді. Бәріміз де кітапханаға жиналдық.

	– Мен Брайди мен Корделияға жеделхат жібердім, – дедім мен, – олар келгенше ешкім ештеңе жасай қоймас деп үміттенемін.

	– Олардың қазіргі сәтте болмай қалғандары өкінішті, – деді Джулия.

	– Сен барлық жауапкершілікті өз мойныңа ала алмайсың, – деп сендіргім келеді оны. Жұрттың бәрі де саған қарсы. Дәрігер Грант, маған бүгін не дегеніңізді Джулияға айта аласыз ба?

	– Мен әулие әкейді көрудің өзі оның соңғы демін шығаруы мүмкін дегенді айтқанмын; ал енді осы бір оқиғадан соң оның бетін бері қаратуы да мүмкін. Оны емдеуші дәрігер ретінде мен оны мазалайтын барлық әрекетке қарсылық білдіруге міндеттімін.

	– Кара?

	– Джулия, сүйкімдім, сіздің жақсылық жасауға тырысатыныңызды мен жақсы білемін, алайда Алекс діндар адам емес болатын. Ол дінге үнемі күле қарайтын. Және біз енді оның өз ұят-намысын тыныштандыруы үшін қауқарсыздығын пайдаланбауға тиістіміз. Егер Маккей әкей ол есінен танып жатқан кезде оған кірген болса, онда біздің оны заң бойынша жерлеуімізге құқықты болар едік, шын ғой, әкей?

	– Мен кіріп, халін біліп келейін, – деді дәрігер.

	– Маккей әкей, – дедім мен әулие әкейге, – лорд Марчмейннің сізді өткен жолы қалай қарсы алғаны есіңізде ме? Сіздің ойыңызша, осы аралықта оның пікірінің өзгере қалуы шынымен-ақ мүмкін бе?

	– Құдайға құрмет, бұл әбден мүмкін.

	– Бәлкім, – деп ұсыныс жасады Кара, – ол ұйықтап жатқан кезде ақырын ғана кіріп, күнәдан арылтатын сөздеріңізді айтсаңыз, ол сезбей де қалар еді.

	– Менің көз алдымда көп кісі дүние салды, – деді ол, – және де өмірімнің соңғы сәтінде менің жандарында болғаным үшін ренжіген бірде-бір кісіні көрмеппін.

	– Бірақ сіз барған адамдардың бәрі де католиктер болды ғой, ал лорд Марчмейн болған жоқ, тек соңғы жылдары ғана санатқа қосылғаны болмаса. Оның дінге күле қарап жүретіндігін Караның өзі айтып отыр.

	– Христос тәубеге келуге дінбасыларды емес, күнәкарларды шақыруға келіп еді ғой.

	Дәрігер қайта оралды.

	– Өзгеріс жоқ, – деді ол

	– Ал енді ойланыңыз, – деді әулие әкей өзінің салмақты, кінәсіз, өте байсалды жүзін бұрып, – мен біреуге күйзеліс тудыратын кісіге ұқсаймын ба? – Ол жанарымен бәрімізді сүзіп шықты. – Менің не істегелі тұрғанымды білесіз бе? Бұл ұзақ та емес әрі қарапайым ғана шаруа. Мен тіпті арнайы киім де кимей, үстімдегі киіммен келіп тұрмын. Менің түрім оған таныс. Оны қорқытардай ештеңе де жоқ. Мен одан жасаған күнәлары үшін өкіне ме, жоқ па – соны ғана сұраймын. Оның қоштаған белгі беруін күтемін, тіпті ол маған болмағанда “жоқ” деп жауап берсе де жеткілікті; сонан соң оған құдайдың кешірімін сұрап беремін. Ал онан соң, тіпті бұл рәсімді жасау міндетті де бола қоймас, оны майлаймын. Бұл өзі қарапайым ғана шаруа, мынау ыдыстағы майдан саусақтың ұшымен денесіне тигіземін; қараңыздар, ешқандай да зияны жоқ.

	– Оһ, Джулия, қалай шешсек екен? – деді Кара күрсініп. – Тоқтай тұрыңыздар, мен онымен сөйлесіп көрейін.

	Кара қытайша қонақ үйіне кетті де біз үнсіз оны күтіп тұрдық; Джулия екеуімізді әлдебір бөгет бөліп тұрғандай. Аз уақыт өткен соң Кара қайтып оралды.

	– Меніңше, ол ештеңе естімеген сияқты, – деді ол сасқалақтай сөйлеп. – Сөзді қалай бастауды ойлап, содан мен: “Алекс, Мелстедтегі әулие әкей есіңде ме? Ол сенің көңіліңді сұрай келгенде қатты ренжітіп жібердің. Сен онымен тым қатқыл сөйлестің. Ол тағы келіп тұр. Мен үшін сен онымен көрісіп, екеуіңнің татуласқанынды қалаймын” дедім. Бірақ ол ештеңе демеді. Егер ол қазір есінен таныңқырап жатса, әулие әкейдің келгеніне ренжи қоймас, солай емес пе, дәрігер?

	Осыған дейін үнсіз қозғалмай тұрған Джулия алдына қарай батыл қадам басты.

	– Берген кеңесіңіз үшін алғыс айтамын, дәрігер, – деді ол. Не болған жағдайда да бүкіл жауапкершілікті өз мойныма аламын. Маккей әкей, рақым етіп, менімен бірге әкейге жүріңізші. – Менің бетіме назарын аудармаған күйі әкейдің алдына түсіп, есікке қарай беттеді.

	Бәріміз де соңдарынан ердік. Лорд Марчмейн мен ертеңгілік көрген қалпында өзгеріссіз жатыр екен, тек енді екі көзін жұмып алыпты; қолдарын алақандарын сыртқа қаратып, көрпенің сыртына салған екен, күтушісі бір қолының тамырын ұстап отыр екен.

	– Кіріңіздер, кіріңіздер, – деді әдеттегіден қаттырақ дыбыстап. Енді сіздер бұл кісіні мазалай алмайсыздар.

	– Жүріп кетті ме?

	– Жо-жоқ, бірақ ол енді ештеңені де сезіп-білмейді.

	Ол оттегі түтігін науқастың бетіне жақындата берген, жан тәсілім еткелі жатқан кісінің төсегі маңынан сол түтіктің баяу ысылынан басқа дыбыс сезілмеді.

	Әулие әкей лорд Марчмейннің үстіне үңілді де дұға оқып, бата жасады. Джулия мен Кара кереуеттің сирақтарына сүйеніп, әкелерінің алдында тізелерін бүкті, ол дәрігер, күтуші және мен олардың ту сырттарында түрегеп тұрдық.

	– Қане, – деді әулие әкей, – мен сіздің өзіңіз жасаған барлық күнәларыңыз үшін өкініп жатқаныңызды білемін, рас қой? Егер шамаңыз жетсе бір белгі беріңізші. Бергіңіз келіп жатыр ғой? – Бірақ ешқандай белгі беру деген болмады. – Өз күнәларыңызды еске түсіруге тырысып, құдайдан кешу өтініңіз. Мен күнәларыңыздан босатамын. Ал сіз өзіңіздің оның жолынан жаза басқан тұстарыңыз үшін құдайдан кешу сұраңыз. – Ол латынша сөйлеп кетті. Мен оның: “Ego te adsolvo innomine Patric182– және әкейдің крестпен белгі жасағанын көрдім. Сол кезде мен де тізерлеп отырып, мінәжат ете бастадым: “О, құдайым, егер бар болсаң, егер күнә деп аталатын дүние бар болса, онда бұл кісінің де күнәсін кеше гөр”. Сол кезде кереуетте жатқан кісі көзін ашып алды да іштен тынысын, менің түсінігімдегі өліп бара жатқан адамның соңғы тынысын шығарды, алайда оның қос қарашығының еркін қозғалып жатқанына қарап, науқастың жаны әлі денені тастап кете қоймағанын білдік.

	Ойда жоқта өзімнің де бәлкім кішіпейілділік үшін, бәлкім өзің сүйген, дәл қазіргі сәтте сол белгіні жан-тәнімен тізерлеген күйі тілеп отырған мынау әйел үшін болса да жан тапсырғалы жатқан жанның бір белгі беруін жан-тәніммен тілеп отырғанымды сездім. Бір қарағанда мұның өзі көпшіліктің арасынан танысыңды жолықтырғандағы басыңды изеп, сәлемнің ишарасын жасағаның сияқты мүлде түкке тұрмайтын өтініш болатын. Мен одан да қарапайым түрде мінәжат ете бастадым: “Құдай-ау, кеше гөр оның күнәсін. Ол сенің кешуіңді қабыл алғанын білдіре гөр”.

	Әулие әкей қалтасынан күміс ыдысты шығарып, тағы да латынша бірдеңе айтты да жан бергелі жатқан кісінің бетіне майлы шүберекті тигізді; қажет-ау деген рәсімдерін жасап болып, күміс ыдысты қайтадан қалтасына салды да лордқа соңғы рет бата тіледі. Лорд ойда-жоқта қимылдап, қолын асықпай қозғап, маңдайына апарды; маған ол зәйтүн майының ылғалын сезіп, соны сүртіп тастағысы келгендей көрінді. “О, құдайым, – деп жалбарындым мен іштей, – оған мұны істете көрме!” Алайда мен босқа үйрейленіппін: оның қолдары ақырын қозғалған күйі кеудесіне, сонан соң иығына қарай қозғалды; сөйтіп лорд Марчмейн шоқынудың белгісін жасады. Сол кезде менің жалбарынуымның көпшіліктің ортасындағы танысқа бас изей салу сияқты тым қарапайым дүние емес екенін түсіндім, сол кезде менің есіме храмда құрулы тұрған шымылдықтың жоғарыдан төмен қарай қақ айырылып түскені туралы алыста қалған балалық шағымдағы әңгіме түсті.

	Бәрі де осымен бітті; күтуші әйел тағы да оттегі баллонына жақындады; ал дәрігер науқастың бетіне үңіле берді. Джулия маған былай деп сыбырлады:

	– Маккей әкейді шығарып сал, жарай ма? Мен осында әлі де бола тұрайын.

	Есіктен шыға бере Маккей әкей мен білетін қарапайым да ақпейіл адам қалпына қайта оралды.

	– Ал бұл өзі бір ғажап көрініс болды емес пе? Мұндай көз алдымда өткен оқиғаларға сан жетпейді. Шайтан ең соңғы минутқа дейін қарсыласып бағады, алайда жаратушының мейірімді шапағаты бәрін де жеңіп шығады. Сіз, мистер Райдер, менің білетінім рас болса, сіз католик емессіз, бірақ қалай дегенде де көңілі аз да болса тыныштық тапқан ханымның көңілі үшін болса да бұл көрініс сізді де қуандырды білемін.

	Біз жүргізушіні тосып тұрған кезде менің басыма Маккей әкейдің еңбегіне бірдеңе төлеу керек-ау деген ой келіп, ыңғайсыздана тұрып, оған өз ойымды сездірдім.

	– Мазасызданбай-ақ қойыңыз, мистер Райдер. Мен үшін бұл қанағат таптырған оқиға болды. – Алайда, сіз маған нені бере алмасаңыз да ол маған берілген дүние болып есептеледі. – Менің әмиянымда үш фунттық ақша жүр екен, соны оған алып бердім. – Бәрекелді, сіз тым мырза екенсіз. Сізді құдай жарылқасын, мистер Райдер. Оған бұл жарық жалғаннан көп үлес қалмаса да мен тағы да кіріп шығамын.

	Джулия қытайша қонақ үйінде қала берді, сөйтіп, дауласушы екі жақтың – дәрігер мен әулие әкейдің де сөздерінің шындық екенін дәлелдеп, лорд кешкі сағат бесте үзілді.

	* * *

	Бұл жерде мен мені мен Джулия екеуіміздің соңғы естелігімізге айналған соңғы әңгімеміздің кейбір үзіктерін айтуға таяп келемін.

	Әкесі қайтыс болған соң Джулия әлі де біраз уақыт мәйіт алдында қалып еді; күтуші әйел тысқа шығып, қаза жайлы жұртқа айтуға кеткен кезде мен ашық тұрған есіктен оның кереуеттің сирағынан ұстап, әлі де тізерлеп отырғанын және жанындағы креслода Караның отырған сұлбаларын көріп қалдым. Біраздан соң ол екеуі бөлмеден шыққан соң Джулия былай деді:

	– Осында, қараңғыда, табалдырық астындағы бұрышта тұрып, “қош болып тұр” деген сөзді айтуға бір-ақ минут қажет.

	– Сонша аз сөзді айту үшін соншалықты көп уақыт керек екен-ау.

	– Сен оны білдің бе?

	– Ертеңнен бері, таң атпастан көп бұрын; тіпті бүтін бір жыл бойына.

	– Ал мен бүгін ғана. О, менің қымбаттым, егер сен түсіне алсаң ғой. Онда айырылысу дегенді оңай көтеріп кетер едім. Жүрегімнің быт-шыт болғанын саған айтуға тиістімін, бірақ жүрек быт-шыт болады дегенге сенбеуші едім. Мен сенің әйелің бола алмаймын, Чарльз, мен ешқашан да сенімен бірге бола алмаймын.

	– Білемін.

	– Оны қайдан білдің?

	– Сен не істейсің?

	– Жай ғана бұдан былай жалғыз тұрамын. Не істейтінімді қазір не деп айта қояйын. Сен мен туралы бәрін де білесің. Қайғы жұтып, қара жамылып отырар кісі емес екенімді де білесің. Жаратылысымнан үнемі жаман адаммын. Бәлкім тағы да жаман тіршілік етермін, бәлкім тағы да жапа шегермін. Мен оның мейірімінен үміттенуден бас тарта алмаймын. Неғұрлым маған жаман болған сайын менің құдайдан жәрдем сұрауым да ұлғая бермек. Мен оның мейірімінен үміттенуден бас тарта алмаймын. Ал мұның өзі – сенімен бірге жаңа өмір сүрер болсақ, оған орын жоқ деген сөз. Бізге алдымыздағы бір қадамнан арғыны көруді жазбаған. Алайда, мен бүгін шын мәнінде кешіруге болмайтын – мұндай қылықтар мектепте жүрген кезде болып қалғанда ол үшін жазаламай, тек шешемнің келіп араласуын талап ететін, – және бұл кешіруге болмайтын істі мен жасай жаздап әрең қалдым, бірақ оны жасай қоятындай соншалықты жаман да дүние емес екен, бұл – құдайдың қайырымынан тыс басқаша бір жақсылық жасай білу. Неге, неге ғана мұны мен ұққанда сен ұқпадың, Чарльз? Бәлкім өйткені шешем, тәрбиеші-апайым, Корделия, Себастьян, тіпті Брайди мен мисс Маспрэтт – бәрінің де өздерінің мінәжаттарында-ақ мені түсінетін шығар? Ал бәлкім, бұл кейін қаншалықты маған қиын болса да, егер мен өзім жан-тәніммен қалап тұрған дүниеден бас тартсам менен сырт айналып кетпеуі жөнінде құдаймен жасаған келісімім болар... Мінеки, енді екеуіміз де жалғызілікті жандар болып қалдық және сенің осының бәрін де түсінуіңе мен дәрменсізбін.

	– Сенің ажырасудан тартар азабыңды жеңілдеткім келмейді, – дедім мен, – сенің жүрегің де жарадар болар, алайда мен бәрін де түсінемін.

	Көшкін жартасты құламаны жалаңаштап, төмен аунай жөнелді; оның үрейлі соңғы гүрілі аппақ құздардың арасына барып сіңді; жаңа тасқынның жарқылы шалғайдан көзге шалынады.





ЭПИЛОГ


	ТАБЫЛҒАН БРАЙДСХЕД

	– Манадан жаман қиян шет бұған дейін бізге кездеспеген шығар, – деді батальон командирі, – жағдай жасалмаған, қатынас жүйесі де жоқ, оның үстіне бригаданың билігін де мойныма артып қойды. Жиырма адам әрең сыятын, – оның өзі де Флайт-Сент-Мэриде екен, жалғыз ғана кабак бар – оған офицерлерді кіргізбейтіні тағы түсінікті; тек лагерьдің аумағында әскери дүкен бар. Аптасына бір рет болса да Мелстед-Карбериге жүк машинасы қатынап тұрар деп үміттенемін. Марчмейн осы жерден он шақты миль жерде тұр, оның да асып бара жатқан ештеңесі жоқ. Сол себепті ең бірінші қамқорлық командирлердің туыстарына жасалса – өздерінің солдаттарының демалыстарын да ұйымдастырулары керек. Көлдердің шомылуға жарамдылығын медицина тексеретін болсын.

	– Құп болады, сэр!

	– Бригада штабы бізге үйді дұрыстап тазалауды тапсырып отыр. Мен өз басым олардың штабта отырған жалқаулары мен жалтақойлары бізді осынау шаруадан құтқарар деп ойлап едім, алайда... Райдер, сізге елу адамдық команда бөлінді, сағат 10.45-те коменданттың алдында боласыз, сізге үйдің қай бөлігі тиетінін ол көрсетеді.

	– Құп болады, сэр.

	– Бізден бұрын осында болғандар, байқаймын-байқаймын, онша іскер болмаған адамдар-ау. Бұл жер шабуыл алаңын және миномет полигонын жасауға өте қолайлы екен. Атқыштарды даярлайтындардың бастығы, бүгіннен қалдырмай айналаның бәрін қарап шығып, бригада командирі келгенше ненің қайда орналасатыны жөнінде пайымыңызды даярлап қойыңыз.

	– Құп болады, сэр.

	– Мен адъютантыммен полигондардың жер жағдайын алдын ала шолып қайтайын. Бұл жердің жағдайын жақсы білетін ешкім жоқ па? – Мен үндемедім.

	– Онда бопты, орындаңыздар.

	* * *

	– Үй өте ертеде салыныпты, алайда өте жақсы мекен-жай екен, – деді маған комендант. – Қазірдің өзінде мұны астан-кестен жасау обал-ақ.

	Бұл өзі әскери борышын кезінде орындап енді армияға қайта оралған қызметінен кеткен егделеу подполковник болатын; ол негізі осы жерде туып-өскен, осы маңға жақын тұрады екен. Біз негізгі кіре берістің алдында менің жарты ротам бұдан әрі қарайғы тапсырманы күтіп, сапта тұрған жерде кездестік.

	– Менімен бірге жүріңіз. Мен сізге бәрін де көрсетемін. Үй емес, бүтін бір қала дерсің, алайда біз тек төменгі қабатты түгелдей, екінші қабаттан бірнеше бөлмені ғана пайдаланамыз. Басқасы – жеке адамның меншігі, және көпшілігіне жиһаздар толтырылыпты, өмірімде мұндай дүниелерді көрмеппін, тіпті кейбіріне баға жетпейді десе де болғандай.

	Жоғары қабатта бақылаушы-қарауыл мен бірнеше қарт малайлар тұрады екен – олардың сізге кедергісі болмайды – және бомбалауды бастан өткерген, енді леди Джулия паналатып отырған католик әулие әкей тұрады – тып-тыныш, үрейден шошымалы болып қалған, бірақ ешкімге зияны жоқ қарт адам. Үйдің жанынан шағын шіркеу ашыпты; оған солдаттардың кіре берулеріне рұқсат етіп отыр, жүре берсең көре бересің дегендей, мұнда таңданарлық дүние көп-ақ.

	Үйдің иесі өзін леди Джулия Флайт деп атайтын келіншек. Ол әлдененің министрі болған Моттрем дегенді білесіз бе, бұл келіншек соның әйелі болыпты. Қазір ол әйел шетелде әйелдер бөлімінде жүрсе керек, ал мен қазір осы үйді қарауға тырысып жүремін, Қарт маркиздің осының бәрін де ұлдарым ренжиді-ау демей қызына қалдырғаны қызық екен.

	Міне мына жерде, сіз осында келгенше хатшылар отырыпты, әйтеуір мұнда ондай жерлер жеткілікті ғой. Көріп тұрсыз ғой, каминдер мен үйдің қабырғаларында өте құнды өнер туындылары көп болғандықтан, оларға тақтай шегелеп тастауды тапсырғанмын. Е-е, мынау жерді әлдекім бүлдіріпті, көрдіңіз бе бұл солдат дегендер өңшең бүлдіргілер ғой! Оны байқағанымыз жақсы болды, әйтпесе сіздің жауап беруіңізге тура келер еді.

	Мынау да өте кең бөлме, бұрын мұнда өңшең гобелендер ілулі тұрады екен. Конференция өткізу үшін пайдалануға кеңес берер едім.

	– Мен мұнда тазалық жұмыстарымен жүрмін, сэр. Бөлмелерге билік жүргізетіндер бригаданың штабындағылар ғой.

	– Несі бар екен, сіздің жұмысыңыз да айтарлықтай ауыр емес. Сізге дейін болғандар да дұрыс кісілер болатын. Әрине, олардың мынау каминге бұлайша көзқараста болмаулары қажет еді. Қолдары қалай барды екен? Сырттай қарағанда сонша мықты сияқты. Мұны бір кезде қалпына келтіріп, жөндеуге болар ма екен?

	Бригада командирі, шамасы осы бөлмені өзінің кабинеті етіп пайдаланар; бұрынғы басшының, әйтеуір, осы бөлмені кабинет еткені анық. Мұнда суреттер өте көп, оларды шығаруға болмайтындығы қабырғаларға жазылыпты. Өзіңіз көріп тұрғандай, мен мүмкіндігінше олардың беттерін далдалап қойдым, алайда біздің әскерилер ештеңені парық қылмайды ғой; әнеки, анау бұрышта тұрғанға да қолдары жетіпті. Мұнда есігі негізгі кіре берістерін сыртқа қарайтын тағы бір бөлмеде картиналар тұрушы еді, кейіндері салынған суреттер болса да, меніңше, үйдегі барлық суреттерден әдемілері солар сияқты көрініп еді; бұрын тұрғындар ол бөлмені байланыс жүйесі ретінде пайдаланыпты, сөйтіп, олар ол суреттердің де сау-тамтығын қалдырмапты. Өкінішті, дегеннен басқа ештеңе жоқ.

	Ал мұндай қорқыныш олардың ас үйлерін көргенде сәл бәсеңдегендей. Мен сондықтан да оны қоршап әуре болмадым, тіпті оны бүлдіріп кетсе де өкінудің қажеті шамалы. Ол, меніңше, Maison Japonaise-нi183... білуші ме едіңіз, сол сияқты өте әдемі көпшілікке арналған үй сияқты. Ал мынау буфеті...

	Біз тыныштыққа бөленіп бос тұрған бөлмелерді тез аралап шығып, есік алдындағы бастырмаға шықтық.

	Міне, анау тұрғандар солдаттарға арналған әжетхана мен жуынатын себезгілер, оларды көрнекті жерге неге салғандарын түсінбедім. Бұларды мен келгенше-ақ тұрғызыпты. Айтса да, бұрын ағаштардың арғы жағынан ештеңе көрінбейтін. Біз анау жаңа отырғызылған ағаштардың жанымен тас жолдан төтелей жол тарттық, өте көрікті болмаса да қолайлы болды, транспорт та көп жүріп жатыр. Бірақ бақты сонша бүлдіргеніне не деуге болады. Көрдіңіз бе, анау жерден бір нақұрыс өсіп тұрған бұта-қорғанды басып-жаншып, үш тонналық машинамен өте шығыпты, ізіне қарап, танк жүріп өткен екен деп ойлардай. Ал мынау бұрқақты үй иесі әйел өте жақсы көреді; жас офицерлер оның суына түсіп, шалпылдатып жүргенді жақсы көреді. Байқайсыз ба содан бұған да біраз зақым келгендіктен, оның айналасын сым тікендермен қоршатып, суын тоқтаттырып тастадым. Енді ғой машина жүргізушілер шылымдарының қалдықтары мен тамақ ораған қағаздарын лақтыра берген соң қоқыс аузы-мұрынан шығып жатыр, ал тазалауға өзіміз құрған тікенек-сым кедергі жасайды. Қиялдағыдай құрылыс, рас қой?..

	– Жарайды. Сіз бәрін де қарап болсаңыз мен қайтайын. Әрдайым жақсылық тілеймін.

	Оның жүргізушісі шылымның тұқылын субұрқақтың хауызына лақтыра салды, сонан соң саусақтарын фуражкасының күнқағарына апарды да машинасының есігін ашты. Мен де әскери қоштасудың ишарасын жасаған соң комендант екі жағынан да жөке ағаштары сап түзеген аллеяға түсіп алып, жүріп кетті.

	– Хупер, – дедім мен солдаттарым жұмысқа кіріскен кезде, – сіз қалай ойлайсыз, мен басшылық жасауды сізге жарты сағатқа тапсыра аламын ба?

	– Мен де дәл қазір бір пайда табуды ойлап тұр едім.

	– Ол не дегеніңіз, – дедім мен. – Олар жұмысты жаңа ғана бастады емес пе?

	– Олар қатты ашуланды.

	– Жұмыстарын жалғастыра берсін, түсінікті ме?

	– Дәл солай. Қатырамыз.

	Мен бірінші қабаттағы бос бөлмелерге көп кідірмей, үстіне көтерілдім де, өзіме таныс дәлізбен жүріп отырып, кейбірінің есіктері жабық болса, кейбірінде төбеге дейін жиһаздар толтырылған бөлмелерді аралауға кірістім. Ақырында қолында шай ыдыстарын таситын табақшасы бар қартаң қызметші әйел жолықты.

	– Құдай-ау, – деді ол. – Бұл шынымен-ақ мистер Райдер ме?

	– Дәл соның өзі. Мен бірде-бір таныс адамды кездестіре алмаймын ба деп қорқып едім.

	– Миссис Хоккинс жоғарыда, өзінің бұрынғы бөлмесінде. Қазір дәл сол кісіге шай апара жатыр едім.

	– Егер рұқсат етсеңіз, шайды мен-ақ апарайын, – дедім мен баспалдақтың алдындағы кілем төселген есікті ашып, сонан соң жоғарыдағы балалар бөлмесіне беттедім.

	Мен өзімнің кім екенімді айтқанша тәрбиеші Хоккинс апай танымай қалды; ойда жоқта пайда бола кеткенімнен ол тіпті абыржып, өз денесін билей алмай қалғандай болды да біз каминнің алдында біраз отырып, есін жинаған кезде ғана өзінің бұрынғы момақан қалпына түсті. Біз білетін жылдар бойы еш өзгермейтін кісі соңғы, көрмеген уақыт ішінде мүлде кәрілікке жеңдіріпті. Соңғы аласапырандар оның жасы әбден ұлғайған тұста келіп араласқандықтан, оны бойына сіңіріп, түсіну деген оңайға соқпаған; ол көз жанарының тіпті нашарлап кеткенін айтып піағыды, сондықтан да қолөнердің ең қарапайым да оңай түрлерімен айналысып отырады екен. Ұзақ жылдар бойы “білімпаз” әңгімелермен әбден жаттыққан сөйлеу мәнері де қайтадан өзінің жас кезіндегі шаруалардың жұмсақ та әуезді ырғағын қайта тауыпты.

	– ... жалғыз өзім мен тағы екі әйел және Мемблинг әкей бар осында тұрып жатырмыз. Ол байғұс бомба тастағаннан кейін үйсіз-күйсіз, баспанасыз далада қалып еді, айналайын Джулия қайрымды ғой, нұр жаусын оған, осында тұрғызып алды ғой. Ал әкей байғұстың жүйкесі де әбден жұқарып болған... Және леди Брайдсхедпен де... тек солай деп атауға тілі түскір күрмеле береді, әйтпесе оны, шын мәнінде, “жоғары мәртебелі” Марчмейн ханым деп атау керек қой... әнеки, онымен де осындай оқиға болды ғой. Джулия мен Корделия соғысқа аттанған бетте ол алдымен екі ұлымен бірге осында көшіп алған, сонан соң әскерилер бұл жерден шығарып жіберген соң Лондоннан пәтер жалдаған, онда да бір ай тұрар-тұрмай жатып – бұл кезде Брайди жоқ болатын, жаратушым оның жанына тыныштық бере көрсін... бұрынғы жылдардағыдай өзінің полкімен бірге кеткен – ал ол міскіндердің жиһаздары осындағы күймелер сарайында сақтаулы тұр. Содан ол әйел қала сыртынан бір үйді жалдаған екен, әскерилер оны да тартып алған соң теңіз жағасындағы бір қонақ үйде тұрып жатыр деп естимін, қонақ үй деген өз мекен-жайындай қайдан болсын, солай емес пе? Қай бір оңған дүние ол...

	... Сіздер кеше мистер Моттремнің радиодан қалай сөйлегенін естідіңіздер ме? Ол анау бір Гитлер дегеннің әкесін танытты дейсіз. Маған қызмет көрсетіп жүретін Эффи дейтін әйелге: “Егер Гитлер ағылшынша түсіне қойса, бірақ, әй, қайдан түсіне қойсын, егер ол естісе бар ғой, онда бетінен оты шығар еді”, дедім. Мистер Моттремді осынша биікке шығандап шығып кетеді деп кім ойлаған? Оның жолдастары мұнда неше дүркін түгелге жуық болды ғой. Мен мистер Уилкоксқа – ол сонау Мелстедтен автобуспен айына екі рет қатынап, менің жай-күйімді біліп қайтады, ол үшін мың алғыс оған – әнеки, мен оған бірде: “Біз өзіміз білмесек те осы үйге періштедей жігіттердің келіп жүргендерін білмеппіз ғой” дедім; және мистер Уилкокс та мистер Моттремнің достарын көп көзге іле бермейтін ғой, Джулия да сөйтетін, ал мен болсам олардың келіп-кеткендері туралы өздеріңнен естігенім болмаса, көрген емеспін – әнеки, көрдіңіз бе, олардың қалай биіктеп кеткенін?

	Ақырында мен одан мынаны сұрадым:

	– Сіз Джулиядан бірдеңе алдыныз ба?

	– Корделиядан өткен аптада ғана хат келген – олар алғашқы күннен бастап бірге жүр ғой – Джулия да хат соңына өзінің сәлемін жолдапты. Тіршіліктері жаман емес көрінеді, шынына келсек, кей жерлерде олардың хат жазуларына болмайды екен, Мемблинг әкей бәрін де көзбен көріп тұрғандай біліп отырады ғой, әнеки сол кісінің айтысына қарағанда, олар Палестина деген жерде болса керек қой, Брайди де өзінің полкімен сол жерде көрінеді, байқайсыз ба, қандай жақсы болғанын? Корделия соғыс біткен соң үйге қайтар күнді асыға тосып жүргендерін жазады, ондай атты күндерді біз де асыға тосып жүрміз ғой, тек қана мен ол күнге жете аламын ба, жоқ па, бұл жарылқаушыға ғана байланысты мәселе.

	Мен оның жанында жарты сағаттай болып, жиі-жиі келіп тұруға уәде бердім. Холлға түскен кезде ешқандай жұмыстың бітпегенін көрдім: Хупер кінәлі жүзбен қарсы алды.

	– Олардың төсеніш жасауға қажетті сабанға баруларына тура кеп қалғаны. Мен оны білмеуші едім, маған оны сержант Блок айтты. Олардың жуырмаңда келе қоятындарына да сене алмай тұрмын.

	– Сене алмай тұрсыз ба? Ал сіз қандай бұйрық беріп едіңіз?

	– Мен енді сержантқа қайта оралудың мәні болса, жоқ, былайша айтқанда, түскі асқа дейін үлгірсеңіздер, оларды қайтадан алып келіңіз дегенмін.

	Сағат бірнеше минутсыз он екі болып қалған.

	– Хупер, сізді тағы да алдап кетіпті. Сабанды кешкі сағат алтыға дейінгі кез келген уақытта алуға болады.

	– Оһ, сайтан алғырлар, кешіріңіз, Райдер. Сержант Блок...

	– Кетіп қалған өзім кінәлімін... Сол адамдарды түгелдей түскі астан соң жинап осында алып келіңіз, жұмыс аяқталғанша бірде-біреуінен шашау шықпасын.

	– Құп болады. Қатырамын. Ал сіз шынымен-ақ бұрындары бұл үйде болдыңыз ба?

	– Болғанмын. Бұл менің жақын достарымның үйі. – Осынау сөзді айтқан кезде мұның өзі бір кезде Себастьянның “Бұл менің үйім” демей “Мұнда менің отбасым тұрады” дегені сияқты бір түрлі қызық естілді.

	– Құдай біледі бар ғой, бір отбасы үшін осыншалықты жойдаусыз үлкен үйдің не қажеттігі бары түсініксіз? Не пайдасы бар?

	– Меніңше, бригада штабы пайдасын көріп отыр.

	– Иә, алайда бұл кейіннен салынған үй емес, рас қой?

	– Рас, – деп жауап бердім мен. – Кейіннен салынбаған. Шамасы, ұл туғаннан кейін оның қандай болып өсетінін білмеген сияқты үйдің құрылысын бастағанда да оның келешектегі келбетін елестете алмаудың өзінің бір рақаты болса керек. Білмеймін. Өзім ешқандай құрылыс салып көргем жоқ; және де ұлымның қалай өсіп келе жатқанын бақылайтын құқымнан да айырылып қалғанмын. Мен үйсіз-күйсіз, былайша айтқанда, басында панасы, бауырында баласы жоқ, ешкім жақсы көрмейтін егде тартқан еркекпін, Хупер. – Ол менің әзілдеп тұрғанымды, әлде шынымды айтып тұрғанымды айыра алмай біраз аңқиып тұрды да сөзімді әзілге баласа керек, қарқылдап күліп жіберді. – Ал енді лагерьге қарай тартыңыз, айтпақшы батальон командирі жер көруден оралған болса, оның көзіне түспеуге тырысыңыз, ең дұрысы сіз бен біздің түске дейінгі уақытымызды текке өлтіргенімізді ешкімнің білмей-ақ қойғандары.

	– Құп болады, Райдер.

	Үйдің мен әлі болып үлгірмеген біраз бөлігі қалған, соларды аралауға бет алдым. Шағын шіркеудің іші біраздан бері бос қалғанына қарамай көп өзгере қоймапты; модерн184 стиліндегі бояуларының өңі түспей, алтарь алдында модерн стилінде жасалған шырағдандар бұрынғыдай жанып тұрды. Мен жуырда ғана жаттап алған діни көне қағаздардың бірін айтып, мінәжат еттім де әрі қарай кеттім. Лагерьге бара жатқан жолда солдаттарды түскі асқа шақырған керней үнін тыңдап келе жатып, былай деп ойладым:

	“Құрылысшылар өз туындыларының келер ғасырларға қандай қызмет атқаратын мақсаттарынан бейхабар күйде көне қамалға ұқсас тастан жаңа мекен-жай тұрғызды; жыл артынан жыл өтіп, ұрпақ соңынан ұрпақ келген сайын оны безендіре түсіп, қосымша құрылыстар салды; жыл артынан жыл өткен сайын олардың бағында ұлы орман жайқала түсті; сол кезде ойда жоқта аяз түсіп, Хуперлердің ғасыры жетіп еді бақ оталып, бүкіл сән-салтанат әдіре қалды; quomodo sebet civitas. Жатқан бір әбігершілік, бәрі де – әбігер.

	Дегенмен де, – деп ойладым керней үні біраз тыныштанғаннан кейін екінші рет белгі беріп, аспаздың бар даусымен “Сам-са, самса, кар-топ!” деп айғайлаған үні анық естіліп тұрған лагерьге жақындаған кезде, – дегенмен де бұл әлі соңғы сөз емес, бұл соңғы он жылдың жүзінде дәл айтылған мерген-сөз.

	Құрылысшылардың ісінен кішкентай болғанмен тым қатал, мен өз рөлімді ойнаған, – ол кезде ешқайсымыз да ол туралы тіпті ойлай алмаған; жарығы аз қызғылт от – жезден ұсқынсыздау ғып соққан шырағдан қайтадан қасиетті қақпаның алына жағылғандай; бұл отты көне серілер өз табыттарының жанында жанып тұрғанын, сонан соң сөнгенін көрген, – бұл от қой енді үйлерінен алыста, өз қиялдарындағы Акр болмаса Иерусалимнен қашығырақ жерде жүрген жауынгерлердің бүгінгі ұрпағы үшін жанып тұрған от сияқты, иә тым қатал, ойға келмеген өкінішті жағдай бүгін орын алғандай. Егер кішкене қайғылы оқиға кейіпкерлерін бейнелеп жүрген құрылысшылар мен актерлер болмаса ол от жанбаған болар еді, алайда оның қазір де осынау көне тас қамалдың айналасында тағы да жанып тұрғанын көрдім”.

	Мен жүрісімді жылдамдатып, біздің асхана орналасқан баракқа кірдім.

	– Сіздің жүзіңізде бүгін бір ерекше көңілділіктің табы бар ғой, – деді менің рота командирімнің көмекшісі.



	Соңы.





	https://t.me/kzkitap





Notes


	[←1]

“қазіргі проза шеберлері” сериясымен 1982 жылы Мәскеудің “Прогресс” баспасынан орыс тілінде шыққан жинаққа енген шығармалардың қазақ тіліне аударылып отырған бір роман мен бір повесть туралы пікірден басқасы, сондай-ақ алғы сөз авторының коммунистік идеологияға байланысты да кей пікірлері қысқартылып алғы сөз ықшамдалып аударылды.





[←2]

ипотаси – заттың ішкі мәнін білдіретін философиялық ұғым; христиан дініндегі басшылық жасаушы үштік.





[←3]

1 миль – жолдың ұзындық өлшемі; теңіз жолы бойынша – 1852 м; географиялық миль - 7420 м.





[←4]

Акр – Англия мен Америкада қолданылатын жер өлшемі : 1 акр 4647 шаршы метрге тең.





[←5]

“Deuxieтe service!” – Екінші кезек (франц.) – вагон-мейрамханаға екінші кезекті шақыру.





[←6]

Et in Arcadia ego – Мен де Аркадиденмін (лат).





[←7]

... қазір Лионның жері – Тристанның Отаны, Тристан мен Изольда туралы аңыздан алынған.





[←8]

Қабан жотасы – Оксфордтағы әйелдер колледждері топтастырылған аудан.





[←9]

Фолиант - үлкен пішімді, қалың кітаптар.





[←10]

In tito – бүтіндей (лат).





[←11]

Том соңғы рет соққанша... - Оксфорд шіркеуі мұнарасындағы сағатты түн ортасы болғанда Үлкен Том 101 рет соғады.





[←12]

Готика – (готтар – көне герман тайпаларының аты ) – коркемдік стиль, ол өнерде де, әдебиетте де көрініс тапқан.





[←13]

Фисгармония – музыкалық аспап.





[←14]

Севр — Парижге жақын қала. Фарфор, керамика зауыттары бар.





[←15]

Домье Онере (1808-79 жж.) француздың график-суретшісі.





[←16]

Каңсыған жер" - Америка мен Англияның ортақ ақыны Т.С. Элиоттың (1888-1965) поэмасы.





[←17]

Тиресий - көне грек аңыздарындағы Фивы қаласында тұратын соқыр-көріпкел.





[←18]

Аид – өлілер патшалығы





[←19]

Грейс Дарлинг – ағылшын, манарды (маяк) бақылаушының қызы. 1837 жылы әкесі екеуі жартасқа соғылып, суға батып бара жатқан кемеден аман қалған.





[←20]

Консерваторлар - Англиядағы жетекші партиялардың бірі.





[←21]

Дифирамбик — о баста гректердің Дионис тәңірге арнап көпшілік болып орындайтын діни ән болған. Кейіннен гимге, одағы жақындау мінсіз дейтін өлеңнің формасын айналған (Пиндордың, Арионның, Шиллердің т. б.)





[←22]

Мәңгілік Еврей – Вечный Жид орта ғасырлардағы аңыздардың кейіпкері. Қайсыбір әпсаналарда тәңірлердің қарғысына ұшырап, мәңгі өмір сүріп, ел кезуші болған.





[←23]

la fаtique du Nord! – О, солтүстіктің құсасы (франц.)





[←24]

Энгр - Жан Огюст Доминик (1780-1867) - француз суретшісі, нақты да нәзік композицияның шебері, шыншыл да адам мінезін дәл көрсете білетін портретші.





[←25]

Шартрeз – ішімдіктің түрі.





[←26]

Кватроченто - (итальянна тура мағынасында төрт жүз) Ертедегі қайта дәуірлеу кезеңіндегі XV ғ. мәдениетінің өркендеуін білдіретін итальянша термин.





[←27]

Magnifico - ғажайып (итал)





[←28]

Палаццо - Италиядагы XV-XVIII ғасырларда тұрғызылған өте сәулетті сарайлар қалашығы





[←29]

(1882-1949).





[←30]

Марчмейн-хоус – Марчмейндер үйі; сарайы деген мағынада





[←31]

Богородица - Иисус Христостың шешесі Марияны осылай атайды.





[←32]

Мандарин - революцияға дейінгі жоғары дәрежелі қытай шенеунігі.





[←33]

Терракота – (итальян тілінде күйдірілген балшық) негізінен көне дәуірлерде күйдірілген қыштан сыртын түрлі бояулармен безендіріп, сәулет өнеріне пайдаланатын бөлшек, Кейде әр түрлі мүсіндер де жасайды.





[←34]

Соверен – ағылшындардың алтыннан соққан тиыны, 1429 жылы жасала бастаған. Бір соверен 1816 жылдан бастап, бір фунт стерлингке тең. 1917 жылдан бастап, тек халықаралық алтын саудасы үшін соғылады.





[←35]

Ломбардтар - XV ғасырда Францияның Ломбард ауданынан шыққан өсімқорлары ойлап тапқан кепілге несие берушілер.





[←36]

Часослов – православтардың мінәжат ететін сөздері мен айтатын әндерінің мәтіндері жазылған кітап





[←37]

Эмпирей - (гректің отты деген сөзінен шыққан) көне грек философиясында отқа толы аспанның жоғары бір бөлігі, тәңірлер мекен дегені





[←38]

Смокинг - (ағылшынша – темекі тартуға болатын пиджак) қара шүғадан кеудесін ашықтау ғып жағасына қара жібек мата ұстаған ерлердің кештік киімі, пиджагі.





[←39]

Крикет - 11 адамнан доп және таяқпен ойнайтын командалық ойын. Орта ғасырларда Англияда пайда болып, Америка және біраз Еуропа елдеріне кең тараған.





[←40]

Вестминистр аббаты - (XII-XIX ғғ.) Англия корольдерінің, мемлекет қайраткерлерінің, белгілі адамдарын жерлейтін арнаулы орын (Ч. Ньютон, Ч. Дарвин, Ч. Диккенс, т. б.).





[←41]

Моноглот - бір тілді деген кекесінді мағынада





[←42]

“бұрыш” - (уголки) – шамасы дойбы тастарымен ойнайтын “бүрыш” ойыны болар деп алдық. (ауд.)





[←43]

Пиранези – Джовани Батикта (1720-1778) Италия гравері.





[←44]

Купел - христиан дініне қабылданған кезде пайдаланатын рәсiмдiк ыдыс.





[←45]

Джон Рескин - (1819-1900) агылшын жазушысы, өнер теориясын жасаушылардың бірі.





[←46]

Прутaнизм - Англияда XVI-XVII ғасырда пайда болған кальвинизм агымын жалғастырушылар, реформацияның тереңдеуін қолдаушылар.





[←47]

Барокко - XVI-XVIII ғасырларда Еуропа мен Америкада өркен жайган өнердегі ең бір стильдендірілген бағыт.





[←48]

fete champetre - деревнядағы мереке (франц.).





[←49]

бойскаут - XX ғасырдың соңында Ұлыбританияда балаларды мектептен тыс уақытта тәрбиелейтін ұйым.





[←50]

иезуит - кертартпа католик-монах ұйымының ордені. Өз дегендеріне жету үшін ештеңеден бас тартпайды.





[←51]

монсеньер – шіркеу қызметкерлері.





[←52]

enfant de Marie - Марияның баласы (франц.)





[←53]

Агностицизм - объективті дүниені тануды теріске шығаратын философиялық ілім. Ғылымның рөлін құбылыстарды танумен ғана шектейді.





[←54]

Шиллинг - ағылшындардың 1971 жылы жаңа жүйеге дейінгі ақша бірлігі, фунт стерлингтің 1/20 бөлігі.





[←55]

Palazzo, Pronto – сарайға. Қимылда (итал)





[←56]

Si, signore Plender - Иә, синьор Плендер (итал)





[←57]

Ecco ci sinaтo signorи - Мінеки біз де келіп қалдық





[←58]

Mostica – шіркей (итал.)





[←59]

Si, si subito, signori! – қазiр-қазір, синьорлар (итал.)





[←60]

Тулуз Лотрек - Анри де (1864-1901) Франция графигі және көркем суретшісі.





[←61]

Би-думан - "бал” сөзін осылай қазақшаладық (ауд.)





[←62]

Seampil – теңіз шаяны (итал)





[←63]

Виктория дәуірі – Англияның королі Викторияның (1837-1901) билік құрған кезеңін ағылшын мәдениетінің қайраткерлері шартты түрде осылай атайды.





[←64]

Камердинер – мырзаның үй ішіндегі жеке қызметшісі





[←65]

Кариатида - үйдің тіреуі ретінде әйел бейнесінде жасалған мүсін





[←66]

hеаu mоnde - сорпа бетіне шығарлар (франц.)





[←67]

Инфлуонца – тұмаудың (грипп) ескі аты.





[←68]

Форзац – кітап беттерінің түптелген блогы мен мұқабаны қосып, жапсырылатын айқарма бет.





[←69]

Bondieuserie - (франц.) - жәдігөйлік, екіжүзділік





[←70]

Petit-point – кестенің түрі.





[←71]

Фронтиспис (франц.) – кітаптың титул бетінің автор суреті берілетін сол жағы.





[←72]

Гренадер – Еуропа армиясында бұрынырақ болған жаяу әскердің бір түрі.





[←73]

Коммувояжер – сауда фирмасының өкілі.





[←74]

Абориген – жергілікті халық.





[←75]

Contra mundum – әлемге қарсы (лат).





[←76]

Левант – шығыс (итал.).





[←77]

Лувр — Париж қаласында XVI-XIX ғасырларда салынған коне қамалдың орнына тұрғызылған король сарайы. 1791 жылдан көркем өнер музейі.





[←78]

Пикабиа Франсис – “дадизм” деп аталатын францияда әдебиет пен өнерде пайда болған (1926-22) модерндік ағымды бастаушылардың бірі, француз суретшісі.





[←79]

Potin – қырқылжың сөз (франц.)





[←80]

Роман - Шығыс Румыниядағы көне қала





[←81]

Қоңырауша — Колокольчик деген жылқыға қойылған атауды осылай атауды жөн көрдік.





[←82]

Сами – Самграссты айтады.





[←83]

Амазонка - әйелдердің салтатқа мінгенде киетін койлегі.





[←84]

Прусактар – милитаризациялық көзқарасты ұстанған Пруссия юнкерлерін осылай атаған. Кейіндері оның төңірегіне Германия топтасқан.





[←85]

Трюм – кеменің двигателі тұратын әрі жүк қойылатын астыңғы бөлігі.





[←86]

Ватерлиния – кеменің қаншалықты суға батып тұратынын көрсететін сызық.





[←87]

Люк – кеменің трюміне түсуге арналған қуыстың қақпағы.





[←88]

Сюртук – бұрындары Еуропа елдеріндегі ерлер киетін ұзын етек киім.





[←89]

Оsеillе (франц.) – қымыздық.





[←90]

Caneton a la presse (франц.) – сығымдалған үйрек еті.





[←91]

Caviar aux blіnіs (франц.) – қара уылдырық қосылған жұқа құймақ.





[←92]

дефицит – кем қаржы, зиян.





[←93]

стратег – әскери басшылар, көне гректерден қалған сөз.





[←94]

Агностик - объективті дүние мен ақиқатты тану мүмкіндігін жоққа шығарушылардың философиялық ағымы.





[←95]

Герантология – ағзаның құрылымы туралы ғылым.





[←96]

Иезуит – монах ұйымының кертартпа ордені, мүшелері ешбір әдісті талғамай өз дегеніне жетуге ұмтылады.





[←97]

Камер-фрейлин - (немісше – болмe, frоiline — әйел ) кейбір елдерде қолданылатын күрделі сөздің бір бөлігі; сарай маңындағы лауазым иесі (әйел)





[←98]

Прозелит - басқа немесе жаңа дінге кірген адам.





[←99]

Катехизис – христиан діні қағидаларының сұрақ-жауап түріндегі қысқаша баяндалған нұсқасы.





[←100]

Пасха - христиандардың діни мерекесі.





[←101]

Богородица - Иисус Христостың анасы – Мария.





[←102]

Аннуляция – бір нәрсенің күшін жоятын акт.





[←103]

Собор – христиан діни ғимараттарының (шіркеу) бір түрі.





[←104]

Протестант – христиан дініндегі православие және католицизмнен кейінгі үшінші бағыт.





[←105]

Изгой – ерте ғасырларда өзінің әлеуметтік ортасынан (табынан) әлдебір жолмен шыққан жандар.





[←106]

Транспорт-хоус – 1926 жылғы Жаппай ереуіл кезіндегі олардың штаб-пәтерлері.





[←107]

Бистро - Франциядағы шағын асханалар.





[←108]

Сеттльмент – қалалар жанындағы басыбайлы қызметшілер тұратын елді мекен.





[←109]

Маврлар - Сахараның солтүстігіндегі Мавританияның халқы, бербер-арабтары.





[←110]

femme fatale – жолы болмаған әйел (франц.).





[←111]

Адам – Роберт (1728-92) Англиядағы классикалық стильдің өкілі болып саналатын атақты сәулетші.





[←112]

мольберт – сурет салатын кенепті керіп тұратын жақтау ағашты сүйейтін мосы.





[←113]

рента – кәсіпкерлік қызметтен ботен қарызға берілген капиталдан ай сайын келіп тұратын белгілі бір пайыз қаржы немесе жер иесінің оны біреуге жалға бергені үшін алатын ақы.





[←114]

мирра — Африка, Араб елдерінде өсетін бір ағаш түрінің шайыры.





[←115]

агностик — объективті әлемді және ақиқат жетістігін танудың мүмкіндігін жоққа шығарушы философиялық ілімді жоққа шығарушыларды жақтаушы.





[←116]

Tenebraidа – бейсенбі, жұма, сенбі күндерінде тілек тілейтін католик шіркеуіндегі мінәжат.





[←117]

Quоmоdо ѕеbеt ѕоlа civitas – қала жалғызсырап тұр (лат.).





[←118]

Гиинея – 1663-1817 жылдар арасында алтыннан соғылған ағылшындардың тиын ақшасы; 1717 жылы бір гинея 21 шиллингке теңестірілген.





[←119]

оцеолот – Америка жерінде тараған мысық тұқымдастардың бір түрі.





[←120]

дюйм – ұзындық өлшемі, 1 дюйм – шамамен 25 миллиметр.





[←121]

стюардтар – кеме жолсеріктері.





[←122]

ультрарадикалдық – батыл шешімді жақтаушылар.





[←123]

Кватроченто – (итальянша – төрт жүз) XV ғасырдағы атау, Кватроченто дәуірі Ерте дәуірлеу кезеңінің ең бір гүлденген кезеңі.





[←124]

Лютни мен кифара – гректердің көне ішекті аспаптары, гитараның түпкі тегі кифарадан бастау алады.





[←125]

Голливуд - Американың кино өнеркәсібін 1950 жылға дейін топтастырған ЛосАнджелестегі ауданның аты.





[←126]

Рефрижиратор – кеменің тоңазытқышты болігі.





[←127]

Тостылар - тағам түрлері.





[←128]

Пенс – Ұлыбританияның майда тиын ақшасы, фунт стерлингтің 1/240 болігі, немесе шиллингтің 12 бөлігі.





[←129]

Кают-компания – кемедегі команда құрамы пайдаланатын, асхана қызметкерлеріне және жиналыс өткізетін, дем алатын үлкен каюта.





[←130]

Сударыня – бәйбіше, ханым.





[←131]

Рулетка – ойын түрі.





[←132]

Вексель – алған қарыз ақшаны белгілі мөлшерде қайтару үшін берілетін міндеттеме қағаз.





[←133]

Сиреналар – грек аңыздарындағы теңізшілерді ғажайып әнімен арбап, суға түсіп өлуге мәжбүрлейтін жартылай құс, жартылай әйел бейнелі жан иесі.





[←134]

Девон - Жер тарихының өте көне кезеңі.





[←135]

Терьер – ит тұқымының бір түрі.





[←136]

Румба – Африка-Куба халықтарының биі.





[←137]

Сень – алтарьдың немесе тақтың үстін ұстын арқылы жауып тұратын татыр.





[←138]

Сэндвич – нанға май жағылған колбаса т. б. қосылып берілетін салқын тамақ.





[←139]

Гомосексуалшылар – бір жыныстылардың (ерлердің) табиғи емес қатынаста болуы.





[←140]

Пойыз ... әкеле жатты (қазақ тіліне аударушыдан) – осының алдында ғана қос кейіпкер автомобильге отырып еді, енді пойызда отырғаны түсініксіз. Шамасы орысшаға аударған кезде кеткен қателік болса керек.





[←141]

Дюжина – (фр.) бір текті он екі зат.





[←142]

Тюдоровтар – Англияда 1485-1603 жылдары билік құрған король.





[←143]

Туника – шолақ жең, ұзын етек көйлек.





[←144]

Рождество – Иисус Христостың туған күні құрметіне болатын христиандардың мейрамы.





[←145]

Пэр – Франция мен Англияда берілетін ақсүйектік жоғарғы атақ. Англияда бұл атақтың иесіне лордтар палатасына мүше болатын құқық берілген.





[←146]

Регата – қайықпен жарысу.





[←147]

Баталист-суретші – ұрыс-майдан, суретші.





[←148]

Вестминистер – Лондон қаласының әкімшілік округі.





[←149]

Гильдия – бұл жерде кәсіби мүдделестер бірлестігі.





[←150]

Пенс, пешни – ағылшындардың әр түрлі атаған көне күміс тиын ақшалары.





[←151]

Трактат – бұл жеде белгілі бір мәселе бойынша жазылған пайымдаулар.





[←152]

архангел құбыры – періштелер аспаннан күнәдан арылтатын құбырын түсіреді дейтін діни аңызды айтып отыр.





[←153]

Фарс – ІХ-ХV ғасырларда Еуропа театрларында кең тараған комедия — водевиль (өлең, ән, би араласқан) түріндегі жеңіл жанр.





[←154]

Роббер – шарап түрі.





[←155]

Флаг-адютант – теңізшілердің көбіне штабта жұмыс атқаратын қызмет түрі.





[←156]

Камердинер – бөлме қызметшісі.





[←157]

“Дебретта” – тектілер тізімі жазылған кітап.





[←158]

Игумен - православ шіркеуіндегі жоғары лауазымның бірі.





[←159]

Орден – монастырьдың әр түрлі ұйымдары.





[←160]

Вилла - қала сыртына салынған көрікті үй.





[←161]

Лейб – міндетті түрде монархқа қызмет ететін кісі.





[←162]

Геральдикалық – әулеттік белгісі (гербі) бар.





[←163]

Ложа – отыруға, дем алуға арналған сәнді орын.





[←164]

Чиппендейль – (Томас) XVIII ғасырда өмір сүрген ағылшындардың ағаштан түйін түйген атақты шебері.





[←165]

Рококо – XVIII ғасырдың бірінші жартысында Еуропа өнерінде белең алған стильді бағыт.





[←166]

Анфилада – бір деңгейде қатар-қатар орналасқан бөлмелер.





[←167]

Консоль – үйдің қабырғасынан сыртқа шығара жиналған кішкене үстелше немесе ұзынынан қабырғаға кіріктіре қойылған дөдеге.





[←168]

Хогарт – Уильям – XVIII ғасырда өмір сүрген ағылшынның кескіндемеші; өнер зерттеуші теорияшысы. Бұл жерде автор болме тазалығына суретшінің талабы тұрғысынан баға беріп тұр.





[←169]

Богдыхан – монғолдардың (богдохан) – әулие билеуші деген сөзінен шыққан. Кейіннен XVI-XVII ғасырларда қытай императорларын осылай деп атай бастаған.





[←170]

Эскулап – медицина қызметкері.





[←171]

Папа - католиктердің Ватикандағы дінбасы.





[←172]

Chinoistrie – қытайшылдық (франц.)





[←173]

Папаизм – католик діні туралы айтып отыр.





[←174]

Kaмлaнис – шамандық салт-жоралғылар.





[←175]

Трафальгар – 1805 жылы қазан айында Кадис қаласы маңындағы Трафальгар мүйісіндегі Франция мен Францияға қарсы каолицияның арасындағы болған ұрыс. Осы ұрыстан соң адмирал Г.Нельсон басқарған Англияның флоты теңізде үстемдік жүргізеді.





[←176]

Манар – маяк.





[←177]

Тога – ежелгі римдік ақсүйектердің сырт киімі





[←178]

Эбен – ағаштың түрі.





[←179]

Азенкур - Франциядағы осы аттас елді мекен жанындағы XV ғасырдағы ағылшындардың тарихи жеңісін айтып отыр.





[←180]

Георг - Георг I (1660-1927) - Англия королі.





[←181]

Капеллан – католиктердің шағын шіркеуі.





[←182]

Ego te adsolvo innomine Patric... — мен сені Әкенің атынан босатамын (күнәдан) - (лат.)





[←183]

Maison Japonaise – Жапон үйшігі.





[←184]

Модерн – ХІХ ғасырдың аяғы мен ХХ ғасырдың басында көркемөнер мен сәулет өнерінде пайда болған ағым.





