	Әди Шәріпов

	Арбасу





	Осы еңбегімді сүйікті қызым Әлияға

	арнаймын.

	Автор.





І




	1941 жылдың маусым айы. Аспанда шөкімдей де бұлт жоқ. Маужыраған тымық күн. Ақылбай Сабырбаев Батыс Белоруссия жеріндегі бір қалада танк дивизиясының штабында қызмет атқарып жүрген. Ол күні бойы штабта қызметте болды да, кешкі тамағын ішіп, жатақханаға келді. Жуықта ғана кіші лейтенант атағын алған. Кішілеу бір бөлмеде жалғыз өзі жататын. Бөлмесінде темір төсектен басқа дүние жоқ. Төр алдындағы қабырғаға Лениннің суреті ілінген. Ол аяқ киімін шешіп, төсекке шалқасынан жата кетті. Өткен түнде штабта кезекші болған. Сәл уақыт көз шырымын алмақ болды. Есіне Алматы қаласында оқыған кезі, мұғалім болған жылдары түсті. «Ол заман менің өмірімдегі ұмытылмас, көңіліме өшпес із қалдырған кез еді-ау» деген ой көңілін толқытып, алуан түрлі қиял құшағында көз іле алмады.

	Ақылбай төсектен тұрып, етігін киіп, далаға шықты. Батып бара жатқан күн көрікке қыздырған үлкен табақтай қызарып, ақша бұлтты төсеніп жамбастай қалқып бара жатыр. Күннің дәл қазіргі көрінісі жұмсақ бесікке бөленген жас баладай көрінді. Соққан самал желдің жұпар иісі жанға шипа болғандай. Ақылбай тар көшені бойлап, орталықтағы клубқа қарай жай басып келе жатты. Әр жерде топ-топ болып жүрген қызыл әскерлер. Біреулері гармоньға қосылып, ән шырқап отыр. Клубта күйсандықты тартып, жұртты музыка әуеніне бөлеп отырған жас жігіт жиналғандарға:

	– Билеңдер! – деді.

	Қызыл әскерлер кезек күтпей-ақ билей жөнелді. Клуб іші көңіл күйін қозғайтындай музыка әуеніне толды. Ақылбай да көптің арасында ұршықтай иіріліп жүр. Ойын-сауық ұзаққа созылды. Түн ортасында жұрт жапа-тармағай далаға шықты. Ақылбай бастаған топ ақырын басып келе жатты. Ұйқыға кеткен ну орманның үстінен көтеріліп, қалқи жүзіп келе жатқан толық ай айналаны сүттей жарық етіп тұр. Аспандағы самсаған жұлдыздар ұялшақ қыздай жымыңдайды. Ақылбайлар жатақханаға жақындай бергенде, кенеттен соққан жел тынық әуені алай-түлей етті. Өркештенген қою қара бұлт аспанды тұмшалап алды. Күн күркіреп, найзағай жарқылдап, нөсер жауын құйып кетті.

	Ақылбай жоғары білімі бар жігіт. Жастар арасында қажымай-талмай үгіт-насихат жұмысын жүргізеді. Жаңа шыққан кітаптардың бірін жібермей, ерінбей-жалықпай оқиды. Өзі жиырманың үшеуіне жаңа келген жас, орта бойлы, инеліктей қатқан арық, үлкенге де, кішіге де иіліп сәлем беріп жүретін инабатты. Маңдайынан қарсы таралған қара шашы оның қоңырқай бетіне жарасымды өң бергендей. Ол өз бөлмесіне келіп, жатып қалды.

	Басы жастыққа тиісімен қатты ұйқтап кетті. Түннің бір мезгілінде штаб кезекшісі оятты.

	– Сені тығыз жұмыспен полк комиссары шақырып жатыр.

	Ақылбай тез киініп жатып: «Полк комиссары түн ортасынан ауған кезде, мені қайтеді» деп ойлады. Қолындағы сағатына қарап еді, үш жарым екен. Ол аң-таң болып, комиссардың бөлмесіне лезде жетіп барды. Есіктен сасқалақтап кірген Ақылбайға үлкен көкшіл көздерімен бажырая қараған ұзын бойлы, толықша сары кісінің кескінінде абыржудың ізі бар. Сәлден соң:

	– Герман фашистері бейбіт жатқан елімізге шабуыл бастады. Отанымыздың көптеген қалаларына бомба тастап, ойран салып жатыр. Штаб командирлерінің бәрін тез штабқа шақыр, – деді.

	«Соғыс басталды» деген бір ауыз сөзден Ақылбайдың жүрегі дір ете қалды. Мелшиіп үнсіз тұр. Комиссар орнынан тұрып, Ақылбайдың жанына жақындай түсіп:

	– Тез, тез хабарла! – деді.

	Ақылбай ауыз үйге шықты да, қара телефонның құлағын бұрап, сұмдық хабарды командирлердің бәріне жеткізді.

	Таң бозамықтанып атып келеді. Ақылбай ақырын басып есік ал дына шықты. Аспан күреңітіп тұр. Алдыңғы шепке жедел кетіп жатқан батальондар орман жиегіне сіңіп барады. Олар фашистердің шабуылға шыққан алдыңғы бөлімдерімен айқасқа түсті. Сөйтіп алапат ұрыс басталды да кетті.

	Бір күні түн ортасы ауа, неше күн бойы ұйқтамаған Ақылбай оңашалау тұрған жуан қарағайдың түбіне арқасын сүйеп қалғып кетті. Оны жақын жерде гүрс етіп жарылған бомба күркірі оятты,

	Таң сарғайып атып қалыпты. Ақылбай орнынан тұрып, штабқа барды. Бір ғажабы бірнеше күнге созылған, гитлершілердің шабуылы кенеттен бәсеңдей бастады. Жау бөлімдерімен табан тіресе алысып жатқан Ақылбайға, оның қасындағы жолдастарына бұл жағдай күмән тудырды. Басқа бір жерден жау шепті бұзып кетті ме деген ойға келді. Күн дәл төбеге келгенде, жау зеңбірегі де, танкілері де атуды тоқтатып, жым-жырт болды.

	Дивизияның радио торабындағы радист Сергей деген жігіт мойнына рациясын асып, Ақылбай тобына келді. Ол Сібірден келген уыздай жас жігіт. Әскер қатарына алынбас бұрын радио мамандарын дайындай тын техникумды бітірген. Әскерде де радист болып жүрген. Ол Ақылбай отырған траншеяға қарғып түсті де:

	– Сендер не білдіңдер? – деді өңі қашып, дегбірсізденген күйде.

	– Жоқ, еш нәрсені білгеніміз жоқ, – деді Ақылбай аңтарыла қарап.

	– Мен жаңа ғана Москвадан берілген соңғы хабарды тыңдадым. Жау әскері Минск қаласын жаулап алып, Березина өзенінен өтіп, Борисов қаласын басып алыпты. Біз жаудың қоршауында қалған түріміз бар, – дегенде Ақылбайдың жүрегі зырқ ете қалды, төбесіне жай түскендей сезінді. Ақылбай траншеядан шығып, ұзын қарағайдың түбіне сылқ етіп отыра кетті. «Қоршауда қалдық» деген сөзге сенерін де, сенбесін де білмеді. «Енді не істеуіміз керек?» – деген сұрау оның алқымына тығылып, жүрегін тырналай берді. Ұшқыр қиял қанатын қағып, оны бірде ілгері кеткен совет әскері бөлімдеріне апарды, енді бірде жау қолына түсіріп, тұтқынға отырғызады. Маңдайынан сұп-суық тер шығып, көз алды қара түнек болды да кетті. Көп ұзамай төбеден дүр етіп жаудың айыр құйрықты самолеті ұшып өтті. Бомбаның орнына буда-буда ақ қағазды тастап барады. Жел айдаған сол қағаздардың бірнешеуі Ақылбайлар отырған жерге түсіп кетті. Ол «бұл не қылған қағаз екен?» деген оймен біреуін қолына алып оқи бастады. Сөйтсе, гитлершілердің қызыл әскерге жазған үндеуі екен. «Сендер неміс әскерінің болат құрсауындасыңдар. Ендігі жердегі қарсыласуларыңнан ештеңе шықпайды. Қандарыңды босқа төкпеңдер. Өз еріктеріңмен неміс командованиесіне беріліңдер», – деп ескертіпті де, әрі қарай неміс әскери өкілдерінің қай жерде қабылдайтынын жазыпты.

	Жаудың қанды қолымен жазған үндеуін оқып шыққан Ақылбай дың денесін суық аяз шымшып өткендей, мұздай бастап еді. Маңындағы жұрттың бәрі де үнсіз дағдарып қалды. Күннің көзін қызыл қан шарпығандай қызарып батып бара жатқан мезгіл. Көгілдір аспанда бірнеше самолет ерсілі-қарсылы ұшып жүрді. Ақылбай орман саңылауынан үңіліп аспанға көз жіберді де: «Біздің самолеттер!» – деп дауыстап жіберді. Аспаннан тағы да қағаздар шағаладай қалықтап, жерге түсе бастады. «Правда» газеті екен. Жұрт жапа-тармағай оқи бастады. Ақылбай да оқып отыр. Газетке басылған И.В.Сталиннің 3 июльде радиодан сөйлеген сөзі екен. Онда жау тылында партизан отрядтарын ұйымдастырыңдар, бейбіт жатқан елімізге шабуыл жасаған гитлершілерге қарсы аяусыз күрес жүргізіңдер деген сөзі Ақылбайға да, басқаларға да үлкен әсер етті. Ақылбай есін тез жинап алды. Сталиннің сөзі бұларға жол ашқандай болды. Ақылбай көп ойланды, толғанды. Ол алыспай-жұлыспай жау қолына түспеймін деген қорытындыға келді. Дәл осы бір топтың ішінде Ақылбайдан басқа командир жоқ еді. Уыздай жастарды бастап, қоршаудан алып шығу жауапкершілігі Ақылбайдың мойнында болды. Енді қайда баратынын жоспарлады. Кенеттен есіне күншығыс жақтағы ну қарағайдың ішіндегі шалшық батпақтың ортасындағы арал түсті. Аралды алғаш, әскерге келген жылы орманға ағаш дайындауға барғанда жалғыз үйлі орманшының көрсеткені бар. Жау әскері ілгері қарай кеткенше, қасына осы топты алып, сол жерге паналай тұрамыз деген ойға келді. Дағдара топталған жігіттерге:

	– Совет самолеті тастаған «Правда» газетін бәрің де оқыған боларсыңдар. Мен партизан болып, жауға қарсы бір қасық қаным қалғанша күресемін деген байламға келдім. Сендердің қандай ойларың бар? – деді.

	– Азамат соғысы кезінде де біздің ағаларымыз, аталарымыз жауға қарсы партизан қатарында күрескен. Біз де сол ойға келдік, – деді қапсағай денелі, ер жүрек Михаил деген жігіт.

	– Біз де қосыламыз, – деп бірнеше жігіт қуаттады.

	– Олай болса, тезірек жиналайық. Оқ-дәріні көбірек алыңдар. Азықтүлікті де ұмытпаңдар, – деді Ақылбай саңқылдай сөйлеп.

	Үркердей үйірілген солдаттар орындарынан тұрды. Қасында жатқан дорбаларын арқаларына салып, қолдарына автоматтарын алды. Таптұйнақтай боп тез жиналған жауынгерлердің көпшілігін Ақылбай жақсы біледі. Сайдың тасындай сайланған өткір жігіттер. Бұлар кең байтақ еліміздің әр жерінен әскерге келген жігіттер. Олардың ішінде Әбдіғали Төлегенов деген қазақтан басқасының бәрі орыс, украин, белорус, тағы басқа ұлттардың өкілдері. Он бес жігіт бір топ құрды. Дорбаларына бір аптаға жететіндей нан салып алды. Радист Сергей кішкене қобдишадай рациясын алып, осы топпен бірге кетті. Оның қалтасында Оныншы Армия штабының барлау бөлімінің паролі, шифрі жазылған қағазы бар.

	– Бұл жерде қалуға болмайды, – деп Ақылбай ілгері қарай жүріп кетті. Ақылбай бастаған топ қалың орманның арасына сіңіп барады. Құлаққа дүркін-дүркін атылып жатқан жау автоматтарының үні еміс-еміс естіледі. Олар түс ауа орманшының жалғыз үйін тапты. Үй қаңырап бос қалған. Бірде-бір жан жоқ. Еденде шашылып жатқан әртүрлі заттар. Бөлменің қақ ортасында тозығы жеткен ескі стол, бір-екі орындық қалған. Ақылбай столдың тартпасын ашып, бір жапырақ қағаз тауып алды. Ол қағазды қолына алып оқыса: «Тоня! Біз Зверинка селосындағы өзің білетін туыстарымызға кеттік. Сен сонда кел, бұл жерде қалуға болмайды» – депті. Қағазды қайта орнына қойды. Тартпаны бұрынғысындай жапты. Бірнеше аптаға созылған шайқастан, ұзақ жорықтан, ұйқысыз күндерден шаршаған жұрт отырған жерлерінде қалғып кетіпті. Олардың бірде-бірінің қозғалатын түрі жоқ.

	– Жолдастар, тұрыңдар, бұл жерде көп аялдауға болмайды. Кеттік, – деп Ақылбай жолдастарының бәрін оятып алды.

	Ну қарағайлы жыныс төскейге қарай созылып жатыр. Жұрт үнсіз келеді. Орман ішінде адам дауысы жаңғырығып алыстан естіледі. Сондықтан дауыстап сөйлеуге де болмайды. Әбдіғали Ақылбайға жақындап келіп:

	– Сен бізді қайда әкетіп барасың? – деді оның құлағына сыбырлап.

	– Жау әскері таба алмайтын панасы мол жер іздеп келеміз. Жақындап қалдық.

	– Е, солай десеңші, деп Әбдіғали жымиып күлді.

	Бұлар саз балшықты жерге жетті. Аралға баратын соқпақты іздеді. Жалғыз аяқ сүрлеудің дәл басталар жерінде бұтағын кең жайған зәулім үйеңкі басқа ағаштардан оқшаулау тұратыны Ақылбайдың есінде қалған. Үйеңкіні іздеп бұлар шыр айналды. Аяқтарына шойын байлап қойған дай ілбіп зорға аттайды. Жол таба алмағанына Ақылбай саса бастады.

	«Аралдан шығатын жасырын соқпақты таба алмасам, қайда барамыз?» – деген сұрау Ақылбайдың алқымына тығыла берді. Қасындағы жолдастары да: «Апаратын жерге қашан жетеміз?» – дегендей қарайды. Жолда мөлдір сулы бұлақ кездесті. Шөл қысып, қаталап келе жатқан жұрт бұлақтың жағасына жата қалып, шөлдері қанғанша мұздай суды бас көтерместен сіміріп жатты. Шаң басып, айғыз-айғыз тер аққан беті-қолдарын жуды. Ақылбай маңындағыларды көзімен шолып өтті де:

	– Құтыларыңа су толтырып алыңдар. Ол жерде ішетін су да болмауы мүмкін, – деп өзі сылқ етіп отыра кетті, бойынан күш кетіп бара жатқандай сезінді. Талып кеткендей, көзін жұмып, шалқасынан жатты. Қасындағы жолдастары үйіріліп Ақылбайдың қасында тұр. Михаил Ақылбайдың басын көтеріп, аузына су тамызды. Сергей оның қол-аяғын уқалап жатты. Екеулеп көтеріп:

	– Саған не болды? Тұр, жүрейік, – деді.

	– Тып-тың келе жатыр едім. Аяқ астынан көзім қарауытып, басым айналып кеткені, – деп Ақылбай орнынан тәлтіректеп әзер тұрды.

	Аз да болса, есін жинаған жауынгерлер ілгері қарай жүрді. Алдарынан тауда өскен жалғыз аршадай оқшау тұрған үйеңкінің кездескеніне, Ақылбай өзі туып-өскен еліне жеткендей қуанып, «таптық» – деп айғайлап жібергенін сезбей қалды. Қасындағы жолдастары да Ақылбайдың қуанышына үн қосқандай, шаттыққа бөленгендей дүр ете қалды. Бәріне де алып күш пайда болғандай, бір сәт көрген қиындықтарын ұмытқандай сезінді. Үйеңкінің түбіне отыра кетісті.

	Тізеден саз кешіп, қыл көпірдей ирелеңдеген соқпақты қуалап келді. Ақылбай қолындағы ұзын таяқпен ізді барлап, алдында жүрді. Арт жақтағы біреудің «Ойбай, баттым!» деген ащы үні естілді. Ол артына жалт қарады. Бір жігіт аяғы тайып, ми батпаққа құлап кетіпті.

	– Сырғауылдан ұста, айғайлама! – деп қасындағылар жабылып соқпаққа шығарды. Ол байғұста зәре жоқ. Үсті-басы батпақ. Селк-селк етеді. Оны сүйемелдеп ілгері қарай ілбіді. Айнала тұнып жатқан ми батпақтан құрғаққа шыққанда, естері қалмай қуанды.

	* * *

	Аралға келгендеріне бірнеше күн. Қорек еткендері – қатқан қара нан. Оның өзін үш мезгіл бір жапырақтан бөліп жейді. Аз-мұз сулары да тәмәм болды. Еріндері кезеріп, тілдері ауыздарына сыймайды. Шалшық суды ішуге мәжбүр болды.

	Көрікке қызған темірдей ыстық күн нұрын жер анаға аямай мол төгіп тұр. Ақылбай жас қарағайдың түбіне сылқ етіп жантая кетті. «Өзім сияқты қасыма ерген жолдастарымның да көргенінен көрмегені көп. Ертең соғыс алапатынан қыршынымыз қиылса, өмірден қандай ләззәт алдық дейміз. Алдымыз толы жау қазған терең ор. Ол орға түспей, аман қалу оңай болмас. Мына уыздай жастарды қысылтаяң кезеңнен аман-есен алып шығуым керек» – деп ойлаған ойын жақын жерден жау автоматының көмейінен қақалып-шашалып шыққан гүрсіл бұзды. Бәрі бір адамдай өткел аузына жүгірді. Автоматтарын кезеп, жата-жата қалды. Немістер оларды байқамаса керек, көп ұзамай жау топалаңы бірте-бірте алыстай берді. Үркердей аз адамдар қозғалмай жатты. Мылқау адамдай ымдасып қана сөйлеседі. Жау да ақылсыз емес, бұғып жатуы ықтимал. Орман ішіндегі кісінің сыбдыры алыстан дыбыс береді.

	Күн ала бұлтты, бұлттар аспанды аралап күнбатысқа қарай жамбастай жүзіп барады. Бұл топ алқа-қотан отырды. Кешке қарай да от жағуға болмайды. От жарығы, «мен мұнда» дегендей, орман арасында алыстан көрініп тұрады. Әбдіғали қозғала түсіп радистке жақындап, тізерлесе отырды. Шырт-шырт түкірді. Бұл оның ежелгі әдеті. Онысын Ақылбай аз күннің ішінде байқаған. Сергейге күле қарап:

	– Сенің Армия штабымен сөйлесемін, хабар аламын, майданның қай жерде екенін біліп отырамыз дегенің қайда? Сөйлесе алмасаң, бұл қобдишаны жүк қып, несіне арқалап жүрсің? – деді.

	– Мұндай тар жерде сөйлесуге болмайды.

	– Неге болмайды? Ол үшін Қазақстанның кең даласын қайдан табамыз. Әттең, алыс жатыр, болмаса, сенің алдыңа жая салар едім, – деп мысқылдады Әбдіғали.

	– Жақын жерде жаудың пеленгаторы тұрса, бізді оп-оңай тауып алады.

	Кең жерге шыққан соң байланысамын.

	– Кең жерде ғана байланыса аламын десеңші.

	– Иә, кең жерде байланыс біткен соң басқа бір жаққа қоныс аударуға болады. Алақандай аралдың қай жеріне тығыласың?

	– Е, мен енді түсіндім.

	– Әй, Әбдіғали, – деді Ақылбай, – сен «Бөрі жоқ деме бөрік астында, жау жоқ деме жар астында» – деген қазақ мақалын білесің ғой. Мұндай жағдайда сақтық керек. «Сақтықта қорлық жоқ» – деп дұрыс айтқан. Осындай жағдайдан шығарып айтқан. Өзінің сіркесі су көтермей отырған Сергейдің қытығына тие берме. Тыныш отыр. Кең жерге шығатын күн туады. Өрісіміз кеңейеді. Тығырыққа тығылғандай ми батпақтың ортасында, барар жер, басар тау болмай отырғанымыз мынау, – деп Әбдіғалидың буынсыз жерге пышақ салғанын жақтырмады.

	– Жаудың тыңдайтын машинасының барын мен қайдан білейін.

	– Олар біздің осы жерде екенімізді білсе-ақ болды, аядай құрғаққа бомба мен зеңбірек оғын төгіп, бізді ми батпақпен араластырып жібереді. Бүгін кештен бастап, өткелдің бергі бетін жағалай траншея қазып қоюымыз керек, – деп Ақылбай жолдастарына қарады. Михаил бастаған жастар белдеріне байлаған кішкене күректерін қолына алып, траншея қазуға дайындалды.

	* * *

	Күн төбеге таяған мезгіл. Орман іші құлаққа ұрған танадай. Тыныштық. Бір топ құс жоғалтқанын іздегендей биікке көтеріліп, қалықтап тұрып алды. Талмай ән шырқайды. Сан құбылған аспан мен теңіздей толқыған алуан түсті ағаштар тылсым дүниесіндей көз тұндырады.

	Ақылбай алқа-қотан отырған жігіттерге:

	– Біз бір апта бойы қос құрсаудың ішінде болдық. Осы маңда жау оғы атылмағанына екі тәуліктей уақыт өтті. Бізді қоршаған жау ілгері кеткен бе деп ойлаймын. Тамақтанып алысымен екі-екіден батпақтан шыға бастайық. Алдымен Михаил мен Әбдіғали шықсын. Маңайды байқасын. Шын тыныштық болса, Миша тоты құс болып, бізге хабар берсін, – деді.

	– Тоты құстай сайрай ала ма ол? – деді рацияны сөмкесіне салып жатқан Сергей.

	– Сенбесең тыңда, – деп Миша тоты құстай сайрай жөнелді.

	– Миша мен Әбдіғали түскі асын ішіп, батпақ кешіп жүріп кетті. Олар арғы бетке шықты, Маңайдың бәрін сүзіп шықты. Тым-тырыс тыныштық.

	– Миша, әніңді баста, қалған адамдар да бері шықсын, – деді Әбдіғали. Миша батпақтың жиегінде тұрып, тоты әнін шырқады. Қалжыраған адамдар батпақ кешіп, аяқтарын әзер басып келеді. Алдында келе жатқан Сергей құрғақ жерге аяғы ілінісімен отыра кетті. Аяқ киімін шешіп, шұлғауын ағаш бұтағына ілді. Етігін күннің көзіне қойды. Қалған адамдардың бәрі де бергі бетке аман-есен шықты. Күн бата жұрт қозғала бастады. Жалпақ орманды қақ жарып, күре жолдан өтті. Ну қарағай шетіндегі мөлдір сулы бұлақтың жағасына келіп, бел шешті. Қараңғы тымық түн. Әлі құрып шаршаған жұрт жантайып жатып, ұйқтап кетті.

	– Сергей, – деді Ақылбай. – Армия штабымен байланысатын мезгілің жақындаған болар. Ай көтеріліп келеді. Екеуміз бұлақтың арғы бетіндегі алаңға барайық. Байланысқа сол жер лайықты шығар.

	– Сағат жиырма үште байланысатын едік. Олар менің беретін белгімді күн сайын күтетін болған. Сағатыңыз қанша болды?

	– Сағат он жарым, – деді Ақылбай қолындағы сағатына қарап.

	— Олай болса, жүріңіз. Біз антеннаны құрғанша, байланысатын кез де болады, – деп Сергей рацияны мойнына асып, ілгері жүрді.

	Ай сәулесі алақандай алаңды жап-жарық етіп тұр. Антеннаның бір ұшын зәулім қайыңның бұтағына ілді. Сергей рацияны электр тогын беретін батареяға қосып еді, қызыл-күрең, көгілдір шамдар пайда болды. Сергей қолындағы наушникті оң құлағына жақын ұстап, қобдишаның бүйіріндегі түймені үзбей тықылдата берді. Сәлден соң Сергей жымың етті. Ақылбайдың екі көзі Сергейде болды. Ол тілдей жіңішке қағазға түскен таңбаға бар ынтасымен қарады. Ақылбай да қағаз лентаға төне түсті, бірақ ондағы таңбаны түсінбеді. Байланыс он шақты минутқа созылды. Сергей алған хабарын бірден айырып айта алмады. Қанша үңіліп қағазға қараса да, лентаға ұсақ жазылған жазуды ай жарығында айыра қоймады. Ол тез рацияны жинап, қабына қайта салды.

	– Тезірек қозғалайық. Орын ауыстырайық, – деді Сергей.

	– Жігіттерді оятайық та, басқа бір жерге барайық, – деп Ақылбай сөмкедегі картаға үңіле қарады. Қараңғыда, әзер дегенде, келесі тоқтайтын қолайлы жерді тапты.

	Жолдастарын оятып, түн қатып жүріп кетті. Күн арқан бойы көтерілгенде, ну қарағайдан өтіп, борпылдаған шаң-топырақты күре жолға түсті. Түні бойы көз шырымын алмаған Ақылбайды ұйқы қысып келеді. Ол артына қараса, барбиып-барбиып етік ізі жолға түсіп жатыр.

	— Бізді жау ізімізден табады. Жолдан шығып, орман ішімен жүрелік, – деп жолдан бұрылып, қалың ағашқа қарай жүрді.

	Күн төбеден ауып барады. Оныншы Армия штабымен байланыс қан жерлерінен он шақырым шамасы алыстады. Тоқтаусыз үрдіс жүріс бұларды әбден шаршатты. Жүріс өнбеді. Тынығуға отырды.

	— Сергей, түндегі хабарды бізге тезірек айт, – деп Ақылбай апыл-ғұпыл қалтасынан қол орамалын алып, бетіндегі ащы терді сүртті.

	Жұрт белдерін шешіп, жайланып отырды. Сәлден соң Сергей:

	— Жақын келіңдер. Алған хабарымды оқып берейін, – деді.

	Жұрт құлақтарын тігіп Сергейге қарады. Тілдей жіңішке қағазды қолына алып оқи бастады. Оныншы Армия штабының барлау бөлі мінің шифровкасында былай депті: «Сендер Столбцы қаласының күн шығысындағы орманға орналасыңдар. Темір жол бойындағы жау эшелондарын бақылаңдар. Қалған нұсқауды сол жерге барғаннан кейін аласыңдар. Қазір біздің әскер Орша қаласының түбінде ауыр ұрыс жүргізуде. Жау әскерінің күші басымдығына қарамастан, совет әскері тегеурінді қарсылық жасап, жаудың қарулы күшін әлсіретіп жатыр. Жау тылында қалған жерлестеріміз, партизан отрядын құрып, гитлершілерге қарсы аянбай күресіңдер! Отанымыздың тыныштығын бұзған жендеттерге қарсы күрес күшейетініне біз әбден сенеміз...».

	Осы сәтте «Соғыс басталғаннан бері жау қолынан жазықсыз қаза тапқан әке-шеше, әйел, бала-шағаның өшін мың есе етіп қайтарамыз. Совет халқы алдындағы құрметті борышымызды абыроймен ақтаймыз. Біздің қасиетті Отанымызда бірде-бір жау солдаты аяқ басып жүрмейді. Көп ұлтты бүкіл совет адамдарының алдында осылай ант береміз», – деген ой әрқайсысының көңілінде тұрды.

	* * *

	Бұлардың ендігі нысанасы Столбцы қаласының маңы. Орманнан орманға өтіп, түн демей, күн демей суыт жүріп келеді. Бір кезде алдарынан оймақтай кішкене алаң көрінді. Қалың шалғын ішінде жалғыз ат тұрғанын байқады. Әбдіғали қуанғанынан секіре берді. «Мен ана жалғыз атты ұстап әкелейін. Ауыр жүкті атқа артатын боламыз. Аяғымыз талғанда кезек-кезек мінеміз» – деп ол ілгері қарай жүгірді. Ақылбай:

	– Тоқта, сабыр ет, – деді.

	– Неге тоқтаймын, жайылып жүрген атты қазір-ақ ұстап әкелемін, – деп көне қоймады.

	– Мүмкін, жау атты әдейі қоя беріп, өздері тосқауылда жатқан болар. Алдымен барлап, алды-артын шолып алайық, – деп оны жолдастары жібермеді. Оның бұл сәтте қауіпті ұмытқанына жұрт таң қалды. «Ат көргенде, отқа қарсы шабатын қазағым-ай» – дейді іштей Ақылбай. Алаңды айнала шолып шықты. Сезіктенетіндей бұл маңда еш нәрсе байқалмады. Қауіп жоқтығына әбден көзі жеткен соң:

	– Әбдіғали, енді бара ғой. Ол жануарды осында алып кел, – деді.

	Әбдіғали қалың өскен шөптің ішіне кіріп, жүгіріп кетті. Бір кезде ол бос қайтып келді.

	— Ат қайда?

	– Жаралы екен. Жүре алмайды, байғұс. Артқы аяқтан бомбаның жарықшағы тиген болу керек. Саннан төменгі жері салбырап терісіне ғана ілініп тұр, – деп Әбдіғалидың атқа жаны ашып, көзіне жас алды. Дауысы дірілдеп шықты.

	– Жылағаны несі, өзіңнің есің дұрыс па, – деп Ақылбай оған зекіп тастады.

	– Хайуан болғанымен ата-бабамыздан қалған мирас, жылқы тұқымы ғой. Мені көргенде көмек сұрағандай, шұрқырап кісінеп жіберді. Обал, жаным ашыды.

	– Үш-төрт адам барыңдар да, осы жерге жеткізіңдер. Ол енді мал болмайды, қансырап өледі. Онан да сойып алайық. Бізге кездескен ырыс шығар, – деді Ақылбай.

	Атты бұлақ жағасына сүйреп әкелді. Жемге жараған әсем жануар екен. Союға қимайсың. Жау сепкен азап лаңы жылқыға да келіпті. Екі көзі жәудіреп, мөлт-мөлт етеді. Салбыраған артқы аяғынан қан сорғалап тұр. Жамбастан төменгі сүйегі бос жатыр. Жануардың ауыр халіне жаның ашиды, Шіркін, салт мінетін-ақ ат. Амал жоқ, союға тура келді. Әбдіғали атты жығып үш аяғын байлады. Қалтасындағы кездік пышағын алып, беліндегі белбеуіне қайрады. Екі жігіт басын басып тұрды. Әбдіғали жануардың қолқасынан өткір пышақпен екі-ақ тартты. Терісін де тез сыпырып үлгерді. Семіз мал екен. Қазысы екі елідей.

	Әбдіғали жылқының семіз қазысын, жал-жаясын сыпырып алды. Жылы-жұмсағын бөлек қойды. Ол жылқыны сойып болып, бұлақ жағасына тастаған ішек-қарынды іздеді. Маңайына көз жіберді де, таңдана қарады. Көрінбеді.

	– Әй, Сергей, ішек-қарынды қайда жібердің? – деп ызғарлана қарады.

	– Іші толған боқты қайтесің? Иісі шықпасын деп, ана бір жаққа апарып тастадым.

	– Сен жылқы етінің дәмді жерін білмейді екенсің, – деп Әбдіғали ішекқарынды бұлақ суына тазалап жуды. Карта мен қарынды котелоктарға толтыра салып отқа қойды.

	Әбдіғали ақ жарқын, кең пейілді дала ұлы. Ол анадағы иен қалған үйден ала шыққан шелекке де еттің жылы-жұмсағын толтыра асты.

	Жас малдың еті тез пісті. Әбдіғали қазы-қартаны кертіп-кертіп турады. Туралған қартаның бір-екі жапырағын аузына салып жеді. «Өте дәмді екен, отырыңдар» – деп маңайындағы жұртқа күле қарап бәрін шақырды. Бірнеше тәулік бойы ас ішпеген адамдар жақсы пісірілген етті тоя жеді.

	Ет жеп, сорпа-су ішкен кісілер бір жасап қалды. Әбдіғали аттың піскен етін «Дорбаларыңа салып алыңдар» – деп жолдастарына таратты. «Шикі етті осы жерде пісіріңдер» – деп қолындағы пышағымен әр жерінен осыпосып бөліп берді. Жігіттер лаулап жанған от басына жиналды. Әртүрлі әңгіме айтылып жатыр. Әбдіғали:

	– Біздің ата-бабаларымыз жылқыны көлік еткен, сауып қымызын ішкен. Қазір де қымызды сусын етеді. Шіркін, бір торсық қымызды дәл қазір біздің алдымызға әкеле қойса, шөлімізді қандырар едік, – деп жұтынып алды.

	– Мен жылқы етінің дәмін бірінші рет таттым. Шынында да еті өте дәмді екен. Оны кім білген, – деді Сергей.

	Күн ұясына қарай еңкейіп бара жатқан кез. От басында әңгімелесіп отырған бұлардың сөзін жақын жерден шыққан біреулердің дауысы бөлді. Жігіттер дауыс шыққан жаққа жақындады. Орман арасында дабырласып сөйлесіп тұрған екі-үш әйел көрінді. Олар сәл кідіріп, әйелдердің сөз саптасына құлақ түрді. Сақалы белуарына түскен ақсақал кісі сөйлеп тұрды:

	— Сендердің-ақ әңгімелерің бітпейді екен. Жүріңдер тезірек, ілгері кетейік. Кешегі жау солдаттары бұл маңға да келіп қалуы ықтимал. Олардың астында машина, біз жаяу. Пәлелерден аулақ жүрелік, – деді.

	Олар қозғала бергенде, Ақылбай бастаған топ ағаш арасымен кескестеп алдарынан шықты. Деревня тұрғындары екен, автомат асынған кісілерді көргенде, олар сасып қалды.

	– Қорықпаңдар, біз совет адамдарымыз, – деді Ақылбай.

	– Әй, шырақтарым-ай, қорықпағанда қайтеміз. Кеше түнде деревняға сау етіп гитлершілер келді. Келген бойы үйлерге от қойып, өртей бастады. Қурап тұрған ағаш үйлердің жалыны аспанға шапшып, қараңғы түнді күндізгідей жарқ еткізді. Екі қызым көрші деревнядағы бір үйде сауық кеші болады деп кеткен еді. Олар біздің бағымызға қарай қолға түспей қашып құтылыпты. Немістер «Осы деревняда рация бар, тауып беріңдер, болмаса бәріңді қырып, атып тастаймыз» – дейтін көрінеді. Екі жас баланы деревня ортасындағы алаңға апарып дарға асқан. Мұндай мейірімсіздікті өмірімде көрген жоқпын. Не қылған хайуандық? Сендердің өз адамдарымыз екендеріңді көріп тұрмыз. Тосыннан кездескен соң қорқып қалғанымыз рас, – деді қарт.

	«Түсінікті. Біздің кешегі штабпен байланысқанымызды білген болды» – деп Ақылбай іштей ойланып қалды.

	– Сіздер қайда бара жатырсыздар? – деді ақсақалға қарап.

	– Осы деревняда тұратын қарындасымның үйіне қыздарымды ертіп келгеніме жиырма шақты күн болды. Енді қайталық деп жиналып жатқан кезімізде мына алапат соғыс басталып кетті.

	Үш әйелдің екеуі әрі кетсе он алты, он жетіге жаңа толған уыздай жас. Ақылбай шалмен сөйлесіп тұрғанда, аяқтарына шойын байлағандай әзер басып келе жатқан Миша мен Сергейге кенеттен алып күш біткендей, шаршағандарын ұмытып, қыздармен қалжыңдаса бастады. Жайнаған көздеріне, жүздеріне күлкі құсы қонғандай сезінді.

	– Біздің ішімізде тым болмаса, тамақ дайындап беретін бірде-бір әйел жоқ. Инабатты, нұрлы көзді жандар екенсіңдер. Бізге еріңдер. Әттең соғыс басталып кетті, болмаса, сенің біреуіңе үйленіп алар едім, – деп Сергей керіліп-созылып тұрып алды.

	– Біздің саған тие қоятынымызды қайдан білдің! – деді қыздардың бірі.

	– Тимегенде қайда кетермін дейсің?

	– Қалжыңдарың келісіп-ақ тұр. Қазір аласапыран болған заман. Ондай жақсылықты көре алмаспыз. Мен осы екі қыздың шешесімін. Сендер өз адамдарымыз екенсіңдер. Жауды жеңіп, аман қалыңдар деген батамды бергеннен басқа сендерге не айтамын, – деп жасы алпыс шамасындағы арық кемпір жігіттерге батасын берді.

	– Тым болмаса, аты-жөндеріңді айта кетіңдерші. Мүмкін, кездесіп қалармыз, – деді Михаил қыздарға күлімдеген көзімен тесіле қарап.

	– Шынында да кездесіп қалуымыз ықтимал. Тірі болайық. Таныс болайық дегенің дұрыс. Менің атым Людмила, сіңлімнің аты Наташа, – деп орта бойлы, алтындай сары шашты қыз күлімдеген көгілдір көзін төңкеріп Сергей мен Мишаға қарады. Төртеуінің қалжыңын тыңдап тұрған Ақылбай іштей: «Ішің түтін, сыртың бүтін» – дегендей, сендердің іштерің толы қайғы-қасірет, сырттарың бүтін – жастықтың албырттығыау» деп ойлады.

	– Олай болса, сіздер бізді де ұмытпаңыздар. Менің атым Михаил, мына жігіт Сергей, – деді Михаил.

	– Қол алысайық, – деп төртеуі қол алысты.

	– Бізде адрес жоқ. Сіздер адрестеріңізді айтыңыздар. Қазақта «Ат баспаймын деген жерін екі басады, адам көрмеймін деген жерін екі көреді» деген мақал бар. Кім білсін, біздің сол маңға барып қалуымыз ғажап емес. Адам баласын қаңбақтай ұшырған, аласапыран заман ғой, – деді бағанадан үндемей тұрған Ақылбай.

	– Брянск облысының Дубровка ауданында Сещинск деген посел ке бар. Сол жерге келе қалғандай болсаңыздар, «Сеншилина Людмила қайда тұрады?» – деп сұрасаңыздар болғаны. Кез келген адам біздің үйді көрсетіп жібереді.

	Ойламаған жерде кездескен жандармен қоштасып, партизандар ілгері қарай жүріп кетті. Ақылбай іштей: «Людмиланың көгілдір көзінде, сөйлеген сөзінде ақылдылық, ашық мінезділік, жайсаң адамгершілік ізі айтпаса да көрініп тұр-ау. Орыс халқына тән бүкпесіз мінезі, ойлағанын жасырмай ашық айтатын жанға ұқсайды» деп ойлап келе жатты. Кенет:

	– Байқаңдар, алдымызда окоптар, траншеялар көрінеді, – деген дірілдеп, қырылдап шыққан дауыс естілді.

	– Тоқтаңдар, алдымызды барлайық, – деп бәрі жолдан шығып, зәулім қарағай түбіне тоқтады.

	Барлауға кеткен Михаил мен Әбдіғали шапшаң оралды.

	– Майдан шебі болған жерге ұқсайды. Қарама-қарсы тіресе созылып жатқан траншеяларда қалып қойған қару-жарақтар, оқ дәрілер бар, – деді Михаил аптығын басып.

	– Маңайын зер сала қарадыңдар ма? Бұғып жатқан жау солдаттары шыға келмесін, – деп Ақылбай картаға үңіле берді.

	– Маңайын қарап шықтық. Бірде-бір жан көрінбейді. Жүріңдер, – деді Михаил жолдастарына.

	Партизандар бірден, екіден траншеяға қарай байқап басып жүріп келеді. Бұлар екі жақтың да бекінісін тексеріп шықты. Баяу соққан желдің сыбдыры еміс-еміс құлаққа естіледі. Окоптар мен траншеяда қалған оқдәрілерді, бірен-саран автоматтарды, бір-екі пулеметті тауып алды. Олар бұл жерде көп аялдамай орманға кіріп кете берді.

	Аяқтарын ауыр басып келеді. Төңірек тым-тырыс. Мұндай бей-жай тыныштықтың жұмбағы да мол болады. Партизандар аяқтарын байқап басып, үнсіз келеді. Ақылбай картаға қарады. Столбцы қаласына жиырма шақырымдай жер қалғанға ұқсайды. Бұлар темір жолдың қолайлы жерін тауып, мина қойып кетейік деген ойға келді. Бесін болған мезгіл. Партизандар темір жолдан қозыкөш жерге тоқтады. Үш адамды барлауға жіберді. Олар қас қарая оралды. Тынымсыз тірлік, суыт жүріс бәрінің де титығын құрытты.

	— Темір жолдың биік жерін таптық. Күншығысқа қарай толассыз жосып жатқан жау эшелондары. Оның ішінде әскер, техника тиелгендері көп-ақ, – деді Михаил.

	Түн ортасы жақындап қалған мезгіл. Бәрі дүркірей орындарынан тұрды. Дорбаларын арқаларына асынды. Темір жолға қоятын екі минаны, оның запалын, шнурын алды. Аяқтарының сыбдырын білдірмей, байқап басып келеді. Межеге жақындады. Тымық түн мүлгіп тұр. Минаның тілін білетін екі жігітті сақадай сайлаған. Оларды ілгері жіберді. Аяқтарының ұшымен басып кетіп барады. Қалған жігіттер автоматтарын кезеп даяр жатты. Алдағы екеуі еңбектеп, көтеріңкі салынған теміржол рельсіне шықты. Белдеріне байлаған кішкене күректерін қолдарына алып, рельстің астын қуыстады. Екі минаны рельстің астына дәлдеп қойды. Бетін топырақпен жапты. Тапсырманы орындасымен екеуі кейін шегінді. Партизандар асығыс ілгері жүріп кетті. Біраздан кейін жарылған минаның үні бүкіл орманды дүр сілкіндірді. Аяқ басқан жер дір ете қалды. Жаудың оқ-дәрі, техника тиеген поезының күлі көкке ұшты.

	Осылайша ұзақ жүріп келіп, олар Столбцы қаласының күншығыс жағындағы ол шеті мен бұл шетіне көз жетпейтін қалың орманға күн арқан бойы көтерілген кезде жеткен еді.





II




	Аспан ала бұлттанып тұр. Таң бозамықтанып атып келе жатқанда, сіркіреп жауын жауа бастады. Кеше кешке кеткен барлаушылар да келіп үлгерді. Олар Стотбцы станциясынан күншығысқа қарай сағат сайын онон бес әскер, техника тиеген поездардың тоқтаусыз жосылып жатқанын хабарлады. Барлаушылардың әкелген мәліметтерін Сергей Оныншы армияның штабына рация арқылы берді. Бұл партизандардың күндегі кәсібіне айналды.

	Жол бойына кеткен Михаил тобын жаудың бір топ барлаушылары байқап қалып, оларды қоршап алуға тырысқан. Михаил бастаған жігіттер жаумен айқаса түскен. Бұл шайқаста бір партизан жеңіл жараланып, жаудың екі-үш солдаты жер жастанған. Жаудың ойын түсіне қалған Михаил торға түспей кейін шегініп кеткен.

	Кеше ғана орналасқан қонысты ауыстыруға тура келді. Партизандар он бес шақырым жердегі қалың қарағайлы орманға тоқтады. Күн ұясына қарай еңкейіп бара жатқан кезде жұрт жорыққа дайындалды. Қара түнек тұман басқандай белгісіз ұзақ жүріс. Бұларға да жаудың құрған торы қай жерде кездесетіні белгісіз.

	Жұмыр үйеңкінің түбінде жатқан Ақылбайдың қасына Сергей, Әбдіғали, Михаил үшеуі қисая кетті. Михаил аспанға көз жіберіп терең ойға шомды. «Анадан туып, көзімізді ашпай жатып, мынандай алапат соғысқа кездестік. Алдымыз толы жаудың құрған торы. Бізді қандай жағдай тосып тұрғанын кім білсін! Адамның өмірі қысқа, көргенімізден көрмегеніміз көп. Қысқа өміріміз қыршынынан қиылса, біз бұл дүниеде не көрдік дейміз? Мен осыдан екі жыл бұрын орта мектепті бітірісімен әскер қатарына алындым. Оқу бітіретін жылы өзіммен бірге он жыл бойы бір партада отырып оқыған Галя деген қызға ғашық болдым. Ол да мені жақсы көрді. Ертемен оқуға келгенімізде, көптен бері кездеспеген адамдай қуанатын едік. Мен әскерге аттанатын күні біздің үйге келгенде, әке-шешеммен де таныстырдым. Екеуміз сол түнді таң атқанша Москва өзеніндегі көпірде тұрып өткізген едік-ау...».

	Мәскеуден аттанар алдындағы Галямен бірге өткізген түн, оның ерке назды қылығымен жанын өртеп, мәз еткені, ертеңінде вагонға мінер алдында ең алғаш қызбен ерін түйістіре сүйіскені Мишаның есінен кетпей, көз алдында әрдайым сағымдай бұлдырап кететін. Соғыс басталардан екі-үш күн бұрын Галядан адам жүрегін қытықтайтын ғашықтық сезімге толы хат алған. Сол күні-ақ Миша өз жүрегіндегі ғашықтық сезімін, оны сағынып, түн ұйқысын төрт бөлетінін айтып жауап жазып үлгерген. «Менің соңғы хатымды Галя алып үлгерді ме екен?» – деген ой оны мазалай берді.

	– Әй, Миша! Сен үнсіз, мелшиіп, мылқау адамша жатып алдың ғой? – деді Әбдіғали.

	– Келешекке үміт артып жатырмын. Үмітсіз өмір жоқ. Адам қиыншылықта, екі бүйірден қысқан өмірде жүрсе де келешектен үміттенеді. Менің де сондай бір ойға кеткен жайым бар.

	– Сен қай қаладан келген едің?

	– Москвадан. Биыл күзде, мен Отаным алдындағы міндетімді атқарып, елге қайтатын едім, енді міне, Москваға бару түгіл бас қайғы болған заман болды. Әкем «Москва» мейманханасының ресторанында бас аспазшы болып қызмет істейтін. Жасы алпыстан асқан кісі. Шешем үй шаруасында. Пенсия алады. Мен сол байғұстардың жалғыз ұлы едім.

	– Е, москвалық екенсің ғой. Мен Москваны, Ленин мавзолейін бір көруге құштар едім. Атын естігенім болмаса, көрген емеспін. Әскерден Москва арқылы қайтсам көремін деген ойым болған. Енді мына заманға кездестім. Фашистерді жеңген соң... – Әбдіғали қатты күрсінді.

	– Көрмесең көретін боласың. Ертең соғыс жеңіспен бітеді. Сен маған қонаққа келесің, Москваның тарихи жерлерін саған өзім ертіп жүріп көрсетемін.

	– Екеуміздікі де қиял ғой. Қазақта «Сұмырай келсе, су құриды» — деген мақал бар. Дүниенің бәрін тарылтып, бір қауызға тығып бара жатқан жоқ па?

	– Фашистер қаншама даурықса да Москваны жаулап ала алмайды. Біздің әскер жаудың екпінін басып тоқтатады. Наполеонның әскері де сазайын тартқан.

	– Сен әскерге қай жерден келдің? – деді Михаил.

	– Мен өткен жылы Қазақстанның Ақтөбе облысынан келдім. Өзім Шалқардың кең даласында түйе бағатынмын. Ол жер құмдауыт, сексеуілі мол, түйе, қой өсіруге қолайлы, табылмайтын-ақ жер. Шіркін, жақсы еді,

	– деп Әбдіғали кеудесін кере күрсінді.

	– Сен тұра тұршы. Түйенің қандай қасиеті бар жануар? Мен кітаптан оқығаным болмаса, өмірімде көрген емеспін.

	– Көрмесең түсіндірейін. Түйе шөлге өте шыдамды. Құмның арасында, шөлейтте су ішпестен бірнеше күн бойы жүре береді. Аштыққа да төзімді жануар. Түйенің шұбаты шөлдегенде сусын, қарның ашса – азық ауруға шипа болады. Әсіресе, өкпе және қышқылы азайған ауруға жақсы ем. Жүні киім, еті тамақ, – деді Әбдіғали тамсанып.

	– Шұбат деген не?

	– Түйенің ашытқан сүтін шұбат дейді.

	Екі жігіт осылайша шүйіркелесе әңгімелесіп кетті.

	Толассыз жорық, өлермен жаумен айқас Ақылбайды да әбден шаршатты. Аз да болса көз шырымын алайын деп еді, қайдағы-жайдағы есіне түсіп, ұйқтай алмады. «Мен бұл өмірде, не көрдім? Жоғары білім алдым. Бар болғаны екі жылдай ғана мұғалім болдым. Мінеки, соғыс басталғалы бірнеше ай, дамыл таппай жаумен айқасудамыз. Теңіз толқынындай бітпейтін жүріс, арбасу, аңдысу... Адамның ажары тозады, өмірі озады. Соғыс алдындағы тыныштық, ойын-сауық, күлкіге толы жастық шақ сағымдай бұлдырап барып, ғайып болдың ба? Шіркін өмір, бұраңдаған қисық жолдай бірде жотасын, енді бірде жазығын көрсетедіау. Міне, мына біз жүрген белоруссияның да әсем қалалары мен деревнялары жермен-жексен болып, орындарында төбе-төбе күл қалды. Жер қанға бөкті...» – деген ауыр ойдың құрсауынан арылмай ұзақ жатты.

	Ақылбайдың құлағына еміс-еміс сыбдыр естілді. Селк етіп, жанжағына сезіктене көз салды. Бұрын оянған Михаил тозығы жеткен етігімен жерде жатқан қурайды сытыр-сытыр басып, ерсілі-қарсылы жүр. Ақылбай сағатына қарады. Жолға шығатын мезгіл болып қалыпты. Сұлап-сұлап жығылып жатқан ұзын-ұзын қарағайларды көрді. Төбесіне түскен бомба түбірімен жұлып тастаған, бүр-бұтақтарын жалын шарпыған ағаштар бүрісіп жатыр. Оның ар жағында оқшау өскен зәулім үйең кінің басында жалғыз аққұтан отыр. Ақылбай оған жақындай түсті. Ол адамнан жасқанып ұшып кетпеді. Көзі жасаурап көмек сұрағандай жалтақ-жалтақ қарай берді. Аққұтанның балапандары шыр-шыр етеді. Тамақ сұрап жатқанға ұқсайды. Ұшайын десе, шама жоқ. Аппақ қардай ақ қанатының бірі қып-қызыл қан. «Гитлершілердің әкелген алапатының зардабы саған да келген екен», – деп Ақылбай өрмелеп бұтақтан бұтаққа шығып, үйеңкінің басына жетті. Жаралы аққұтанды көтеріп төмен түсті. Қанатынан жеңіл жараланған екен. Ақылбай қалтасынан шүберек алып, аққұтанның жарасына дәрі жақты да ұшып кетер ме екен деп, жерге қоя берді. Ол қанатын бір-екі қақты да ауырсынып ұша алмады. Ақылбай сөмкесіндегі қара нанның үлкен бір кесегін суға салып жібітті де, аққұтанды көтеріп, үйеңкіге қайта шықты. Оны ұяда тамақ сұрап, аузын аша шырылдаған балапандарының үстіне отырғызды. Ұсатылған нанды ұяның шетіне қойып жерге түсті.

	– Сіз не істеп жүрсіз? – деп Михаил Ақылбайдың жанына келді.

	– Не істегенімді көріп тұрсың ғой. Мына байғұсты да жау бомбасының жарықшағы жаралапты. Тамақ сұрап, шырылдап жатқан балапандарына жаным ашып кетті.

	– Құс екеш құсқа да фашистердің кесепаты тиген екен, – деп Михаил күрсініп қойды.

	– Жүруге дайындалыңдар, сәлден соң қозғалайық – деді Ақылбай шырылдаған балапандардан көз алмай қарап тұрып.

	Көп ұзамай жұрт жапа-тармағай орындарынан тез-тез тұрып, жолға аттанды. Аспанды түн қараңғылығы көмкеріп алды. Көгілдір аспан жүзінде шашыраған тарыдай әр жерде жұлдыздар көрінеді. Маңайда дүркіндүркін атылып жатқан жау пулеметтері мен автоматтарының үні емісеміс естіледі. Анда-санда күмпілдеп жарылған миналардың ащы дауысы да жетіп жатты. Аспандай ұшқан ракета жарығы да жиілей бастады. Күні бойы демалып, тынығып қалған партизандар түні бойы тізе бүкпестен, бел шешпестен, тынымсыз жүрді. Таң бозара оң жақтан шәуілдеп тынымсыз үрген иттердің даусы анық естілді. Алдыңғы жақ егістік, көсіліп жатқан кең дала. Оның арғы бетінен қараңдаған екінші бір орман қарауытады. Ол орманға жету үшін бес-алты шақырымдай алаңды кесіп өту керек.

	– Жігіттер, – деді Ақылбай, – әрі қарай жүруге дәл қазір бол майды. Жүктеріңді шешіп, дем алыңдар. «Көрмеген жердің ой-шұңқыры көп болады» деп қазақ босқа айтпаған, бұл маңай біз үшін беймәлім ғой. Бәріміз бірдей ұйқтап қалып жүрмелік, – деп бірнеше партизанды күзетке қойды. Қалғандары бел шешпестен ағаш түбіне қисайып жатып қалды. Бұлардың торғайдың ұйқысындай ұйқысы бар. Қалғып кеткен Ақылбай селк етіп оянды. Ол жайлап орнынан тұрды. Үстіне жабысқан жапырақтарды қолымен қағып, тазалады. Басына қалпағын киіп, сұр шинелін желбегей жамылып орман жиегіне қарай жүрді. Алдынан қапсағай денелі, еңгезердей біреу шыға келді. Ол байқаусызда шошып кетті. Анықтаңқырап қараса, қарсы келе жатқан Михаил екен.

	– Сен қайдан келе жатырсың?

	– Маңайды шолып шықтым.

	– Не көрдің?

	– Жақын жерде үлкен деревня бар екен.

	– Жүр, екеуміз байқап келейік. Мүмкін, оразамызды сол деревнядан ашатын болармыз.

	– Көрсек, көрелік.

	– Деревняның дәл түбіне тоқтаған екенбіз. Картада бұл деревня жырақтау көрінген еді. Мен байқамаған болдым, – деді Ақылбай.

	Ақылбай дүрбіні қолына алып, деревня адамдарының әрбір қимылын бақылады. Сиырларын сауып, өріске жіберіп жатқан әйелдер, мұржаларынан аспанға шапшып шығып жатқан түтін, есік алдындағы күншуақта ойнап жүрген балалар көрінеді. Бейсуат жүрген бірде-бір жан байқалмайды.

	– Деревняда жау солдаттары көрінбейді. Сен де қарашы, – деп Ақылбай қолындағы дүрбіні Михаилға ұсынды.

	– Меніңше де сезікті кісі білінбейді.

	Деревняда жау әскері жоқ екеніне екеуінің де көзі әбден жетті. Деревняның екі жағынан созылып жатқан жолды да жіті бақылады. Некенсаяқ жүрген кісі көзге түспеді. Өріске қарай маң-маң басып, жайылып бара жатқан сиырлар көрінді. Ақылбай жігіттерді ертіп, деревняға жақындай түсті. Алдымен Михаил бастаған екі адамды жіберді. Олар сирек өскен қайыңнан өтіп, шеткі үйдің қора жақ есігінен бір-бірлеп кіріп кетті. Көп ұзамай Михаил қораның бұрышына шығып, жолдастарына жол ашық, мұнда келіңдер деген белгі берді. Олар екі-екіден бөлініп, шеткі үйдің қорасына кірді. Үй алдында жүрген кемпір-шалға жолықты. Ақылбай олармен амандасты да, бірден:

	– Деревняда жау солдаттары жоқ па? – деп екі егде адамның бетіне тура қарады.

	– Байғұс балалар-ай, жүдеп-жадап жүр екенсіңдер. Фашистер кеше түсте келіп кеткен. Қазір жоқ. Бірақ сақ болыңдар. Олар сау етіп келе қалудан да тайынбайды. Осында баяғы патша заманында билептөстеген алпауыттың баласы тұрады. Ол жауыз Совет өкіметіне қарсы екенін жасырмай айтады. Соғысқа дейін мысықтай боп үнсіз жүруші еді. Мыналар келгеннен бері құтырып кетті. Қит етсе «қырам-жоям» дейді. Ол қазір осы деревняның әкімі болды. Кеше келген жау офицері деревняның адамдарын жинап, ол оңбағанды староста тағайындапты. Осы маңайға партизандар келгендей болса, хабар беріп тұрасың деген көрінеді.

	Өздерің тамақ ішуге кіріп кеткенде, үйін біреуге бақылатып қойыңдар. Ол оңбағанға сенім жоқ, – деді ақ сақалы кеудесіне түскен кісі.

	– Жау гарнизоны жақын ба?

	– Төрт-бес шақырым.

	– Старостаның үйін көрсетіңізші.

	– Анау, көк қақпалы, қызыл шатырлы үй сонікі, – деп шал оң қолын созып көрсетті.

	Жігіттер үштен-төрттен бөлініп үйді-үйге кіріп кетті. Ақылбай мен Михаил екеуі қызыл шатырлы үйге барды. Олар кіріп келгенде төр алдындағы терезе түбінде жасы алпысқа таяп қалған, жалпақ бет, семізше келген біреу тосыннан кірген екеуіне ызғарлы ала көзімен қарады.

	– Бізге тезірек тамақ беріңіз, – деді Ақылбай.

	– Кетіңдер, иттер, бұл үйден сендер үшін тамақ табылмайды. Совет өкіметі тамақтандыратын болар, – деп шал күркірей, бұрқырай сөйлеп, орнынан тұрды.

	– Қайталап айтшы, – деді екеуі жарыса сөйлеп.

	– Айтқаным айтқан, айтқанымнан қайтпан. Сендердің күндерің санаулы, – деп ол сыздана қарады.

	– Михаил, – деді Ақылбай, – сен пештің ішіндегі шөгенді әкел де, тамақтанып ал. Мен артынан ішейін.

	– Сендер сияқты бандылардың жайын ертең-ақ көрермін, – деп шал тілін тартпады.

	Михаил ауыз үйге шығып, жалпақ пештен буы бұрқыраған шөгенді алып, төргі бөлмедегі столдың үстіне қойды. Есік жақтағы қоңырқай шкафтан қалайы ыдыстарды алып, капуста көже құйды. Нан турады. Екеуі тамақтанды. Ауыз үйдің терезесінің алдында тұрған төрт бөлке нанды сөмкелеріне салды.

	Михаил ашуланып, бүкіл тамыр-тамырындағы қаны бетіне іркілгендей қып-қызыл боп кетті. Ол кейін бұрылып:

	— Мен бұл қақпасты тірі қалдырмаймын. Дарға асқанын содан кейін көрейін, – деп автоматтың шүріппесін басып қалды.

	Екеуі есік алдына шықты. Басқа жолдастары да тамақтанып, орман жиегіне жиналыпты. Деревняның күнбатыс жағындағы жыландай ирелеңдеген күре жолда аяғын аңдып басып келе жатқан екі-үш кісіні байқады. Ақылбай дүрбісін қолына алып, оларды шолып шықты.

	Жау келе жатыр, әнеубір жерде тосқауыл жасалық, жүріңдер, – деп жүгіре жөнелді.

	Көп ұзамай қырық-елудей фашист көрінді. Тұспа-тұс келгенде-ақ аңдып жатқан партизандар автоматтан оқ жаудырды. Жұбын жазбай келе жатқан жаудың бірнешеуі жер жастанды. Қалғандары қанатын жайып, қарсыластарына қарай оқ ата бастады. Шөптің шет жағында жатқан Ақылбай:

	— Жау күші басым. Тезірек кейін шегініңдер, – деп бұйырды да, өзі орнынан тұрып қалың орманға қарай кейін шегінді.

	Орман жиегінен алысырақ шықты. Ақылбай жолдастарын түгендеді.

	Бәрі аман екен.

	— Жаңағы мен атып кеткен шал нағыз жау. Әне бір шеткі үйдің есік алдында тұрған әйелдің айтуынша, алғаш деревняға барған біздің адамдарды көріп, кіші баласын атқа мінгізіп, жақын жердегі фашистерге хабарлауға жіберіпті, – деді Миша.

	Партизандар орманның күншығыс жақ жиегіне келгенде, арттарынан дүркін-дүркін атылған автомат, пулемет үні естіліп жатты. Суыт жүріп келеді. «Біздің беталысымызды жау байқап қалды. Бағытымызды өзгертелік», – деп ойлаған Ақылбай картаға мұқият қарады. Әр жердің ойқыратын байқады. Жүретін басқа бір жол тапты. Күндізгі шайқас болған деревнядан жиырма шақырымдай алыстап кетті. Қас қарайып, қараңғы түсуін тосқан олар көз шырымын алды. Түн тұнжырай түсті. Нөсер жауын құйып тұр. Жүретін жолды компаспен туралап алды. Ну қарағайлы орманнан шығып, қалың өскен егіндікті басып жүрді. Түн ортасы ауа, тізеден су кешіп, күндіз сілемі қараңдап көрінген орман шетіне жетті. Әр біреуінің лүпілдеген жүрегі орнына түскендей болды. Тілек-арманы, үміті орындалғандай сезінді. Үркердей аз топтың жеңіске деген сенімі бұрынғысынан да болаттай шымырлана, түсті.

	Жағасы батпақ сулы өзенге жақын тоқтады. Жау машиналары жүріп жатқан көпірдің екі жақ діңгегінің түбіне мина қойылды. Батыс жақтан тас жолмен ызғытып келе жатқан төрт-бес машина көрінді. Олар көпірдің үстіне шыға бергенде тұнық ауаны қақ жарған, минаның гүрсілдеген ащы дауысы естілді. Фашистердің жүк тиеген машиналарының бөлшектері аспанға ұшты. Сол маңдағы бірнеше шақырымға созылған телеграф бағаналарын бұзды.

	Тамыз айының аяқ кезі. Отрядқа жаңа күш косыла бастады. Олар жау қоршауында қалғандар және жергілікті тұрғындар. Жау уақытша басып алған жердегі фашистерге қарсы күрес күшейе түсті. Фашистердің көптеген машиналары, солдат, офицерлері майданға кетіп бара жатқан техника тиелген эшелондары істен шықты. Ақылбай басқарған партизандар Могилев пен Бабруйск қаласының арасындағы тас жолдан өтіп, Днепр өзенінің батыс жиегіндегі қалың орманға жетті. Күні-түні тынымсыз жүріп, өткел іздеді. Жалғыз ескекті бір ғана қайық табылды. Осынша адамды жалғыз қайықпен өткізу үшін бірнеше түн керек болды. Басқадай амалын іздеді.

	Ақылбай бастаған партизандар деревняға келді. Көшенің шет жағында оқшаулау тұрған тақтай шатырлы үйге кірді. Сәлден соң ауыз үйге он екі-он үш жас шамасындағы бала кірді. Ол киімін шешіп, есік алдындағы ілгішке ілді. Ақырын басып, Ақылбайлар; отырған төргі бөлмеге келді. Ол партизандармен күле, қуана амандасты.

	– Атың кім?

	– Толя.

	– Нешінші класта оқыған едің?

	– Бесінші класта оқыдым. Биыл алтыншы класта оқуға тиіс едім. Осыдан бірнеше күн бұрын келген немістер мектептің үйін өртеп кетті. Бізге сабақ берген математика мұғалімін «партизансың», – деп, жанып жатқан отқа тастап жіберді, – деп бала көзіне жас алды.

	– Сен бізбен бірге жүресің бе? – деді Ақылбай Толяның шешесі ауыз үйге шығып кеткен кезде.

	— Жақында көрші деревняның менің жасымдағы балаларының бәрін фашистер атып кетті. Үйде қарап отырып, от басында өлгенше, сіздермен жүріп, тым болмаса, жаудың бір солдатын жастана өлсем арманым болмас еді, – деп Толя үлкен адамша өз ойын ашық айтты.

	Партизандар тамақтанып болды. Төргі бөлмеге Толяның шешесі келіп, оң жақтағы бос орындыққа отырды. Ақылбай мен Мишаға ақ көңілімен, дарқан мінезімен күле қарап:

	– Дүние астан-кестен болды ғой. Қазір үйде де, түзде де тыныштық жоқ. Маңайымыздағы деревнялардың көбін өртеп жіберді. Енді бізге де кезек келетін болар. Олардың жауыздығында шек жоқ. Әне бір терезенің алдында тұрған нандарды ала кетіңдер. Қарындарың ашып жүрген болар. Біз үйдеміз ғой, бірдеңе ғып күн көрерміз, – деп қатты-қатты күрсінді. Көзінен жас бұрқ ете қалды.

	– Рақмет сізге, өзіңіз кең пейілді жан екенсіз. Ашығып қалып жүрмеңіз.

	Мына Толя бізбен бірге кетемін деп отыр. Оған қалай қарайсыз?

	– Алсаңдар ала кетіңдер. Үйде қалған тағы екі-үш бөбегім бар. Соларды ермек етермін. Бәрібір жау қаһары жаман. Баланы да, үлкенді де аяйтын түрі жоқ. Тірідей кісіні жанған отқа тастап өртеп жатыр. Осыдан басқа бас көтерер еркек жоқ. Әкесі соғыс басталған күндері майданға кеткен. Ол байғұстан еш хабар болмады. Балаға абай болсаңыздар болғаны. Толя, сен жинал. Өз бағыңнан көрерсің, – деді.

	Толя жолға шапшаң жиналды. Шешесі Толяға партизандармен кетуге рұқсат берсе де, іштен шыққан баласына көкірегі қарс айрылып, жылай берді. Ол Толяны құшақтап, бетінен сүйіп, аймалады.

	— Ұлыма бас-көз болыңдар. Әлі жас қой, бір нәрсеге ұрынып қалмасын, – деп Толяның шешесі басындағы орамалының ұшымен көзіне ұялаған жасын сүртті.

	Партизандар ұзын көшені бойлап келе жатты. Толяның қуанышында шек жоқ. Әбдіғалидың мойнына асынған артық автоматты сұрады.

	– Сенің бізбен кеткеніңді жұрт көрсе, ертең ана үйде қалған інілерің мен шешеңе қауіп туады. Жау оларды аямайды. Сен қазір деревняда қала тұр да, кешке таман бір себеп тауып бізге келерсің, – деп Михаил жолығатын жерін айтты.

	– Осыдан жиырма шақырым жердегі деревняда әжем тұрады. Мен сонда барамын деп кетемін. Бірақ сіздер алдап кетіп жүрмеңіздер, – деп Толя мұңайып қалды.

	– Сен қапа болма. Біз сені алдамаймыз, Шешең айнып қалып, сені жібермей қояр деген оймен сені үйіңнен алып кеткен едік, – деді Ақылбай.

	Мен үйге қайтпаймын. Қазір ана деревня сыртында жүрген балалармен ойнаймын да, оларға әжеме барамын деп кете беремін, – деп Толя кілт бұрылып жүріп кетті.

	Михаил Толяны келісілген жерде қарсы алды. Ол Михаилға жолыққанына қуанып кетті.

	– Біз алысқа кетеміз бе? – деді Толя.

	– Иә, алысқа кетеміз.

	– Олай болса, менің де септігім тиетін болды. Маған мылтық бересіздер ме?

	– Береміз. Алдымен саған мылтықты қалай атуды үйретеміз.

	– О, жақсы болды.

	– Сен Днепр өзенінің маңайын жақсы білесің бе?

	– Білемін. Бергі жағасында талай рет қармақ салып, балық аулағанмын.

	– Бұл маңайда қайығы бар адамды білесің бе?

	– Білем. Бірақ олардың қайықтарының бәрі кішкене, бір-екі кісілік қана.

	– Онда Днепр өзенінен қалай өтеміз? – деді Ақылбай.

	– Менің әжем тұратын деревняда екі жүздей ат бар. Соларды ала кетсек, атпен өтуге болатын шығар! Анада сол деревняға барғанымда балалар атпен Днепрден өтіп жүргенін көргенім бар.

	– Ол аттар қайдан келген? Әлде, колхоздың малы ма?

	– Әскери аттар болу керек.

	– Әнеукүні бес-алты бала болып, көптеген ер-тоқымды орман арасына тыққанбыз. Сол жерде жатқан шығар. Күндіз балалар аттарды жайып әкеледі де, түнде орман жиегіндегі сиыр қораға байлап қояды.

	Партизандар ат қораның есігін ашып, қора толы аттарды көрді. Кісінеп, шұрқырап жатты. Шылбырын шешіп, аттарды жетектеп далаға шығарды. Басымен алысып тұрған жануарлар. Қалың өскен жас қарағайдың арасынан көптеген ер-тоқым тауып алды. Жігіттер аттарды ерттеп жатты. Толя Ақылбайдың қасына келіп:

	– Мына жирен ат өте жақсы. Өзі жүйрік, аяңшыл, аздаған жаяу жорғасы бар. Сіз осы атқа мініңіз, – деп көп аттың ішінен тауып алды да, Ақылбайға жетектеп әкелді.

	– Жақсы екенін қайдан білесің?

	– Біз аттардың бәрін мініп байқап көргенбіз. Менің атам азамат соғысы кезінде атты әскерде болған. Ол кісі де осы торыны жақсы ат деген еді, – деп Толя Ақылбайға ат жайын білетінін қуанышты көңілімен айтты.

	— Олай болса, сенің айтқаның болсын, – деп жирен атқа мініп көрсе, лыпылдап тұрған жануарға тақымы толатындай көрінді.

	Жүрістері өнбей, жаяу-жалпы келе жатқан жұрт атқа салт мініп жүріп кетті. Артық аттарды қосарға алды. Днепр өзеніне лезде жетті. Қаружарақты қайықпен өткізді. Өздері аттың жалынан, ердің қасынан ұстап өзенге күп беріп түсіп кетті. Суға жүзуге дағдыланған аттар арғы бетке тез шықты. Кейбір аттарды ағызып, төменгі бір жерден шықты. Бұлардың бәрі де судан аман-есен өтті. Жирен аттың аяңшыл, аздаған жорғасы бар екені рас болды. Қатты желісі мінген адамның көзінен жас ағызады. Алыс жолға қажымайтын, бір жүрісінен таймайтын мықты жылқы.



	Шоқпардай кекілі бар, қамыс құлақ,

	Қой мойынды, қоян жақ, бөкен қабақ.

	Ауыз омыртқа шығыңқы, майда жалды,

	Ой желке, үңірейген болса сағақ, —



	деп Абай суреттегендей сұлу денелі, қызып алған соң, басын изеп аяңдайды, жүрісі кісінің айызын қандыратын жануар.

	Партизандар Проня, Сож өзендерінен де атпен өтті. Олар Пропойск қаласының шығыс жағындағы орман жолымен бірде желіп, бірде аяңмен жүріп келеді. Алдыңғы жақты шолуға кеткен барлаушылар көрінбеді. Бұлар орманды кесіп өтетін тас жолдан өтіп, шығысқа бет алды. Тепектеп қарсы шауып келе жатқан екі салт атты көрінді. Ақылбай мойнына асынған дүрбісін қолына алып, тесіле қарады.

	— Өзіміздің барлаушылар екен, – деді қасындағы жолдастарына. Михаил ілгерілей түсіп, Ақылбайдың жанына келді.

	— Қандай хабарың бар?

	– Шамасы бір ротадай жау әскері күре жолмен кетіп барады. Нысанасы тас жолға бұрылу болар. Олар біздің тас жолдан күндіз өтетінімізді сезіп, оңтайлы бір жерде тосқауыл жасауға келе жатқан болды.

	– Ол жендеттерге торды біз құралық, – деп Ақылбай мен Михаил картаны алдарына жайып, олардың бара жатқан жолын тапты. Жолдың орманды иектей жақын өтетін жерін белгіледі.

	– Сен ізіңмен қайта бар да, қалған жігіттерге хабарла. Жау байқап қалмасын, сақ болсын. Олардың барар бетін бақыласын. Көз жазып қалмаңдар. Біз картада көрсетілген жерде жау бөлімшесін тосып аламыз, деп Ақылбай Михаилды қайта жіберді.

	Партизандар жау бөлімшесіне тосқауыл жасап жата берді. Пулемет, автоматты әрбір қолайлы деген тұсқа орналастырды. Жау жүреді деген жолдың ашық жерін жаяу әскерге арналған миналарды қойды. Үстін сезіктенбейтін етіп, ұсақ топырақпен жапты. Дөңнен асып, жұбын жазбай келе жатқан жау тобы көрінді. Бұл жерде партизандарды тоспаған фашистер сезіктенбей жайбарақат топтанып келе жатты. Дабыр-дұбыр сөйлегендері еміс-еміс естіледі.

	– Өз ата-бабасының туған жерінде жүргендей нығыз басып келе жатқанын көрдің бе? – деді Әбдіғали Ақылбайға сыбырлап.

	– Тыныш жат. Жау тақап қалды. Жолдағы миналар жарылысымен оққа жол береміз.

	Гитлершілер мина қойылған жолға шыққанда, жер қыртысын дірілдете, солқылдата мина жарылды. Іле-шала партизандар оқ жаудырды. Жау солдаттарының көпшілігі жер жастанды. Қалғандары жолдың арғы бетіндегі дөңестен асып, кейін шегінді. Партизандар жаудың қаружарақтарын жинап алып, ілгері жүріп кетті.





III




	Екінші тәулікте Ақылбай бастаған партизандар Кричев қаласынан Унечаға қарай жүретін темір жолдан өтерде рельс табанына бірнеше мина қойды. Жаудың майданға бара жатқан техника, солдат тиеген бір эшелонын апатқа ұшыратты. Түн қараңғысын жамылған партизандар темір жол бойынан алшақтай түсті. Күн көтеріле бере фашистердің жазалау әскері поезд қираған маңайдың бәрін сүзіп шықты. Орман іші тым-тырыс құлаққа ұрған танадай. Күндегідей саңырауқұлақ теріп жүрген бала-шаға, кемпір-шал, әйелдер, зым-зия болған. Жау әскері екі-үш тәулік бойы іздеген «жоғын» таба алмады. Олардың әбден сілесі құрыды. Темір жолға мина қойған деревня адамдары деп, маңайдағы жазықсыз жергілікті тұрғындарды атып-асып, бүкіл бір деревняны өртеп, түп орнымен жойып жіберді.

	Ақылбай Оныншы Армия штабынан Кричев темір жол торабын барлау жөнінде бұйрық алды. Ол станция жау эшелондарының түйісетін темір жол торабы. Сол жерден ерсілі-қарсылы жүріп жатқан жау күшінің бет алысын байқауға болады. Ақылбай Кричевте тамыр-танысы, жақын жанашыр туысы бар адам іздеді. Ересек адамды жіберу қауіпті болды. Ең қолайлысы әйел, бірақ ондай қолайлы адам шықпады. Жұрт өзара көп ақылдасты. Бәрі Толяға тоқтады. Өйткені осы маңайда туып-өскен. Жас баланы жау жендеттері байқамауы да мүмкін деген қорытындыға келді. Осы ойын Ақылбай Мишаға айтып еді, ол:

	— Толя ондай тапсырманы орындауға әлі тым жас қой, жау оны алдап, қолға түсіруі ықтимал. Ол байғұс шынын айтып қойса, босқа мерт болады, – деп өз көңіліндегі күдігін ашық айтты.

	– Меніңше Толя ондай бала емес. Ол өте ұстамды, аздаған қулығы да бар. Кеше бір сөйлескенімде, Кричевте тұратын нағашы апам бар деген еді. Егер, оның айтқаны рас болса, одан қолайлы кісі табылмайды.

	— Толяның өзімен сөйлесіп көрелік, шақырыңдаршы, – деді Михаил қасында отырған бір жігітке.

	Кешікпей көзі күлімдеп, аяғын баяу басып Толя келді. Ол кейінгі күндері өзін есейген, марқайған партизанмын деп есептейтін. Иы ғына автомат асынып алған. Беліндегі қорап толы оқ-дәрі, белбеуінен салбырата ілінген екі граната бар. Кешегі бір айқаста жаудың бірнеше солдатын жер жастандырды.

	– Толя, бері таман жақын кел. Сені өте қауіпті тапсырмаға жіберейік деп отырмыз. Оған қалай қарайсың?

	– Қандай тапсырма? Айтыңыз. Содан соң қолымнан келетінінкелмейтінін ойланайын, – деп кәдімгі ер жеткен адамның сабырлы сөзін айтты:

	– Кричев қаласын білесің бе? Сонда барып, жаудың әскер, техника таситын эшелондарының кетіп бара жатқан бағытын, күніне қанша эшелон жүретінін, жау әскерінің топталған жерінде қалада қандай жаңалық барын білуіміз қажет болып тұр.



	– Кричев қаласында менің нағашы апам тұрады.

	– Адресін білесің бе?

	– Білемін. Соғыс басталар алдында барып қайтқанмын.

	– Поездардың бет алысын білу үшін, станция басына баруға тура келеді. Ол жерге қандай амал тауып жақындар едің?

	– Оның амалы оп-оңай. Қайыр сұрап жүрген мылқау бала болып барамын.

	– Сен мылқау емессің ғой, қалай мылқау боласың? – деп отырғандардың бәрі баланың айлакерлігіне сүйсінді.

	– Біздің деревняда бір мылқау бала бар. Сол баламен ылғи бірге ойнайтынмын. Содан мылқаудың қол бұлғаңдататын, ернін қимылдататын тілін үйренгенмін.

	– Сонымен, қарсы емессің бе?

	– Қарсы емеспін, барамын!

	– Олай болса, тезірек жолға жинал. Үстіңдегі әскери формаңды тастап, басқа бір киім киетін боласың. Жалғыз барсаң, жау сезіктеніп қалуы мүмкін. Қалаға бара жатқан адамдарға ілесіп кеткенің жөн болады, деді Ақылбай.

	– Жарайды, тапсырмаңызды орындауға тырысамын, – деді Толя.

	Ертеңінде таң құланиектеніп келе жатқанда, бір де бір жанға сездірместен Толяны атқа салт мінгізіп, қасына сенімді-сенімді екі жігітті ертіп, қалаға баратын тас жолға шығарып салды. Толя орманнан алыстап барып, мойнындағы дорбасынан бір тілім нан алып, кітірлетіп жеп, тас жол жиегіндегі алаңда отыра берді. Қалаға баратын жолаушыларды тосты. Қап арқалаған екі кісінің алдағы дөңестен асып келе жатқанын көрді де, Толя қуанып кетті. «Осыларға еріп, қалаға кіретін болдым», – деп ойлады ол.

	Толя үстіне шұрық-тесік жыртық бешпент, бұтына май-май қара шалбар, аяғына жұлығы жыртылған кең етік киген. Шашы өскен. Оның дәл қазіргі түрі кәдімгі ел кезіп, қайыр сұрап жүрген панасыз балаға ұқсайды. Екі әйел аяқтарын әрең басып, Толяның жанына әзер жетті. Ол орнынан ыршып тұрып, ымдап сәлем берді. Қолын бұлғаңдатып: «Қайда барасыздар? Қалаға барсаңыздар, мені ерте кетсеңіздер қайтеді. Жол білмеймін», – деген қимыл білдірді. Екі жолаушы әйел мұның ымын да, қиқылдаған дауысын да түсіне алмады. Біреуі мосқал, екіншісі жас әйел екен.

	– Бейшара, мылқау бала ғой. Қарны ашып, тамақ сұрап тұрған болар, – деп арқасындағы дорбасынан өзіне деп үйден алып шыққан азығынан бір тілім нанды алып, Толяға ұсынды.

	– Рақмет, – деген белгі берді, сіздермен бірге қалаға барайын деген ойын түсіндіре алмай. Толя қос қолын ілгері қарай сілтеді, көзін жымыңдатып, аяғымен жер тепкіледі, ілгері қарай бір-екі қадам басты, кейіні шегінді.

	– Жүр кеттік, бұл мылқаудың не айтайын дегенін түсінбедім, – деп жас әйел жерге қойған қабын арқасына салып, ілгері қарай жүрді. Екі әйелдің соңынан Толя да құрдай жорғалап жүре берді. Өзі көңілді.

	– Е, мына байғұс, қалаға бірге барайын деп тұрған екен, бізге ергеніне көңілденіп, жымың-жымың етіп, қуанып қалғанын қарашы, —деді мосқалдау беті айғыз-айғыз әжім, аяғын сылтып басқан әйел.

	– Өзі қутың-қутың етеді. Бұл байғұс та біреудің ұлы ғой. Мүмкін, әкешешесін фашистер атып тастаған соң, баратын жер таба алмай, қайыр сұрап жүрген болар. Мұндай жарымжан бала түгіл, тілі сайрап тұрған сау балалардың қаңғып қалғанын өз көзімізбен көрдік қой. Кеше біздің деревняның үстін басып, есепсіз көп машина өтті. Құдықтан су ішіп жатқан фашистердің бірі «Москау капут, Москау капут», – деп көпіре сөйлеп тұрды. «Москау капут болған жоқ, сендер капут боласыңдар», – деп жауап берейік деген едім, жауыздардан сескендім...

	– Сен неміс тілін білмейсің, олардың не айтқанын қалай түсіндің?

	– Мектепте бесінші кластан бастап неміс тілін оқыдым ғой.

	– Ондай өнерің болса, өзің білесің. Мен үшін олар мылқау адамдай көрінеді. Бірде-бір сөзін ұқпаймын. Кеше майдан жақтан көрші дерев няға бір әйел туыстарын іздеп келіпті. Оның айтуына қарағанда фашист жауыздардың алғашқы кездегі екпіні басылған көрінеді. Біздің әскер Москваға жетер-жетпес жерде, жер-дүниені жалмап келе жатқан жаудың бетін тойтарып, тоқтатқан дейді. Қызыл әскердің қорғаныстары мен қамалын бұзамыз деп гитлершілер көптеген шығынға ұшырапты. Қираған жау танкілерінің есебі жоқ. Москваның әуе қорғанысы да мықты екен. Жау самолеттері Москваға жақындағанда біздің самолеттер қарсы шабуылға шығып, әрі қарай өткізбейтін болыпты. Екі жақтан да шығын баршылық дейді. Құдай қосып, жалмауыз жауды жерімізден қуып шығатын күн туса екен, – деп мосқал әйел құдайға сиынып, шоқынып алды.

	– Соғыс болған соң, шығын болмай қоймайды ғой. Шіркін, менің күйеуім қай жерде жүр екен. Әлде, жау оғына душар болды ма? – Жас әйел күрсініп, көзіне іркілген жасын басындағы орамалының шетімен сүртті.

	Толя екі әйелдің жанында үнсіз, сөзге араласпай томаға-тұйық келеді. Әңгіменің бәрін бар көңілімен тыңдап, жіпке тізгендей, бір сөзді шашау шығармай іштей тоқып келеді. «Бұл екеуінің де айтып келе жатқан хабарлары біз үшін пайдалы болар», – деп қояды. Олардың әңгімесін ұйып тыңдаған Толя қалаға жетіп қалғанын сезбей де қалды. Қала көшелерінде бұрынғыдай ерсілі-қарсылы жосылып жүріп жатқан тұрғындар көрінбейді, иесіз қалғанға ұқсайды. Анда-санда бірен-саран адамның әрең басып, көңілсіз кетіп бара жатқаны байқалады. Екі әйел қаптарын көтеріп станция жаққа бұрылды. Олармен ымдап қоштасқан Толя көлденең көшеге түсіп жүріп келеді.

	Толя: «Тетя Валяға да мылқау болып барсам, оған қандай себеп тапсам екен», – деп ойланды. – Бір кезде сайрап жүрген бала едім. Енді мыл қау болдым. Таптым, таптым! Әнеу күні Могилевті қорғауға қатысқан Борис мылқау болып қайтқан еді. Ол құлақтан да, сөзден де айрылған. Бізбен қағазға жазып сөйлесетін. «Бір топ бала далада ойнап жүргенде жау самолеті бомба тастады. Жарылған бомбаның құйындай соққан желі ұрып, есімнен айрылып қалыппын. Кеш бата өзіме-өзім келіп, есімді жинап алсам, құлағым естімейді, тілден айрылыппын. Содан бері мылқау болып қалыппын», – деген ой түйді. Нағашы апасының үйіне қарай ол жай басып келе жатты. Ол кісінің үйі темір жол вокзалынан алыс емес еді. Толя сыртқы қақпаны ашып, қораға кірді. Сыртқы есіктің тиегін салды. Бақтың орта шеніндегі ағаш үйдің алдына барғанда нағашы апасы алдынан қарсы шыға келді.

	— Сен Толямысың, қайдан жүрсің? – деп баланы құшақтай алып, бетінен сүйді.

	Толя ол кісіге жауап қайыра алмады. Қос қолын шошаңдатып, адам түсінбейтін үн шығара берді. Ол шиқылдайды, гүжілдейді. Екеуі қосарланып үйге кірді. Ауыз үйдегі орындыққа отырды. Толяда үн жоқ. Валяның бірде-бір сұрауына жауап қайырмады. Бедірейіп бетіне қарай берді.

	— Ойбай-ау, Толя, саған не болған? Әнеукүні келгенде сап-сау емес пе едің? – деп, Валя жылап жіберді.

	Толя орнынан тұрып терезенің алдында жатқан қарындашты, қобдишаның үстінен бір жапырақ қағаз тауып алды. Өзі стол басына жайланып отырды. Қағаз бетіне бір нәрсені жаза бастады. Жазғанын Валяға ұсынды. Ол оқып шығып:

	— Қарағым-ай, мүгедек болған екенсің ғой, – деп Толяны құшақтап дауыстап жылады. Әбден сілесі құрыған әйел Толядан бір нәрсе сұрайын десе, ол естімейді. Екеуі қағаз арқылы сөйлесетін болды, Валя да қолына қарындаш алып, қағаз бетіне: «Сен қайда бара жатырсың? Шешең, балалар аман ба? Әкең қайда? Әскерде ме, болмаса, үйде ме? Деревняда қандай жаңалық бар?» – деп жазды да Толяға ұстатты.

	Ол тез оқып шықты да Валяға жауап жазды. «Мен сізге екі-үш күнге ғана келдім. Шешем сіздің хал-жағдайыңызды біліп кел деп жіберді. Үй-ішіміз аман. Әкем әскерге кеткен. Ол кісіден хабар жоқ. Деревня бұрынғыдай. Өзгеріс жоқ» – деп қысқа жауап жазды. Валя өте балажан, ақ пейілді кісі. «Бейшара болып қалған екенсің» – деп үйдегі бар тамақты Толяның алдына қойып, бәйек болып жүр. Толя Валяны алдағанына іштей мәз болды. Ол кісіге шынын айтайын десе, ертең станция басына барып мылқау болып жүргенін көрсе, ол ұрсады. Егер сол маңда жүрген біреуміреу естіп қалса, менің әдейі келген ісім орындалмай қалады. Ақылбай бұл тапсырманы Отанның тапсырмасы деген, сондықтан шынын айтпауға бел байлады.

	Ертеңінде Валя ұсақ-түйек киім-кешектерін деревняға апарып, азықтүлікке айырбастап әкелуге дорбасын арқалап жаяу кетті. Ол кісі үйден шығысымен, қасына көрші үйдің таныс екі баласын ертіп, Толя станцияға аттанды. Олар ойынға айналып, ұзын көшені бойлап жүре берді. Балаларға да өз жайын қағазға жазып түсіндірген. Олар да сенді. Толяға жандары ашыды. Үш бала күні бойы вокзал маңында жасырынбақ ойнап жүрді. Екі баламен ойынның қызығына белшесіне бата ойнаса да Толяның екі көзі әлсін-әлсін келіп-кетіп жатқан жау эшелондарында болды. Техника, әскер, әкетіп бара жатқан вагон есебін, оның қай жолмен кеткенін, іштей көңіліне тоқи берді. Үйге ертерек қайтқан Валя Толяның кешіккеніне күдіктеніп, қорқа бастады. Толя қас қарайып, ымырт жабыла үйге кіріп келгенде, Валя қуанғанынан жылап жіберді.

	– Аман келдің бе? Күні бойы қайда жүрдің? Қазір қалада кешкілік жүруге болмайды, өте қауіпті, – деп стол үстіндегі қағазға жазып Толяның қолына берді. Ол: «Ойынға айналып көбірек жүріп қалдым» деп жазды.

	– Бұдан былай кеш жүрме. Қарның ашқан болар, тамақ іш. Деревняға барып, болар-болмас азық әкелдім, – деп Толяның бетіне бажырая қарады. Валя шөгендегі пісіп тұрған көжені қалайы тегешке құйып, ауыз үйдегі стол басында отырған Толяның алдына қойды. Пышақ сыртындай жұқа туралған екі тілім нанды стол ортасына қойып, өзі де тамақ ішуге отырды. Валяның күйеуі соғыс басталған күннің ертеңінде-ақ майданға аттанған. Одан да хабар-ошар жоқ. Екі баласы маусым айының бас кезінде бастауыш кластардың сабағы бітіп, демалысқа шыққан. Оларды Москва түбінде тұратын күйеуінің әке-шешесіне, деревняға жіберген.

	Олар да хабар-ошарсыз кетті. Күтпеген жерден мылқау болса да, Толяның келгеніне өз балалары келгендей ағынан жарыла қуанды.

	Бір күні Валя ерте тұрып, Толяны оятып тамақтандырды да, өзі тағы қала маңайындағы деревнялардың бірінде тұратын жамағайындарына кетті. Толя өз достарымен станция басына ойнауға барды. Үш баланың күн сайын вокзал басында ойнап жүргенін байқаған жау тыңшыларының бірі түс кезінде оларды ұстап, гестапоға айдап апарды. Гестапо жалғыз қабат ақ үйге орналасқан. Балалардың алдынан шыққан тарамыстай қатқан арық сары оларды дәліздің оң жағындағы бөлмеге ертіп әкелді. Төрдегі стол басында отырған семізше келген, ұзын бойлы офицер орнынан тұрып, үш баланың үсті-басын жіті шолып шықты. Ол Толяға қаһарын тіге түсті.

	«Сен қайдан қаңғып жүрген баласың?» – деп құлағын қос қолдап бұрады. Толяның көзінен жас бұрқ ете қалды. Шыңғырып жылады. Қасындағы екі бала жарыса сөйлеп: «Бұл осы қаланың тұрғыны. Құлағы естімейді, мылқау. Сіздің айтқаныңызды ол естіген жоқ», – деп ұқтырғысы келді. Офицер балалардың айтқанын түсінбей аудармашы сары жігітке:

	– Мыналар не айтып тұр? – деп көзін тіге қарады. Ол балалардың айтқанын немісше қайталады.

	– Сендер не істеп жүрсіңдер?

	– Ойнап жүрген едік. Мына кісі осында айдап әкелді, – деді баланың бірі.

	– Сендерге басқа жер табылмады ма?

	– Станция басында ойнауға болмайтынын біз білмедік, – деп түсіндірсе де гестапоның адамдары сене қоймады.

	— Мектепте оқыдыңдар ма?

	– Жоқ, мектепке баруға жасымыз әлі жеткен жоқ...

	– Мына бала ше?

	– Ол да бармайды. Біздің қалада мылқаулар оқитын мектеп жоқ.

	Гестапоның офицері балалардың жауабына сезіктене қарады. Үш баланы тырдай жалаңаштап, цемент еденге тізерлетіп отырғызды. Екі-үш сағат бойы «шындарыңды айтыңдар» деп ұрып-соғып денелерін көкала қойдай етті. Бірақ үшеуінен де «Еш нәрсе білмейміз» дегеннен басқа жауап ала алмады. Екі қолдарына жіп байлап, үйдің қабырғасына асып қойды. Одан да түк шықпады. Күн бата үшеуін тергеушіге қайта әкелді. Аяқтарын басып тұра алмайды. Ұрып-соғып әбден есеңгіретіп тастапты.

	– Шындарыңды айтпасаңдар, сендерді дарға асамыз, – деп қорқытты.

	– Біз осы қаланың балаларымыз, сенбесеңдер шешелерімізді шақыртыңыздар, – деп қасарып тұрып алды.

	Бір кезде: «Бұдан былай станция маңына жоламайтын болыңдар» – деп екі кішкене баланы босатты. Толяны алып қалды. Оны ертеңінде, таң бозарып келе жатқанда, жауап алуға қайта әкелді. Толя тергеушіге мылқау даусымен шырылдағаннан басқа жауап бермеді. Оны жалаңаштап қойып тағы сабады. Ол талықсып, еденге құлап түсті. Дәл сол кезде, есіктен кірген гестапоның қызметкерінің бірі:

	— Сізге жолығамын деп бір әйел келді, – деді.

	Валя тергеуші офицердің бөлмесіне кіріп келгенде, еденде талып жатқан Толяны көріп, шошып кетті.

	– Шаруаңды айт, менің сенімен сөйлесіп отыратын уақытым жоқ.

	– Мына бала менің балам еді. Өзі жарымжан, мылқау.

	– Сен қайда тұрасың?

	– Мен осы қаланың байырғы тұрғынымын.

	– Қай жерде жұмыс істеп едің?

	– Соғыс басталғанша шаштараз болып істеген едім, қазір үйде жұмыссыз отырмын.

	– Егер қала бастықтары шаштаразды қайта ашса, жұмыс істейсің бе?

	– Маған күн көріс керек, егер шаштаразды қайта ашса, жұмыс істеуге даярмын.

	– Кеше майданға кетіп бара жатқан эшелон паравозының бір жеріне белгісіз адам мина қойыпты. Ол поезд қаладан шыға берген жерде апатқа ұшырады. Көптеген шығын болды. Басында біз осы балалар мина қойды ма деген ойда болған едік. Үш баланы аңдып жүрген біздің бақылаушының айтуынша, бұлар эшелонның маңына жоламаған көрінеді. Вокзал басындағы сезікті адамдарды қолға түсірдік, – деді тергеуші қасындағы біреуіне.

	Тергеуші қолына қаламын алып, ақ қағазға неміс тілінде бір сөз дерді жазды. Валяның екі көзі еденде сұлап жатқан Толяда болды. Көз жанарынан саулаған жасын басындағы орамалының ұшымен сүртті. Тергеуші бір кезде Валяға қарап:

	— Мына қағазға қол қой, – деді.

	Валя қағазды қолына алды. Неміс тілінде жазылған жазуды тани алмады. Оң жақта тұрған аудармашы неміс, оның түсінбей тұрғанын байқап, қағазды оқи бастады: «Толя менің балам, осы қалада тұрамыз. Балам туғаннан бері мылқау. Бұдан былай бейсауат жүрмейді», – деп жазылғанын түсіндірді.

	– Мен қол қояйын ба? – деді Валя.

	– Иә, қол қой.

	Аз да болса есін жинаған Толя көзін ашты. Күп боп іскен, қан-қан болған көзін оң алақанымен сипалады. Ол қасында тұрған Валяны көргенде, селк етіп шошып кетті. «Бұл бейшараны мен үшін, жазықсыздан-жазықсыз қинайтын болды-ау. Адамгершіліктен жұрдай болған малғұндардан ол да шығады. Қарадан-қарап тыныш жатқан Валяға зияным тиетін болдыау...» – деп ойлады. Ол тағы да талықсып кетті. Қозғалмастан сұлық жатты, Валя қолына қалам алып, столға жақындай түсіп, қағазға қол қойды.

	— Енді балаңды алып кете бер. Бұдан былай менің қолыма түсетін болмасын, – деп тергеуші офицер нығыздай, дауысын көтере, орнынан тұрды.

	Толя өз аяғымен жүре алмады. Кірпігін әзер қыбырлатады. Валя оны көтеріп, есік алдына шықты. Екі көше жүріп барды да белі талды ма, әлде дем алғысы келді ме, көшенің оң жақ қапталындағы орындыққа отырды. Толя есін жинап, өзіне-өзі келді.

	Бұлар түс ауа үйіне әзер жетті. Толяны төр үйдегі төсекке жатқыз ды. Ауыз үйдегі шелектен бір стақан су әкеліп, аузына су тамызды. «Өзі жарымжан баланы өлтіріп тастай жаздады-ау. Мен бармасам байғұс баланың түбіне жететін еді. Жауыздардың хайуандығы осы емес пе? Көрші үйдегі қарт дәрігерді шақырып, көрсетпесе болмас», – деп Валя көз жасын тыя алмай жылады. Ол Толяның үстіне көрпе жапты да есік алдына шығып кетті. Валя көп ұзамай дәрігерді ертіп үйге кірді. Дәрігер кемпір төсекте жатқан Толяның көрпесін ашып, көйлегін көтеріп, денесіне түскен жараның табын көрді. Бүкіл денесін тексеріп қарады. Үйден ала келген дәрімен жараны мұқият тазалады.

	— Әйтеуір, сүйегі аман. Жас бала ғой, екі-үш күнде тәуір болады, – деді дәрігер.

	Толяның денесіндегі жара жазыла бастады. Күн сайын Толяның қасына келіп отыратын екі бала жау поезының тағы біреуі жол бойында апатқа ұшырағанын айтып, мәз болды. Толя Валядан ол жағдайдың егжейтегжейін білді. Тәуір болысымен жолға шығуға дайындалды. Жолға керек болар деп бір-екі тілім қара нанды сөмкесіне тығып, есік жақ қабырғадағы шегеге ілді. Баланың жол жүруге осыншама ұқыпты дайындалғанына Валя таң қалды.

	Валя күн шықпай тұрды. Пеш жағып, тамақ дайындалды. Толя көзін ашып, сәл уақыт төсекте аунап жатты да үстіне киімін киіп, аспай-саспай орнынан тұрды. Есік алдына шығып, беті-қолын жуды. Екеуі тамаққа отырды. Валя қолына қағаз, қарындаш алып; «Сен қаладан шығарда тас жолмен жүрме. Ол жерде қалаға келіп-кетіп жүретін кісілерді тексеріп тұратын солдаттар бар. Кеше көрдім. Сиырларды өріске айдайтын соқпақпен жүр. Әрі шыққан соң, жүретін жолыңды өзің білесің. Қош, сау бол. Сақтан, шешеңе балаларға менен сәлем айтарсың...» – деп жазды да Толяның қолына ұстатты.

	Толя қағазды оқып шықты да, үнсіз отырды. «Осы кісіге шынымды айтсам ба екен» деген ой тамағына тығыла берді. «Жоқ, айтпа, ол әскери құпия» – деп біреу бүйірінен түрткілеп тұрғандай сезінді. Бір кезде «Партизандарға қала өмірін, жау ішіндегі жаңалықтарды хабарлап тұратын қолайлы бір адам да керек-ау. Тегінде, Валя ондай жұмысқа қолайлы да сенімді адам. Өзімнің келген жұмысымды айтпай-ақ қояйын, бірақ өз халқы үшін жұмыс істеуге келісіп кетуім керек» – деп Толя алдында жатқан қағазға: «Сіз қала жағдайы жөнінде партизандарға хабарлап тұруға қалайсыз?» – деп жазды да Валяға ұсынды. Өзі бұл не айтар екен дегендей оған екі көзін тігіп, қорқыныш сезіммен қарай берді.

	«Мен қолымнан келген көмегімді аямаймын. Бірақ көрген-білгенімді оларға қалай хабарлаймын?» – деп Валя бірден бұлданбастан келісе кетті. Толяның қуанышы қойнына сыймай, мырс етіп күліп жіберді.

	«Жақын жердегі Круглый деревнясындағы Адамовичтің қызы Аняны білесіз бе?» – деп жазып берді. Ол:

	— Білемін. Аня өте байыпты қыз. Оған сенуге болады. Сенің келген жұмысыңды енді ғана түсіне бастадым.

	– Мен жолда деревняға соғып, тапсырманы айтып кетемін. Оны тек жексенбі күні түс кезінде ғана орталық базардың маңайында тосарсыз.

	– Жақсы келістік, – деп Валя Толяның үлкен адамдай тапсырма орындап жүргеніне риза болып, орнынан тез тұрып, көзіне іркілген жасты алақанымен ысырып тастады.

	Валя ауыз үйге барып орындыққа отырды. «Партизандардың тапсырмасын орындау мен үшін өте ауыр. Бірақ олар маған үлкен сенім білдірді. Сенімді ақтау Отан алдындағы борышым. Әрине барлаушы болу өте қиын да, қауіпті. Қасық қаным қалғанша ел-жұртыма қызмет етуге даярмын» – деп ойын түйді.

	Толя үшінші тәулікте ормандағы партизандарға келіп жетті.

	Қалада көрген-білгенін жіпке тізгендей баяндады. Керекті деген бірдебір деректі қалдырмай айтып берді. Бұл жолы Толя өзінің білгірлігін, тапқырлығын, жақсы барлаушы екенін көрсетті. Партизандарға Валяның барлаушы болуға келісім бергеніне дейін баяндады. Валяның алдында, станция басындағы балаларға да, жау офицеріне де мылқау болғанын жыр ғып айтып, жұрттың ішек-сілесін қатырды. Партизан отрядының командирі Ақылбай жұрттың алдында Толяға қиын тапсырманы ойдағыдай орындағаны үшін алғыс жариялады. Сол кеште Толяның әкелген деректерін штабқа хабарлады.

	Күз түсіп, қар аралас жаңбыр жауа бастағанда партизандар қоныс аударды.

	Екі тәулік бойы тоқтаусыз жауған қар жол біткеннің бәрін басып қалды. Қар жаууы тоқтасымен күн суытып, бет қаратпайтын аязға айналды. Етін талшық етіп жүрген аттардың да саны сирей бастады. Ауыр заттарды артып жүретін аттарды соя беруге болмады. Азық-түлік тапшы болды. Маңайдағы деревняларда фашистер полиция бөлімшелерін құра бастады. Үлкен-үлкен елді пункттерде сатқындардан староста тағайындалды. Әртүрлі қылмыс жасап сотталған, ата-бабалары осы өңірді билептөстеген помещиктің балалары, әскерден қашқан сілімтіктер полицай болып, қолдарына қару алып, өз Отанына қол көтерді. Жауға сатылды. Бірақ мұндайлар азшылық. Деревня халықтарының көпшілігі партизан бөлімдеріне қолынан келген көмегін аяған жоқ.

	Барлаушылардың бір бөлегі Корсико деревнясына бармақ болды. Олар деревняға жақындай бергенде, полицайлар атқылап маңайына жолатпады. Бір жақсысы партизандардан шығын болмады, Бір апта өткен соң, полицайлардың санын, қару-жарақтарының түрлерін білу үшін Толяны қайыр сұраған бала етіп жалғыз өзін жіберді. Ол Рославльден Мглин қаласына қарай кететін тас жолға түсіп Корсико деревнясына келді. Үйді-үйге кіріп қайыр сұрады. Сөйтіп жүріп, деревня ортасындағы көк шатырлы ақ үйге кірді. Бұл полицай бөлімшесі бастығының үйі екенін Толя білген де, сезген де жоқ. Ол сыртқы қақпаны ашып кіріп барғанда алдынан жирен сақалды, алмапсадай, орта бойлы біреу шыға келді. Толя бір тілім нан беріңіз деп, қолын жайды.

	– Сен кімнің үйіне келіп тұрғаныңды білдің бе? Қайдан қаңғып жүрген баласың. Сені әдейілеп ормандағы бандылар жіберген шығар? — деп зекіре сөйледі үй иесі.

	– Әке-шешем қайтыс болды. Сосын деревняларды аралап, қайыр сұрап жүрмін.

	Дәл сол кезде аулаға мылтық асынған екі полицай келіп кірді.

	– Көрші деревнядағы полицай бөлімшесіне партизандар өткен түні шабуыл жасап, бәрін қырып кетіпті, – деді полиция бастығына келгендердің бірі.

	– Сақ болу керек. Мына қайыршы бала да солардың тыңшысы емес екенін кім білсін? – деп полицай бастығы Толяға алара қарады.

	Полиция бөлімшесінің бастығы Соловьев колхоздың шөбін ұрлап сатып, сотталған адам. Өзінің түрмеден қайтқанына бес-алты ай ғана болған. Әкесі осы өңірді билеп-төстеген помещик. Ол ерте кезде конфискацияға ілініп жер аударылған. Трофим Соловьев әкесі қайтыс болған соң осы деревняда тұратын туыстарына қайтып келген. Гитлершілер бұл маңды уақытша жаулап алысымен ол жау комендатурасына барып, өзінің жаңа өкіметке адал қызмет ететінін айтып, полиция бөлімшесінің бастығы болып тағайындалған. Өзі білетін коммунистердің біразын көрсетіп, аттырып жіберген қан ішер кісі.

	Толяға да сезіктеніп тұрғаны өзінше жасаған сақтығы. Қанталаған көзімен Толяға қарап, тірідей жеп қойғысы келіп:

	— Жүр, ауыз үйге кірейік. Сенің кім екеніңді мен саған көрсетейін, – деп үшеуі қаршадай баланы сүйреп кірді.

	Толя алдында отырған үш полицайға қарап сілейіп қалды. Стол басында отырған Трофим ашулы көзімен арбап, балаға қаһарын тігіп, қалай соқтығудың амалын ойлады. «Бұны бірден ұрып-соғып, жауап алсақ шынын айтпайды. Егер партизандардың барлаушысы болса, қолға түсіп жауап алғандай жағдайда шыныңды айтпа, қайыр сұрап жүрмін дегеннен тайма» деп түсіндірген болар. Сондықтан алдымен тамақтанып алайық та, мұны әртүрлі амалмен қорқытып көрейік. Жас бала ғой, қорыққанынан шынын айтуы мүмкін. Күн аяз, далаға біраз жалаңаш ұстасақ, өзі де келген жұмысын білдіріп қалар», – деп ойлап отырды да:

	– Шыныңды айт, өтірік айтсаң қатаң шара қолданамыз, – деді өктем сөйлеп.

	– Қайыр сұрап жүрмін дедім ғой.

	– Қара мұның қайсарын, – деп Соловьев орнынан тұрып, Толяның бетінен шапалақпен тартып-тартып жіберді.

	Толяның беті ду ете қалды. Ол қанын ішіне тартып, мылқау адамша үндемеді. «Шыныңды айтасың ба, жоқ па?» – деп екінші бір полицай баланы іштен тепті. Бала қиылған шөптей орындықтан ұшып түсті. Көтеріп қайта отырғызды, Толяда үн жоқ. Бұлардың сұрауының бірдебіріне жауап қайырмады. Ұрсаңдар ұрыңдар дегендей үн қатпады. Әзірейілдей төніп келе жатқан ажалға тура қарады. Толяны «Сен қайыр сұрап, ел кезіп жүрмейтін боласың. Ішетін тамағыңды, киетін киіміңді, жататын орныңды өзіміз тауып береміз. Бізге шыныңды айтсаң болады» деп алдап, арбап та көрді. Бірақ ол «білмеймін, көргенім жоқ» —дегеннен басқа жауап қайырмай, қасара түсті.

	Үш полицай Толяның екі қолына жіп байлап, қабырғаға асып та, тырнағының кебесіне ине шаншып та, құйрығына дүре де соғып көрді. Мұрнынан ұрып, қан-жоса етті. Әбден қасарысқан Толяны екі полицай түн ішінде полиция бөлімшесіне айдап әкелді. «Ертеңге дейін ойлан, шыныңды айтпасаң дарға асамыз», – деп баланы суық бөлмеге қамап, алдына қарауыл қойды.

	Полицайлар Толяны айдап келе жатқанын құдықтан су алып жатқан бір әйел байқап қалды. «Ертең дарға асамыз» деген үкім сөздерін де естіді. Ертеңінде таң бозара орманнан отын әкелуді сылтау етіп, шанасына атын жекті де, орманға жүріп кетті. Толяның кешіккені жұртты қатты қинады. Партизандар бір топ адамды деревняны аңдуға түн ортасы ауа жіберген. Бұлар деревняға жақын келіп, дәл өкпе тұсында дүрбімен бақылап отырған. Жүрдек атпен құйғытып қатты желіспен орманға қарай шыққан шана көрінді. Шанадағы жалғыз кісі екенін байқады. Қастарына жақын келгенше шанадағы әйел адам екенін сезбеді. Жиектегі қараңдаған адамдарды ол қырағы көзімен көрді. Жүрісті бәсеңдетіп, шолақ аяңға салды.

	– Орманға ерте келе жатқан бұл не қылған жан? Өзі әйел, басына ораған қара шәлісін байқадыңдар ма? – деді Миша қасындағы жолдастарына.

	– Таң бозара орманға босқа келе жатқан жан емес, – деді қасындағылардың бірі.

	Әйел барлаушылардың дәл өкпе тұсына келгенде божыны тартып, шананы тоқтатты. Орман адамдарын байқаса да, аңдамаған адамдай аттың шылбырын шешіп, жуан ақ қайыңға байлады. Қатты жүріске қызып алған жануар тыпырши берді. Жаз айларында дайындаған бөренені шанасына тиеп жатыр. Белуардан келетін қалың қарды кешіп, төрт жігіт төрт жағынан шыға келді. Ол саспады. Іштей партизандардың тез кездескеніне қуанды. Миша әйелдің жанына жақындап:

	– Сәлеметсіз бе? Таң атпай мұнда не ғып жүрсіз? – деді.

	– Кеше кешке таман біздің деревняға қайыр сұрап жүрген бір бала келген еді. Байғұс білмей полиция бөлімшесінің үйіне кіріп бара жатқанын көрген едім. Түнде құдықтан су алып жатсам, сол баланы екі полицай айдап бара жатқанын байқап қалдым. Ертеңге дейін шыныңды айтпасаң дарға асамыз деген сөздерін естігенімде, балаға жаным ашып кетті. Ол оңбағандарда ар-ұжданнан, адамгершіліктен ныспы жоқ. Талай адамның қанын ішті... Орманда біреу-міреу кездесіп қалса, хабар берейін деп... Өзімнің де сондай балаларым бар. Ендігісін өздерің білесіңдер. Ағаш тиесіп жіберіңдер. Тезірек қайтайын. Мен олардан жасырынып келдім. Деревня адамдары тұрмай үйіме барайын.

	– Келіңдер, көтеріңдер ағашты, – деп Миша, қасындағы жолдастарымен хабар әкелген әйелдің шанасын толтыра ағаш тиеді.

	– Мен кеттім, – деп ағашты қақ ортасынан жуан кендір арқанмен мықтап байлады. Аттың шылбырын шешіп, жүруге бет бұрды.

	– Тым болмаса, аты-жөніңізді айтып кетіңіз, – деді Миша.

	– Таисия Ивановна. Мен жөнінде бірде-бір жанға айта көрмеңдер.

	Бала-шағам бар. Полицайлар сезіп қалса, үй ішіммен көзімізді жояды.

	– Өз басын оққа байлаған сіз сияқты кісі бізге де керек. Айтпаймыз да, сездірмейміз. Қош болыңыз, – деді Миша.

	Аяз бұрынғысынан да күшейе түсті. Ауа райы бұлыңғырлана бастады. Қалың қарды кешіп, күн арқан бойы көтеріле партизандар деревня ның оңтүстік жағындағы қалың орманның жиегіне жетті. Бірнеше топқа бөлініп, деревняның төрт жағынан тиіспек болды. Тарам-тарам боп деревняға жасырын жақындай түсті. Полицайлар тапа-тал түсте партизандар шабуыл жасайды деп ойламаған. Партизандардың бір тобы деревнядан сәл оқшаулау тұрған сиыр қораның сыртына келді. Екі жігіт пулеметтерін сүйреп, қораның үстіне орнатты. Полиция бөлімшесінің дәл өкпе тұсынан атқылауға дайын жатты. Қалғандары да жақындай түсті. Таисия Ивановнаның айтуынша, Толяны бұрынғы сельсоветтің кеңсесіне әкелген. Алдында күзетте екі полицай жүр.

	Жасыл ракета атылды. Шабуылды бастаңдар деген белгі. Пулемет безілдей жөнелді. Оның көмейінен балқып шыққан, жаңбырдай жауған оқ ажалды пендені іздей жөнелді. Пулеметтің қарауылына ілініп, екі полицай шалқалап құлады. Партизандар қоршауды қыса түсті. Полицайлар да алыспай, жұлыспай жан беретін түрі жоқ. Сатқындар қырық-елудей адам екен. Тартыс ұзаққа созылмады. Олар деревняның екінші бетіне шегіне соғысты. Миша полицай бөлімшесінің кеңсесіне қарай жүгірді. Есікте қара құлып тұр. Есікті мылтықтың дүбімен ұрып көрді. Қалың тақтай сына қоймады. Терезенің түбіне келіп, қос терезені сындырып ішіне кірді. Есік жақта қан-қан боп жатқан Толяны көрді. Азап шеккен баланы көтеріп, сырттағы жігіттердің біріне берді. Терезеден қарғып түскен Миша кейін шегініп бара жатқан полицайлардың өкпе тұсынан қолындағы автоматтың шүріппесін тартып-тартып қалды. Еңгезердей біреуі шалқалап барып құлағанын көрді. Бұл арпалыста екі-үш қана сатқындар партизан жазасынан қашып құтылды. Басқаларының бәрі жер жастанды. Миша оғына ұшқан полицай бөлімшесінің бастығы Соловьев екен.

	Партизандар полицайлар фашистерге арнап дайындаған астықты, бір қора сиырды, шанаға жегілген аттарды алып кетті. Толяны деревня шетінде оқшаулау тұрған біреудің үйіне апарып қараса, байғұстың арқасында сау жер жоқ. Жараланған беті күп боп ісіп кеткен. Көзі көрінбейді. Өзі суық үйде тоңып, бүкіл денесі дір-дір етеді. Тісі тісіне тимей сақылдайды. Дәрігер Павел Демидович Костенко Толяны шешіндіріп, арақпен сүртіп қанын кетірді. Дәрі жағып, ақ шүберекпен байлап тастады. Екі тәулік бойы нәр татпаған Толяны тамақтандырып, жылы киім кигізді. Сәлден соң, жанын шақырған Толя есін жинап тілге әзер келді.

	Қолға түскен он шақты полицайлар да жазасын тартты. Толя бір жеті бойы қозғалмастан жатты. Полицайлардан көрген азабын еске алса, төбе шашы тік тұрады. Өзінің аман қалғанына шүкіршілік етеді. Партизандарға хабар берген Таисия Ивановнаға, өзінің жанын қорғап қалған жолдастарына мың да бір рақметін айтады. Көп ұзамай денесіндегі жара жазылды. Отаны үшін басын бәйгеге тіккен Толя қолына автомат алып, жауға қарсы үлкен адамдай шайқасты. Дыбыссыз атылатын мылтықтың тәсілін үйренді. Мерген болды.

	Май айының аяқ кезі. Күннің қысқы ызғары бәсеңдей бастады. Қардың беті қабыршықтанып еріп жатты. Тас жолмен жосылып жүріп жатқан жау әскері. Партизандар орман жиегіндегі алаң түбінде тосқауыл жасады. Жау әскері тиелген бес-алты машина көрінді. Олар жүрістері өнбей ілбіп келеді. Машина айдаушының жанында отырған неміс офицері әр нәрсені әңгіме етіп, сөйлеп келе жатыр. Машиналар тосқауылға қатарласа бергенде, Толя алдағы машинадағы офицерді нысанаға алды. Қатқан сіңірдей арық офицердің кеуде тұсындағы сары ала түймені іздеп, көздеп, мылтықтың шүріппесін тартып қалды. Ол қиылған теректей машина айдаушының оң жақ иығына қисая кетті. Үнсіз мылтықтың оғы дәл кеудесіне тиді. Сәлден соң офицердің денесі сырғып, айдаушының аяғына қарай құлады. Айдаушы машинаны тоқтатып, аң-таң болды. Ол офицердің сол жақ төсінен қызарған қанды көріп, барлық пәрменімен айғайлап жіберді. Толя алдыңғы машинаның айдаушысын да атып түсірді. Артта келе жатқан машиналар да тоқтады. Машиналардан қарғып түсіп жатқан гитлершілерге қарсы партизандардың автоматтары мен пулеметтері дүрілдей-гүрілдей жөнелді. Машиналардың бензин бактарына отты оқтар тиіп, лапылдап жана бастады. Бұлар алда келе жатқан барлаушылар ғана екен. Арт жақтан қара құрттай қаптаған жау машиналары келді. Олар қанатын кең жайып, партизандарды қоршап алмақ болды Жау әскерінің үлкен бір тобы партизандардың оң жақ бүйірінен қыса бастады. Екінші біреулері партизандардың кейін шегінетін жолын кесіп тастамақ болды. Жаудың бұл қулығын сезіп қалған Ақылбай:

	— Бір-бірлеп кейін шегініңдер, – деп бұйырды.

	Партизандар жау әскерімен атыса отырып, кейін шегінді. Қалың орманға кіріп, ізін адастырды. Жаумен бірінші рет бетпе-бет кездескен Толя:

	– Оптика орнатылған мылтық көздеген жерден таймай дәл тиеді екен,

	– деді масаттанып.

	– Мергеншіге де байланысты ғой, – деді Миша.

	– Бұл мылтық қайдан келген?

	– Сен білмейді екенсің ғой, анада біздің самолет парашютпен жүк тастағанда, осындай төрт-бес мылтық жіберіпті. Біреуін саған берді, – деді Миша.

	– Әнеукүні жаудың саған көрсеткен азабы үшін олардан өшіңді алдың ба?

	– Аз да болса, алдым ғой деймін. Офицердің өзін атып түсірдім, — деп Толя көңілденіп қалды.

	– Жау әлі де бізбен талай рет бетпе-бет кездеседі. Байқа, шырағым. Сақтық керек. Сен бұрын атпасаң, жау сені атып түсіреді. Сондықтан мұндайда шапшаңдық керек. Осыны әр уақытта есіңде сақтайтын бол.

	— Фашистер бізді аямайды. Олардың жауыздығын мен көрдім ғой.

	Валя апай болмаса, мүмкін мені атып жіберетін бе еді?

	– Сен неше класс бітірдің?

	– Алтыншыға көшкенімде соғыс басталып кетті.

	– Шіркін, жеңіс күніне жетсек, бізден бақытты адам болмас еді. Сен оқуыңды жалғастырар едің, біз бейбіт жұмысқа кірісер едік.

	— Мына соғыстан аман қалу оңай болмас...

	Ақылбай үнсіз келеді. Әртүрлі ойлар бойын шырмап, темір сауыт кигендей қысып келеді. «Басқа түссе— баспақшыл» дегендей, өмірде ештеңе көрмеген, ернінен шешесінің сүті кеппеген Толя соғыс ойранына араласып, балалық дәуренін өткізіп жатыр. «Әлпештеп, алақаныма салып өсіріп жатқан балам еді, сіздерге сендім. Бір керектеріңізге жараса болғаны. Аман сақтаңыздар», – деген ананың баласының бетінен сүйіп, көзіне жас алғаны әлі есінде. Бұл баланы жау оғынан сақтап қалса, ана алдындағы борыштың ақталғаны. Өзі судан да, оттан да тайынбайтын ер бала. Сөйлеген сөзі, ойлаған ойы ерте піскен, ер жеткен кісіге ұқсайды. Қауіпті жерге елпілдеп, елден бұрын барғысы келеді де тұрады. Өзіндік қулығы бар. Қысылған жерде амалын тапқыш екенін анадағы оқиғадан соң жұрттың бәрі сезіне де, түсіне де білді. Уыздай жас баланы өміріне қылыш шаншылатын жерге жібермеу керек. Байқаусызда қыршыны қиылғандай болған күнде, еңіреп үйінде қалған шешесіне не айтады?.. Осы бір ой Ақылбайдың жанын жеп, жүрегіне қадала берді.

	Қолға түскен жаудың екі атының бірін сойып, жігіттер қазан-қазан ет асып жатты. Нан көрмегелі бір аптадай болды. Маңайдағы елдің қалғанқұтқан астығын сатқындар жинап, фашистерге беріпті. Өздері қалт құлт етіп, бала-шағасына нан тауып бере алмай отырған жұрт. Кейде деревняларға бара қалғандай болса, бір тілім нанды партизандармен бөлісіп жейді. «Қолы ашық, мейрімді халқым-ай! – дейді Ақылбай.

	– Неткен жайсаңсың. Жеріңді, елдігіңді қорғаған адамдарға барын аямайтын, дарқан мінезді халық, сен аман тұрғанда жау бізді жеңе алмайды деген сенім, әр кезде партизандардың ойынан кетпек емес».

	Жердің қары еріп, лайсаң болып жатқан мезгіл. Күн демей, түн демей жаумен айқас, ұйқысыз түн, дамылсыз жорық жұртты әбден қалжыратты. Күн төбеге келгенде орман жолымен тепеңдеп шауып келе жатқан салт атты көрінді.

	– Мынау қайдан жүр? Әлде бізге керекті хабар әкелді ме? – деп, жұрт аттан түсіп жатқан қоңыр шәлілі әйелдің қасына жақындай берді.

	– Сіздер мені танымадыңыздар-ау. Таисия Ивановна деген әнеукүні барлауға келген бала жөнінде хабарлаған кісімін. Қазір де сіздерге керекті өте тығыз хабар әкелдім.

	– Айтыңыз, – деп жұрт ду ете қалды.

	– Гитлершілер сіздерге қарсы жазалау отрядын шығарды. Өздері екі бүйірден қаптап келеді. Қанша адам екенін біле алмадым. Бір бөлігі Рославль қаласынан, екінші бір бөлігі Клетня жақтан шықты. Бүгін кешке таман жетіп те қалады. Сақтаныңдар. Ар жағын өздеріңіз білесіздер. Келе жатқандардың ішінде жол көрсетіп жүрген, анадағы біздің деревнядан қашып кеткен полицай бар көрінеді.

	– Бұл хабарды сіз қайдан білдіңіз?

	– Осы қалаларда қара жұмыста жүрген таныс жігіттер бар. Солар екі әйелді жіберіпті. Олар сіздерді таба алмайтын болған соң, «Партизандарды білсе, Таисия Ивановна біледі» деп маған сілтеген.

	– Мен тезірек кетейін. Сіздерге келгенімді сезіп қалса, олар мені жазым етеді.

	– Өте қажет хабар әкелдіңіз. Сізге рақмет. Үйде болыңыз. Керегіңіз болса, өзіміз хабарлаймыз.

	– Мен міндетімнен құтылдым. Қалғанын өздеріңіз білесіздер, – деп Таисия Ивановна кейін қайтты.

	Партизандар екіге бөлініп, жиырма шақырым жердегі күре жол бойында жаудың жазалаушы отрядын қарсы алатын болып шешті. Бір бөлімшені басқарып, Ақылбай кетті. Күн бұлыңғырланып, аспанды шойындай қалың тұман басты. Кеш батып, орман ішін қараңғылық торлады. От жарығы алыстан көрінетін болғандықтан оны өшіріп тастады. Түн салқыны денені қалтыратады. Аяқтары тоңған жұрт жер тепкілеп, секіріп-секіріп қояды. Жылуы шамалы жұқа киім лыпа болар емес. Адамдар иықтарымен бірінбірі сүзіп, жылынған болады. Қарағай түбіне жатып, қалғып кеткендерді әлсін-әлсін оятып жүрген Михаил:

	— Үсіп қаласыңдар, тұрыңдар, жүгіріп алыңдар, – деп бәйек болып жүр.

	Таң бозамықтана бастады. Кешегі албастыдай басқан қара тұман әлі айықпаған. Қалың тұман астындағы орман тұнжырап тұр. Партизан дар ағаш жиегіндегі қалың талдың әр жерінде орналасты. Жау жолын тосып көп жатты. Ілгері кеткен барлаушылар тез оралды. Жау әскері топтопқа бөлініп, күре жолмен келе жатқанын хабарлады. Жаудың екі бөлігі партизандармен қатарласа бергенде:

	— Атыңдар! – деген дауыс естілді.

	Қос пулемет, автоматтар боздай жөнелді. Тамылжыған өлке, қалың орман – бәрі-бәрі шаңқ еткен дауыстан селк ете қалды.

	Лек-лек сапқа тізіліп, жау ілгері қарай ентелей түсті. Алдыңғы легінің көпшілігі жер жастанса да, екінші бір бөлігі келіп тайталасып жатыр. Айқас үш-төрт сағатқа созылды. Бір мезгілде аспан жарылғандай шарт еткен кез дауыс шықты. Ысылдап, зуылдаған жау снарядтары бірде алдыңа, бірде артыңа ажал боп, төбеңе төніп келе жатқандай сезінесің. Төбе құйқаң шымырлап қоя береді. Жарқ-жұрқ, арс-ұрс жарылған снарядтар топырақ қауып, жерді сілкіндіре солқылдатқанда жүрегің аузыңа тығылып, жерге жабыстыра түседі.

	Жау самолеттері аспанға асылып алып, төбеңнен келі түйгендей түйгіштегенде өзіңе сүйеніш боп жатқан жер қақ жарылып кеткен дей болады. Бұрын мұндай түйгіштеуді көрмеген Толя абыржып, жүгіре жөнелді. Оны көрген Ақылбай:

	— Жат, ақымақ, жазым боласың, – деп бар дауысымен айғайлап жіберді.

	Жау апшыны қуырып барады. Жаныңды қояр жер таппайсың. Снаряд пен бомбалар жарылған дүрсілден жер сілкінгендей дір-дір етеді. Жаумен алысу қас қарайып, қараңғы түскенше тоқтамады. Қаптаған кара құрым жау әскері қорғасын оқты қарсы алдыңнан бұршақтай жаудырғанда бас көтертпейді. Беті семіп, иегінің еті қашқан, шүңірейген көзі ішіне кірген Әбдіғали еңбектеп кеп, Ақылбайдың етегінен тартып:

	– Жау әскері бізді қоршауға алып, қыспаққа салуға әрекет жасап жатқаны жөнінде барлаушылар жаңа ғана хабарлады, – деп даусы дірілдеп, жарқыншақтап, әзер шықты.

	– Сен қорқып кеткеннен амансың ба?

	– Қорықпағанда қайтемін. Жау оғы, жарқыншақ тиіп, жанымда серік боп жүрген Николай көз алдымда жан тәсілім етті.

	– Өзің жараланудан амансың ба?

	– Әзір аманмын.

	Аспанда қызыл ракета найзадай шаншылып, тұрып алды. Көп ұзамай екі жақтың да оғы сирей бастады. Жазалаушылар қанатын жан-жаққа жайып, орманның әр жеріне қарай көсіле жылжыды. Михаил бастаған барлаушылар жаудың барлық қулық тәсілін көздерімен көріп келді. Олардың ойы түн қараңғылығын жамылып, таң атқанша партизандардың кейін шегінетін жолын жауып, қоршап алу екен.

	Күні бойғы ұрыста екі жақтан да шығын көп болды. Партизандардың бірнеше адамдары ауыр жараланыпты. Оларды майдан шебінен алып шығып, дәрігер емдеуге кіріскен. Алғы шептегілердің бәріне кейін шегіну жөнінде бұйрық берілді. Түнгі қараңғылықты жамылып, қоршаудан шығуды мақұл көрді. Партизандардың жазалаушы жау бөлімдерімен табан тіресіп, ұзақ арбасуына оқ-дәрі тапшылау болды. Сондықтан партизан бөлімдері шепті тастап жүріп кетті.

	Апшыны қуырып, жан қоярға жер таба алмай тұрған кезде, партизандар түн ортасында сытылып шығып, аттылы-жаяу, орманды қақ жарып келеді. Құрсауды жауып, тығыршыққа тығып үлгермеген жерден, жау әскерінің ту сыртына шықты. Таң ата партизандар екінші бір орманға шығып та үлгерді. Жазалаушылар таң атысымен бос орманға шабуыл жасап, күңіренте жөнелді. Бұл жолы олардың күш қосып, екпінді күшейте түсті.





IV




	Ақылбайдың жүрегін шеңгелдей қысып, аямай мытып тұрған ажал өрті артта қалды. Оның денесі құрсаудан босағандай сезінді. Ол жапырағын кең жайған жуан қарағайдың түбінде отыр. Есіне бала кезінде көрген бір оқиға түсіп, көз алдынан айналып-үйіріліп кетпеді. Ол терең ойда отыр. Көк майсалы, мол сулы, Қалба тауы көз алдына елестей берді. Жаздың тымық күні. Көк майса шалғынға көмкерілген төбенің басында үйездеп тұрған ақ боз ат, ор қояндай жүйрік жануар. Оның шабысы ақ найза ұшып бара жатқандай әсер береді. Жануар бір көрген кісіге момын, жуас, «кел, мін» деп тұрғандай оқыранып қоя беретін. Оған мінген адам арғымаққа мінгендей сезінетін. Тақымыңды қысып қалсаң, құстай ұшатын, елгезек жануар еді. Ақылбайдың есіне ақ боз аттың шідерін ағытып, шылбырынан жетектеп, үй сыртындағы сөреге байлағаны, үй іргесінде жатқан ер-тоқымды көтеріп әкетіп ерттегені, аяғына дәлдеп, үзеңгі бауын қысқартып, тізгінін тежеп қысқа ұстап мінгені түсті. Боз ат тықыршық атып, қаққан қазықтай шірене аспанға шапшып, бір орында тұрмайды. Тізгінді қысқа ұстап, аттың еркіне жібермей біраз тұрды да, бөкен желіске адуын шоқыраққа салып, тауды бөктерлеп кете берді. Ақылбайдың ақ боз атқа мініп кеткенін кешірек байқаған үлкен адамдар, артынан:

	— Апыр-ай, ол мерт болмаса игі еді. Қайт ауылға, ол сен мінетін ат емес. Бір жаққа алып қашып кетеді, – деп айғайлап қала берді.

	Ақылбай сол кеткеннен Қара шоқыдан асып, жүре берді. Ақ боз ат елдің айтқанындай ырыққа көнбейтін емес. Боздатып-боздатып, екпінін басып алған соң, ол ыңғайға көніп, ілгері қарай қатты желіспен келе жатты. Желісі екі көзден жас ағызады. Аттың басын тартып, жорға аяңға салды. Басын көлбете шұлғып келе жатты. Кейде ызғытып, ызғытып алады. Аспанмен таласқан биік таудың беті ну қарағай. Көз тұндырады. Тау түбінде шыныдай тұнық сулы көл. Жосылып жүрген құстан көл беті көрінбейді. Оның ішінде жабайы қаздар, үйректер, шағалалар қиқу салып, бірде аспандай ұшып, енді бірде қарқылдап көл бетіне қонып, суға сүңгіп кетеді.

	Тау етегінің екінші жағы кең жазық. Тотияйындай көк майса шөп аттың бауырынан келеді. Қызылды-жасылды гүл көз тұндырады. Шөп арасындағы бармақтай-бармақтай қызыл бүлдіргенді көргенде аузыңнан су ағызады. Ақылбай аттан түсейін десе атқа қайта міне алмайды. Үзеңгіге аяғы жетпейді. «Әттең, қасымда кісі болса ғой, мына бүлдіргенді тойғанша жер едім», – дейді. Амал жоқ, жәннат жер жұмағына көзін суғарып қана қойды. Соған әлі күнге дейін өкінеді.

	Ол күндері Ақылбайдың шешесі Қазиза шөпшілерге тамақ пісіріп, Қарамырза өзенінің бойында болатын. Он шақты күннен бері туған анасын көре алмай сағынып қалыпты. Ол сол кісіге тура тартты. Күн ұясына кірмей шөпшілерге жетті. Кешкі салқынмен он шақты жігіт өзен бойындағы қалың шалғынды шалғы орақпен көсіле шауып жүр. Олар дөңестен асып, жақындап қалған оны көріп, шалғыларын қайрап, Ақылбайға қарап тұр. Бала дейін десе, ақ боз ат баланы маңына жолатпайды дейтін, үлкен адам ба десе, салт мінген кісі ат құлағынан әзер көрінеді. Ақылбай жақын тұспа-тұс келгенде, шөпшілердің бірі:

	— Әй, мынау Ақылбай ғой. Байғұс бала шешесін сағынып, қолына ақ боз ат түскен соң, осы жаққа тартқан болар, – деп жұртқа естірте айғайлап жіберді.

	Ақылбайда зәре жоқ. Көптен шешесін көрмей, сағынып келе жатса да, бала-шағаға мінгізбейтін ақ боз атқа мініп келе жатқанын көрісімен, оған ұрсатыны анық. Амал жоқ, келіп қалды. Көрінбей кетуге болмайды. Ол шөпшілермен амандасты да, өзен жағасындағы қосқа бұрылды. Ақылбайдың қысылғаны: «Үлкенді сыйла, ананы құрметте, бұл атабабаңнан мирас болып келе жатқан дәстүр», – дейтін шешесі. Ол ауылдың үлкендерінің айтқанына құлақ аспай, оның үстіне көзін ашып, ес білгеннен бері шешесінің құлағына құйып келе жатқан өсиетін бұзғанына ұялады. Шешесіне түсіндіретін амалдың бәрін суыртпақтап, әр нәрсені ойланып келеді. Шешесі шөпшілердің кешкі тамағын дайындап, жер ошаққа маздатып от жағып жатыр екен. Ту сыртынан жақындап қалған Ақылбайды байқамады. Шешесінің жанына жақын келгенде, аттан түсіп, шылбырын көлеңкелі қайыңның жуан бұтағына байлап ол:

	– Апа, мен сізді сағынып келдім. Кешіріңізші, – деп мойнынан құшақтай алды.

	– Сен екенсің ғой. Амансың ба? Мен де сені сағынып жүр едім. Ертең жайлауға барып қайтамын ба деген ойым бар еді, жақсы келдің. – Ақылбайдың бетінен сүйіп, бәйек болды да қалды.

	– Маған ұрыспайсыз ба?

	– Е, неге ұрсамын, күнім? Ұрыспаймын.

	– Ақ боз атқа мініп келдім. Басқа жылқының бәрі жайылымда жүрген соң, үйдің қасындағы көк төбеде шідерлеулі жүрген ақ бозды ұстап, ерттедім де осылай қарай тартып кеттім.

	– Ұят болған. Бұл жолы ұрыспаймын. Бірақ, келешекте байқа, – шешесі Ақылбайды айналып-үйіріліп, ризалық ойын білдірді.

	Ақылбай шешесінің әлгі сөзінен кейін қуанып кетті. Ананың кең пейілді асыл қасиетіне сүйсініп, бауырына кіріп, еркелей берді. Ол кісі де үнсіз Ақылбайдың басынан иіскелеп, бетінен сүйіп жатты.

	— Қарның ашып қалған болар, – деп буы бұрқырап жатқан қазанның қақпағын ашып, ағаш ожауды қолына алып, қайнап тұрған көжеден сапты аяққа толтыра құйып, қолына ұстатты.

	Қарны ашқаны рас еді. Қолдан пісірген бәтерді көжеге араластырып ішіп алды. Қас қарая шалғышылар да жетті. Олар тамақтанып алған соң шайға отырды. Аспан айналып жерге түскендей ыстық күнде шөп шапқан кісілер әбден шөлдеп қалыпты. Шайды жантайып жатып, сораптап ұзақ ішті. Қаймақ қосқан күрең шай балдай тәтті. Оларға еріп Ақылбай да шайды көп ішті. Алыс жол, салт мінген ат жүрісі оның денесін шөп шапқан адамдай салдыратып тастаған екен.

	Қарақуыс тауының дәл төбесінен асып, аспан өңірінде қалықтай жүзіп шыққан күміс табақтай жарық ай көрінді. Тынық түн, сүттей жарық ай адам көңіліне қуаныш ұшқынын еккендей тамылжи қалыпты. Шөпшілердің бәрі де уыздай жас жігіттер. Күні бойы шөп шапқан олар кешкі тамағын ішкен соң, қисайып ұйқыға кететін болар деп ойлаған. Жоқ, олай болмады. Алпамсадай денелі жігіт қолына домбыра ұстап, көк шөптің үстіне малдасын құрып жайланып отырды. Домбыраның тиегін бұрап, бабына келтірді. Күмбірлеген шешен домбыра сарнай жөнелді. Құрманғазының, Тәттімбеттің күйлерін тартып, сай-сала, тау-төбе – бәрі-бәрі күй әуенімен күңгірлей жөнелді.

	Шөпшілердің бірі:

	– Ақ боз ат сүмектеп, терлеп тұр. Жайлаудан қатты жүріспен келіпсің. Таң асырмасаң болмайды. Ат қызыл май болады, – деп өңештеп болмады.

	– Мен келгелі біраз болды. Суыған да болар, – деді Ақылбай.

	– Жоқ. Сен ат жайын білмейсің. Қызыл май болса, ертең ат ауру болады.

	Таң ағарып қылауланып келе жатқанда Ақылбай ақ бозды шідерлеп қоя берді. Жануар ашығып қалған екен. Басын жерден алмай көп жайылды. Күн арқан бойы көтерілген кезде атты суғарды.

	Тау басында ұлпа бұлт көрінді. Жаздың мөлдіреген ашық күні. Ақылбай өзен бойына барып, бүлдіргеннің қалың шыққан жерін тауып алды. Қолында кішілеу шелек. Қосқа қайтып келгенде шешесі оған күле қарап:

	– Тым тез қайттың ғой. Бүлдірген тере алдың ба? – деді.

	– Бүлдірген көп екен. Шелекті лезде толтырдым. Сізге де алып келдім. Шешесі бүлдіргенді тазалап, сүт құйылған үлкен шараға салды да:

	— Бүлдіргенді езіп, сүтке араластырып жеп көрші, – деді.

	Ақылбай оны түгел тауысып жеп қойды. Сондағы бүлдіргеннің дәмі Ақылбайдың таңдайында әлі тұрғандай еріксіз тамсанып қойды. Анасының айналып-толғанған мейірімді жүзі көз алдынан кетер емес.

	Тәтті қиял құшағында отырған Ақылбайдың ойын Михаилдың сөзі бөліп жіберді.

	— Кеше жіберілген барлаушылар келді. Арпалыс кезінде бөлініп қалған бөлімшелерді таба алмапты, – деді ол.

	Найза бойламайтын терең ойда отырған Ақылбай мең-зең боп Михаилға көз жіберді. Маңайын шолып шықты. Ұзақ жорықтан құр сүлдесі қалған адамдар кез келген жерде қисайып ұйықтап жатыр. Құлағына дүрсілдеп атылған зеңбірек үні еміс-еміс естіледі. Ақылбай орнынан тұрып, Михаилға:

	– Қайда кетуі мүмкін? Әлде, фашистер оларды бүтіндей жойып жіберді ме? Жоқ, олай болуы мүмкін емес. Жол білетін адамдарды қосып, тағы бір топ барлаушыларды жіберу керек, – деді.

	– Қай жақтан іздейміз. Із-түзсіз кеткендерді іздеу оңайға түспес, – деді Михаил иығына асынған автоматын қолына алып, ағашқа сүйеп жатып.

	Ақылбай ішкі қалтасынан топография картасын алып, үңіле берді. Осы өңірді тез тауып алды. Маңай ұзыннан-ұзақ көсіліп жатқан көгілдір орман.

	— Олар Ершичи селосының күншығыс жағындағы қалың орманға шығып кетуі мүмкін, – деп Ақылбай сұқ саусағын шошайтып, карта бетіндегі орманды көрсетті. Сәл ойланып, сөзін әрі жалғастырды. – Баратын басқадай жол көрмей отырмын. Оларды іздейтін барлаушыларды тамақтандыр да тезірек жөнелт.

	Аспанда зуылдап, ерсілі-қарсылы ұшып жүрген жаудың барлаушы айыр құйрық самолеті. Партизандардың тоқтаған қонысын іздеп жүр. Оларды ну қарағайдан тауып ала қою оңай емес. Бесін кезінде өзеннен су алуға барған бірнеше жігіттерді жау самолеті байқап қалады. Оны сезген партизандар бірден орын ауыстырды. Сөйтіп бомбалауға келген жау самолеттері тағы көз жазып қалды.

	Барлаушылар екі күн өтіп, үшінші күні ымырт жабыла оралды. Жазалаушы отрядпен жан аямай шайқасқан партизандардың бір бөлігін күші бірнеше есе басым жау қоршап алмақ болады. Фашистердің бұл ойын бірден сезген партизандар түн қараңғылығын жамылып екінші бір орманға шығып, тағы да ұстатпай кетті.

	* * *

	Май айы. Көгілдір аспан ашық. Мүлгіген тыныш орман. Жер анаға дарқан нұрын төгіп тұрған күн дәл төбеге келген мезгіл. Бұл кезде әр жерден шағын-шағын партизан отряды құрыла бастаған. Көктемдегі алапат шайқаста ауыр жараланған Сергей қайтыс болды. Үлкен жермен байланыс үзілді. Рацияның тілін білетін бірде-бір адам шықпады. Оның үстіне рацияның батареясының майы да бітті. Клетня орманындағы майор Рощин отрядына қосылуға тура келді. Рощин соғыстың алғашқы бір айларында жау басып алған темір жол торабын бомбалап жүргенде, самолетіне зеңбірек оғы тиіп, парашютпен түсіп, партизан отрядын ұйымдастырған. Ол отыздан жаңа асқан, орта бойлы, тарамыстай арық жігіт. Шыңдалған коммунист. Жас та болса, көпті көрген, байсалды адам. Оның отрядында Аркадий Виницкий деген радист бар. Үлкен жерден әдейі жіберілген.

	Орталық партизан штабының бұйрығы бойынша, сол маңдағы партизан отрядтарының басын қосып Бірінші, Екінші, Үшінші тағы басқа бірнеше партизан бригадалары құрылды. Ақылбай Тимофей Михайлович Коротченко басқаратын екінші Клетня партизан бригадасы комиссарының орынбасары болып тағайындалды. Маңайдағы қалалар мен аэродромда жергілікті адамдардан барлаушылар ұйымдастырылды.

	Бұл кезде Толя бұрынғыдан ер жетіп, ысылып қалған-ды. Алғашқы кездегідей емес, өте сақ қимылдайды. Жаумен бетпе-бет келген жерде қапылыста атуды, жасырына білуді әбден түсінді.

	Бір күні бес жігіт түн қараңғысын жамылып, ерекше тапсырмамен Эверинка станциясы маңына жүріп кетті. Түн ортасынан ауа күн бұзылды. Аспанды қою қара бұлт басты. Сіркіреп басталған жауын шелекпен құйғандай сабалап тұр. Апшыны қуырып барады. Мойнынан құйылған су денеден төмен қарай ағып келеді. Аяқ басқан жердің бәрі шылқылдаған су. Суға толған етік аяққа жабысып жүргізбейді. Таң бозара бастады. Ақылбай тобы Ворга поселкесінің желке жағындағы қалың орманға кірді. Жауын толастайтын түрі жоқ. Ақ жауынға айналды. Олар көздеген нысанасына жақындап, дәл өкпе тұсына келіп, қалың өскен ну қарағайды паналады. Қарағайдың қабығын сиырдың терісіндей сыпырып, күрке жасады. Күні бойы қозғалмастан жатты. Түс ауа екі жігітті темір жол бойын бақылауға жөнелтті. Олар бесін кезінде қайтты. Михаил аяғын сылбыр басып, Ақылбайдың жанына келіп:

	– Біз үш сағаттай темір жолды бақыладық. Күншығысқа қарай ағылып жатқан жау эшелондары. Бірі әскер тиеген, екіншісі техника тиеген. Мина қоятын қолайлы жерді де таптық. Осы арадан алыс емес. Қас қарая қозғалайық. Жақын барайық, – деді.

	– Минаны тексеріп алыңдар. Шақпағына су тимеп пе? Еңбектеніп қойып, жарылмай қалса, масқара боламыз.

	Минаны әбден тексеріп шықты. Бүлінген жері көрінбеді. Шақпағы құрғақ. Бірақ кім білсін, кейде жарылмай қалатыны болады. Сондықтан екінші минаны дайындады. Қас карайған мезгіл. Олар түн қараңғылығын жамылып жүріп кетті. Мина қойылатын жер көтеріңкі екен. Темір жол жиегі жауын суы жиналып көл-көсір боп кетіпті. Жіптің бір ұшын орман шетіне тастап, екінші ұшын қолға ұстап, су кешіп келе жатты. Бұлар жақындай бергенде, жау эшелоны баяу жүріспен күншығысқа қарай өтіп кетті. Партизандар жүрісін жеделдете түсті. Темір жолдың үстіне шығып, рельстің түбін қол күрекпен шұңқырлап, екі минаның екеуін де қойды. Үстін майда топырақпен жапты, Олар тез кейін шегінді. Қайыңға байланған жіптің ұшын тауып алып, жолды күзетіп отырды. Бір мезгілде, Эверинка станциясынан шыққан екінші поезд ысылдап пысылдап ауыр күрсініп келе жатты. Қараңдаған екі паровоз орман арасынан шыға келді. Эшелон тым ұзын. Алдыңғы паровоз өтті. Жарылады деген мина жарылмады. Кезек екінші минаға келді. Ақылбай қолындағы жіпті дереу тартып қалды. Жарылған минаның ащы үні жер қыртысын дір еткізді. Қос паровоз аспаннан құлағандай екпіндете суға тасыр-тұсыр ұшып кетті. Артына тіркелген вагондар бірінің соңынан бірі таудан көшкін жүргендей су бетіне құлап жатты. Сатыр-сұтыр сынған техника, күңіренген адам даусы шығады. Жол бетінде бірде-бір вагон қалмай құлады.

	Партизандар асығыс орман өңіріне қарай кейін шегінді. Түні бойы тоқтамастан жүріп кетті. Аяғын етік қажаған Толя Ақылбайға қатарласып:

	– «Москау, Москау» деп келе жатқан сұмырайлар жер жастанды. Қаншама техникасы қиратылды. Оларға сол керек, – деп қуанған нышан білдірді.

	– Москва қайда оларға, – деді Ақылбай. – Өткен жылдың аяқ кезінде совет әскері шабуылға шығып, оларды Москва түбінен қуып тастаған жоқ па? Жаудың таңдамалы деген әскер бөлімдері Москва түбінде жер жастанды. Ресейдің қысында үсіп өлген мыңдаған солдатының табытын Германияға поезбен алып кетіп жатқанын өзіміз көрдік қой. Біз сөзсіз жеңеміз.





V




	Партизандар Задня деревнясының оңтүстігіндегі базаға түс болмай жетті. Күн жылы нұрын төгіп, ормандағы барша жанды рақатқа батырды. Кішкене ғана алаңда арқасын күнге беріп жатқан адамдар. Алыс жолдан әлі құрып шаршаған Толя сәл уақыт аунап-аунап алды да сылтып басып, әңгіме-дүкен құрып, сылқ-сылқ күліп отырған бір топ партизанның жанына келді. Олардың әңгімесіне кіріспей, құлағын түре, үнсіз тыңдады. Толя Ақылбайдың жанына жақындай түсті. Оған екі көзін тігіп, жымың етіп күлді. Оның бір хабар айтқысы келгенін сезген Ақылбай:

	– Қандай жаңалық естідің? – деді.

	– Бүгін біздің барлаушылар екі шпион ұстапты.

	– Оны қайдан естідің?

	– Әне бір жігіт айтты, – деп Толя жұмыр қарағайға сүйене, қалғып отырған жігітті көрсетті.

	Ақылбай «Олар қандай шпиондар екен?» дегендей, маңайына таңдана қарады. Ол бұрын-соңды шпион көрмеген. Бригаданың ерекше бөлімінің бастығы Осин шинелін желбегей жамылып, аяғын сылти басып, Ақылбай тобына келе жатты. Жымың-жымың күледі. Оның көңілді екені бет әлпетінен анық көрініп тұр. Ол Ақылбайдың жанына келді де жерге қисая кетті. Қол беріп амандасты.

	– Төтенше тапсырманы орындап, аман-есен қайттыңдар ма? – деді Ақылбайға көгілдір көзін қадап.

	– Тапсырма орындалды. Барлаушылар екі шпион ұстап алыпты дейді.

	Рас па?

	– Рас. Жертөледе қамаулы жатыр. Жауға сатылып кеткен жансыздар секілді...

	– Оларды көруге болар ма екен?

	– Болады. Толя сен екі тұтқынды осында айдап келсін деп айта қойшы, – деді Осин.

	Екі тұтқынды төрт автоматшы айдап әкелді. Оларда зәре жоқ. Аязға тоңған адамдай аяқтарын әрең басып, теңселіп келеді. Түстері бұзылып, беттері қушиып, жақтары семіп, шүңірейген көздерінде корқыныштың ізі бар. Күдікті жүректері алқымдарына тығылып, тыныстары тарылып, кібіртіктеп келіп те жетті.

	— Отырыңдар.

	Тұтқындар буынсыз адамдай бүктеле жалп етіп тізе бүкті. Орта бойлы, қой көзді, қоңырқай жігітке:

	– Сен қайдан келген адамсың? – деді Ақылбай.

	– Қазақстаннан.

	– Сен жауға сатылған тыңшы болсаң, бүкпей, дұрысын айт. Өтірік айтсаң жазаң ауыр болады.

	– Ағатай, – деді тұтқын, – біз мына қасыңыздағы жігітке шынымызды бүкпелемей айтқан едік, ол сенімсіздік білдірді. «Сен екеуің жаудың арнайы жіберген тыңшысыңдар, – деп біздің берген жауабымызға құлақ қоятын түрі жоқ. Біз жау да, тыңшы да емеспіз. Майданда қан төккен совет азаматтарымыз.

	– Қазіргі аласапыран кезде біреудің айтқанына сену қиын. Сендер бар шындарыңды осы жерде ашық айтыңдар.

	– Олай болса, мен сізге көрген-білгенімді жіпке тізгендей айтып берейін. Осыдан үш айдай бұрын біздің әскер қорғаныста жатқан болатын. Бір күні таң бозарып қалған мезгіл еді. Жау қалың күшпен біздің шебімізге шабуыл жасады. Олардың күші бізден әлдеқайда басым болды. Алдымен жау зеңбіректен бас көтертпестен атқылады да, содан кейін қаптаған танкілерімен шабуылға шықты. Жаяу әскерді үсті-үстіне төкті. Айқас кезінде ауыр жараландым. Біздің әскер кейін шегінгенде есімнен айрылып окопта қалып қойыппын. Мені жау солдаттары алып кетіпті. Бірнеше сағаттан соң, есімді жинасам, маңайымда жау солдаттары жүр. Тұтқында қалғанымды сонда бір-ақ білдім. Жаралы кісіде әл бола ма, қансырап қалыппын. Мені тұтқындар лагеріне әкелді. Тәуір болып, өзімеөзім келісімен қара жұмысқа салды. Онда көрмеген қиыншылығымыз жоқ. Бір күні таң атып қалған мезгілде, бізді далаға шығарып, жабық машинаға отырғызып алып кетті. Қайда баратынымызды білгеніміз жоқ. Ертеңінде аэродромға әкелді. Ол жерде бізге бекініс қаздырды.

	– Аэродромның басына бардыңдар ма?

	– Бір-екі рет машинадан бомба түсіруге барғанымыз бар.

	– Самолеттер көп пе?

	– Аз-көбін білгеніміз жоқ. Бізді самолет орналасқан маңайға жолатпайды.

	– Сендерге бомба тиеткен жоқ па?

	– Жоқ. Бомба тиейтіндер поляк жігіттері.

	– Олар ештеңе айтты ма?

	– Айтып мәз қылғаны шамалы. Бір күні біздің жанымызға келген поляктардың бірі «орман толы партизандар көрінеді» дегені бар. Оны қандай оймен айтқанын біз түсіне қоймадық.

	– Поляктармен орысша сөйлестіңдер ме?

	– Олардың ішінде Ян деген жігіт орыс тілін әжептәуір біледі. Оның сөзін түсінуге әбден болады.

	– Жау ұшқыштарының қайда тұратынын білгендерің бар ма?

	– Янның айтуынша, олар Сергеевка деревнясындағы мектеп үйінде тұратын көрінеді.

	– Кейінгі рет совет ұшқыштары аэродромды бомбалағанда сендер қайда едіңдер?

	– Біз поселкедегі тұтқын лагерінде болғанбыз. Ой, ол күні біздің самолеттер ойранды салды ғой. Елдің айтуынша, ол күні жаудың көптеген самолеттері апатқа ұшыраған дейді. Ұшқыштардың арасында өлім-жітім, жараланып істен шыққандары көп болыпты. Өлгендерінің денесін жұртқа көрсетпей еліне жіберсе керек.

	– Сенің аты-жөнің кім?

	– Құсанов Әлмай. Орыстар Алеша дейді. Туып-өскен жерім Көкшетау облысы, Зеренді ауданы.

	– Мына қасыңдағы жігітпен қайда жолығып, жолдас болдың?

	– Тұтқында таныстым, Мен жаралы боп жатқанымда бағып-қағып аяғымнан тұрғызды. Жолдастыққа берік жан екен. Петька әскерге Сібірден алынған көрінеді.

	– Бізге қалай келгеніңді жасырмай түгел айт!

	– Қара жұмыста жүрген біздерге жартымды тамақ бермеді. Аш болдық. Сондықтан күніне екі адамды қасына бір солдат қосып, маңайдағы деревняларға тамақ жинауға жіберетін болды. Кеше кезек Петька екеумізге тиді. Түстен кейін қасымызға солдат қосып Будвинец дерев нясына жіберді. Қашамыз деп бұрыннан келісіп жүргенбіз. Аэродром нан бес-алты шақырымдай шықтық. Орман сілемі қалың талдың ішіндегі күре жолмен келе жатқан едік. Келісім бойынша екеуміз солдаттың екі жағында жайбарақат жүре бердік. Ол сезіктенген жоқ.

	– Қоршап алдық десеңші.

	– Иә, қоршап алдық. Ол орысша білмейді, біз немісше білмейміз. Үнсіз жан-жағымызға көз жіберіп келе жаттық. Бір мезгілде, қозғала тын кез келді-ау деп, мен Петькаға көзімді қыстым. Ол кіріселік деген белгім еді. Петьканы көріп отырсыз, алпамсадай денелі, мықты жігіт. Ол ортадағы солдатты бас салды да алып соқты. Өзі қатқан арық неміс еді. Бірден мойнына асынған автоматын тартып алдық. Атып кетуге болмады. Мылтық дауысы алысқа естілетінін өзіңіз білесіз. Тамағынан мытып талдырып тастадық та, біз орманға қарай қашып кеттік. Автоматтың дүмі қып-қызыл қан. Сенбесеңіз көріңіз.

	– Бұл маңда партизан барын қайдан білдіңдер? Біздің тұрған жерді адаспай дәл тауыпсыңдар.

	– Біз бұл жерге тура келгеніміз жоқ. Біз Алешинка деревнясына жете бергенде сіздердің барлаушыларыңыз жолықты. Олар біздің екеу ара жалғыз автоматымызды тартып алды да осында айдап келді. Ағатай, көмектесе көріңіз. Біз адал адамдармыз. Сізге шын ақиқатты айттым. Біздің өміріміз сіздердің қолдарыңызда. Елімізде біздің әке-шешеміз, туған-туыстарымыз бар. Олар бізді сатқын болыпты деп естісе, онан артық масқаралық болмас.

	– Ал, сен не айтасың? – деді Ақылбай екінші тұтқынға.

	– Алешаның сізге не айтқанын түсінгенім жоқ. Бірақ, екеуміз жау да, тыңшы да емеспіз. Жау солдатын өлтіріп, сіздерді паналап, жаудан кегімізді аламыз ба деп келдік. Мен сонау Сібірдің орысымын. Мен де жау қолына жараланып түстім. Егерде біз сіздерге сенбесек бұл жерге келмеген болар едік. Сіздерден ең соңғы сұрайтынымыз жергілікті адамдардан сұрап, егжей-тегжейін тексеріңіздер.

	– Тағы да қандай сұрауларың бар?

	– Біз әкелген автоматтың дүмін қараңыз, – деді Әлмай тағы да қайталап Ақылбайға жалынышты үнмен.

	– Жоқ, автомат бұл екеуін ақтап қалмайды, – деді Осин қабағын түйіп.

	– Дегенмен анығына жету біздің міндетіміз. Толя, сен автоматты әкеле қойшы, көрелік,— деді Ақылбай.

	Толя тез оралды. Қолындағы жау автоматын Ақылбайға ұсынып жатып:

	— Шынында да автоматтың дүміне қан қатып қалыпты, – деп Толя сұқ саусағымен көрсетті.

	Ақылбай автоматты қолына алып, жіті қарап шықты. Мылтық дүмінен қатып қалған қанды көрді.

	Ақылбай алдында көздері шүңірейіп, бет сүйектің еті қашып, арса арса болған екі жігітке қарайды. Екі тұтқынның өмірі қыл үстінде тұр. Қыл үзіліп кетсе, екеуі де қазылған орға құлап кететіндей. Самал желге сыбдырлаған қайың жапырақтары мына қиын-қыстау заманда әділ болыңдар деп үн шығарғандай елес береді. Бұл екі жігіттің де келешектен күткен үміті, көретін қызығы бар. Жазықсыз болса, обалына қалмайық. Анығына, ақиқатына жетелік. Өздері ақ-қараны айыра білетін жандарға ұқсайды. Осындай ойға келген Ақылбай қасында жантайып жатқан Осинге:

	— Осы әңгімені бригада командирі Тимофей Михайлович Коротченкоға баяндалық. Ең соңғы сөзді де, тиянақты шешімді де сол кісі айтсын. Меніңше әлі де тексере, анықтай түсу керек, – деген ұсыныс айтты.

	Тұтқын жандар қаққан қазықтай қақшиып тұрып қалды. Денелері дір ете түскендей, қабақтары жауар күндей түнеріп кетті. Екеуі автоматшылардың ортасында кете берді.

	Ақылбай Коротченкоға тұтқындармен сөйлескен әңгіменің бәр-бәрін аспай-саспай баяндады. Командир ынта қоя тыңдады.

	Тимофей Михайлович құшақ жетпейтін жуан үйеңкінің түбінде Осин мен Ақылбайдың айтқанын ой елегінен өткізіп, ләм-мим демей үнсіз ойланды. Бұл байғұстардың көзіне көк шыбынды үймелету қиын емес, оңай. Ұзын құлақ хабарға қарағанда аэродромдағы жау тұтқынынан ебін тауып қашып жатқан совет азаматтары кейінгі екі-үш айдың ішінде етек алып бара жатқан көрінеді. Бұл екеуінің партизанға қосылып, басқыншыларға қарсы күресеміз деген ыстық сезімін суытсақ, тұтқындағы басқалары бізден сескеніп, қашып кетуді сиретуі ықтимал. Жау тұтқынындағы адамдардың халі мүшкіл көрінеді. Үстерінде киім, ішетін тамақ жоқ. Жатқан жерлері ашық-тесік қора, жауын жауса паналайтын да жері жоқ. Адам баласын мал қораға қамау деген барып тұрған айуандық емес пе? Басқыншылар қолында қаншама совет азаматтары азап шегуде? Тұтқыннан қашып, қолына қайта түскен жандарды жау жендеттері итке талататын көрінеді. Жалаңаштап қойып, қыстың аязында, үстіне мұздай су құятын көрінеді. «Жоқ, тексеріп байыбына жету керек» деген пайымға келді. Коротченко биік қасқа маңдайын оң алақанымен сипап, Осин мен Ақылбайға бұрылды.

	– Аэродромдағы біздің барлаушыларға тапсырайық, – деді ол. – Олар бір-екі күнде бізге болған оқиғаның шындығын хабарлайды. Егер, бұл екеуінің айтқандары жалған болса, тиісті жазасын алады. Ал жазықсыз болса, оны анықтайық. Мен осы шешімге келдім. Уақыт өткізбей, екі-үш партизанды аттандыру керек.

	– Орындауға кірісейін, кетуге рұқсат етіңіз, полковник жолдас, – деп Осин орнынан тұрды.

	Тимофей Михайлович Коротченко жаумен айқасудың түрлі тәсілдерін жете білетін, арнайы әскери білім алған адам. Туып-өскен жері Смоленск облысы. Жергілікті село тұрғындарын өте жақсы біледі. Халық арасында беделі мол. Өзінің білгірлігімен, әділдігімен, тапқырлығымен партизандар арасында өте абыройлы адам. Қатерлі, қиыншылық кезде қатардағы партизандарды жауға қарсы шабуылға шығуға шақырып, оларға әр уақытта дем беріп, жылы сөзін айтады. Тығырыққа тығылғалы тұрған адамдарды қоршаудан алып шығуға шебер-ақ. Ойламаған жерде жол тауып кетеді. Жау әскері партизандардың қалың орманның қай жеріне сіңіп кеткенін білмей, әуре-сарсаңға түседі. Байсалды, ақылды мінезімен жұртқа жаққан командир. Осы жолы да қыл арқанды қақ бөліп, әділ шешімге ойысты.

	Коротченко шинелін желбегей жамылып, жай басып жаңа ғана жауапты тапсырманы орындап келген бір топ партизандар орналасқан қалың қарағайға қарай келе жатты. Ол ұзын бойлы кісі. Бет келбетінде ұзақ өмір жолының, толассыз шайқастың ізі бар, жағы солған, қайырма жағалы сұр көйлек киген, сарғыш матадан тігілген шалбарының тізесі жамау-жамау. Омырауы ашық. Аяғында көнетоз саптама етік. Қасқайып тік біткен маңдайындағы шимай-шимай әжімдері ұйқысыз жорықтардың ауыр ізін анық көрсетіп тұр. Ол партизандардың қасына келіп:

	– Аман-есен келдіңдер ме? Тапсырма орындалды ма? – деді.

	– Жолдас командир, – деді талдырмаш жігіт, – адамнан шығын жоқ. Бәрі де аман-есен қайтты. Тапсырмаңызды орындадық. Жаудың бесалты шақырымдай темір жол рельсін қираттық. Оларға екі-үш тәулік жұмыс тауып бердік. Бірақ бұл жолғы жорық өте қиын болды, жаумен бетпе-бет жағаласуға тура келді. Дәл біз барып, мина қоямыз деген жерде басқыншылар тығылып жатқан екен. Бір тәуірі, біз ертерек сезіп қалдық. Ол жерден кейін шегініп, екінші бір қолайлы жерге қойдық.

	Біздің бақытымызға, темір жолдың табанына қойған миналар дер кезінде жарылды. Темір жол рельстері аспанға ұшты.

	– Тапсырманы орындағандарыңа рақмет. Өздеріңнен шығын болмай аман келгендерің жақсы болған. Бүгін осы жерде дем алыңдар. Ертең тағы жаңа тапсырма орындауға аттанасыңдар, – деп Коротченко жастардың тапсырманы бұлжытпай орындап келгендеріне риза болды.

	Шаңқай түс болған мезгіл. Орман іші құлаққа ұрған танадай жымжырт. Тамылжыта әнге салатын алуан түсті құстардың әдемі үні құлаққа сондай жағымды естіледі. Торы атқа мінген Михаил адуын шоқыраққа салып күнбатыс жақтағы орман жолынан шыға келді. Алқа-қотан әр әңгіменің басын шалып, күмпілдесіп отырған жұрт Михаилға қарап: «Бұл қандай хабар әкеле жатыр екен?» – дегендей көз тікті. Суыт жүрістен тор бестінің жонынан төмен сорғалаған тер ақ көбік болып, бауырына қарай тамшылап тұр. Екі иығынан дем алады. Михаил аттан қарғып түсіп, Коротченко отырған қарағайдың түбіне қарай жүгіре басып келді.

	– Командир жолдас, сіздің тапсырмаңызды толық орындадық. Қолға түскен екі жігіттің жау солдатын өлтіріп, қашып кеткені рас болды. Оларды іздеп, әуре-сарсаң болған фашистер маңайдағы деревня халықтарының апшысын қуырып жатқан көрінеді.

	– Бұл хабарды айтқан кім?

	– Мен Будвинец деревнясының оңтүстігіндегі қалың орманға жеткенде ымырт жабылып, кеш батып қалған мезгіл еді. Мен таң атқанша қалың өскен жас қарағайдың ішін паналадым. Таң бозара бергенде, Будвинец деревнясындағы біздің барлаушы қызға бардым да оны оятып, аэродромдағы өзіңіз білетін барлаушылардың біріне жібердім. Түс болмай, ат-арбамен бір жас қыз отын алуға дәл мен жатқан маңайға келді. Байқап қарасам, соғыс басталған жылы орманда жолыққан қызға ұқсайды. Ол орманның қақ ортасындағы кесілген ағашты тиеп жатып, жан-жағына көз жіберіп қарай берді. Дәу де болса маған хабар әкелген адам осы болды-ау деп қасына жетіп бардым. Басында ол, қорқып қалған еді, бірақ мені тани кетті. «Сіз соғыс басталған жылы орманда кездескен жігітсіз ғой. Атыңыз, жаңылмасам, Миша. Мен Людамын. Есіңізде болар, сіз менің аты-жөнімді жазып алған болатынсыз. Аманшылық болса, тағы да кездесерміз деген едім, айтқаным келді» – деп маған жолыққанына қуанғанын айтсаңыз.

	– Сен, маған ертегі айтпай, барған жұмысыңның түйінін айт, – деді Коротченко күлімсіреп.

	– Түйінін айтсам, екеуі де адал адамдар көрінеді.

	– Болған оқиғаны анығырақ айтпайсың ба?

	Михаил естіген деректерінің бәрін егжей-тегжейлі айтып берді. Тұтқындар туралы күдік сейілгендей болды. Сонда да Коротченко оларды іс жүзінде сыннан өткізіп, әбден көз жеткізу керек деп түйді.

	Мұңайып аспанға қарап отырған екі жігітке сенім білдіре сөйлеп:

	– Екеуіңнің айтқандарыңа біз сенеміз. Бұдан былай қолдарыңа қару алып, бізбен бірге боласыңдар, – деді.

	Салы суға кетіп отырған екі жігіттің көздерінен ыстық жас бұрқ ете қалды. Бұл қуаныш жасы еді.

	– Құсанов, сен майданда жаяу әскерде болдың ба? – деді Коротченко.

	– Станковой пулеметтің бірінші нөмірі болдым.

	– Олай болса, сен мұнда сол пулеметті қолыңа аласың, пулеметшілер ротасына баратын боласың.

	– Ал сен ше? – деп Коротченко енді Петькаға бұрылды.

	– Автоматшы болдым.

	– Ендеше мұнда да автоматшы бол. Екеуің де фашистер тепкісінің дәмін татқан адамдарсыңдар. Жауға қарсы жан аямай күресетін боласыңдар. Біздің арамызда қорқу, имену болмауға тиіс. Жауды жоймасаң, жау сені жояды. Осыны естеріңнен шығармаңдар, – деді Тимофей Михайлович.

	– Біз Отан тапсырмасын бұлжытпай орындауға сіздерге серт береміз. Бір қасық қанымыз қалғанша жаумен арпалысамыз, – деп екі жігіт жайлап орнынан тұрды.

	Сол күннің ертеңінде-ақ мылқау тыныштықты гитлершілердің жазалаушы отрядының шабуылы бұзды. Петька мен Әлмай да соғыс алапатына еніп, жаумен арпалысқа түсті.





VI




	Үлкен жерден самолет, қару-жарақ, оқ-дәрі, дәрі-дәрмек жіберілетіні жөнінде хабар келді. Самолет Бочари деревнясының сыртындағы орман ортасындағы ашық алаңға қонбақ. Күні бойы жұрт тайлы-таяғы қалмай алаңды тазалаумен болды. Қырқылған ағаш түбірлерін қазып, түбірімен қопарып тастады, шұңқырларды тегістеді, тебіндеп шыққан шыбықтарды отады. Алаңның қақ ортасына бес жерге шөмшек, қураған ағаш бұтағы шөмеле-шөмеле етіліп жиналды. Кеш бата партизан аэродромы таптұйнақтай боп, даяр болды.

	Кеш батты. Ай сүттей жарық, жамбастай келіп, дәл төбеден шаншыла сәуле шашып тұр. Сағат жиырма төрт болғанда, үйілген шөмшекке от қойылды. Лаулаған жалын аспандай шапшып жанып жатты. Әр жерге қойылған тосқауыл, жау келер деген маңайдың бәріне партизан бөлімшелері күзетке тұрды. Алаң жиегінде Коротченко бастаған штаб офицерлері тұрды. Бәрі де күншығыс өңірге құлақ түруде. Осы жиектен төңірекке көз жіберсең табиғаттың сұлу көрінісі көз тұндырады. Толған ай сәулесі ағаштардың көгілдір жапырағына қиғаштай түседі. Баяу соққан самал жел өбіп сүйгендей әсер етеді. Лапылдап жанып жатқан алаудың жалыны айналаны жап-жарық етіп тұр.

	Еміс-еміс самолеттің гүрілі құлаққа естілді. Бірте-бірте жақындай түсті. Алаңның солтүстік жиегінен жалғыз жұлдыздай құйылып, төмендеп келе жатқан от ұшқыны көрінді. Осы өңірді екі айналып шықты. Үшінші айналымында қонуға ыңғайланды. Партизандардың қуанышында шек жоқ. Бәрі жапа-тармағай самолет қонған жерге екі өкпесін қолына ала жүгіріп келеді. Бүкіл ел-жұрты көшіп келгендей қуанышқа бөленді. Миша мен Толя от басында жүріп, тіпті лепіріп, алақандарына түкірісіп жүр. Ол екеуінің елден ерекше қуанатыны – өткен жолы Миша сүйген жарына хат жазып, ұшқыштан Москваға беріп жіберген. Хаттың жауабы келетін мезгілі баяғыда болды. Миша іштегі сырын, әлгінде ғана от басында жүргенде, сыбырлап Толяға айтқан. Толя Мишаның күткен қуанышына ортақ болып жүр.

	Самолет жерге қонып, зырылдап-гүрілдеп барды да алаң жиегіне тоқтады. Коротченко бастаған топ самолеттің жанына жеткенде есігін ашып, ұшқыш шықты. Алпамсадай денелі, ұзын бойлы жас жігіт жерге түсіп, бұрыннан таныс адамдай елдің қолын алып амандасып:

	– Бұл жерде бізге көп аялдауға болмайды. Түн қысқа, таң атып қалады. Майдан шебінен қараңғылықты жамылып өтіп кетуіміз керек. Әкелген жүкті тезірек түсірелік, келіңіздер, көмектесіңіздер, – деп самолеттің артқы есігін ашты. Өзі партизандарға арнайы әкелген жүкті жердегі адамдарға бере бастады.

	– Мына бір қапты ұстаңыздар, сіздерге келген хат, – деп сұрғылт қапты Мишаның қолына ұстатты.

	– Хат келді, хат келді, – деп Толя қуанғанынан айғайлап жіберді.

	– Тымық түндегі адам дауысы алыстан естіледі, айғайлама, – деп Коротченко Толяға ала көзімен қарады.

	Тең-тең жүкті самолеттен түсіріп, алаң жиегіне үйіп жатты. Шоғы сөнуге айналған алауға құшақ-құшақ шөп салынды. Ол бірден лаулап қайта жанды. Ұшқыштар қалып бара жатқан адамдармен құшақтасып қоштасты. Самолеттің есігін жабысымен ол терезеден қалған жұртқа соңғы рет қолын бұлғап, «Сау болыңдар!» дегендей белгі берді.

	Моторы от алған самолет бір сәт дірілдеп-сілкініп алды да, ілгері қарай барлық пәрменімен жұлқына тартып, бәйге аттай шаба жөнелді. Самолет алаңды бір-екі рет шыр-көбелек айналды да солтүстікке қарай бет алып, аспан өңіріне еніп, көзден ғайып болды.

	Түн тыныштығын бұзған жау зеңбірегінің, атылған пулемет пен автоматтың даусы алыстан естілді. Коротченко және басқалар сілтідей тынып құлақ түрді. Коротченко көп ойланбай, маңайындағы жолдастарың көзбен шолып өтті де:

	– Жау бізге самолет келгенін сезіп, шабуылға кірісті. Екі батальон жаудың дәл бүйірінен ойран салу үшін тез аттансын. Шайқас алыс емес, – деп бұйрық берді.

	Партизан бөлімдері шабуыл жасап келе жатқан жау бөлімдерін таң бозарып атқан кезде, кейін шегінуге мәжбүр етті. Фашистер көптеген солдаттары мен офицерлерінен айрылып өз базасына қарай жапатармағай кете бастады. Партизандар олардың соңына түсіп қумады. Өйткені олардың тылында шабуыл жасауға даяр тұрған тағы да бірнеше бөлімше бар екенін барлаушылар хабарлаған болатын. Партизандардың ішінен шығын болғаны жөнінде, батальон командирлері Коротченкоға баяндап жатты.

	Аспан көкжиектеніп келеді. Ағаш түбінде бүрісіп-бүрісіп ұйықтап жатқан жұрт бүгін ерте оянды. Әр жерде шаншылған тарыдай топталған адамдар гу-гу әңгімеге кіріскен. Бәрі де көңілді. Миша сүйген жары Галяға жазған хатына жауап алған. Галя Мишаға былай деп жазыпты:

	«Қымбатты, сүйікті Мишам! Сен әскерге жүретін күнгі екеуміздің бірге болған кешіміз менің есімнен әлі кетпейді. Көз алдымда өшіп бара жатқан сағымдай елестейді де тұрады. Ол күнгі жүрегімнің соғысын өмір бойы ұмытпаспын. Сені әбден сағындым. Күні-түні ойлайтыным сен. Ұшатын қанатым болса, саған бүгін-ақ барар едім. Өлсек те бірге өлетін болар едік. Шешем екеуміз соғыс өрті басталысымен Москвадан Қазақстанға көшіп кеткенбіз. Жеті тәулік бойы жол жүріп, Алматы облысының бір селосына келіп тоқтадық. Бұл жердің адамдары елгезек, қонақжайлы, бауырмал екен. Бізді жақсы қарсы алды. Кең пейілді халық бізге баспана берді. Колхозда жұмыс істейміз. Москвадан кетерде, егер біреу-міреуден біздің атымызға хат келе қалса, жинай беріңіз деп қалада қалған көрші кемпірге тапсырып кеткен едім. Бұл жерге келісімен адресімді жіберген болатынмын. Сол кісі сенің хатыңды маған жіберіпті. Көптен сенен хабар-ошар болмаған соң, мен күн сайын жылайтын болдым. Бұл жердің байырғы тұрғындары майданнан хат, кейде қара қағаз алып жатады. Сенің қайда жүргеніңді білмей, мамаңнан сұрап хат та жаздым. Бірақ ол кісіден жауап ала алмадым.

	Біз тұрған деревняда бірде-бір еркек жоқ. Бәрі де майданға кетіпті. Колхозда жұмыс істейтіндер де әйелдер мен бала-шағалар. Жұмысқа ерте барып, кеш қайтамыз. Бүтін бір селода еркек атаулыдан – сексенге келген қаусаған жалғыз шал бар. Мұның бәрін жазып отырғаным, сен, мен жөнінде ешқандай жаман пиғылда болмасын дегенім.

	Сенің аман-есен келуіңді асыға күтемін. Сағындым. Күн сайын көз жасымды төгіп, сені ойлағаннан басқа, қолдан келетін ешқандай дәрмен жоқ. Сені құшақтап, бетіңнен сүйемін. Жеңіспен оралуыңа тілектеспін. Соғыс басталғалы хабар-ошарсыз кеткен едің, кеше кешке таман хат таситын әйел қолыма сенің хатыңды ұстатқанда, қуанғанымнан көзімнен ыстық жас бұрқ ете қалды. Түні бойы ұйқтамастан сенің хатыңды қайтақайта оқи бердім, кеудеме қыстым. Өзің аман-есен қайтқандай сезіндім. Бетіңнен сүйемін. Сенің ғашық жарың Галя».

	Елдің таң атпай тұрып, ішек-сілесі қатқанша күліп жүргені «еркек атаулыдан сексенге келген қаусаған жалғыз шал бар» деген бір ауыз сөз екен. Әзіл-күлкіге көміліп жүрген жастар. Бала-шағасы бар жігіттер үй іші есіне түсіп, лүпілдеген жүрегін, өтіп бара жатқан күнін армандайды. Аласапыран айқаста оққа ұшып кетсек балаларымыз жетім, әйелдеріміз жесір қалады деп уайымдайды.

	Түс әлетінде орман жолының қос қапталына жарыса өскен балапан тоғай арасынан тор бестіге мінген жас барлаушы Толя шықты. Ол ызғыта шауып, атының басын Коротченко тобына жақындай беріп тоқтатты. Оның соңынан бір топ салт атты жігіттер суыт жүріспен желдіртіп келеді. Бәрі де штабқа қарай ұйтқыды. Түні бойы барлауда болып, көз ілмеген олардың қабағы қатыңқы. Ат үстіндегі денелері ағаш түбіріндей боп сіресіп, қатып қалғанға ұқсайды.

	Барлаушылардың суық хабар әкеле жатқанын сезген Коротченко орнынан асықпай, саспай тұрып:

	— Аттарыңды ағашқа байлаңдар да мұнда келіп, көрген-білгендеріңді баяндаңдар, – деді.

	— Алешинка, Борковичи деревняларына бір топ жау әскері, бүгін күн шыға ел тұрмай келіпті. Жергілікті тұрғындардың айтуынша, Смоленск қаласында орман соғысының алуан түрлі тәсілін арнайы үйренген әскери бөлімдері көрінеді. Басқарып келе жатқан полковник өте тәжірибелі офицер дейді.

	Коротченко ағаш түбіне жайланып отырды. Қолына топографиялық картаны алды. Жау келген деревнялардың маңайын, ол жерге баратын орман соқпағын жіті шүйіле қарады. Ол іштей: «Басқыншыларға сездірмей жүретін жолымыз осы бір соқпақ болуға тиіс» – деп ойлады. Онда лайсаң жауын кезіндегі жүрген арбаның дөңгелегінен қалған іздер жататын еді. Дөңгелек іздерінің ара-арасында жал-жал болып қалған жер бөренедей сіресіп қалған. Қару-жарақ көтерген жаяу адамға мұндай кедір-бұдыр жолмен жүру азап. Жауыннан соң, соқпақтың өзі де лайсаң батпақ болар. Басқа амал жоқ. Деревняға баратын жолымыз осы».

	Коротченко, барлаушылардың жіберген, жазалаушы бөлімдердің шабуылға шығатын жоспарын зер қоя, жіті қарап шықты. Қолындағы картаның әр жеріне қалтасынан қара қарындаш алып, түрлі-түрлі белгі қойды. Ол басқыншылардың қай бүйірінен шығатынын, қалай әрекет ететінін анықтап ширата түсті. Картаға үңіле қарап, шиыршық атып отырған штаб офицерлеріне өзінің түйіндеген жоспарын, жүретін жолын айтып, тағы да пысықтады. Бөлімшелердің командирлерін шақырып, олардың міндеттерін түсіндіріп, шабуылға шығатын жерлерін анықтады.

	Көп ұзамай бригада тас түйін боп, тез жиналды да, жорыққа шықты. Коротченко оң жағынан көз айырмай қарап келеді. Орман арасы ерсіліқарсылы, шимай-шимай көмескі жол. Көмескі саңылау көрінсе-ақ болды, деревняға бұрылатын сүрлеу осы шығар деп ойлайды. Бірақ онысы сүрлеу болмай шығады. Коротченко картаға тағы бір үңіле қарады да:

	— Жас қарағайдың арасындағы соқпақпен абайлап жүре беріңдер, – деді.

	Барковичи деревнясы қалың орманның арасындағы үлкен алаңның дөңестеу жеріне орналасқан. Оңтүстік шеті орман сілеміне тіреліп жатыр. Деревняға келген жазалаушы бөлімдерді төрт қапталынан қоршап алмақ болды. Орман жиегіндегі қолайлы жерде отырып, Коротченко мойнына асынған дүрбісін алып, деревняны жіті қарады. Жау жүз қаралы. Бұл алғашқы барлауға келген бөлімдері екенін Коротченко барлаушылардан күні бұрын білген. Ұзыннан-ұзақ көсіліп жатқан көшені «матка, яйка» – деп кезіп жүрген жау солдаттарының дауысы анық естіледі. «Маткалар» әлдеқашан, олар келмес бұрын, орманға кетіп қалғанын олар сезген жоқ.

	Әр үйдің есігін ашып, кіріп барады да, қаңырап бос қалған үйді көрген жау солдаттары мал қораның қақпасын шалқасынан ашып, қамаулы тұрған шошқаны, тауықты дүркіретіп қорадан айдап шығып жатты. Көше бойында қаңқылдатып тауықты, шыңғыртып шошқаны қуып, мәре-сәре болып жүрген жау солдаттары. Бір мезгілде деревня жым-жырт болды да қалды. Үйлердің мұржаларынан тынық күні аспандай ұшқан қою түтін көрінді.

	— Бұлар қаннен-қаперсіз тамақ ішіп жатқанға ұқсайды. Ойран салатын мезгіл жетті, бөлімдерге хабар беріңдер, шабуылға шықсын, – деді Тимофей Михайлович Коротченко.

	Көп ұзамай жасыл ракета атылды. Тасада бұйрық күтіп жатқан партизандар шабуыл жасай бастады. Шабуылшыларға қарсы деревнядан оқшаулау тұрған сиыр қораның шатырының үстінде жатқан қарауылдағы жау автоматшылары оқ сеуіп, кедергі жасады. Оларды байқап қалған Коротченко:

	– Толя, сен әне бір шет жақтағы қораның төбесінде жатқан адамдарды көрдің бе? – деді.

	– Көрдім.

	– Көрсең, дәл көздеп атып түсір.

	Толя автоматын қолына алып, өрмелеп, ұзын зәулім қарағайдың басына шығып, дәл көздеп автоматтың шүріппесін сұқ саусағымен тартып-тартып қалды. Жау автоматшысының біреуі шатыр үстінен сусып домалап түсті. Сөйтіп, табан астында үш автоматшы жер жастанды. Ең соңғысы жылжып жерге түсе бергенде оққа ұшты. Партизан бөлімдері жау әскерінің негізгі бөлімдерін жапыра бастады. Олар деревнядан ығыса жүріп қарсыласты.

	Фашистер түс мезгілінде тың күшін төкті. Білеудей жуан еменнің түбінде, Әлмай пулемет ұясында жатқан. Ол пулеметтің шүріппесінен сұқ саусағын айырмай, жау бөлімдерінің бірінші тобын оқ астына алды.

	Көптеген жау солдаттары тосыннан атылған Әлмай пулеметінің оғынан жер жастанды. Қалған әскер бөлімдері қанатын кең жайып, пулемет ұясын жоюға бар өнерін салып бақты. Көп ұзамай Әлмай ауыр жараланды. Емен қыртысынан тайып келген оқ, оның сол көзіне тиді. Әлсіреп келген автомат оғы көздің қарашығына барып тоқтапты.

	Әлмай жау жүрек жігіт еді. Жаралы болғанына қарамастан ол пулеметтің шүріппесін босатпай жауға қарсы ата берді. Тек көмекшісі Сайкадзе келгенде барып, оны маңайдағы жігіттер кейін алып кетіп, дәрігерлік көмек көрсетті.

	Кеш бата гитлершілер қапталын кең жайып, ілгері қарай ентелей түсті. Қара құрттай қаптап келеді. Партизан бөлімдері кейін шегінуге мәжбүр болды. Жау зеңбірегі толассыз гүрс-гүрс ажал оғын сеуіп, жер қыртысын қақыратып жатты. Бірнеше жау самолеті аспан өңіріне іліп қойғандай, тынымсыз бомба тастай бастады. Мұндай алапатты көп көрмеген Толя азынаған үскіріктің құшағына, болмаса апшыны қуырған аптаптың аңызағына кездескендей бірде қызарып, бірде сұрланып селк ете қалады. Оның аппақ қудай болған өңін байқаған Ақылбай:

	– Жат, тұрма! – деп бомба түсіп, ойып кеткен шұңқырды көрсетті.

	Аспан ала бұлт. Қас қарайып, орман іші күңгірттене бастады. Күні бойы толассыз айқас, тобықтан келген батпақ, нәр татпаған аштық партизандарды жұқартпады. Сақаның тасындай сайланған жастар мұқалмады. Ақылбай мен Толик шабуыл жасап келе жатқан жау тобына бас көтертпей оқ сеуіп жатты.

	Екі жақтан да шығын көп болды. Күші бірнеше есе артық жаумен партизандар тіресе бермеді. Кеш бата олар кейін шегінді. Партизандарды темір құрсауға алмақ болған гитлершілердің қанды торынан сытылып шығып, бригада түн жамылып, оңтүстік орман арқылы таң ата Каменец деревнясына келіп тоқтады.

	Ақылбай еденге киімшең жантайып, ұйқтап кетті. Ояна келсе таң ағарып атыпты. Кешегі айқаста бірнеше адам қаза болды. Опат болған сол бір жандар менен де жас еді-ау деген ой Ақылбайдың алқымына тығылып, тәнін тілгілегендей, оны ауыр ойға тартты. «Ұйқы – дұшпан» деген қазақ мақалы есіне түсті. Жұрт қалың ұйқыда еді. Ақылбай ақырын орнынан тұрып, аяғын ұшынан басып, қабырғада ілулі тұрған айнаға қарады. Ол өз өңінен өзі шошыды. Көптен айна көрмеген ол, инеліктей қатқан бетін, шүңірейіп кеткен көзін, ұстара көрмей өсіп кеткен сақалын көрді. Еденде бүрісіп-бүрісіп рақаттанып ұйқтап жатқан жолдастарына қарады. Қыстың бет-қаратпайтын аязына, жаздың күні соққан ыстық желге беттері күйіп, еріндері кезеріп қоңырқай тартқан. Уыздай жас беттерін айғыз-айғыз әжім шимайлаған. Жақтары семіп, жасына жетпей қартайған жандарға ұқсайды. Мұның бәрі шым-шытырық, алапат соғыстың салған ізі. Біздің ең қызықты кезіміздің үлкен бір бөлшегін өмір мен өлім майдандасқан заман қайта оралмайтындай етіп алып кететін болды-ау деп ойлады Ақылбай.

	Аспанның көгілдір айдынында жаудың айыр құйрық самолетінің гүрілі естілді. Дәл сол мезгілде Ақылбай құлағының түбінен ысқырып-ысылдап бомба жарылып жатқандай жүрегі дір ете қалды.

	– Тұрыңдар, жау самолеті! – деп Ақылбай бар дауысымен айғайлап жіберді.

	Шырт ұйқыда жатқан жұрт шошып оянды. Орындарынан тұра, қабырғада сүйелген қаруларына жабысты. Жапа-тармағай есік жаққа қарай жүгірді. Ақылбай: «Бекер ояттым-ау, ұйқыларын бұзды-ау!» – деп, қимылсыз терезе алдында тұр. Оның зығырданы қайнап кетті. Қолына автоматын алып, есік алдына шықты. Айыр құйрық самолет шыр көбелек айналып, тұнық аспанды тілгілеп жүр.

	— Мұның артынан бомба сүйретіп басқалары келеді. Жұрттың бәрін оятыңдар, – деді Коротченко.

	Ақылбай бастаған топ деревняның ұзын көшесін бойлап жүгіре басып келе жатты. Ол бөренеден қиып салынған қоңырқай үйге кірді. Тым-тырыс, тыныштық замандағыдай төр алдында сұлап-сұлап ұйқтап жатқан жігіттерге:

	– Аспанда жаудың барлаушы самолеті, – деп дауысын шығара айғайлады.

	Ұйқыдан кенет оянған жұрт топ-топ болып есік алдына шықты. Айыр құйрық самолетті көрген партизандар қорғаныс іздеп жүгіре жөнелді. Ақылбай көшенің арғы бетіне шыққанда, аспанда жаудың бірнеше самолеті көрінді. Олардың деревнядағы партизандарды бомбалауға келгенін ол бірден байқады. Ол көше жиегіндегі тереңдеу қазылған шұңқырға жата қалды. Жау самолеттері деревнядан асып, күнбатыс жақтан ізінше қайта оралды. Гүрілдеп-ысылдап, әкелген «сәлемдемесін» бұрқыратып тастай бастады. Жаңа ғана Ақылбайлар шыққан ағаш үйдің бір бөксесін, шатырының қақ жартысын ұшырып түсірді. Штаб маңына жарылып жатқан бомбалар да байқалды. Күн найза бойы көтерілгенде басталған бомбалау күні бойы бас көтертпеді. Қас қарая сиректей бастады. Зыр жүгіріп жаралы адамдарға көмектесіп жүрген дәрігерлер.

	Ақылбай орнынан тұрып, штабқа қарай келе жатты. Қорадағы жертөледен шыққан Толя:

	– Амансыз ба? – деп Ақылбайдың оң қолынан ұстай алды.

	– Өзің аманбысың?

	– Көріп тұрсыз ғой. Аман қалдым ғой. Сізді күні бойы көре алмағаныма қатты абыржып қалдым. Сізді жазым болып қалды ма деп қорықтым. Жақсы болды, – деп ентігін баса алмай, екі иығынан дем алып, жымың етіп күліп жіберді. Бұл оның қуанған кездегі үйреншікті әдеті.

	– Осынша несіне састың? Әлде, қорқып кеттің бе?

	– Сізді жазым боп қалды ма деп қорыққаным рас еді.

	– Аман болайық, шырағым, – деп Ақылбай Толяның арқасынан қақты.

	– Жақсы, болды, – деп Толя көңілденіп қалды.

	Баланың бар ақ көңілімен, адал жүрегімен өзіне жаны ашығанына Ақылбай іштей қатты риза болды. Оның бетінен өзінің туған баласындай мейірін төге сүйді. Екеуі штабқа қарай жүрді. Штаб орналасқан үйдің де есік жақ бөксесін жұлып әкетіпті. Таудан құлаған жартастай шұрықшұрық тесілген бөренелер сұлап жерде жатыр. Үйдің алдыңғы жағы кетіліп қалыпты. Бұл жерде де екі адам жараланыпты. Ымырт жабыла бригада үдере көшіп, ормандағы күні бұрын дайындалған жертөлеге орналасты. Темір пешті маздатып жаға бастады. Жертөленің төбесін қырау басқан. Іші жылынған сайын төбеден тамшылап ағып жатқан су. Ақылбай шыдамы кетіп, жаралы жандар орналасқан жертөлеге аяғын ақырын басып кірді. Ол ыңқылдап тағат таба алмай жатқан Әлмайдың жанына келді. Көзіне тоқпақтай ақ шүберек байлапты. Қос қолымен басын ұстап, шыбын жанын қоярға жер таба алмай шыдамсызданып жатыр. Ол Ақылбайды дауысынан танып, оң жақ жамбасына аунап түсіп:

	– Ағатай-ай, көзімнің жазылатын түрі жоқ. Жанымды шығарып барады. Көзіме ине қадалғандай шаншып тұр. Дәрігерлер әлсін-әлсін шүберегін ауыстырып қайта байлағаннан басқа ешқандай көмек жасай алмады. «Біз көз маманы емеспіз, операция жасай алмаймыз», – деді олар. Әлмай талықсып кетті.

	– Мынадай жағдайда операция жасауға да болмас, – деп Ақылбай Әлмайға жаны ашып, күрсініп қозғалмай тұр.

	Бір кезде сәл есін жиған Әлмайға Ақылбай:

	– Сен қапа болма, бір реті келер. Мүмкін, бірер күнде Москвадан самолет келіп қалар... – деп сөзін әрі қарай созбады.

	– Шыдап-ақ жатырмын. Бірақ тезірек операция жасамаса, өміріңе өте қауіпті деп бүгін дәрігердің бірі айтты.

	– Мен қолымнан келетін көмегімді аямаймын, – деп Ақылбай қоштасып шығып кетті.

	Жолдасының қиналып, қатты қысылып жатқанына Ақылбай өз денесіне найза қадалғандай сезінді. Оның көзіне аш бөрідей ұлыған ащы ажал үні елестеді. Налыған, назаланған шерлі дауыс құлағына ызыңдай берді. Көз алдында көлбеңдеген қайдағы бір күдік жүрегін шеңгелдей қысып, аяусыз мытиды. Адам өмірі қысқа ғой. Әрбір тірі адам жарық дүние қызығын қимайды. Ауыр жаралы болған Әлмай да сол өмір ырзығын көру үшін бойындағы бар күшін салып, күресіп жатыр.

	Ақылбай өзі жатқан жертөлеге жақындай бергенде, алдынан Толя шықты. Ол Ақылбайға:

	– Әлмай, қалай, тәуір ме? – деді.

	– Оның халі онша емес. Көздің қарашығында оқ бар көрінеді. Операция жасайтын көз маманы бізде жоқ.

	– Осындағы дәрігерлердің қолынан келмей ме?

	– Келмейді.

	Жаңа ғана күліп-ойнап тұрған Толяның көңілі бұзылып, абыржып тұр.

	Әлмайға жаны ашып, көзіне жас алды.

	– Сен неге жылап тұрсың? Жаралы болған кісіні күнде көріп жүрген жоқсың ба?

	– Көріп жүрмін ғой. Бірақ көмек бере алмай жолдасымызды қолдан өлтіргеніміз жаман ғой.

	– Бас дәрігерді көрдің бе? – деді Ақылбай.

	– Мына бір жертөледегі жеңіл жаралыларды көріп жатыр.

	– Жүр, сонда баралық, – деп екеуі жертөлеге кіріп кетті.

	Бас дәрігер елуден асқан, көгілдір көзді, орта бойлы Кузнецов деген профессор. Ол Ұлы Отан соғысы алдында Москва қаласында үлкен аурухананың бас дәрігері болған. Соғыстың алғашқы күндерінде-ақ әскерге алынған.

	Майдан алапатында жүргенде жау қоршауында қалып, жау қолына түспей, амалын тауып, партизан отрядын іздеген. Өткен қыста осы бригадаға қосылды. Адамгершілігі мол, шебер білгір хирург. Жаралы кісілерге бар жан-тәнімен көмектеседі. Көптеген жаралылар осы кісінің қолынан сауығып, қатарға қосылды. Партизандар Кузнецовтың қолынан Әлмайды емдеу келмейді деп ойлаған жоқ. Ақылбай жаралы жігітті қарап жатқан ол кісінің қасына барып:

	– Сізден Құсановтың хал-жайын білейік деп келген едік. Адам болатын түрі бар ма?

	– Сол көзінде оқ бар. Дымы құрып, әлсіреп тиген оқ көздің қарашығына кіріп тоқтапты. Оны операция жасап алып тастауға бізде аспап жоқ. Көз маманы да емеспін.

	– Қандай амал істеу керек? Соны айтыңызшы.

	– Бұл жерде оған ешқандай амал жоқ. Самолет келгендей болса, оны Москваға жіберу керек.

	– Хал қиын десеңізші, – деп Ақылбай далаға шықты.

	Ақылбай аяғын баяу басып штабқа барды. Әлмайдың жайын Коротченкоға айтты. Ол сұстана тыңдады. Ауруға жаны ашыды. Ойланыптолғанып ұзақ отырды. Бір мезгілде ол Ақылбайға:

	– Бүгін-ертең жаралы адамдарды алып кетуге самолет шақыртқалы отырмыз. Өзің білесің, бізге келетін самолетке екі-ақ кісі сыяды. Кешегі жау самолеттерінің салған ойранынан екі кісі ауыр жараланды. Оларды да жіберу керек.

	– Екі самолет шақыруға болмай ма?

	– Болады. Жіберсе тіпті жақсы болар еді.

	– Шифровка жібергенде, ауыр жаралыларды алып кетіңіздер, оларға ауыр операция жасау қажет деп айтсақ, жіберіп те қалады, – деп Ақылбай қадалған жерден қан алатындай тұрып алды.

	– Жақсы, кешкі Үлкен Жермен байланыс кезінде, жарақаттанған бірнеше кісіні алып кетуді сұрап, екі самолетті қатарынан жіберуді өтінеміз. Оның үстіне дәрі-дәрмек те, оқ-дәрі де тапшы болып жатыр дерміз.

	Коротченконың көне қалғанына Ақылбай қуанып кетті. Кешкі байланыста Үлкен Жермен екі самолетті қатарынан жіберуді сұрап шифровка жіберілді. Ақылбай бұл хабарды Әлмайға айтпақ болып, жаралы адамдар жатқан жертөлеге барды. Әлмай «көзім, көзім» деп шыр айналып, тағат таппай, екі иығынан дем алып жатыр. Ақылбай оның қасына келіп:

	– Халің қалай? – деді.

	– Халімді несіне сұрайсың? Шыбын жаным шықпаған соң, әуресарсаң боп жатырмын да. Бүгінгі түннен қалмаспын. Мен олай-бұлай боп кеткендей болсам, адресім өзіңде бар. Ел-жұртыма, туған-туысқандарыма менің Отан үшін жау қолынан қаза болғанымды хабарларсың, – деп үні әзер шығып сөйлеп жатты.

	Ақылбай оның қасында ұзақ отырды. Оның жүрегі алқымына тығылып, өз денесін қылыш тілгілегендей сезінді. Дәрігер Әлмайға укол жасады. Бір мезгілде ол сау көзін ашып, Ақылбайға кірпік қақпастан ұзақ уақыт қарады. Ол қолын созып, Ақылбайдың қолын ұстап сұлық жатты.

	– Сен әлі отыр екенсің ғой.

	– Шыдай тұр. Сені бірінші келген самолетпен Москваға жіберетін болды.

	– Егер сол күнге жеткендей болсам, менен бақытты адам болмас. Мұндай қиыншылықта, өмір мен өлім арпалысқан кезде көмектескен сені ұмытпаспын. Еліме аман-есен жетсем, бүкіл туған-туысқаныма, сен сияқты мейірімді адал перзентті айтып жүретін болармын, – деп ол тағы да талып кетті.

	– Аурудың жанында ұзақ отыруға болмайды. Ертең тағы келерсіз.

	Қайта беріңіз,— деді кезекші дәрігердің бірі.

	Аспанды көмкерген сұр тұман жерге жабысып жатып алды. Екі тәулік бойы самолет қабылдауға болмады. Үшінші күн дегенде тұманның қабырғасы сөгілді, бірте-бірте сейіліп, күн ашыла бастады. Күннің екінші жартысында аспан шайдай ашылды. Түнгі сағат он бірде самолет келеді деген хабар да жетті. Әлмайдың сырқаты ауырлай түсті. Иегінің еті қашып, жағы семіп, беті солып, жүдеген денесінің сүйегі ырсиып-ырсиып қалған. Алдағы үміт көңіліне қуаныш ұшқынын әкелгендей, көңілі жадырағандай болды. Самолетке асқар таудай сенім артты. Тәнін тілгілеген қауіп-қасірет иненің жасуындай болса да серпілгендей сезінді. Сәл көзін ашып, күңгірт дауыспен:

	– Самолет бүгін кешке келеді дедің бе? – деді.

	– Иә, – деді Ақылбай.

	– Менің де келешекте өмір сүретін несібем бар шығар. Көзіме қадалған оқ, бүкіл денемді солқылдатып барады. Неше күннен бері өліммен алысып жатырмын. Мүмкін, келешекте көретін қызығым бар шығар, – деп Әлмай әзер қозғалып, жүресінен отырды.

	Бұдан әрі сөйлеуге оның мысы құрып, шамасы келмеді. Ақылбай Әлмайдың шыдамдылығына сүйсінді. Өмірден күдер үзбеді. Қаншама ауырып жатса да халқына деген сүйіспеншілігі, ыстық сезімі суымады. Ақылбай оны аяды. Жаны ашыды. Ол іштей күңіренді. Жаралы жандарды көргенде, оның құр сүлдері қалғандай болады. «Сабыр түбі сары алтын» деп қазақ халқы айтқандай, келешектен үміттенді. Жаңа бір айшық бұлдырап көрінгендей болды.

	Ымырт жабылды. Орманды қою қараңғылық нық басты. Көп ұзамайақ аспан өңірінде күмістей жарқ-жұрқ етіп, күлімдеген жұлдыздар пайда бола бастады. Толған ай ашық аспанды жамбастай жүзіп келеді. Орман ішіне ала-көлеңкелене жарық түсті. Самолет қонатын алаң жиырма шақырымдай жерде. Партизандар самолет қонатын алаңға барды.

	– Қалайсың, арба соғып тастаған жоқ па? – деп сұрады Ақылбай.

	– Соғуын соқты. Жаныма қатты батса да шыдап бақтым. Шығайын деген алдағы күн маған дем берген болар. Аманшылықпен жеңіс күніне жетсеңіз Көкшетауға келіңіз. Еншалла, аман-есен соғысты бітіресіз. Бірге тойлайық. Ол жерде Әлмай деген інім бар деп жүргейсіз. Сіздің маған істеген жақсылығыңызды да, сезімге толы ақылыңызды да мен өмір бойы ұмытпаймын.

	– Сен бүгін түні аманшылық болса Москваға жетесің. Ертең-ақ ол жердегі дәрігерлер операция жасап, көзіңе қадалған оқты алып тастайды. Тез айығып кетесің. Сен үшін бүгіннен бастап соғыс бітті дей бер. Еліңе тәуір боп қайтасың. Менің үйімнің адресі сенде бар. Үйге жазған хатымды почтаға салдырып жіберерсің. Аман болайық. Соғыс жеңіспен біткен соң Алматыда да, Көкшетауда да кездесуге жазсын..

	Олардың әңгімесін желсіз тынық түнді қақ жарып, алаңды айнала ұшқан самолеттің гүрілдеген даусы бұзды. Жұрт аспанға көз тікті. Бірінен соң бірі құйылып, қалықтап келе жатқан екі самолет қонып жатты. Арнайы әкелінген тең-тең жүктер тез түсірілді. Зембілде жатқан жаралы жандарды самолетке отырғызып, жауынгер достарымен қоштасты. Кетер алдында ең соңғы күшін жинап, Әлмай «Қош болыңдар» деп үлкен жерге кете барды. Самолет есігі жабылды. Зыр-зыр етіп орнынан қозғалған самолеттер лезде аспан өңіріне еніп, солтүстік жаққа бет түзеді. Ертеңінде самолеттің екеуі де өз базаларына аман жеткені жөнінде хабар келді.

	Күн найза бойы көтерілген мезгіл. Аспанда шөкімдей де бұлт жоқ.

	Таңертеңгі асын жаңа ғана ішкен Ақылбайды Коротченко шақырып:

	– Сен қасыңа екі-үш адам алып, Сещинск аэробазасын барлап келесің, – деді.

	– Бүгін жүріп кетелік пе?

	– Осы қазір. Қасыңа Михаил, Әбдіғали, Толя үшеуін алсаң болғаны.

	– Тапсырмаңызды орындауға рұқсат етіңіз, – деді Ақылбай.

	– Жолдарың болсын.

	Ақылбай қасына Миша мен Толикті, Әбдіғалиды ертіп, Сещинск аэробазасының күнбатысындағы Будвинец деревнясына жүріп кетті. Түс болған мезгіл. Орман арасындағы жыландай ирелеңдеген соқпақпен асықпай аяңдап келе жатты. Алдарынан қараңдаған белгісіз жандар көрінді. Ақылбай жолдан шығып, қалың тоғайға кірді де дүрбімен алдын шолды. Белгісіз топ бұларды байқамады. Көлбең-көлбең етіп, ерсілі-қарсылы жүре берді. Ақылбай ағаш тасасында тұрып, алдын барлай түсті. Алты-жеті адамның ортасында бір әйел тұр. Ақылбайлар үшін бұл адамдар жұмбақ көрінді. Олар қалың тоғайдың ішімен алдағы топқа жақындай берді. Әлсін-әлсін тоқтап, олардың әңгімесіне құлақ салды. Орталарындағы әйелден партизандардың паролін сұрап, әурелеп жатты. Ол отряд аралық ескі парольді қайталай берді. Пароль әлдеқашан өзгеріп кеткен болатын. Бұл топтың партизандар екеніне Ақылбайлардың көзі жетті. Қастарына жетіп барды. Олар абыржып сасып қалды. Ортасындағы әйел бұрын бірнеше рет кездескен Сещинск аэробазасындағы барлаушы Люся Сенчилина екенін Ақылбай бірден таныды. Ақылбай тобының іздеп келе жатқан адамы осы қыз. Келісілген мерзімнен Ақылбайлар жарты сағаттай уақыт кешігіп қалған. Люсяның басында ақ орамал, үстінде жеңіл шолақ пальто, аяғында ұзын қонышты саптама етік. Қоршап тұрған топтың ішіндегі орта бойлы, сары жігіт:

	– Біз – «Арбуз», – деп отряд аралық жаңа парольды айтты. Ақылбай олардан қосымша парольді сұрады.

	– «Сатып аламыз», – деп сары жігіт жауап қайырды.

	– Қай отрядтың адамысыңдар? – деді Ақылбай.

	– Лазо атындағы бригададан, – деп жауап берді.

	– Олай болса бұл қыз біздің адам.

	– Отряд аралық парольды білмейді. Фашистердің шпионы шығар деп ойлап едік, – деді сары жігіт.

	Люся кез келген адамға шынын айтпайды. Жазалау отряды келгеннен бері олар Люсяға жолыға алмай, байланыс үзіліп қалған. Сондықтан да ол байғұс жаңа парольді білмейді. Ақылбайлар Люсяның арбасына ағаш тиеп берді. Люсяны жеке шығарып, аэробазадағы жаңалықты сұрады.

	– Аня Морозова кейінгі кезде аэробазаның ақша бөлімінде қызмет істейтін чех жігіті Ванделин Робличкамен байланысқан, – деді Люся. – Ол өз еркімен фашистерге қарсы жұмыс істеймін деп бізге уәде берген. Мына бір қағазды сол жіберді, Ол аэродромның жоспарын қағаз бетіне түсіру үшін бірнеше күн еңбектенді. Кейінгі кезде, гестапо тыңшыларының санын көбейткен. Олар қарап жатқан жоқ.

	– Ванделин сенімді адам ба?

	– Ол өте сенімді кісі.

	– Әнеукүні өзің айтқан Ян Маньковский көмектесе алды ма?

	– Ян жас болса да жаудың ойлағанын айтпай-ақ ішіне тоқып отыратын шебер жігіт. Аэробазадағы жаңалықтарды білуге көп көмегін тигізіп жүр. Оған сенуге болады.

	– Сені Ян Маньковскиймен өте жақын деп естідік. Рас па?

	– Рас, ол кісімен танысқаным, жұмыс бабымен байланысты болды. Төрт-бес поляк жігіті біздің үйдің жанындағы ағаш үйде тұрады. Күн сайын біздің үйдің жанынан өтіп, менімен жылы жүзбен амандасып жүрді. Кеш батса, есік алдына шығып, өздері әлденені әңгімелеп отыратын болды. Оның бәрін біз байқап жүрдік. Бізді басқарып жүрген Аня Морозова бір күні: «Сен поляктармен таныс. Сөз тартып байқа. Бізге көмектесулері мүмкін», – деді. Күн сайын, олардың есігінің алдындағы құдықтан су алып жүрдім. Бір күні Ян менің қасыма келіп, екі шелек суды көтерісіп біздің үйге әкелді. Үйге кіріңіз деп едім, жасқанды ма, кірмеді. «Сен бізге кел. Билейік, әңгімелесейік», – деп жабысып болмады. Менің іздегенім сол болатын. Шелекті үйге кіргіздім де Янмен бірге кеттім. Барсақ, қалған поляк жігіттері де менің келгеніме қуанып қалды. «Ян бұл қызды ертіп әкелмей қоймайды дегенім рас болды», – деп поляк жігіттерінің бірі қалжыңдап жатты. Олар музыка қойды. Биледік. Өлең айттық. Әңгімелестік. Ол кеште мен үйге ерте қайттым. Осыдан кейін Ян біздің үйге жиі-жиі келетін болды. Екеуміздің жолығуымыз жиіледі...

	– Оны қалай барлаушылар қатарына тарттыңдар?

	– Алғашында болымсыз дүниелерді сұрап жүрдік. Кейін әскери мәні бар кейбір мәселелерді білетін болдық. Артынан Аня Морозова:

	«Сендердің Отандарыңды да фашистер жаулап алды. Олар біздің ортақ жауымыз», – дегенде, Ян: «Біз өзіміз де сіздерге жақындасып көмектеселік деп жүргенбіз. Ойымызды ашық айтуға қорықтық. Бірақ сіздердің совет барлаушылары екендеріңізді бізден сұраған мәліметтеріңізден сезіп қалдық», – деді. Ол барлық поляк жігіттерінің атынан біздің пайдамызға жұмыс істеуге сөз берді.

	– Поляк жігіттері қай жерде жұмыс істейді?

	– Олар самолеттерге бомба тиейді. Одан басқа әртүрлі қара жұмыс істейді.

	– Сенімді адамдар ма?

	– Сенімді адамдар. Олардың көмегінсіз біз өз бетімізбен аэробазаның жоспарын біле алмаған болар едік.

	– Сен менің алғашқы бір сұрауыма жауап бермедің.

	– Ол қандай сұрау?

	– Ян мен сенің араңдағы қарым-қатынасты сұрап тұрмын.

	– Шынымды айтсам, біз үйленетін түріміз бар. Бірақ сіздерден рұқсатсыз Янға сөз бергенім жоқ. Екеуміз бірімізді біріміз жақсы көріп кеттік.

	– Сенің әңгімеңнің бәрін Аня Морозова Аркадийге айтқан көрінеді. Дәл қазіргі кезде, сенің Янға күйеуге шығуыңды Коротченко да мақұлдады. Осыны саған ашық айт деді.

	– Менің күткенім де осы еді. Сіздерден жауап күтіп жүрген едім, – деп күлімдеп, қуанып кетті.

	Қыздың өне бойын адуын күш билегендей ширыға түсті. Оның Янға деген көңіліндегі ыстық лебізі аласұрып, жаңара, асқақтай түскендей болды. Ақылбай іштей: «Бұл екеуі шын ғашық екен» – деген қорытынды жасады. Ол ойын Люсяға сездірмеді. Екеуі шын, адал көңілдерімен қосылатын болса, партизандарға тиетін көмегі бұрынғыдан да мол болады.

	– Сенің кететін мезгілің болды. Көп аялдауға болмайды. Біреу-міреу бізбен кездескеніңді байқап қалса, сезік туғызады, – деп партизандар Люсямен қоштасып жүріп кетті.

	Люсяның берген хабары Үлкен жерге сол күні түнде келген самолетпен жіберілді. Екінші күні күн ашық болды. Кеш батып қас қарайған мезгіл. Жау самолеттері кезекті операцияға кетіп үлгерген жоқ. Жаңа ғана бомбаларын тиеп, ұшуға дайындалып жатқан. Бір топ совет самолеті орман жақ жиектен жер бауырлап, төмен ұшып шықты да, аэробазаның апыр-топырын шығарды. Көптеген жау самолеттері апатқа ұшырады. Ұшқыштардың да біразы қаза тапты, жараланды. Жаудың бірнеше истребитель самолеттері базадан ұшып шығып, совет бомбардировщиктерін қорғап жүрген истребительдермен айқаса түсті. Аспанда айқасып жатқан екі жақтың самолеттері. Бомбаларын тастап болған совет самолеттері солтүстікке қарай шегіне алысып, көзден ғайып болды. Майдан шебіне баратын жау самолеттері ол күні ұшпады.

	Екі күн бойы аэробаза жұмыс істемеді. Самолет ұшып-қонатын жол істен шыққан еді, соны жөндеуге тура келді. Аман қалған самолеттерді қосымша аэродромдарға апаруға мәжбүр болды. Аэробазаны оннан астам «массерлер», «фоккерлер» аспанда айнала ұшып күзететін болды. Бірақ көп ұзамай совет самолеттері жаудың қосымша аэродромын да бомбалап кетті. Аэродромды әлсін-әлсін бомбалай берген соң, жау оны көзден жасырудың амалын ойластыра бастады. Поляк жігіттеріне, самолеттерді жасыратын аңғарларының шатырын жаңа отырғызылған жас қарағайдың өңіне, самолет ұшып-қонатын жолды көкорай шалғынның түсіне ұқсатып көгілдір бояумен боятты. Екі шетіне жас қарағай мен қайың орнаттырды. Қақ ортасына иреңдеп жатқан жолдың ізін түсіртті. Әртүрлі белгілерді де, барлық цифрларды да сырлатты. Аэробазадағы үйлердің, сарайлардың төбесін сырлатты. Аэробазаның бастығы Дюба Сеща селосының жиегіне жақын ағатын өзеннің арнасын өзгерту жөнінде бұйрық беріпті деген қауесет тарады. Қосымша аэродромнан қайтқан самолеттерді әр жерге шашыратып, сирек қоятын болды. Олардың шатырына көгілдір жапырақты ағаш бұтақтарын орнатты. Рославльден, Брянскіден мыңнан астам тұтқынға түскен совет азаматтарын алып келді. Оларға офицерлер мен солдаттар жататын жөртеле қаздырды.

	Бірақ дұшпанның бұл айласы іске аспай қалды. Совет самолеттері бомбалайтын болды. Бұршақтай жауған бомбалар жаудың ең қажетті деген жерлерін қиратты. Поляктар фашистердің шығыны, аэробазадағы өзгерістер жөнінде Люсяға хабарлап тұрды.

	Аэробаза командирі полковник Дюба Сергеевка деревнясындағы мектеп, балалар бақшасы үйлеріне ұшқыштар түнеп шығатын «санаторий» ұйымдастырды. Оларды автобуспен таситын болды. Дюбаның бұл қылығы да барлаушылардың көзінен таса қалмады. Партизандар түн қараңғылығын жамылып, Дюбаның «санаторийына» шабуыл жасап, көптеген тәжірибелі ұшқыштарын жойды. Ертеңінде деревняға бірдебір жанды жібермей, қаза болған ұшқыштардың денесін қалайы табытқа салып Берлинге жіберетін болды.

	Аня Морозова соғыс басталар алдында пединститут бітіріп, Сеща поселкесіндегі орта мектепке мұғалім болып келген. Өзі осы жерде туып-өскен. Аз уақыттың ішінде деревня тұрғындарының, оқушылардың, мұғалім коллективінің арасында беделге ие болды. Гитлершілер Сещаны басып алар алдында аудандық партия комитеті осы жерге арнайы қалдырған болатын. Ол аэробазадағы барлаушылардын, ұйымдастырушысы, ұйтқысы болды.

	Аэродромды фашистер жаулап алысымен ол жау солдаттарының киімін, төсек орнын жуатын болып қызметке орналасты. Көп ұзамай Люся Сенчилина, тағы басқа бірнеше орыс қыздары да сол жерге орналасты. Оларға еңбек ақыға күніне екі жүз грамм қара нан берді. Бұлардың бәрі де жұмысты жанын аямай істейтін болды. Сөйтіп, жау адамдарының сеніміне кірді. Бір күні жұмысынан босаған Венделин Робличка Аня Морозованың үйіне қыдырып келді. Оның бейуақытта шақырмай, ескертпей өз бетімен келгеніне Аня бір жағынан қуанды, екінші жағынан сезіктене қарады. Ұзаққа созылған әңгіменің соңында Аня:

	– Сіз бізге жақсы қызмет істедіңіз. Аэробазаның жоспарын бергеніңізге рақмет. Бірақ өз қолыңызбен жазып, совет барлаушыларына таза қызмет істеймін, құпия сырды ешбір жанға білдірмеймін деп, қолыңызды қойып берсеңіз.

	– Жоқ, мен ешқандай қолхат бермеймін, бірақ совет барлаушыларына адал қызмет етемін. Өйткені мен бала кезімнен фашистердің қолынан талай азап шеккенмін. Бір кезде, біздің елімізді жаулап алған соң, мені соттатып та жібере жаздаған.

	– Біздің заңымыз бойынша қолхат беруге міндеттісіз.

	– Менің елімде қалған тоғыз інім, карындасым бар. Ертең менің қолхатым гестапоның қолына тисе, олардың бәрінің өміріне қауіп туады. Қолхатсыз-ақ сіздерге адал қызмет етемін.

	– Уәдең, уәде ме?

	– Уәде, – деп Робличка Анямен қоштасып шығып кетті.





VII




	Сталинград түбіндегі совет әскерлерінің жеңісі туралы хабар Клетня орманындағы партизан бригадаларына да жетті.

	Немістер февральдың төртінен алтысына дейін Сещадағы екі кинотеатрды үш күнге жапты. Геббельстің бұйрығы бойынша барлық жерде үш күн қаралы күн деп жарияланыпты. Берлин радиосы үзбей қаралы марш беретін болды. Волгадағы шайқастың жаңғырығы Сещадағы аэробазаның да астан-кестеңін шығарды. Полковник Дюба және басқа офицерлер өздеріне берілетін тамақ мөлшерін кемітті.

	Екінші бронетанкі армиясының әскерлері Клетня орманындағы партизандарды жоюға дайындалды. «Орлық» деп аталатын армия бөлімінің қолбасшысы фельдмаршал фон Клюге, 2-танкі армиясының қолбасшысы генерал-полковник Рудольф Шмиттен Клетня орманындағы партизандарды жою жөнінде бірнеше рет радоиограмма арқылы, талап еткен. Партизан бригадалары жаудың стратегиялық маңызы үлкен бірнеше темір жол станцияларын, тағы да толып жатқан басқа объектілерін жойып жіберген. Партизандар қимылы күшейе түсуімен байланысты генерал-полковник Рудольф Шмит өз армиясына қосымша әскер, оның үстіне власовшылардың бірнеше бөлімдерін сұрап алған болатын. Полиция бөлімдері де жазалау отрядына көмектесетін болды.

	Қалың түскен қар белуардан келеді. Қақаған аяз бет қаратпайды. Партизан бригадалары да, жазалау экспедициясын қарсы алуға сақадай сайланып дайындалды. Шмит «Клетня» деп аталған операцияны бастау жөнінде 16 декабрьде бұйрық берді. Клетня орманын темір құрсауға алу үшін жау әскерлері әр жердегі темір жол станцияларынан батальонбатальон боп төгіліп жатты. Партизандарды айнала қоршап алған жазалаушылар тоқтаусыз шабуыл жасады.

	Авиацияның, танктердің, зеңбіректердің көмегімен жазалаушы әскер бөлімдері партизандарды қысқы жертөлені тастап кетуге мәжбүр етті. Партизандар азық-түлік базасынан айрылды. Бет қаратпайтын аязда, аш адамдар жау отрядтарымен күні-түні айқасуына тура келді. Ұзақ уақыт от жағуға болмады. Маңайдағы деревняларды жау өртеп жіберді. Паналайтын жер қалмады. Толассыз соғыс тоқтамады. Екі ай бойына созылған жазалау операциясының қорытындысында, неміс қолбасшылары Клетня орманындағы партизандар түгелімен жойылды деп хабарлады. Ол кезде партизандар бір түнде жау қоршауын бұзып, солтүстік орманға бет алған. Бетіңді темірдей жалап тұрған қаңтардың аязы. Жаздың жылы күнінде әр жерде дайындалып қойылған жертөлелерді жазалаушылар бұзып кеткен. Тізе бүгіп жылынатын жер жоқ. Ұзаққа созылған тартыстан, аш адамдардың ілгері басқан аяқтары кейін кетіп, әзер ілбіп келеді. Жаралы болған адамдарды зембілге салып, жаяу көтеріп келеді. Ағаш түбіне отыра кеткің де келеді. Бірақ ұйқы адамның жауы ғой, қалғып кетіп, үсіп қаламыз ба деген оймен онан да сақтанады. Аяқ-қолы үсіп кеткен жандар да болды. Екінші күн дегенде солтүстік орманға шаршап-шалдығып, әзер жетті. Ол жерде де даяр тұрған жылынатын жер жоқ. Күндіз ғана аздап алау жағуға болады. Түн баласында от жалыны алыстан «мен мұндалап» көрініп қалады. Бірі мен бірі иығымен соғысып жүрген жұрт. Әлі құрып, шаршап тұрса да, жүгіріп-жүгіріп алады. Көп күндік соғыс қалжыратып тастағандай. Көптеген жауынгерлер опат болды.

	Жазалаушы әскер кетісімен деревня-деревнядан адамдар партизан отрядына құйыла бастады. Бұл кісілердің бірінің әкесін, енді бірінің бүкіл семьясын фашистер «партизансың» деп атып кеткен кекті жандар. Жаудан кегін алу, туған жерінен жауды тез қуу бұлардың негізгі мақсаты болды. Сөйтіп партизан отрядтарының қатары бұрынғыдан да көбейе түсті.

	Жазалау экспедициясы кезінде Сещадағы астыртын ұйыммен арадағы үзіліп қалған байланысты жалғастыру үшін Ақылбай бастаған бір топ адам түн ортасы кезінде Сещаға жүріп кетті.

	Кесепат күндердің шешілмес түйіні шиеленісе берді. Шыққан күні олар жау құрған тұзаққа түсе жаздады. Қаннен-қаперсіз орман шетімен келе жатты да шағын бір алаңға шыға келді. Бір сәт тоқтап, жан-жағын байқап шықты. Аспан бұлтты еді. Көзге түртсе көрінбейтін қараңғылық еңсені көтертпей тұр. Алаңның екінші бетінде иненің көзіндей от көрінді. Ол біресе жарқ етіп көрінеді де, аяқ астынан сөніп қалғандай болады. Енді бірде алғашқы оттың оң жағынан көрінгендей болады. Түн қараңғысында, шіріген кейбір ағаштың ұнтағы ботаның көзіндей жарқ етіп көрінетіні естерінде бар. Бұл оған ұқсамайды, Ақылбай қасындағыларға сыбырлап:

	– Жатыңдар! Үн шығармаңдар, — деп өзі әлгі шоқтан көз алмай бақылады.

	Алаңның екінші бір жағынан дәл сондай жылтыраған тағы бір шоқ көрінді. Ақылбайдың күдігі күшейді. Біреулердің тартқан темекісінің шоғы екеніне көзі әбден жетті. «Алақандай алаңда кімді тосып жатқан, не қылған жандар болды? Әлде, біздің осы маңға бет алғанымызды сезген жау ма? Сещаға кеткенімізді Коротченкодан басқа бірде-бір жан білген жоқ еді», – деген ой келді оған. Партизандар бір-бірлеп кейін шегінді. Таң атып қалған. Бүкіл денесін балбырата ұйытып ұйқы басты. Орманның екінші бетіне шыққанда, түндегі жерде партизандарға тұзақ құрған жау солдаттары кейін қайтып бара жатқаны көрінді.

	– Байқадыңдар ма, әне бір кетіп бара жатқан жау солдаттарын? Егер біз сақтанбай, түндегі алаңға шыға келсек қой, көзімізді жойып жіберетін еді. Қазақта мақал бар: «Сақтықта – қорлық жоқ» – деген. Халық осындай өмірден алып айтқан ғой, – деді Ақылбай.

	– Темекі отын сен қалай көрдің? – деді Михаил.

	– Маңайдың бәрін байқап жүретін уақытымыз жеткен болар. Жау солай үйретті ғой.

	Партизандар жүріп кетті. Қалың қарағайлы өзекке қарай ойысып, сүрлеу жолмен әр нәрсені әңгімелеп келеді. Бұлт ашылып, күннің көзі шықты. Сәске түс болған мезгіл. Өзектің екінші бетіндегі дөңеске көтерілді.

	– Сеща осы жерден алыс болмауға тиісті, – деп Ақылбай қалтасындағы картаны алып, жіті қарап шықты.

	– Картаңды маған бере тұршы. Мен де қарап шығайын, – деп Михаил картаны алып, үңіле қарап шықты.

	– Не көрдің?

	– Дәл осы жерден алты-жеті шақырымдай жер қалыпты. Бәріміз сау етіп, Сеща поселкесіне бара алмаймыз. Ішімізден бір ғана адамды жібергеніміз жөн болар, – деп Миша үлкен көгілдір көзімен Ақылбайға қарады.

	– Мен де солай ойлап отырмын. Меніңше, қайыр сұрап жүрген мылқау бала боп Толик барғаны жөн. Люсяны ол жақсы таниды. Сен, Толя оны ұмытып қалған жоқсың ба?

	– Ұмытқаным жоқ. Үйінің адресін берсеңіз болды. Тауып аламын, – деп Толя ойланбай-ақ көне кетті.

	– Сен асықпа. Бірден Люсяның үйіне бармайсың. Алдымен қайыр сұрап, бірнеше үйді қыдырып шығасың да, соңынан Люсяның үйіне кіресің. Ол үйден шыққан соң да, бірден кетіп қалмайсың. Тағы да бірнеше үйге барасың. Содан кейін бірден орманға қайтпа, Рославльға қарай жүретін тас жолмен келесің де, үш-төрт шақырым жердегі деревняға бұрыласың. Жарты шақырым жердегі сирек ағашқа кіресің де деревняға бармай тура орманға ораласың. Біз сол жерден сені тосып аламыз, – деп Ақылбай Толяға қарап, сәл үнсіз отырды.

	– Ескі парольді айтамын ба? – деді Толя.

	– Жаңа парольді Люся білмейді. Ескі парольді айтасың. Сен ескі парольді ұмытқан жоқсың ба?

	– Білемін. «Қарбыз сатып аламыз» – деп Толя жаңылмай айтты.

	– Дұрыс, ұмытпапсың. Жаңа парольді білесің бе?

	– Білемін: «Дубровкадан келдім», – деп Толя өзінің парольді білетініне масаттанып жігіттерге қарап күлімсіреді.

	– Олай болса, сен тамақтанып ал да, жүріп кет.

	Ақылбай Толиктің үстіндегі киімін жіті тексеріп шықты. Қалтасын ақтарды. Гестапоның адамдары қалтасынан оқ тауып алғандай болса өзін өзі жауға ұстап бергені. Толиктің үстінде деревня балалары киетін тозығы жеткен кендір көйлек, шалбар-пешпеті жамау-жамау, етек-жеңі жамалған шапан, басында ескі малақай, аяғында жұлығы тесілген етік.

	– Жолың болсын, жүретін мезгілің келді. Кешігіп қаласың, – деп, Ақылбай асықтыра бастады.

	– Кеттім, жолыққанша, қош болыңыздар. Амандықпен кездеселік, – деп, Толя үлкен кісідей, қолын бұлғап, жүріп кетті.

	Байғұс баланың көңілінде шіміркену, жасқанып қорқу нышаны білінбеді. Күлімдеген бойы кете барды. Аузын кере қарыс ашқан аждаһадай зұлым жаудың қақ ортасына кетті.

	Толя кеткелі екі-үш сағаттай уақыт өтті.

	– Толяның келетін мезгілі болып қалды. Келісілген жерге қарай аяңдайық, – деп Ақылбай орнынан тұрды.

	– Әлі ерте емес пе? Ол әлі жетпеген де болар, – деп Әбдіғали көкіректеп, өңмеңдей берді.

	– Сен-ақ шегіншектей береді екенсің, жүр кеттік, – деп Михаил дорбасын арқасына салып, жүре бастады.

	Әбдіғалидың жүрмеске шарасы болмады. Орнынан әзер ұмсына тұрып, жолдастарының соңына ерді. Бұлар ну қарағайлы орман жиегінде Толяны тосумен болды. Дүрбімен көз көретін жердің бәр-бәрін шолып шықты. Қарай-қарай көз талды. Оның кеткеніне төрт сағаттай мезгіл өтті. Қайтатын мезгілі әлдеқашан болды. Қолды болды ма деген ой олардың жүрегіне найзадай қадала берді. Қарындары ашты. Дорбадағы аз-мұз азықтарын жейік десе, қызған темірдей тамақтарынан өтпеді.

	Күн еңкейіп ұясына кіретін мезгіл жақындап қалды. Жұрт онан арман қорқа бастады. Ақылбайдың тұла бойы шымырлап, денесі қызғандай сезінді. Мойнына асынған дүрбісін қолына алып, сирек ағашты көзбен шолып өтті. Қараңдаған екі адам көрінді. Жүрістері тым жедел. Орманға қарай тура келеді. Жалба-жұлба боп, екі езуі екі құлағына жеткенше күліп жүгіре басып келе жатқан Толяны таныды. Сол кезде Ақылбай қуанғанынан:

	– Әне, келе жатыр, – деп дауысын шығара айғайлап жіберді.

	– Дауыстама, маңайда жау тыңшысының біреуі жүріп, естіп қалмасын, – деді Михаил.

	– Толяның амандығын көріп, өз балам келе жатқандай қуанып кеттім. Қасындағы әйелге ұқсайды. Люся өте маңызды мәлімет әкеле жатқан болды, – деп Ақылбай орнынан тұрып, үстіне жабысқан ағаш жапырақтарын оң алақанымен қағып тазалады.

	Толяның қуанышында шек жоқ. Жақындап келді де Ақылбайдың мойнынан құшақтай алды. Бала қашан да бала ғой. Алқа-қотан отырған ағаларының бәрін құшақтап, беттерінен сүйіп шықты. Люся амандықтан соң:

	– Қағазға жазылған хабарды баламен жіберуді қолайсыз көрдім, – деді. – Кім білсін, біреу-міреудің қолына түссе, өте қауіпті. Қазір келген-кеткен кісілердің бәрін тінтетін болды. Балаға сенбедім. Оным да, дұрыс болыпты. Сіздердің байланысқа келетіндеріңізді сезгендей, өзіміздің тыңшы полицайға Будвинецтегі туысқаныма барамын деп рұқсат қағаз жаздырып, дайындалып отырғанымда, мына бала келе қалды. Екі-үш күн бойы Венделин ұшқыштарға арналып, әдейі ашылған асханаға барып жүретін. Неміс ұшқыштары арақ-шарап ішіп алған соң, іштеріндегі барлық сырларын ашқан көрінеді. Сеща аэробазасына алтыншы әуе армиясы келді. Олардың «Орел», «Курск» шайқасына дайындалып жатырмыз, Сталинградтағы және Кавказдағы жеңілісі үшін Курск бағытында шабуыл жасап, өшімізді аламыз деп көпіріп жатқан көрінеді. Сеща аэробазасы жау самолеттеріне толып кетті.

	Люся аэробазаның картасын Ақылбайдың қолына ұстатты.

	Ақылбай картаны қолына алып, қарап отырса, аэродром бөлім дері орналасқан жерлердің бәрі өзгеріп кетіпті. Полковник Дюба самолет тұратын жердің бәрін ауыстырыпты. Зенит зеңбіректері де, бензин сақтайтын базасы да, бомба қоймасы да басқа жерге орналасқан. Люсяға өте қажетті кәліми мәлімет әкелгені үшін рақмет айтты да Ақылбай:

	– Әкелген хабарың өте маңызды екен, саған бұл жерде аялдауға болмайды, енді ізіңше қайта бер, – деді. Ақылбай Толяның бетіне қарап еді, көзі ісіп кетіпті.

	– Көзіңе не болды? – деді жұлып алғандай.

	– Сіздерден шыққан соң, орман жиегімен бір шақырымдай жер жүрдім де, Будвинеціден Сещаға баратын жолға түстім. Бір кезде, артымда келе жатқан арбакеш мені қуып жетті. Қарасам отын әкеле жатқан әйел. «Арбаңызға отыруға бола ма?» – деп, ымдаған едім, «отыр» – деп қолын созып арбасын көрсетті. Менен әр нәрсені сұрамақ болды. Бірақ мен түсінбеген боп отыра бердім. «Ой, байғұс бала, мылқау екенсің ғой. Қазір тілі бар жанның өзі тамақ таба алмай жүргенде, қалай күн көріп жүр екен, поселкеден не алайын деп бара жатыр? Сеща толы мылқау немістер. Олар сау адамның өзін қырып-жойып жатыр», – деп күрсініп қойды. Поселкеге жақындап қалдық. Мен түсіп қалайын деп ымдап едім, қолымен кеудемнен нұқып, «түспе» дегендей сыңай көрсетті. Ол кісі Сеща поселкесінің тұрғыны екен. Қалашықтың қақ ортасына келгенде мені түсіріп кетті.

	Мен арбадан түсе сала дорбамды мойныма іліп алдым да, қайыр сұрап, үйді-үйді қыдырып кете бардым. Ең алғашқы кірген үйім – мен барғанда тамақ ішіп отыр екен. Хал-жайымды түсінген үй иесі қартаң әйел: «Мылқау бала екен. Бұған еш нәрсені түсіндіре алмаспын. Тамақ іздеп жүрген болар» – деп, маған капуста көже құйып, өзі жеп отырған бір жапырақ нанның жартысын берді. Мен тамақ ішіп болған соң, тағы да үйді-үйді қыдырып жүре бердім. Бір кезде Люсяның үйіне келдім. Жаңағы арбасына мінгізіп келген әйел Люсяның шешесі Анна Афанасьевна екен. Ол кісі алдымнан шыға келіп:

	– Байғұс, сен екенсің ғой, – деді.

	– Кім келді? – деп, төргі бөлмеден Люся шыға келгенде қуанып кеттім.

	– Сен Люсяны бір-ақ рет көрдің. Қалай тани кеттің?

	– Мен бір көрген адамымды ұмыта қоймаймын.

	– Шешесінің аты-жөнін қайдан білдің?

	– Люся айтты.

	– Әңгімеңді әрі қарай жалғастыра бер, – деп Ақылбай Толяға қарап, жымиып күлді.

	– Люсямен сау адамдай сөйлесіп кеткенімде Анна Афанасьевна күліп жіберді. «Сен бала қу екенсің. Бағана маған сөйлей білетініңді сездірмедің. Мылқау болдың да қалдың. Мен бейшара сенің алдағаныңа сендім», – деп, аң-таң болды да қалды. Оның дұрыс, әрбіреуге сырыңды аша беруге болмайды дегендей бетіме қарап риза болғандай ілтипат білдірді. Содан кейін мен Люсяға келген жұмысымды айттым. Ол кісі: «Мен өзім де, Будвинеціге баруды сылтау ғып, жүруге жиналып жатқан едім. Басқа әңгімені барған соң айтармын. Сен отырып, тамақ іш. Мен поселкеден үш-төрт шақырым шыққан соң, сені жолда тосайын. Екеуміз бірге шықсақ, көзге түсіп қаламыз да, сезік туғызамыз. Мама, мына баланы тамақтандырыңыз. Жаңа парольді әкелдің бе?» – деді. «Әкелдім», – деп ескі парольді де, жаңасын да айттым.

	– Ол сені таныды ма?

	– Танығанда қандай, бірден мені бас салды. Танығаны сол емес пе, басында, парольді сұрауды да ұмытып кетті. Мен де, айтпадым.

	– Сен көп сөзге айналып, көзіңнің қалай іскенін айтпадың ғой.

	– Мен тамақ ішіп, Люсянің үйінен шықтым да, қайыр сұрап, басқа үйлерді аралап жүргенмін. Люся кетіп қалған болатын. Бір үйден шығып, көшені айнала бергенімде екі неміс жолыға кеткені. Олар мені тоқтатып, бірдеңе сұрады. Мен түсінбедім. Еңгезердей қапсағай денелі неміс шап беріп менің қолымнан ұстай алды. Екіншісі жұдырықпен мені көзден қойып қалды. Сөйтті де дедектетіп сүйрей жөнелді. Мылқау адамдай шыңғырып келемін. Олар немісше бір-біріне әлденені айтып, желкем нен түйіп-түйіп қояды, Екінші бір көшеден өте бергенде, алдымыздан тағы бір неміс кездесті. Жүзі жылы көрінді. Ол неміс орысша білетін боп шықты. Маған сәл қарап тұрды да: «Сен қайдан келе жатқан баласың?» – деп сұрады. Мен оған мылқауларша, қолымды бұлғай бердім. Олар өздіөзі сөйлесті де, маған кете бер дегендей қолын сермеді. Олардан босап шығып, тағы бірер үйге кірдім де, өз бетіммен тартып отырдым.

	– Саған қарсы жолыққан неміс емес, чех Венделин болады. – Болмаса, ана екеуі сені босата қоймайтын еді.

	– Қайдан білейін, әйтеуір, орысша сөйлеп тұрған соң маған жаны ашыған болар деп ойладым.

	– Өлім мен өмір арпалысқан жерде, жол тауып кеткенің ақылдылықтың белгісі. Сен кәдімгі, тәжірибелі барлаушыға айналдың. Ол жауыздардан аман-есен құтылғаның жақсы болған. Әйтпесе, көзіңді жойып жіберуден де тайынбайды.

	Осы жорыққа кетер алдында астыртын Клетня аудандық партия комитетіне партияға кандидаттыққа алу жөнінде Ақылбай арыз беріп кеткен еді. Ол бригадаға оралған күннің ертеңінде аудандық партия комитеті шақырып жатыр деген хабар алды. Күннің көзі көтерілген мезгіл. Партизан лагерінің дәл түбіндегі бұлаққа барып бетін жуды. Таңертеңгі тамағын ішіп, Ақылбай жүріп кетті. Түске таман үшінші Клетня бригадасындағы аудандық партия комитетінің бірінші секретары Семенов жолдасты тауып алды. Толассыз арпалыс оның да жанына батқанға ұқсайды. Иек еті жұқарып, жағы солып, өңі құп-қу боп бозарған Семенов Ақылбайға:

	– Қош келдің, сенің партияға алу жөніндегі арызыңды қарауға шақыртқан едік. Отыра тұр, қазір бюро мүшелері жиналады. Сені көп ұстамаймыз, – деп оны қасына отырғызды.

	Үшінші бригаданың да бұл жерге келіп тоқтағаны бүгін ғана екен. Осы орман жолын жақсы білгендіктен Ақылбай бұларды адаспай тапқан еді. Семенов нұрлы көк көзімен Ақылбайдың өн бойын шолып өтті де:

	– Бізді қалай таптың? Кешегі бір жау отрядымен шайқастан соң кейін шегініп қоныс аударған едік, – деді.

	– Жолда келе жатып, сіздердің барлаушыларыңызға жолықтым. Солар айтты.

	Бюро мүшелері тез жиналды. Мәжілісте бір ғана мәселе екен. Семенов Ақылбайдың арызын оқып шықты. Партияға өтуіне берілген үш адамның рекомендациясымен толық таныстырды. Ол өз өмірбаянын айтты.

	– Сұрауларыңыз бар ма? – деді Семенов.

	Біз бұл жігітті жақсы білеміз. Соғыстың алғашқы күндері парти зан отрядын ұйымдастырушылардың бірі. Жаумен соғыста өжеттілік көрсетіп жүр. Оның үстіне, жуықта ғана жаудың екі эшелонын құлатты. Жазалаушы отрядпен соғыста да жан аямай күресіп, талайын жайратқан, – деп отырғандардың бірі сөйледі.

	Бюро мүшелерінен басқалары да бірнеше сұрау қойды. Сұраулары майдан хабары жөнінде болды. Ол сұрауларға Ақылбай жауап беріп бола бергенде, екі иығынан дем алған біреу келіп:

	– Жау бөлімдері орман жиегіне жақындап қалды, – деп Семеновқа баяндады.

	– Ақылбай Сабырбаевты партияға кандидат болып алынсын дегендерің қол көтеріңдер, – деді Семенов.

	Бюро мүшелері бір ауыздан оны партия мүшелігіне кандидат етіп алу жөнінде қаулы алып, Ақылбайды құттықтады.

	Қызыл билетті қалтасына салып шыққан адамдай сезінген Ақылбай сол күні өз бригадасына қайта оралды.





VIII




	Май айы. Тебіндеп көк шығып қалған кез. Күн шапағы орманды да, дала төсін де қыздырып тұр. Партизандардың арқасы кеңіп, өрісі кеңи бастады.

	1943 жылдың алтыншы-жетінші май күндері совет самолеттері Сеща аэродромына шабуыл жасады, Күнбатыс майданының партизан шта бы бірінші әуе армиясының қолбасшысы генерал-лейтенант Громовқа мынандай хабар жіберді: «Партизандардың мәліметіне қарағанда, алтыншы-жетінші майдағы біздің авиацияның шабуылының нәтижесінде Сеща азродромында жаудың тоғыз самолеті жойылды да, он алты самолеті істен шығарылды. Он жеті зенит зеңбірегі, төрт прожекторы, самолет ұшып-қонатын жолы істен шығарылып, екі жүз солдаты өлді және жараланды».

	Совет елінің әскери – әуе күші июннің сегізінен онына дейін екінші рет Сеща аэродромына шабуыл жасады. Сеща аэродромына 111 совет самолеті шабуылға қатысты. Бұл бірінші әуе армиясының ұшқыштары еді. Самолеттердің көпшілігі жаудың зенит бөлімдері мен истребительдеріне қарсы күресті. Осынша қомақты да күшті шабуылға төтеп бере алмаған жау аэродромда және әуе қақтығысында отыз бес самолетін жоғалтты. Екі күн өтер-өтпесте совет самолеттері тағы да Сеща аэродромына шабуыл жасады. Ұрысқа бұл жолы жүз алпыс совет самолеті қатынасты. Кейінгі шабуылда жау аэродромда 76, әуе шайқасында 14 самолетін жоғалтты.

	Он екінші май күні француз эскадрильясы мен совет ұшқыштары Сеща аэродромына тағы да қырғидай тиді. Француз эскадрильясы «Нормандияның» орыс майданына бірінші рет араласуы болатын. Олар өздерінің алдына қойылған міндетті өте жауапкершілікпен орындап шықты. Жаудың елу шамалы самолетін жоюға көмектесті.

	Бұл шабуыл орыс, чех, поляк барлаушыларының жоспары бойынша болғанын полковник Дюба да, капитан Арвайлер де білген жоқ.

	Партизандар Кричев-Унеча, Кричев-Брянск-Орел темір жолындағы көпірлерді қирата бастады. Жүздеген шақырым темір жол рельстері аспанға ұшты. Майданға бара жатқан әскер және техника тиеген эшелондары қиратылды. Жау тылы екінші майданға айналды. Сондықтан да, Гитлердің бұйрығымен май айында партизандарға қарсы жүз мыңдай әскері бар он бір дивизия, қосымша басқа да жау бөлімдері Сеща, Дубровка, Жуковка сияқты станцияларға құйылып жатты. Неміс әскерінің қимылына власовшылардың бірнеше бөлімдері қатынасатын болды. Олардың алдына қойған мақсаты Клетня орманындағы партизандарды жойып, тылын босату еді. Он тоғызыншы май күні жау әскерлері Клетня орманын темір құрсауға алды. Сеща аэродромындағы самолеттер партизан базаларын бомбалауға кірісті. Танкалар орман жолдарын қапсыра құшақтап, қатаң бақылауға алды. Зеңбіректері қақалып-шашалып, гүрілдей бастады. Майданнан әдейі жіберген генерал партизандарды қысқа мерзімнің ішінде жоямыз деп көкіді. Бірақ жау генералының ойын ертерек білген партизан бригадалары маневр жасап, уақытында тас-түйнектей жиналып, гитлершілерге қарсы бірнеше рет соққы берді. Алдыңғы бөлімдері көптеген апатқа ұшыраған жау шабуылды күшейте түсті. Қоршауды тарылта отырып, партизандарды темір құрсауға алып жою тәсілін қолданды. Бірақ генералдың ол тактикасынан еш нәрсе шықпады. Екінші Клетня бригадасы жаумен ұрыс жүргізе отырып, бір түнде жау қоршауын бұзып шықты, таң біліне бергенде, Ипут өзенінен өтіп, Белоруссия жеріне өтіп кетті. Кейінгі арпалысу кезінде, партизандардан да көптеген шығын болды. Соғыс басталғаннан бері бірге жүрген, соғыстың ыстық-суығын бірге көрген Ақылбай сенімді досы Мишаның апатқа ұшырағанына қатты қайғырды. Жүрегінің қақ жартысын жұлып әкеткендей сезінді.

	Екінші күн дегенде, 2-бригада түнгі қараңғылықты жамылып КричевУнеча темір жолының оңтүстік қапталына шықты. Он шақты шақырым бойы темір жол рельсіне мина қойып, бұзып кетті. Үшінші тәулікте партизандар Краснополье қаласының күнбатысындағы орманға тоқтады. Екі апта өткен соң, Ақылбай бастаған үш адам Клетня орманына баратын болды. Олардың алдына қойылған міндет: жау әскерінің қайда кетіп, қайда тұрғанын білу, Сеща аэродромындағы барлаушылармен байланысу. Бұл жолы да, Ақылбай Толикті тастамай өзімен бірге ала кетті. Бес күн өтіп, алтыншы күні Клетня орманының оңтүстігіне жетті. Сол күні кеш бата орманда жүрген жергілікті адамдарға жолықты. Олар Соловьяновка деревнясының адамдары болып шықты.

	– Жау әскері кетті ме, болмаса, әлі орманды сүзіп жүр ме? – деді Ақылбай сақалы кеудесіне түскен, қасқа маңдайлы шалға.

	– Ой, шырақтарым, несін сұрайсыңдар. Олар жауыз ғой. Бала-шаға, үлкен-кіші демей көп адамды жанған отқа тастап өртеп кетті. Маңайдағы бірде-бір деревня сау қалмады. Өздері осыдан үш күн бұрын бір кеште жоқ болды. Қайда кеткенін білмедік. Екі немерем мен келінімді тірідей отқа тастап, жағып жіберді, – деп шал кемсеңдеп жылап жіберді. Байғұстың көзінен жас та шықпайды.

	– Өздеріңіз қалай аман қалдыңыздар?

	– Олардың орнына бізді жақса да болатын еді. Асарымызды асадық, жасарымызды жасадық. Екі немерем жас кетті-ау. Біз Ипут өзенінің арғы бетіндегі деревняда тұратын қызымызға кетіп қалған едік. Қайтып келсек мынандай алапатқа ұшырадық.

	– Мүмкін немерелеріңіз бен келініңіз тірі шығар. Оларды жағып жібергенін қайдан білдіңіздер?

	– Аман қалған жергілікті адамдар айтты.

	– Жау әскерінің кетіп қалғанын қайдан білдіңіздер?

	– Біз деревнядан жаңа ғана шықтық. Деревняда жылап-сықтаған адам.

	Көрген адамдар айтты.

	– Өздеріңіз күн батқанда қайда бара жатырсыздар?

	– Әй, шырақтарым-ай, сендер де, сұрамайтынды сұрайды екенсіңдер. Кешеден бері нәр татқан жоқпыз. Ашпыз. Деревнядағы азын-аулақ азықтүлікті жау солдаттары алып кетіпті. Түн қатып қызымызға қайтып баруға кетіп барамыз.

	– Жолдарыңыз болсын, – деп партизандар Соловьяновка деревнясына бет алды.

	Өртенген үйлердің орны әлі бықсып жанып жатыр. Жанған үйлердің орнына зарлаған адам. Орман да, аспан да тұнжырап тұр. Желсіз аспанда жер бауырлай ұшқан ащы түтін батып бара жатқан күннің көзін көлеңкелеп торлап алған. Көше бойындағы ағаштарды жалын шарпып, көлбеңдеген жапырақтары бүрісіп-бүрісіп қалған. Табиғат-екеш, табиғат та демін ішіне тартып, сүмірейіп, жылап тұрғанға ұқсайды. Ақылбай іштей: «Сұмырай келсе, су құриды» деген қазақ мақалы осындайдан шығарып айтылғанау», – деп ойлады. Бұлар деревняның орта тұсында топталып тұрған адамдарға келді. Бәрі үрейлі. Партизандардың өзінен зым-зия боп, қашып кете жаздады. Өз адамдарыңызбыз деп әзер тоқтатты. Өңдері қуарып, құр сүлдесі қалған жандар. Жылай-жылай көздері қанталап, домбығып кеткен. Ішіндегі жап-жас қыздың шашы ағарып кетіпті. Бет әлпеттері өрт өшірген адамдай қара ала-торы ала.

	– Жөн сұрасайық, – деді Ақылбай.

	– Біз сіздерді танып тұрмыз, – деді мосқалдау келген әйел.

	– Біздер де сіздерді шырамытамыз.

	– Шырамытқаны несі, сіз біздің деревняға талай келген едіңіз ғой, – деді ақ шашты қыз.

	– Сені даусыңнан ғана таныдым. Болмаса, өңіңнен танып алуға болмайды.

	– Фашистер менің шешемді көз алдымда жанып жатқан отқа лақтырып жіберді. Шырқыраған дауысын естігенімде, жанымды қоярға жер таба алмадым. Мен де, шешеммен бірге отқа түсейін деп, жұлқынып көріп едім, жауыздар қапсыра құшақтап жібермеді. Мен жалғыз қалдым. Ендігі жерде сіздерге еріп, қолыма қару алып, шешемнің өшін аламын, – деп қыз екі көзден сорғалап аққан жасын көйлегінің жеңімен сүртті.

	– Шашыңның ағарып кеткені шешеңнің күйігі-ау, – деді Ақылбай қызға.

	– Бір күннің ішінде осындай болды. Ішімді өртеген қайғы, кек, оттай жанған денем қасіретке толды.

	– Жау қашан кетті?

	– Екі күн болды. Үдере қашқандай тып-типыл болды ғой.

	– Жау қолынан өзің қалай аман қалдың?

	– Түн ортасы кезінде, байқасам, күзетте тұрған солдат ұйықтап кетіпті. Дәл сол кезде, мына орманға кіріп, қаша бердім. Бірнеше күн бойы бесалты кісі өзіміз білетін қалың орманның адам жүрмейтін жыңғыл жерінде тығылып жаттық, – деді қыз.

	Деревня толы қайғы-қасірет шеккен жан. Көндей сірі көңілінің көбесін қақыратып сөккен кемпір-шалдар мен әйелдердің зарлап жылағанын естігенде, төбе құйқаңды шымырлатады. Көз алдарында ең жақын адамдарын жоғалтқан жандардың жан азабын көріп, сарнаған үніне шыдап тұру қиын-ақ. Көңілдеріндегі шырағы өшкендей сезінген жұрт қара көмір боп, орны ғана қалған үйлерінің жанында отыр. Дәл осы отырыстарының фашистерден ешқандай жақсылық күтпегендері, қиналып ой түйгендері көрініп-ақ тұр. Кеуде толы ызалы кек. Төрт партизан шеткі бір үйдің орнына келсе, төрт-бес әйел көшеде сұлап жатқан қарағайдың жанында отыр екен. Партизандарды көріп байғұстар, орындарынан тұрып, өлгендері тірілгендей қуанды. Ішіндегі кексе әйел:

	– Әлгі, жауыздар сендердің бәріңді қырып тастадық деп даурығып жүр еді. Аман қалдыңдар ма?

	– Міне, көріп тұрсыздар ғой. Аманбыз.

	– Сендердің аман екендеріңді көріп тұрмыз, Басқаларың қайда?

	– Бәрі де аман-есен. Соғыс, әрине, шығынсыз болмайды. Бірнеше адамымыз апатқа ұшырады. Қалғандарымыз түгел Ипут өзенінен өтіп кеткенбіз.

	– Өлген адам өлді, қайтып келмейді. Енді қалғандарыңыз аман болсын.

	– Сіздерге де соны тілейміз. Қиян-кескі ұрыстан кейін жау қоршауын жарып шығып, басқа орманға кеткенбіз.

	– Оларың жақсы болған. Сендердің қарындарың ашып жүргенін білеміз. Өзімізге деген аз-мұз азығымыз бар. Бөлісіп жейік, – деп әлгі әйел дорбасындағы бір-екі тілім нанын ұсынды.

	– Жоқ, өздеріңіз мынандай қайғылы жағдайда отырғанда, жемейміз, «жүргенге жөргем ілінеді» дегендей, біз ілгері қарай кетіп барамыз. Алдымызда тағы да ел бар, – деді Ақылбай.

	– Мені ала кетіңдер, – деп әлгі ақ шашты қыз қалмайтын нышан білдірді.

	– Біз бес-алты күнде осы жерге қайта ораламыз. Сонда сені ала кетеміз, – деп уәделесті.

	– Оған дейін тосайын. Бірақ алдап кетпеңдер.

	– Алдамаймыз.

	Жазалаушылар Каменец деревнясын да өртеп кетіпті. Деревняда бірде-бір жан жоқ. Құлаққа ұрған танадай тыныштық. Тұрғындарды аждаһадай жайпап кеткен сияқты. Көшенің аяғына шыға бергенде құйрығын бұлғаңдатып, жалғыз қара күшік қыңсылап, партизандардың қасына жетіп келді. Ол байғұс та иесінен айрылып, әбден ашыққанға ұқсайды. Адамның аяғына оралып жүргізбейді. Күшікті көрген Толяның көзі жайнап кетті. Өз аяғын әзер алып келе жатқан ол күшікті қолына алып, бетіне жабыстыра құшақтап, жіберетін түрі жоқ. – «Өзіміз тамақ таба алмай жүргенде ол күшікті қайтесің, қоя бер», – дегенге көнбей:

	– Бұл да, мен сияқты бала ғой. Соғыс мұны да шарпыған екен. Иен қалған деревняда аштан өліп қалады, – деді Толя.

	– Алсаң алып жүр. Бірақ, жолдағы деревнялардың бірінде тастап кетерміз, – деді Ақылбай.

	Партизан өмірінің қыры мен сыры мол болады. Бірде аш, бірде тоқ. Үстіндегі киім-кешегі жыртылып, жалаңаш-жалпы қалатын күндері де кездесе береді. Бұлардың нәр татпағанына екі тәулік. Аш кісі сүйретіліп аяғын әрең басады. Мойындарына су кеткен адамдай бастары салбырап, ілгері қарай жүре берді. Орман ішінде он шақты әйел тосыннан кездесе кетті. Дәл сол кезде, бәрі де бүкіл ел-жұрты көшіп қастарына келіп қонғандай қуанды. Ақылбай әйелдердің бәрін қырағы көзімен бір шолып өтті. Ішіндегі екі-үш әйел оған таныс адамдай көрінді.

	– Сіз Борковичи деревнясындағы Лена емессіз бе? – деп ол жастау келген сары келіншекке қарай берді.

	– Иә, мен Ленамын. Сізді де мен шырамытып тұрмын, – деп Ақылбайға қарап күлімсірей берді.

	– Қайдан білейін танымай қалдым.

	– Қазір біреуді-біреу танитын заман ба. Үш жеті бойы деревняны тастап, орман ішінде босқын болып жүрміз. Жауыздар кеткелі екі күндей болған көрінеді. Фашистер келе жатыр деген хабар жетісімен әркім, әр жаққа тоз-тоз болып қашқан едік. Кім тірі, кім өлі екенін де білмейміз. Алып шыққан азын-аулақ азық-түлік те азайып қалды.

	– Біздің нәр татпағанымызға екі тәулік болды, – деді Ақылбай.

	– Барымызды бөлісіп ішейік, жүріңдер, – деді мосқалдау әйел. Әйелдер партизандарды өздерінің паналаған қонысына ертіп әкелді.

	Ол жерде де бірталай жан бар екен. Партизандарды көріп олар да қуанып қалды. Олардың бәрі де партизандардың танитын адамдары болып шықты. Мосқалдау әйел орманды бес саусағындай жетік білетін кісі екен. Соғыс басталар алдында осы орманда орманшы боп істеген. Шал-кемпірлерді, қатын-қалашты, бала-шағаны осы жерге паналатқан да сол кісі.

	– Осы жерге күн сайын қоймаға қойған ұн, картобымыз болатын. Екі сиырды ала келгенбіз. Соны қорек етіп, жанымызды сақтап қалдық, – деді әлгі әйел.

	– Сіздер жаман тұрмаған екенсіздер.

	– Көріп отырсыздар, осынша жанға ол не болсын?

	Мына балаларды тезірек тамақтандырыңдар, – деп ол екінші бір әйелге бұйыра сөйлеп жатты.

	Толя аш күшікті қыңсылатып, қойнына тығып алыпты. Ол аш баладай шыңғырып, жанын қоярға жер таба алмай, Толяның қолтығына тығыла береді. Кісі басы бір-бір жапырақ нан, шұңғыл аяққа толтыра құйылған көже әкелді, Толя күшікпен алысып, тамақ ішуге де шамасы келмеді. Ақылбай орманшы әйелге:

	– Мына бір күшікті жолдағы деревнядан алып шыққан еді. Бала емес пе, тастамай қойнына салып әкеле жатыр. Ыдысқа тамақ құйып беруге бола ма? – деді.

	– Өзің ашығып жүргенде бұл күшікті қайтетін едің. Тастап кетпейсің бе? – деп тозығы жеткен қалайы ыдысқа көже құйып, күшіктің алдына қойды.

	– Толя, бері кел, тамағыңды іш.

	– Күшік тамақтанып болған соң, ішермін, – деп қайсарланып отырып алды ол.

	– Әне жерде қазан түбінде көже бар. Өздерің іше беріңдер.

	– Деревняларыңызда фашистер жоқ болар. Қайтпайсыздар ма?

	– Асығатын не бар. Үйіміздің бәрін жауыздар өртеп кетіпті. Ертең бара жатармыз. Майданнан хабар бар ма?

	– Майдан Курск, Орел маңында көрінеді. Жуық арада осы жерге де келіп қалатын болар, – деп Ақылбай қысқа ғана жауап берді.

	– Тезірек келсе екен. Көзіміз ашылар еді. Жұрттың арқасы кеңіп, бейбіт еңбекке кіріседі ғой. Көптеген адам қаза болды. Өздерің көріп жүрсіңдер, үй-күйден жұрдай болдық. Мал дейтін мал да, егін егетін тұқым да жоқ. Бәрін жауыздар алып кетті емес пе? Халықтың бәрі жүдеп-жадап бітті. Күзге дейін біздің әскер келмесе, мына адамдардың бәрі аштан, суықтан қырылып қалатын түрі бар. Өз жеріңде отырып, арам өлген деген сол болады.

	– Ертең-ақ біздің әскерлер бұл жерді босатады. Қол-аяқтарыңыз кеңиді. Жаудан босаған жерлердегі халыққа күншығыстағы одақтас республикалар азық-түлік, мал жіберіп жатқан көрінеді. Сіздерге де жібереді. Азаптың көбіне шыдадыңыздар, азына шыдаңыздар.

	– Сталинградтан, Кавказдан жауды қуып шыққан деп естіген едік.

	Шын ба?

	– Шын. Сталинградта жаудың фельдмаршалы басқарған бүкіл бір армиясын қоршап алып, тұтқынға алған.

	– Мұның жақсы хабар ғой, – деп әңгімеге бар көңілімен құлағын тосып тұрған жұрт бір серпіліп, қуанып қалды.

	– Біздерде радио жоқ. Мылқау кісі сияқтымыз. Көңілімізді көтеріп тастадың ғой. Жолдарың болсын. Аман-есен қайтыңдар. Тағы да бір қауіпті сапарға кетіп бара жатқан боларсыңдар. Жүрістеріңнен байқап тұрмын, – деп орманшы партизандарға бата бергендей, қуаныш сезімін білдірді.

	Партизандар да оларға жақсы тілек тілеп, өз жолымен жүріп кетті. Қара күшік ішіне аз да болса нәр барған соң Толяның соңынан қалмай жүретін болды. Өзі жуас, біресе алға шығып, біресе соңдарынан еріп келе жатты. Орман жым-жырт. Лүп еткен майда самал желдің лебі де білінбейді. Партизандар кең ауқымды орманды алыстан шолып келеді. Алдарынан жер астынан шыға келгендей жалғыз қой көрінді. Көп айлар бойы жалғыз жүріп, тағы боп кеткенге ұқсайды. Маңайына жолатпайды. Жақындай берсең, орғып шытырман қалың тоғайға кіріп, көзден ғайып болады да кетеді. Бір рет жылт етіп көріне бергенде күшіктен үркіп ор қояндай аспанға шапшып, қаша жөнелді. Қарап отырып, иек астына өзі ілінген қойдан айрылып қала жаздадық. Ақылбай Толикке: «Бойың сорайып, дырдай жігіт болып қалдың. Әлі балалығың қалмайды. Күшікте не шаруаң бар еді. Болмаса, жаңағы қойды ұстап алатын едік», – деп ұрысып жүр. Толя – мойнына асынған оптикалық дыбыссыз мылтығын қолына алып:

	– Сіздер осы жерде күшікті ұстай тұрыңыздар. Қойды атып әкелейін.

	Болмаса, ұстататын жануар емес, – деп қой кеткен жаққа көз жіберді.

	– Қалтаңда қой бауыздайтын бәкің бар ма? – деді Әбдіғали.

	– Бар, алдымен атып алайын.

	– Бауыздауды білесің бе?

	– Оған қам жемеңіздер. Үйде жүргенде қой бауыздап үйренгенмін, – деп қойды іздеуге кетті.

	Көп ұзамай Толик қайтып келді.

	– Қойды атып түсірдім. Бауыздап та үлгердім. Біреуіңіз көмектеспесеңіз жалғыз өзім сүйретіп әкеле алмадым, – деді ол.

	– Бұл жерге әкелудің не керегі бар. Жүр сол жерге баралық, – деп бәрі орындарынан қозғалды.

	Қойдың етін жеп, сорпасын ішкен кісілердің көңілі көтеріңкі. Аяқтарын алшысынан басып келе жатты. Баратын меже алыс емес.

	Аэродромда істейтін поляк жігігі кіші Янмен кездесуі керек. Күні бұрынғы келісім бойынша Будвинец деревнясында тұратын Люсяның немере апасы арқылы бұлардың келетін мезгілін, кездесуге тиісті жерін Янға хабарлап қоюға келіскен. Ақылбай бастаған топ Денгубовка деревнясынан өтіп, аралықтағы қалың орманға жете бергенде Люсяны күтпеген жерде кездестірді.

	– Амансыңдар ма? — деп ол жігіттердің мойнынан құшақтап, беттерінен сүйіп, қуаныш сезіммен қарсы алды.

	– Аздаған, шығын бар, қалғанымыз аманбыз. Біздің шыққанымызға да алты-жеті күн болды.

	– Партизандарды жойдық, орманды бандылардан арылттық деп жау радиосы, газеттері шуласып жатыр. Сендерден хабар болмағанға біз қорыққан едік. Басқа бригадалар аман ба?

	– Бәрі де аман. Бізден де, фашистерден де аз шығын болған жоқ. Ян келетіні қайда?

	– Ян мені ілгері жіберіп, өзі орманның жиегінде тосатын болды. Оған алысқа жүруге болмайды. Жүріңіздер, Янға баралық, – деп Люся ілгері қарай жүрді.

	Ян бұларды күтіп тұр екен.

	– Ян, сен бізге аэробазадағы жағдайды, өз халдеріңді қысқаша айт, – деді Ақылбай.

	– Үлкен Ян екеуміз Аркадий Виницкий арқылы магнитті мина алып тұратынбыз. Самолетке бомба тиеген кезде астына сол минаны жапсырып қоятынбыз. Самолеттердің бомбалауға баратын жерінің алыс-жақындығына қарай мөлшерлеп, бір сағат, елу минут шамасында жарылатындай етіп, құлағын бұрап қоямыз. Жаудың бірнеше самолеті аспанда жарылған минаның күшімен апатқа ұшырады. Полковник Дюба зиянкестік Германиядағы бомба шығаратын заводтан болды ма деп, Берлинге шифровка жіберген. Одан қандай жауап алғанынан хабарым жоқ. Жуықта ұшуға дайындалып жатқан үш самолетке мина қойған едік. Ол самолеттерді ойламаған жерде елу минут уақытқа ұшырмай ұстап қалды. Минаның жарылуына он минуттай мезгіл қалғанда самолеттердің ұшуына рұқсат берді. Ол самолеттердің бәрі де аспанға көтеріле беріп, жарылған минадан күл-талқаны шықты. Осыдан кейін гестапо адамдары самолеттердің аспанда жарылған себебі аэродромның өзінде деген қорытынды жасаған көрінеді. Қазір себебін іздеуде. Күнітүні тыңшыларында ұйқы жоқ. Самолет маңындағы кісілерді аңдып жүретін болды. Қатер-қаупі мол болса да, үлкен Ян екеуміз әлі де, бомба тиеп жүрміз.

	– Венделин не істеп жүр?

	– Венделиннің айтуы бойынша, қазір Курск-Орлов бағытында өте ауыр ұрыс жүріп жатқан көрінеді, Гитлершілер ілгері басуға барлық күшін салып жатыпты. Бірақ совет әскерлері гитлершілердің техникасын да, әскерін де қансыратып жатқанға ұқсайды. Күні-түні ұшқан самолеттің де көпшілігі Сещаға қайта оралмай жатыр. Әуедегі күресте совет самолеттері басым көрінеді. Ұшқыштардың арасында өз күшіне сенбеушілік етек алып бара жатыр. Арақ ішіп, мас болған ұшқыштардың «Гитлер капут» дейтіндері де бар. Совет самолеттерінің жау аэродромына шабуылы жиілеп кетті. Жерде тұрған жау самолеттерінің біразын жойып та жіберді.

	– Тағы да қандай хабарың бар?

	– Бізбен байланыс жасап, көмектесіп жүрген бірнеше қыздар мен жігіттерді гестапо ұстап әкетті. Келешекте біздің халіміздың қандай болатыны белгісіз.

	– Сіздердің қайтатын мезгілдеріңіз болды ма деймін?

	– Біздің сіздерге әкелген хабарымыз осы ғана.

	– Сіздерді орман шетіне дейін шығарып салайық, – деп бұлар кіші Ян мен Люсяны шығарып салды.

	Барлаушылар Ян мен Люсядан естіген хабарларын Тимофей Михайлович Коротченкоға баяндау үшін, кідірместен, келген іздерімен кері қайтты.





IX




	Үлкен жерден келген самолет үлкенді-кішілі миналар, қару-жарақ әкелді. Жау Курск маңындағы майданға әскері мен техникасын төгіп жатты. Кричев-Унеча темір жолының стратегиялық маңызы бұрынғыдан да арта түсті. Бүкіл бригада адамдарын жинап Коротченко мәжіліс өткізді. Ол кісі ең алдымен Орталық партизан штабынан арнайы келген бұйрықты оқып шықты. Майдан өңіріне гитлершілер темір жол арқылы жаңа күш төгіп жатқанын, темір жол рельсінің тапшы болғанын, бригада партизандарының алдында тұрған үлкен міндет темір жол рельсін қирату екенін талдап-талдап айтты. Әр батальонның алдына үлкен-үлкен міндет қойды.

	Гитлершілерге деген түйілген кек үдей түсті. Күндіз күлкі, түнде ұйқы бұзылды. Толарсақтан саз кешіп, партизандар жау басып алған жерлердегі темір жол бойына шабуыл жасап, дүрбелең салды. Коротченко басқарған партизан бригадасы түн ортасы кезінде Кричев-Унеча темір жолына мина қойып, бес шақырымдай рельсті бұзды. Гитлершілердің Унечаға қарай баратын жолын қиып тастады. Бұдан бұрын күші басым боп, дәуірлеп тұрған жаудың белі сынуға айналды. Күші әлсірей бастады. Бір түні гитлершілердің үш бірдей эшелоны жер жастанды. Сол күндері жарылған минаның күшімен рельстен шығып, жарға құлаған паровоздың үстіне тайып жығылып жатқан вагондардағы жау әскерлерінің шыңғырғаны көпке дейін партизандардың құлағынан кетпеді. Партизандар «қанға – қан» деп кейін кетті. Бұдан екі ай бұрын екінші бригада осы жолдың бойындағы Белынковичи-Бон станцияларының аралығындағы Беседь өзеніндегі темір жол көпірін бұзған болатын. Осыған байланысты жау поезы 27 тәулік бойы жүруін тоқтатқан еді.

	Темір жолға еселей түскен шабуыл толастамады. Гитлершілер темір жол бойына кейінгі күндері қарауыл қоятынды шығарды. Партизандарға жаудың қарауылы да бөгет бола алмады. Атқыштар бөлімдері үнсіз мылтықпен жар түбінде аңдып жатып, оларды жойып жіберетін болды.

	Түн. Аспанды басқан қара бұлт қоюлана түскен. Жаңбыр шелекпен құйғандай сабалап тұр. Желкеден өткен су жауырынның астына қарай ағып партизандардың тозығы жеткен киімінен өтіп жүргізбей келеді. Етіктің қонышынан құйылған су аяқты құрсаулап қойғандай басқызбайды. Табан тиген жер былқ-былқ еткен қою батпақ. Басқыншылар жақын жердегі станцияға орнатқан жалғыз зеңбіректен темір жолдың екі қапталын ала атқылап жатты. Зәрені ұшырған снаряд ысылдап, гуілдеп кеп, гүрс-гүрс жарыла берді.

	Партизандар кейін шегіне түсіп, зеңбірек снаряды жетпейтін, алшақтау жерге барып темір жолға шабуыл жасады. Бұл жолы күзет болмады. Жапа тармағай рельстің астын қуыстап жағалай тол қойды. Жау зеңбірегінің дүрсіліне жарылған тол мен минаның гүрсілі қосылғанда жер сілкінгендей болады. Темір жолдың он шақты шақырым жердегі рельсі істен шығарылды.

	Ақылбай мен Толя келе жатыр.

	– Сенің жүрісің баяулап барады. Шаршап келе жатқан жоқсың ба? – деп Ақылбай қасында мойны салбырап, төмен қарап келе жатқан Толяға қарады.

	– Екі тәулік бойы ұйқы жоқ. Қалғып келемін, – деді Толик.

	– Басқыншылар біздің бірінші жауымыз болса, ұйқы екінші жауымыз. Ұйқтама. Таң бозарып қалды. Бір жерде дем алатын болармыз, – деп Ақылбай Толикті қолтығынан ұстап демей берді.

	Таң атты. Жауын сіркіреп жауып тұр. Алдыңғы жақта келе жатқан Коротченко жүрісті тоқтатып, шетке сытылып шықты да:

	– Алдымызда бір рота шамасы жау солдаттары кетіп бара жатқан көрінеді. Соларға оңтайлы бір жерден тосқауыл жасалық. Адал жерімізді арам табанымен баспайтын болсын. Оларды жер жастандыратын болайық, – деп екі көзі түлкі көрген бүркіттің көзіндей жайнап кетті.

	– Жаудың кетіп бара жатқанын қалай біле қалды? Бұл маңда еш нәрсе көрініп тұрған жоқ, – деді Толя Ақылбайға мойнын бұрып.

	– Сен байқамаған екенсің. Жаңа алдымыздан жирен атпен ызғытып келе жатқан барлаушылар көрінген. Солар айтқан болар.

	Бригада тас түйін боп жиналды да жау бөлімдерімен айқасуға бет алды. Бұлардың жүрісі айғай шыққанда еселей шабатын бәйге аттай екіленіп, шапшаңдай түсті. Гитлершілер басып өтетін жас қарағайлы орманға барып, олардың жолына тосқауыл қойды. Алдында ауыр жүк тиелген төртбес арба. Нар түйедей шабдар аттарының құйрығы шолақ. Арба соңында шойын байлап қойғандай ауыр етігін әзер көтеріп ілбіп келе жатқан жау солдаттары. Олар партизандарға таяқ тастам жерге келді. Қаннен-қаперсіз аяғын ыңырана басып, ортан белінде жау офицері келеді. Ол қасындағы кісілерге кезек-кезек қарап қайдағы бір әңгіме айтып, күліп келеді. Олар дәл осы жерден партизандардың құрған торын тоспаған. Екі бүйірден тосыннан жауған қардай бораған оқ гитлершілерді жайпап жатты.

	– Аттарды атпаңдар, – деп Коротченко бұйрық берді.

	Басында тосыннан атылған оқтан сескеніңкіреп қалған жау, есін тез жинады. Бытырай жатып, қарсы күш жұмсап, автоматтарынан оқ бората бастады. Ақылбайға таяу жерде мылтығын кезеп, оқ атып жатқан Толя зым-зия боп көзден ғайып болды. Қайда кетіп қалғаны белгісіз. «Бейшара бала, жазым болмаса игі еді», – деп маңайына көз жіберсе, оң жақтағы қалың бұтақты қарағайдың басына шығып жауға қарсы оқ сеуіп жатыр.

	«Төмен түс», – деген Ақылбайдың дауысын даңғаза болған гүріл естіртпеді. Ол еңбектеп барып, қарағай түбіне жатты да:

	– Жазым боласың, түс жерге, – деп бұйырды. Ақылбай сөзін аяқтамай-ақ Толик қарағай басынан ұшып түсті.

	Толиктің үсті-басы қан-қан. Оқ оң қолына тиген. Көйлегінің жеңін жыртып, жараны байлады. Өзі ауыр жараланып жатып Толя Ақылбайға:

	– Байқаңыз, оқ тиіп кетпесін. Әне бір көрініп тұрған жалғыз үйеңкінің түбінде жау снайпері жатыр. Менің мылтығымды алып, байқатпай көздеп атыңызшы, – деді.

	– Сен қозғалмай жат, басыңды көтерме, – деді де, Ақылбай Толяның снайпер мылтығын алып, оң жаққа қарай еңбектеп барды. Толя көрсеткен үйеңкінің түбінен көз алмады. Жау снайпері екінші жақты көздеп атып жатқаны байқалды. Дәл сол мезгілде Ақылбай да көздеп мылтықтың шүріппесін саусағымен басып қалды. Солдаттың қолындағы мылтығы сусып жерге түсті. Өзі сұлық жатып қалды.

	– Толя, – деді Ақылбай, – сені атқан солдаттың жазасын бердім. Оқ басына тиді ме деймін, қылжиып, қозғалмастан жатыр.

	– Өшімді әперген екенсіз. Мені атқан сол. Мен көздей бергенде, ол менен бұрын атып жіберді, – деп Толик талықсып кетті.

	Қиян-кескі ұрыс бітті. Басқыншылардың бірде-бірі құтылып кете алмады. Елу шақты кісі екен. Он шақтысы жараланыпты да, қалғаны жер жастаныпты. Арбаға тиегендері азық-түлік болып шықты.

	Ақылбай Толяны көтеріп әкеп, арбаның үстіне жатқызды. Оқ қолының иыққа жақындаған жеріне тиген де, сүйегін күл-талқан еткен. Оның үстіне қан көп кетті. Ақылбай үн-түнсіз, қаққан қазықтай мелшиіп тұр. Талай-талай қиян-кескі ұрыстан аман алып шыққан Толик, міне ауыр жараланып жатыр. Қиналып жанын қоярға жер таппады. Оған көзі түссеақ ине шаншып алғандай Ақылбайдың жүрегі аузына тығыла береді.

	Талай рет әп жыландай төніп келе жатқан қауіп-қатерден аман келе жатқан Толик қас пен көздің арасында өлім мен өмір арпалысында жатыр. Ақылбайдың ішін жегідей өртеген өкініш бүкіл сүйек-сүйегін сырқыратып барады. Толиктің иығына байлаған ақ шүберектің сыртынан шып-шып аққан қызыл қанды көрген сайын зәресі ұшты. Жүрегі дір-дір ете береді. Ақылбайдың көзі қарауытып, Толиктің жарасын байлап жатқан дәрігерден көз алмай сілейіп тұр. Сәлден соң, белбеуіне қыстырған қалайы құтыны алып, Толиктің аузына жақындатып, су тамызды. Қан көп кетіп, байғұс, шөлдеп жатыр екен. Тағы да су тамыз дегендей сау қолын көтеріп белгі берді. Ақылбай қуанып кетті. Оның аузына тағы да су тамызды. Дәл сол кезде, оң жақта тұрған біреудің:

	– Жаралы болған фашистерді көтеріп жүреміз бе? Найзалап өлтіріп кетуге ұрықсат етіңіз, – деген ашулы, кекке толы ащы дауысы шықты.

	– Жоқ, өлтіруге болмайды. Жау да болса, олар да адам емес пе? Бұлар үшін соғыс бітті. Бұдан былай, олар бізге қарсы қол көтере алмайды. Шақыр дәрігерлерді, олардың да жарасын байласын, – деп Тимофей Михайлович Коротченко әлгі жігітке ала көзімен, алпамсадай үлкен денесімен бұрылып қарады.

	– Жау солдаттарын да алып кетеміз бе? – деді езуін тартып күлген Әбдіғали.

	– Алып кетеміз. Оларды да біздің дәрігерлер емдейді.

	– Біздің біреуміз олардың қолына тірідей түссек, біздің көзімізді жау бірден жоғалтады, – оларды біз неге аяймыз? Біз де адамбыз.

	– Олар фашистер, біз гуманист-коммунистерміз. Түсіндің бе?

	– Найза шаншуға аясаңыз, әр біреуіне бір-бір оқ жалынсын, – деп әлгі жігіт өңештеп тұрып алды.

	– Оғың көп болса, жаудың қалғандарына сақта, жаралы адамдардың бәрін арбаға салыңдар, – деп Коротченко бұйрық берді.

	Жаңағы жаралы солдатарды «найзалайын» – деп тұрған Әбдіғали екен.

	– Әбдіғали, – деді Ақылбай, Коротченконың бұл айтқанына риза болмай тұрған жолдасына. – Бұлар да қанша бір соғысайын деп жүр ғой дейсің. Оларды соғысқа жіберіп отырған Гитлер. Мықты болсаң, соның қолқасына пышақ сал. Қансырап жатқан жауға ерліктің керегі жоқ. Мұндай жерде үлкен жүрек керек болар, қой Толиктің жанына барайын.

	– Толик, Толик, – деді оның жанына қайта оралды. Ол жымиып күлгендей болды.

	Толик өзін-өзі зорлап көзін ашты. Жүрегі алқымына тығылған ол әрең-әрең тілге келді. «Қолымның сынған сүйектерін орнына салды ма?» – деген бір ауыз сөзді кібіртіктеп, бөлшектеп әзер айтты. Ақылбайға қасымнан кетпе дегендей ишарат білдірді. Ақылбайдың зәресі ұшып, қыбыр етпестен, қимылсыз тұр. Басы зырқ-зырқ етіп, миын шеңгелдеп жатқандай болды.

	Бір ай бір күндей де болған жоқ, зымырап тез өтті. Аркадий Виницкий көп сөйлемейтін, салмақты, сабырлы, ойлы жігіт. Коротченконың қасына келіп, тізерлей отырды. Оның қабағы қатыңқы, іші ренішке, қайғықасіретке толы кісінің нышанын білдіргендей. Жұрт аңырып қарап қалды. Оның асығатын түрі жоқ. Біресе маңайындағы кісілерге, бірде жерге қарап, бетін сипап, ыңыранып отыра берді. Жігіттер онан сайын айтайын деген әңгімесіне ынтыға түсті.

	– Елді зарықтыра бермей, естіген хабарың болса, тезірек айтсаңшы,

	– деп оны қоршаған жұрт ду ете қалды. Ол ұйқысыздықтан қанталаған көзімен маңайындағыларды тағы бір шолып өтті де Сещадан әкелген хабарын шашыратпай шашпай қысқа баяндады.

	– Мен сіздерге қуанышты хабар әкелгенім жоқ. Кіші Ян партизандардың тапсырмасы бойынша, Сеща аэробазасының қару-жарақ қоймасын кілт тауып ашыпты да бірнеше автомат алыпты. Оны гестапоның агентінің бірі аңдып жүріп байқап қалған көрінеді. Ян ол автоматтарды партизандарға қыбын тауып берген де көрінеді. Бірақ сол күннің ертеңінде оны қамауға алыпты. Байғұстың тырнағының көбесіне ине де тыққан, қабырғаға керіп қойып, алақандарына шеге де қаққан, электр орындыққа да отырғызған, дүре де соққан, неше күн бойы ұйқтатпаған да көрінеді. Бірақ Ян бірде-бір адамның атын айтпапты. Өзі өте қайсар жігіт екен.

	– Люся аман ба, болмаса, ол байғұсты да абақтыға қамап па?

	– Жоқ, ол үйінде ауырып жатыр. Гестапоның тергеушісі кіші Янды үйдің қабырғасына екі алақанынан шеге қағып, асып қойып, Люсяны шақырған көрінеді. Өзі қиналып, жанын қоярға жер таба алмай тұрса да, мен бірде-бір адамның атын атамадым, сен де сөйт дегендей, көзімен Люсяға ишара берген көрінеді. Люся тергеушіден шыққан соң, сегіз айлық баласы өлі туыпты. Содан бері төсек тартып жатыпты.

	Коротченко сәл үнсіз түсін суытып, тұнжырап отырда да:

	– Аня қайда? – деді.

	– Аня сол жердің өзінде жүріп жатыпты. Әзірге гестапоның тыңшылары оның ізіне түсе алмаған сияқты. Абақтыға жабылған адамдардың бірде-біреуі ол жөнінде ләм-мим демепті.

	– Шетінен уыздай жас. Жауыздар оларды қинап өлтірген болар. Гестапоның қолынан қаншама азап көрсе де жолдастарын жаудың қолына ұстап бермеген екен. Олар рухани күшті жандар болды, – деп Коротченко мұңайып, алдындағы отырғандарға бір қарап қойды.

	– Бәрі де жүректі, батыр мінезді жандар, олардың қолдарына шеге қағып қабырғаға іліп те қойған, электр тогына да ұстаған, тырнақтарының көбесіне ине де қадаған, бірақ гестапо тергеушілеріне шындарын айтпаған. Қандай шыдамды, қандай берік мінезді жандар, – деп Ақылбай түсін суытып, бір қызарып, бір бозарып маңындағыларға бажырайып қарап қойды.

	Мұртын оң қолымен сипап, терең ойда отырған Коротченко басын көтеріп:

	– Аркадий, сен осы айтқандарыңның бәрін үлкен жерге хабарла, – деді.

	Орман жапырақтары сарғайып қалды. Соққан желмен жерге ұшып түсіп жатқан жапырақтар. Сұрғылт бұлт басқан аспан әлемі қабағын түйіп, күңгірттеніп тұр. Әлсін-әлсін жауын құйып кетіп, толастайды. Партизандар әйелдері ұл тапқандай қуаныштары қойындарына сыймайды. Совет әскері гитлершілердің Орлов-Курск бағытындағы шабуылын тойтарып, өздері жаппай шабуылуға шыққан. Партизандар Белоруссияның Могилев облысындағы Краснополье ауданында фашистердің кейін шегініп бара жатқан әскери бөлімдерімен шайқасып жатты. Жау бөлімдері Сож өзенінің арғы бетінде дайындалған бекіністеріне шығу үшін бар күшін салып, жанталасты. Уақытша басып алған деревнялардың көптеген сиырларын айдап бара жатқан жау солдаттары партизандар құрған тордың дәл үстінен шықты. Шайқас ұзаққа созылмады. Жау солдаттарының бірде-бірі аман қалмады. Малдың бәрін партизандар сол маңдағы жергілікті тұрғындарға таратып берді. Азықсыз жүрген өздері де қарық болып қалды.

	Өкшелей қуған совет әскерінен үрейі ұшқан жау әскері жанын қоярға жер таба алмай, Сож өзенінен өткел іздеді. Олардың салған көпірлерін совет самолеттері бомба тастап бұзып кеткен. Жалғыз ғана көпір аман қалған. Одан қаптап келген жаудың әскер бөлімдері өтіп үлгере алмады. Түні бойы жау солдаттары пантон көпір салып әуреленді. Партизандар түн жамылып жау салған көпірді қиратып тастады.

	Аспандағы қара бұлт күнбатысқа қарай ығыса берді. Күн шайдай боп ашылды. Күздің ызғарлы түні. Күлімдеген жарық жұлдыздар аспан әлемінде шашылған күмістей жарқ-жұрқ етеді. Түн ортасы болған кез. Жаудың қаптаған әскері жаяу-жалпы үрдіс жүріп келеді. Орман шетінде тосқауылда жатқан партизандар өкпе тұстан жау бөлімдеріне бүйідей тиісті. Шайқас таң атқанға дейін тоқтамады. Гитлершілер партизан бөлімдерін жапырып өтпек болып, қарсы шабуыл жасады. Жаудың өкшесін баса қуған совет әскерлері де келіп жетті. Олар жау бөлімдерінің ту сыртынан шабуыл жасады. Жартылай қоршауда қалған жау бөлімдері Сож өзеніне қарай ойыса берді. Екінші Клетня партизан бригадасы совет әскерімен қосылып, гитлершілерді Сож өзеніндегі өткелден өткенше қуды. Партизандардың қуанышында шек жоқ. Қызыл әскерлермен құшақтасып амандасты. Орман іші «ура», «ура деген дауысқа тола жаңғырықты. Гитлершілер таптаған жер де, жаралы болған орман ағаштары да, неше жыл бойы дем алыссыз жаумен шайқасқан партизандар да қуаныш толқынына кірді де кетті.





	Оглавление

	І

	II

	III

	IV

	V

	VI

	VII

	VIII

	IX





