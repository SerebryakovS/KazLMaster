Аягүл Мантаева


Әңгімелер





Балалықтың көктемі


Iнiммен шығыспағасын ба, әкем мен апам менен құтылуды көздеп, менен бұрын жазғы демалысты олар асыға күтушi едi. Әрине, сабақ оқудан шаршаған, күнделiктi ерте тұрудан жалыққан ерiншек мен де сағына күтемiн. Қазiр ойлаймын ғой, осы менде лагерьге барып, дос арттырып, ойнап-күлiп, ысылып қайту деген болмапты. Менiң лагерiм – нағашымның үйi: сондағы нағашымның өзiммен түйдей құрдас қызы Сәуле мен оның сiңлiсi Кәмшат болатын. Үйде тете iнiм Саматпен болмашы нәрсеге iлiгiп, төбелесiп қалатын мен мұнда өзiмнен денесi әлдеқайда iрi Сәуледен қорқамын ба, әлде ашуы мұрнының ұшында тұратын, сәл мүлт кетсең ала көзiн дөңгелетiп, сұқ саусағын шошайтатын нағашымнан аяқ тартамын ба, әйтеуiр қойдан жуас момақан болып жүремiн. Әй, осы түрiмдi әкем мен апам көрсе бiр күлер едi-ау сонда. Ал, iнiм менiң монтиған түрiмдi көрiп түкке түсiнбеуi мүмкiн едi. Сол үш ай жаз бiткенше менi үйден iздеп келетiн пенде болмайтын. Алғашқы жылдарда қиғылық салып, әжемнiң миын су ететiнмiн.



Сол айналып-толғануы шегiне жетiп шаршағанша, жағым сенбейдi.

Нағашым үйiне келген дуанаға нан берiп тұрып: – Мына жылауық қызды әкетесiз-ау, – десе, дуана: – Маған берiңдер, жыламайтын жақсы қыз етемiн, – дейтін. Сонда барып “өлеңiмдi” сап тиямын.

Марқұм нағашы атам дуанаға қазан көтертетiн.

– Бұлар әулие, – дейтiн.

Мен үйдi айналып, жиналған шөптiң қуысына барып тығыламын. Мендей жиенiнен құтыла алмай, дуананы қожасындай күтiп отырған нағашыларыма зығырданым қайнайтын. Ұрысқандары да, тiптi ұрғандары да тез есiмнен шығып кететiн әкем мен апамды ойлап, iнiмдi сағынып, ендi оларды көрмейтiндей қыстығып жылайтынмын.

Маған көмек қолын ұсынудың орнына, ата жауымдай нағашымның екi желөкпесi менi шарқ ұрып iздейтiн. Мен жылағанда айызы қанып күлетiн Сәуледен еш жақсылық күтпеймiн. Ал өзiмнен бiр жас кiшiлiгi бар Кәмшатпен доспын.

Ойға шомып, әрi қорқып жатқан менi “таптым” деген Сәуленiң айқайы селк еткiздi.

– Тығылған жерiн қарашы асқабақтың.

Өмiрде мұнша ешкiмге кектенiп, ашуым келмес. Бiрiншiден, менi қолға түсiрдi, екiншiден, “асқабақ” деп келеке етiп тұр. Толықтау сары болғандықтан ол менi “асқабақ” деп мазақтаушы едi.

– Маймыл, – дедiм жыламсырап.

Оның құлағы көзге бiрiншi түсетiн. Бәрiбiр кегiм қайтпай тұр. Ызадан көзiме жас келдi. Бiрақ жыламадым, “жылауық” деп тағы келеке ететiнiн бiлем ғой. Сорадай неменi ұрып құлатар ма едi. Өзiнiң үйi, атасы мен әжесi де осында, папасы мен мамасы да қасында. Олардан қайран жоқ. Әрi олар өздерiнiң қызын емес, менi бергелi тұр ғой дуанаға. Ары қарай шыдамадым. Жалған намыс құрып қалсын, көзiмнен бұршақ-бұршақ жас сорғалады.

– Не болды ей. Соған бола өкпелеп қалдың ба, дос болайық, – деп табан астында Сәуле бәйек бола қалды. Менiң қолымды еркiме қоймай ұстап, шынашақтарымызды бiр-бiрiне түйiстiрiп, дос болудың ырымын жасаған болды. Бiздiң бұл iсiмiзге күлiп, Кәмшәт жоңышқа гүлдерiн тередi.

– Әжем саған тамағын жеп алсын, – дейдi.

– Iшпеймiн. Алдап шақырып дуанаға берiп жiбермек қой.

– Олар сенi әшейiн қорқытып, алдап жатыр. Байқамадың ба, атам дуанаға көзiн қысып сөйледi ғой. Үлкендер әзiлдейтiнiн, бала деп қорқытатынын сен бiлмейсiң бе? – деп бiлгiшсiнген, үлкендердiң құпиясын менен гөрi бiлетiнiне мақтанған Сәуле шiкiрейiп, таңқы мұрнын қорқ етiп тартып алды. Тағы да менен оның басым түскенiн қызғандым. Сонда да үй жаққа баруға қорқамын. Елгезек Кәмшат дуананы барлауға кеттi.

– Кетiп қалды, – деп келдi.

Қорқа басып, Сәуленiң ығында үйге келдiм. Шынында да шарбақ үстiнде дуана көрiнбейдi. Қуанып қалдым. Менiң жымың еткенiмдi үлкендер де байқап қалды.

– Ендi жыламайды, егер жыласа өзiмiз шақырамыз деп дуананы үйiне қайтарып жiбердiк, – деп атам жымиды.

Дуананың үйi бола ма деген сауал ол кезде ойыма келмептi.

Осы оқиғадан кейiн Сәулемен достасып кеткенмiн. Қазiр өзiмде нағашымның үйiне құстай ұшуға бармын. Менiң де, апам мен көкемнiң де тiлегi орындалып, жылдағы дәстүр бойынша нағашымның үйiне әкелiп тастады. Алғашқы бiр-екi күн оларды тосырқап жүрдiм де баяғыша ойнап кеттiм. Оларда менi сағынып қалыпты.

Бiзге сиыр бақтырған қатал нағашым опа таппады. Үшеумiз ойын қуып кеткенде, сиырлар өзбек шалдың бақшасын жалмап кеткен. Содан қауын-қарбыздың желiнгенi бар, жарылғаны бар, езiлгенi бар, рәсуа болған пәлегi бар, шалдың айтқанын төлеп құтылды-ау. Өзбек шал қанша сұрады, нағашым қанша бердi, ол арасы бiздi қызықтырмады. Бiздi ол кезде ойыннан басқа ештеңе қызықтырмайтын. Аш құлақтан тыныш құлақты көздеген нағашым бiзге сиыр бақтыруды мүлде қойды. Рахат! Нағыз бостандық. Шыжыған күн астында сиыр артында жүрмеймiз.

Жазда ауылда той көп. Әжемнiң көлеңкесiндей бiр елi қалмаймыз. Кәмшат қалса да, Сәуле екеумiз әжеме қосақталып қалғандай қайда барса, сонда барамыз. Қуа-қуа әжем де шаршады. Байқаймын, бiздiң барып, ыстық бауырсақ, кәмпитке тойып қайтқанымызды әжем де терiс көрмейтiн сияқты. Тағы байқағаным, жеңешем: – Жаңа камзолыңызды киiп алыңыз, – десе, – Әдiрең қалғыр, ол жерде маған ешкiм қарамайды, – деп әжем жарықтық өңi кете бастаған камзолын тастамайды. Ал бiз әжемнiң жаңа камзолын киiп, кемпiрлердi қызықтырғанын қалаушы едік.

– Әже, жаңа камзолыңды киiп баршы, – деп қиылсақ, – Әй, маған ендi жетпегенi, қос жүгермек, сендердiң ақыл-кеңестерiң едi. Екеуiң өскенде менi тiптi менсiнбейтiн шығарсыңдар, – дейді зiлi жоқ дауыспен.

Бiрақ ол кезде әжемнiң ескi камзолының қалтасы жаңасынан әлдеқайда терең екенiн бiз қайдан бiлейiк. “Көзi құрғыр нашар көредi” деп отыратын әжемнiң үйге келгесiн қалтасынан сол кездегi ең қымбат барбарис кәмпиттер мен батоншиктер шығушы едi. Бiз келгесiн Кәмшәт тостағанын жуып алып, кәмпиттерге алданатын. Тойдан қайтқан бiздер үлкендердiң көзiн ала бере жылтырақ кәмпиттердi қалтамызға сүңгiтiп жiберетiнбiз. Әзiрде ғана басылған Кәмшәт қиғылықты қайта бастайтын.

Атам бау бақшаға жақсы қарайтын. Үлкен алма бақ бар едi. Онда қызыл-сары шие, қарала, шабдалы өсетiн. Сол бақтағы үлкен жидектердей жидектi мен кейiн кездестiрмедiм. “Қолда барда алтынның қадiрi жоғы” рас, әрi балалық қой. Бiр тiстеп алманы лақтыратынбыз. Қаттыларын дуалға ұрып, доп ойнаушы едiк. Сәуле екеумiз ұрсысып қалсақ атысамыз. Бiрақ бiр-бiрiмiзге тигiзбеймiз. Бiз де қумыз ғой, жай қорқытқанымыз. Бiреумiзге тиiп, аңырасақ, атам екеумiздi де оңдырмайтынын жақсы бiлемiз.

Әлi есiмде, атам қызыл қауынның пiсуiне он күндей қалды деп едi. Соны ести сала, алдымен жеу жорығын бастамақ боп, Сәуле екеумiз жоспар құрғанбыз. Түсте үйдегiлердiң ұйықтауын күттiк. Бәрiнен де Кәмшатты ұйықтату қиын болды. Оның қасында өтiрiк ұйықтап, қорылдауға тура келгенi. Уф, әйтеуiр ұйықтады-ау. Қорқып келемiз. Алда менен ылғида өзiн мықты көрсеткiсi келетiн Сәуле. Жарған қауындарымыздың iшi ақ, көкшiл, сарғыш болып шығады. Қызылы кездессейшi. Ақыры таптық бiреуiн. Атамның суы құрып, мақтайтын қауынының дәмi асқабақтың дәмiне ұқсас бiрдеңе болып шықты.

– Мынау асқабақтың өзi ғой, – деп мұрнын тыржитты Сәуле.

Үндемедiм. Бала кезiмде апам “асқабағым” деп еркелететiн. Менiң бұл сөздi жек көретiнiмдi бiлсе де айтуын қоймайтынына ренжитiнмiн. Сәуленiң айтатыны да сол апамнан естiгенi. Бала кезде мен асқабақты сол үшiн жек көретiнмiн. Ұнаса да аузыма дәмiн алмайтынмын.

Сәуленi «маймыл» дегiм келiп тұрса да айтудың оңтайын таппай, кегiм iшiмде кеттi.

Содан қауын жарып шаршаған бiздер ұйықтап қалдық. Атамның айқайынан, әжемнiң бажылынан ояндық. Бiздiң iсiмiзге байланысты екенiн сездiк. Қашу керек. Ойланып жатқанымызда атам кiрiп келiп, тырп еткiзбедi.

– Пәтшағарлар, артық кемi жоқ жиырма қауын жарыпсыңдар. Менi басқа жаққа арқалап кетедi дейсiңдер ме? Сендер жесiн деп ектiм.

Әжем: – Обалдағы-ай, пiскендерiн көршiлерге таратып келейiн, – дейдi дәлiзде жүрiп.

Атам екеумiздiң құлағымызды екi қолымен ұстап, жиырма рет тартты. Көзiмнен ытқып жас кеттi. Сәулеге қарасам, оның да жайы мәз емес. Адуын қолдан құтқарар ешкiм жоқ. Әжемiз араша түсер едi, «обал қауындарды» көршiлерге таратуға кетсе керек. Атамның бiздiң құлағымызды тартып бiтуiн күткендей келген әжем ебiл-дебiлi шығып жылаған бiздердi жұбатып, атама ұрсып жүр.

– Садақа сол көк түйнектерiң. Сол құрғырларың болмаса да аштан өлiп жатқан жоқпыз. Балалар не бiлсiн. Ойын баласына ойының осылсын дегенiң бе? Осылардан артылғанын жермiз, жемесе қалар. О, несi ей, – деп бұлқан-талқан болды.

Вазелин тауып әкелiп, әжем менiң қызарған құлағымды уқалап едi, атам да қарап тұруға шыдамай еркелетiп Сәуленiң құлағына жақты.

– Қызарып қапты-ау, – деп күлiп қояды өзi.

Атам менiң емес, Сәуленiң қалқан құлағын уқалағанын қызғанып-ақ отырмын.

* * *

Бүгiнде нағашымның үйiне екi-үш жылда бiр-ақ рет, онда да бiр күнге барамын. Барған сайын бiр жанды сағына iздеймiн. Балалық дәуренiм өткен үйден сол жанды қанша iздесем де кездестiре алмаймын. Шындығында оны ендi ешқашан да көрмеймiн. Осыны ойласам, ет бауырым езiлiп, тереңнен бiр өксу шығады. Сәуле он бiрiншiнi бiтiрер жылы өкпесiне суық тиiп, сол кеселден көз жұмған. Атам мен әжемнiң о дүниелiк болғанына да он жылдай уақыт өттi. Кәмшат Қарағандыда студент. Бiр бiрiмiздi көрмегенiмiзге де екi жылдың жүзi болып қалыпты. Осыдан екi апта бұрын хатын алдым. Әр хатында бауыры Сәуленiң қызықтарын еске алады. Оның әр хатын оқыған сайын қамығып қаламын. Өмiрдiң мәнiн түсiнiп жетпеген балалығымды, Сәуленi сағынамын. Жүрегiмде аяныш бар. Өмiрден ерте кеткен Сәулеге деген аяныш па, әлде өмiрдi жек көре тұра өмiр сүретiн өзiм секiлдi пенделерге деген аяныш па, бiлмеймiн...





Бөрте




«Апа, Болатбек неге көзін ашпайды?». Жалғыздық мұңы кеп қамағанда өндірдей қыздың жалынышты даусын естимін. Көкпеңбек болып ісіп-кеуіп кеткен кішкентай інісін «Тұр! Неге көзіңді ашпайсың? Жүр ойнаймыз» деп жұлқылап жатқан жалбыр шашты қызды аяймын. Күнде бірге ойнап жүрген тентек інісін оята алмай, жұдырықтай жүрегі әлдебір жаманшылықты сезіп, анасы мен әкесіне жаутаңдап қарайды. Әкесі бетін терезеге бұрып, үнсіз тұр. Шешесінің көзінен аққан жас тырс-тырс етіп омырауына тамып жатыр. Жан-жағына жалтақ-жалтақ қараған қыз жылап жіберді. Менің де көзіме жас үйірілді. Балалық шағыммен қосылып жылап отырып, көңілімді тәтті мұң тербейді. Болатбек інімнің өлімінен кейін әке-шешем «бұл бала қорқып қалды» деген сөзді жиі айта бастады. Олардың бұл баласы – менмін. Баяғыдай үлкен інім Өмірмен алысып-жұлыспаймын. Көршінің еріккен ересек балалары «төбелесіңдер, қайсысың жеңсең, сыртында қоянның суреті бар, үрлесең үлкен шар болатын сағыз аласың» деп қанша көзімді қызықтырса да алданбаймын. Байқаймын, баяғыдай інім де менімен күреске түсуге құштарлық танытпайды. Шешемнің көзінің айналасындағы әжім қалыңдап, самайына ақ қырау түсіпті. Бұдан үш жыл бұрын бірінен соң бірі екі ағам дүние салған. Шешемнің қарсы алдында отырып, ақ шаштарын санай бастап едім, шатасып кеттім. Одан соң төрде отырған шүйкедей қара кемпір мен шешемнің әжімін салыстырдым. «Отыз екідегі шешемнің кескіні алпыс төрттегі нағашы әжемнің жасына жеткенде қандай болады екен» деген ой басымнан шықпай қойды.

Үйіне қайтуға жиналған әжемді шешем жібергісі келмеді.

– Неге асығасыз? – деген жабырқаулы шешем.

– Қызым, тірі адам тіршілігін жасайды. Ит тіршілікпен арпалысып жүріп, бір күні өмірдің қалай өтіп кеткенін білмей де қаламыз, – деп әжем терең күрсінді. – Құдай немерелерімнің алдында алсын. Үйде шал екеумізден басқа малға қарайтын адам жоқ. Үйге барайын, қызым. Айкоштың көзі кіртиіп, жүнжіп кетіпті. Бұл жаманды менімен бірге жіберсең қайтеді? Біздің үйдің шөпжелкелерімен ойнап, ағарған ішіп, сергіп қайтсын.

Шешем: – Суға түсуге жібермеңіз. Үсті-басын жара басып, әзер жазылды, – деп сөйлеп жүріп, киімдерімді сөмкеге сала бастады.

Нағашымның үйінде күн ұясына батып бара жатқанда бойымда бір қорқыныш пайда болатын. Бұл уақытта нағашы ағамның ескі тракторының гүрілдеген дауысы естілетін. Сол гүрілді нағашымның екі қызы да жаратпайтын. Нағашым қатал кісі. Обалы не керек, маған дауыс көтеріп ұрыспайтын, оның жауар бұлттай қабарған қабағынан сескенсем керек. Дастархан басында нағашым отырғанда балалар асымызды үнсіз ішеміз. Біріміз кесемізге салынған сүйекке көңіліміз толмай, басқалардың сүйегімен салыстыра бастасақ, нағашым көзін алартады. Содан кейін кесеңе не түссе де, соған қанағат етуге тура келеді.

Кешке қарай нағашымның тракторының дауысы «мен келе жатырмын» деп берілген дабыл секілді.

Бөрте: – Әкем келе жатыр. Тауық қора тазаланған жоқ. Қыт-қыттарға жем шашылмады. Қарабасып су да бермеппіз, – деп әжемнің мақамына салып, сөйлей бастайды.

Бөрте тауық қора сыпыратын ескі сыпырғышты лақтырып тастап, қолына ауланы сыпыратын өзінің бойымен бірдей сыпырғышты алады. Көркем есік алдында тұрған құманды алып, тауық қораға қарай жүгіреді. Құманның ішіндегі су суық па, жылы ма, әлде ыстық па, оған қарайтын Көркем жоқ. Менің жұмысым – жем шашу.

Әжем: – Бір жеті беретін жемді бір-ақ күнде шашып, рәсуа етіп жатырсың, – деп күнде ескерту жасайды.

Кейде әжемнің тауықтарға тары шашып жатқанын көрем ғой, тіпті мен беретін жемнен екі есе көп. Бұл туралы өзіне айтсам: – Менің қолым сенің қолыңнан үлкен. Үлкен қолда береке болады, – деп әжімді бетін жиырып күледі.

Егер әжем актриса болғанда ол кісіге режиссерлер комедиялық рөлдерді беруші еді. Бізді әжемнің ертегісі тәрбиеледі. Әжемнің ертегілерінің кем дегенде төрт-бес нұсқасы болатын. Кеше ғана айтып берген «Жалғыз көзді батыр» туралы ертегісі бүгін баяндайтын «Жалғыз көзді батырға» мүлдем ұқсамайтын.

– Әже, кеше айтқаныңда жалғыз көзді батыр өлмеуші еді ғой, – дейді ренжіп Бөрте.

– Әже, жалғыз көзді батырдың қарлығаштың балапандарын құтқаратын жерін тастап кеттіңіз ғой, – деймін мен.

– Әже, жалғыз көзді батырдың жалғыз өзінің үш өгіздің етін жейтінін неге айтпай кеттің? – деп аузын бұртитады Көркем.

– Әже, Көлкем өтілік айтады, ол өгіжді емес, түйені жейтін, – дейді Ботабай.

– Қазанбас, мен емес, сен өтірік айтып отырсың, – деген Көркемнің сөзінен кейін екеуінің арасында кезекті ұрыс басталып кетеді. Қазанбас Ботабай Көркемнің қалқанқұлағын тартып, «Маймыл» деп жылатады. Әжемнің ертегісінен басталған екеуінің ұрысы төбелеспен аяқталады.

Бөрте екеуміз «Жалғыз көзді батыр» ертегісінің әжем айтқан әртүрлі нұсқаларын талқылағанмен, қайсысы дұрыс, қайсысы бұрыс екенін біле алмай дал боламыз. Әлден соң:

– Әже, «Патшаның үш қызын» айтып берші, – дейміз жан-жақтан қолқа сап. Бұл ертегі бізді әдемі армандарға жетелейтін.

Мызғып кеткен әжем: – Мазамды алмай жеңешелеріңе барыңдар. Алпыстан асқан менде қандай ми бар дейсіңдер? Жалғыз көзді батыр кеше қарлығаштың балаларын жыланнан құтқарса, құтқарған шығар, үш өгіздің етін жесе, жеген шығар. Әй, сендер мені тегі тергеп қоймадыңдар ғой. Бүгін батырдың қарны тоқ, тамақ жейтін жері жоқ, – дейді ашуланып.

Бөрте: – Ой, біздің жеңешем ертегі білмейді, сенің мамаң біле ме? – деп сұрайды. Әжелерінің бауырында өскен олар аналарын жеңеше дейтін.

– Біледі, – деймін даусымнан мақтаныш лебі есіп.

Менің шешемнің білетін екі ертегісі бар: «Мақта қыз» және «Жеті лақ». Екі ертегіні қайта-қайта ести берген соң жадымда жатталып қалған. Бөртелерге айтып берер едім, әжелерінің таңғажайып ертегісін тыңдап өскен олар «мектеп оқулығынан оқығанбыз» деп тыңдамай қоя ма деп ұяламын.

– Әже, ертегі айтып берші, – деп әжемізді қайта мазалаймыз.

Әжем де қу ғой: – Басым ауырып жатыр. Оған қоса аяқ-қолым қақсап, тіпті сөйлеуге шамам жоқ, – деп орамалын шекесіне түсіре тартады. Біріміз әжемнің ауырған басын, біріміз аяқ-қолын уқалай бастағанда: «Ертеде бір патшаның үш қызы болыпты. Ай десе – аузы, күн десе – көзі бар кіші қызының шашы алтын екен» деп ертегісін бастайды. Бұл жолы ешкім «Әже, өте сұлу сіңлілерін көре алмайтын әпкелері кіші қыздың алтын шашын қырқып тастаушы еді ғой», «әже, кіші қызды аю орманға алып қашып кетпейтін бе еді» деп түзету енгізбейді. Біз де қумыз ғой, әжем ашуланса, ертегісін жалғастырмай қоятынын білеміз. Ертегіні тыңдап жатып ұйықтап кететінбіз. Түсімде мен де патшаның қызы екенмін. Әсем шаһарда қыздармен серуендеп жүргенде аспаннан ақ құс келіп, алып кетіпті.

Әжем: – Басыңа бақ қонады. Түсінде ақ құстың қанатына мініп, аспанда ұшып жүрген адамның арманы орындалады, – деп жорып берді.

Ертеңіне Бөрте де, Көркем де өздерін ақ құстың аспанға көтеріп алып кеткенін айтқан.

Әжем: – Бәріңнің де армандарың орындалып, байлыққа кенеліп, бақытты өмір сүресіңдер. Өздерің бірдей түс көреді екенсіңдер, – деп жымиған.

* * *

Таңертең шай үстінде нағашы ағам: – Ертеңнен бастап сиырларды өріске апарып бағасыңдар, – деп өткір көзімен Бөрте, Көркем үшеумізге жағалай қарап шықты. Бізде үн жоқ. Келіскен түріміз ғой.

Әжем құдды біз әскерге кетіп бара жатқандай күйбеңдеп жүріп: – Балалар өрісте қарындары ашқанда жейді, – деп шоққа таба нан пісірді.

– Апа-ау, неге сонша әуреленесіз. Үйде нан бар ғой. Жұрттың осы сияқты қыздары қысы-жазы малдың соңында жүреді. Үшеуіне төрт сиырды бағу қиын дейсіз бе?! Өздері секілді балалармен ойнап, қайта бойлары сергіп келеді, – деп жеңешем күйіп-пісті.

Әжемнің жұмыртқаға илеп, шұжықтың майын қосып пісірген нанын сол кеште-ақ «пирог» деп соғып алдық.

Бөрте: – Печенье болса, күнде өріске «торт» апарар едік, – деп жымың етті. Оның аузының суы құрып айтып отырған «торты» – екі печеньенің арасына тосап жағылып, дайындалатын «торт». Үлкендер біздің бұл ұсынысымызды бір ауыздан қабылдады. «Үкімет» біздерді алдады ма, әлде сол кезде дүкенде печенье болмады ма, «торт» жеу кейінге шегеріле берді.

Әжемнің айтатыны шындық: біздің «қарасан келгір сиырлар» жұрттың сиырларындай жуас емес қой. Өріске жеткенше, өрістен қайтқанша, көше бойындағы үйлердің шарбағын бұзып-жарып, шөптеріне ауыз салады. Бөрте, Көркем үшеуміз үш жақтан қуып шаршаймыз. Сиыр бағудың қиыншылығымен қоса қызығы да жоқ емес. Доп тебеміз, «Ақ серек, көк серек» ойнаймыз, одан қалса, әртүрлі ойындар ұйымдастырамыз.

Бізбен бірге сиыр бағатын Аман есімді таңқы мұрын қара бала түсте үйіне туған күніне шақырды. Үйде атам да, нағашым да, жеңешем де жоқ болатын.

– Әже, бір сом берші, – деп қиылды Бөрте.

– Әже, маған да бір сом берші, – дедім мен де қосарланып.

Көркем де әжемнен бір сом сұрады.

Бөрте екеуміз екі жақтан: – Сен бармайсың, әлі саған туған күнге баруға ерте, – деп көз аларттық.

– Мені де шақырған, – деді ол жыламсырап.

Әжем: – Ақшасы құрғырды қай көрпенің астына тығып едім, – деп ұзақ іздеді. Киіздің астын қарады, таппады.

– Жер жұтып кеткен бе, таба алмадым. Менде қайбір ес қалды дейсіңдер, қартайдық қой. Жарқынай әпкелерің маған сыйға тартқан ақ шашақты орамалды апарыңдар, – деді «ақшасы құрғырды» іздеп шаршаған әжем.

– Әже, ол қыз емес, ұл ғой. Аманның туған күніне орамалды қалай апарамыз? – дедік мына ұсыныстан шошып кеткен Бөрте екеуміз.

– Сендер орамалды Таңқымұрынға емес, сол неменің шешесі – Қатыш келінге апарасыңдар. Ол Таңқымұрын Қатыш келін болмаса, дүниеге келер ме еді?! – деді әжем.

Бөрте: – Әже, сен ақ шашақты орамалыңды Бүбіш әжемнің үйіндегі шілдеханаға тартып барып, үйге келгесін басыңнан бір жеті шешпегенсің, – деді.

Әжем: – Әй, жүгермек, ол орамалды екі-ақ тойға тартып бардым, – деп зілі жоқ дауыспен күңк етті. – Апаруға қомсынсаңдар өздерің біліңдер.

– Әже, сандықта жаңа орамалдарың көп қой, – дейміз біріміз.

– Әже, сандықтағы неге жаңа камзолдарыңды кимейсің? Әдемі болып киініп жүрсеңші, – дейміз екіншіміз әжемізге ақыл үйретіп.

– Әй, боқмұрындар, сендер маған не кию керектігін үйрете бастадыңдар ма? – дейді жорта ашуланған әжем. – Ондағы жаңа камзолдарды көзім тіріде кимеймін. Сүйегіме жинап жатырмын.

– Әже, сүйек деген не? – дейміз құлағымызға тосын естілген сөзді қызық көріп.

– Әй, сендер өзі туған күнге барасыңдар ма, жоқ па? Тіпті ол орамалды да бермей қойсам, қайтесіңдер? – деп әжем шындап ашулана бастаған соң орамалды жуып, күн көзіне кептірдік. Қатыш апай жаңа орамал деп ойласын деп нағашымның иіс суын септік.

Әжем: – Үйде қант таусылыпты. Барған жерлеріңнен қалталарыңа бір уыс кәмпит сала келіңдер. Тәттісіз шай ішсем, басым ауырады, – деп бізге тапсырма берді.

– Әже, мен де балайыншы, төлт қалтамды толтылып саған кәмпит әкелем, – деді Ботабай.

– Құлыным, бара ғой. Көркемжан, сен де бар. Ботабай мен Көркемді ертпесеңдер, екеуің де бармайсыңдар, – деп бізді қорқытып қойды әжем: – Тек онша сұғанақтық жасамаңдар, бір уыс қана кәмпит әкелсеңдер жетеді, – деп ескерту айтуды да ұмытпады.

Біздерді туған күн иесі Аман көшеден күтіп алды. Жолда газетке оралған орамалды Бөрте екеуміз бір-бірімізге «мен бермеймін, сен бер» деп біраз айтысқанбыз.

Бөрте қу: – Менде торғайдың үш жұмыртқасы бар. Өткенде торғайдың жұмыртқасын жағып едім, бетімдегі секпілдерім кете бастады, сен де жағып көрсеңші, – деп мені өзіне тәуелді етіп қойды.

Оның бетінен секпілінің азайғанын байқай алмадым. Кім біледі, жағып көрсем, бетімнің секпілі кететін шығар. Орамалды ұяла-ұяла Аманға мен бердім.

– Әй, мыналарың орамал ғой, – деді ол таңданып.

– Әжем апаңа беріп жіберді.

Даусым естілер-естілмес шықты.

– Бүгін апамның емес, менің туған күнім емес пе? Әжелерің маған ештеңе беріп жіберген жоқ па? – деді ол жыларман болып.

Үндемедік. Аманның соңынан шұбап, үйге кірдік. Дастарханда шөкімдей ғана сары май, бір тәрелке шақпақ қант қалыпты. Сарымайды нанға жағып жеп, бір бұрышта Керім отыр.

– Төрт кесе айран іштім, – деп кір-қожалақ қолымен қарнын сипалап төрде Сапар жатыр.

Самат кәмпиттің жылтырақ қағаздарымен машина жасап, дастархан шетіне тізіп тастапты.

– Кәмпит таушылып қалған ба? Әжеме кәмпит апалмашақ, оның башы ауырады, – деп Ботабай жылап жіберді.

– Жылама, әжеме мына қанттардың бәрін апарамыз, – деп тәрелкедегі қантты қалтама салып алдым. Самат пен Сапар алысып ойнай бастады. Бір уақытта Саматтың «ойбай, аяғым» деген жан даусы шықты. Ескі еден сынып, оң аяғы екі тақтайдың арасына қыстырылып қалыпты. Сырттан жүгіріп кірген Қатыш апай Саматтың аяғын тақтайдың арасынан босатып жатып, біраз шерін шығарды.

– Бұл ескі үйдің барлық бөлмесінің едені сықыр-сықыр етіп ән салады. Үйге қонақ келсе, бетімнің оты шығады. Біздің әлгі маскүнемге бәрібір.

Үйінің ескілігіне, шешесінің бізбен сыр бөліскеніне намыстанған Аманның жүзі лезде мұңдана қалды. Біз ол кезде біреуді аяу не мүсіркеу дегенді білмейтінбіз. Аман бізге «енді үйлеріңе қайтыңдар» деп бұйыра сөйледі де, бүк түсіп жатып қалды.

* * *

Бір күні сиыр бағып жүргенде мұрным қанап, үйге қайттым.

Әжем: – Біздің үйдің қыздары секілді емес, әлжуаз, – деп мені ертесіне сиыр бағуға жібермеді.

Жеңешем: – Басынан күн өткен ғой, – деді.

Әжемнің мені «әлжуаз» дегенін ұнатпадым. Бір күн үйде болып, сиыр бағуға қайта шықтым. Мұрным тағы қанады. Әжем мен жеңешем сиыр бағуға жібермей қойды. Екі-үш күннен кейін Бөртенің де мұрны қанап, сиыр бағудан құтылдық.

Түсте үйдегілер ұйқыға жатқанда Бөрте екеуміз басымызға газеттен қалпақ жасап киіп, көрші ауылдағы Нұрдан нағашымның үйіне қарай құстай ұшамыз. Нұрдан нағашым дүкенші болатын. Өзі де, әйелі де ысырапшыл еді. Ауладағы бөшке-бөшке пісте май, қап-қап ұн, күріш, қантты түгендеп жатқан жан жоқ. Көршілері көзді ала бере шелектеп үйлеріне таситын. Ит пен құсқа жем боп жатқан дүниелерін біз барғанда нағашымның әйелі қызғыштай қори қалатын. Көршісінің жетіншіде оқитын ұзын сирақ баласы «неге келдіңдер?» деп бізді тергей жөнелетін. Біз Нұрдан нағашымның қалтасынан ақша ұрлап жүретін оның қалайша бұл үйге күзетші бола қалғанын түсінбей, тісімізді қайраймыз. Күзетшілікте ұзын сирақ бала жоқ күндері ебін тауып, қалтамызға толтырып вазелин салып аламыз. Үйге келген соң бетімізге, аяқ-қолымызға, сосын шашымызға гель орнына жағамыз.

Жеңешем: – Көрпе-жастықтың барлығын май қылдыңдар, – деп ұрсады. Әшейінде үнемшіл әжем неге екені үндемейді.

Бір күні әжем төркін жұртына баратын болып, бізді «көп вазелин, айна-тарақ әкеліңдер» деп Нұрдан нағашымның үйіне жұмсады. Жұмсады дегенім, жұмсартып айтқаным ғой. Әрине, ұрлап алмасаң, бізге көп вазелин мен айна-тарақты ешкім бермейді.

Бөрте: – Әжемнің төркінінің алдындағы аптортетін көтерейік, – деп құлшынды.

Мен де әжеммен бірге шешемнің нағашы жұртына баруға іштей дайындалдым. Бірақ ойымды Бөртеге айтпадым. Оның да бір ойлағаны барын сезіп жүрмін.

– Тағы не ұрлауға келдіңдер? – деп ұзын сирақ бала Нұрдан нағашымның үйіне барғаннан алқымымыздан алды.

Амал қанша, үйге құр қол қайттық.

– Әже, енді сенің төркініңнің алдында аптортетің түсетін болды, – деді қапаланып Бөрте.

– Әй, сол жаман айна-тарақтарың болмаса, мені інілерім үйіне кіргізбейді дейсіңдер ме? – деп әжем қабағын түйді. – Әптөт деген не өзі?

– Әже, әптөт емес, аптортет, – деп Бөрте әжемнің қатесін түзеді.

– Әй, сен жаман неме маған кәпірдің тілін үйретейін дедің бе? – деп әжем жүре күңкілдеді.

– Дұрысы авторитет, – дедім мен. Қатесін түзегеніме Бөрте ренжіп қалды.

* * *

Нұрдан нағашымның үлкен ұлы үйленіп, ұлан-асыр той жасады. Жеңгеміз аққұба, өңі жылы, мінезі ашық-жарқын сүйкімді жан екен.

– Үйде ертелі-кеш жалғыз боламын. Дастан ертелі-кеш жұмыста. Қатты зерігемін. Үйге жиі келіңдерші, – дейді жас жеңгеміз.

Ұрқия апамыз алакөзденіп қарамаса, күзетші ұзынсирақ бала болмаса, жиі келіп тұрамыз ғой. Бір күні баяғы кеткен есемізді қайтарып, Бөрте екеуміз қалтамызға толтырып қызыл-жасыл тоқыма жіптерді салып алдық. Үйде ешкім тоқыма тоқымайтын. Алтын жеңешем әдеттегідей сабырлы қалпымен: – Сендер үйге келіп-кеткен сайын енем «олар ұрлық жасайды, үйге көп жолата берме!» дейді. Ол кісінің көп сөзіне сене бермеймін. Сонда да қалталарыңды қарап көрейінші, – деді күлімсіреп.

Ұрлығымыз ашылатын болды. Ұяттан қызарып, аяқтарым дірілдей бастады.

– Ренжімеші, айналайын, – деп Бөртенің қалтасына қолын салды да: – Қалтаңда ештеңе жоқ. Енем де қызық қой, – деп маған қарап көзін қысты.

Уф, менің қалтамды тексермеді. Кеткенше тексеріп қала ма деп зәрем ұшты.

Осы оқиғадан кейін Нұрдан нағашымның үйіне баруға ар-ұятымыз жібермеді.

– Жас келін жұқпа нанға жерік екен. Жұқпа дайын болған соң апарып беріп келіңдер, – деп әжем жеңешемнің жерік асын дайындауға кірісті.

Бөрте маған, мен оған қарадым.

– Бармаймын, – деді селқос қана Бөрте. – Сабаққа дайындалуым керек.

– Жазғы демалыста қандай сабақты айтасың? Оқу кезінде сабаққа дайындалам деген сөзіңді естімеуші едім? – деді әжем.

– Әже, менің басқа сабағым бар.

– Ол тағы қандай сабақ? Прәпестрдің оқуын оқиын деп пе едің? Әлде міністірдің оқуын оқиын деп пе едің?

– Әже, қазір айтқаныммен сен оның қандай сабақ екенін түсінбейсің?

Ашуланған әжем: – Әй, сенің маған бір нәрсені түсіндіретін ойың бар ма әлі, жүгермек. Әй, біз де молданың алдын көргенбіз, – деп Бөртенің емес, менің көзімді шұқып ала жаздады.

Бармауға тағы басқа сылтау тауып, көнбесе екен деп Бөртенің тілеуін тілеп мен тұрмын.

Бөрте: – Әже, менің басым ауырып тұр, – деп басқа қулыққа көше бастады.

– Жас адамның басы ауыра ма? – деді әжем.

– Әже, жас адам да адам ғой. Неге оның басы ауырмауы керек? – деп Бөртеге жақтаса бастадым.

Осы кезде қазан басына келген жеңешем: – Көп сөзді қойыңдар. Жұқпаны келінге апарып бересіңдер! – деп бұйыра сөйледі.

– Бөртежанның басы ауырып тұр, – деп әжем әп-сәтте өзгере қалды.

– Жай сылтауы ғой, – деді жеңешем қабағын түйіп.

Амал жоқ, басымыз салбырап өзімізге жақсы таныс жолға түстік. Жеңешем: – Сағындырдыңдар ғой, келмей кеттіңдер, – деп бетімізден сүйіп, наз білдірді.

Жеңешем Бөрте екеумізге бірдей етіп шарф тоқып беруге уәде берді.

Сол күзде Алтын жеңешем Дастан нағашыммен ренжісіп, төркініне кетті. Содан кейін Алтын жеңешемді көрмедім. Шіркін, өзі де Алтын десе алтын еді ғой. Ұлын төркін жұртында босанды.

Қалада менің анаммен кездесіп қалғанда: – Екінші рет тұрмысқа шықтым, ұлым өзіммен бірге. Күйеуім өзімді сүйетін, баламды жат көрмейтін адам. Өткен өкініш болып қалды ғой. Дастанды көп күттім, келмеді. Оның үйленіп кеткенін естігенде ол мен ойлағаннан әлдеқайда басқа адам екенін түсіндім, – деп мұң шағыпты.

Дастан нағашым Алтын жеңешем төркініне кеткен соң көп ұзамай екінші рет үйленді. Ол жарымен де ұзақ отандаса алмады. Жұмыс іздеп Ақтауға кетті. Үшінші рет өзінен он жас үлкен үш баласы бар әйелмен көңіл қосып, сол қалада тұрақтап қалды.

* * *

Алтын жеңешем төркініне кетіп қалған соң Нұрдан нағашымның үйіне мүлдем барғымыз келмей қалды. Бір күні түсте каналға шомылуға барсақ, су лайланып ағып жатыр екен. Енді не істеу керек? Бөрте де, мен де түсте ұйықтау дегенді білмейміз. Екеуміз каналдың жағасында жүрген екі есекті ұстап міндік.

Бір-бірімізге қарап: – Жарысайық, – дедік.

Жарыстық. Мен мінген көк есек тоңқып-тоңқып үстінен лақтырып тастады. Үлкен тастың үстіне құладым.

Өзім жаныммен қайғы болып жатсам, Бөрте: – Аттан да, түйеден де құламай, есектен құлағаның ұят болды. Әлгінде сен құлаған кезде шатырдың үстінде жүрген Жылан ысқырып жіберді. Ол өсекші енді балалардың бәріне жаяды. Балалардың алдында аптортетің түсетін болды, – деп менің беделімді ойлап уайым жеді.

– Жыланның сағыз деп алдап, тікенек шөптің тамырын бақандай үш сомға сатып, өзіңді өлтіріп қоя жаздағаны есіңнен шықты ма? – дедім ызаланып. Бөрте мұрнын тыржитты. Бау-бақшаға қаулап шығып, атам отап тауыса алмайтын тікенек шөптің тамырын ақшаға сатып алып, оны сағыз орнына шайнап, үш күн ауырғанын бәлемнің есіне түсірдім.

Сол күні кешкісін Бөртенің сыныптасы Қызтумас велосипед айдап біздің көшеден қайта-қайта өте берді.

– Мақтаншақты қарашы. Шамасы, есектен құлаған сені мазақтап жүр-ау деймін. Шошаңдаған бәленің (бұл енді әжемнің сөзі) сазайын беру керек. Ол бөшке мазақтағанның не екенін сонда түсінеді, – деп Бөрте от тастап, мені қайрай бастады.

Аңқаулық қой, бір қатты ағашты алдым да Қызтумастың велосипедінің дөңгелегіне тығып қалдым. Қызтумастың жандаусы шыққанда барып, қателігімді түсіндім. Балалық арандатудың құрбаны болған жазған басым шифонердің ішіне барып тығылдым. Біреу қонақ бөлмеге кіріп, жарықты жағып, шифонердің есігін ашқанда қоянның көжегі секілді бүрсіп, дір-дір етіп, басымды көтере алмадым. Біреу мойнымды қылқындыра бастады. Мойынсұна бердім. Көзім қолына түскенде бір қуанып, бір қорландым. Кір-кір Бөртенің қолы. Ызаланып қолын артқа қайырдым.

– Мен жай ойнағанмын, кешірші, – деп қанша жалынса да қасарысып жібермедім. Айқайлап көмекке әжемді шақырды.

– Әй-әй, сенен бе, сенен көп нәрсе шығады. Біреудің қызының аяғын сындырып, енді Бөртежанның қолын сындырайын деп пе едің, – деп менің тыриған арық, бірақ қатты қолдарымнан сүйікті немересін арашалап алды. Шошып кеттім. «Қызтумастың аяғы үзіліп, түсіп қалған екен» деген ой санамда жарқ етті. Жылап жібердім.

Әжем:

– Мені ештеңе білмейді дейсің бе, осының бәрін бастап жүрген – сен. Сенің бе, сенің жүрген жеріңе шөп шықпайды, – деп енді Бөртеге ұрса бастады.

Содан қойшы, әжем: – Басың жарылып, көзің шықпай тұрғанда әке-шешеңнің қолына тапсырайын, – деп мені үйіме әкеліп тастады.

* * *

Өз үйіме келгеннен кейін бір қымбат затымды жоғалтып алып, соны іздеген адамдай аласұра бастадым. Алғаш рет таңға дейін ұйықтай алмай жатқаным әлі күнге дейін есімде. Жұлдыздар біртіндеп сөніп бара жатқан кезде жоғалтқанымды енді ешқашан таппайтынымды сезіп, жанарыма жас іркілген. Таң арайы жер әлемге нұрын шашқанда Таңшолпанды көрдім. Көңілімді түсініксіз қуаныш билеген. Жоғалтқаныңды таппай, іздегеніңе жетпей өмірде адасуың мүмкін, бірақ оның орнын күндердің күнінде қуаныш пен ізгілік толықтыратынын білмесемде тым-тым қиялшыл едім. Таңшолпанды тамашалап жатып ұйықтап кетіппін. Түсімде Ай мен Жұлдыз көрдім. Апамның: «Түс болды, бұл қыз ертең таңертең тұра ма?» деген айқайын да естімегендей, көзімді жұмып жата бердім...





Маргарита


Жаңбырлы көктем едi. Күнi-түнi жауған жаңбыр бiр-бiрiне егiз қозыдай ұқсайтын ауылдағы қоржын үйлердiң адамдарына көп қиыншылық тудырды. Елу жылдық тарихы бар үйлердiң ескi шатырлары толассыз жауған жаңбырға төтеп бере алмай жарылып, сынып жатты. Сол кезде бiздiң үйге қонақ болып келген адам төрт бөлмеден жаңбыр суына арнап қойылған шылапшын, шелек, қазандарды көрер едi. Бiздiң қонақ бөлмеде төселген қып-қызыл иран кiлемдерi шылқыған су болған. Су болды дегенiм, жай сөз ғой, мамамның мақтанышына айналған екi иран кiлемi адам көргiсiз балшық. Сол кездегi мамамның түрiне қарау аянышты, әшейiнде күлiмдеп тұратын көк көздерi мұңдана қалған. Құдды жаңбырды жауғызып, әдейiлеп тоқтатпай жатқандай ашуын бiзден алған. Үйде әкем барда мамам бiзге дауыс көтере бермейтiн. Мен де, бауырларым да әкемдi күндiз де үйде болса екен деп армандайтынбыз. Әкеме оңашада бұл арманымды жеткiзгенiмде күлiп: “Өздерiң мамаларыңның айтқанын тыңдамайсыңдар, мен үйде отырсам, сендердi кiм асырайды?” деп көзімнен жас аққанша құлағымнан тартатын. Әдетте тентектiк жасасақ жасаған шығармыз, түсiнбейтiнiм, иран кiлемдерiне балшықты әдейiлеп бiз жаққанымыз жоқ қой.

– Ертелi-кеш ойыннан басқа ойларыңа түк те кiрiп шықпайды. Жаңбыр суының бөлмеге аға бастағанын көрдiңдер, сол сәтте шылапшынды қоя салсаңдар, қолдарың сынып қалатын ба едi?! Әй-әй, есiл кiлемдер бүлiндi-ау. Еһ, қандай кілемдер едi! Тәлпiш абысын: “Күйген дүние күйiп кетсiн, осындай кiлем аламын” деп қызғанып едi. Бәтима да қызығып едi.

Мамамның сөзiне сенсеңiз, бiздiң кiлемге ауылда қызықпаған әйел қалмаған. Кеше ғана көздiң жауын алатын әдемi қызыл кiлемге қарай алмайсың, ал мамама қарау одан да қиын.

Жол шетiнде жиналған кiшкентай көлшiк сулар әр түске бөленiп, кемпiрқосақша көзiңдi арбайды. Аяқ киiмiмдi шешiп алып, жып-жылы шалшық суды кешемiн. “Мамам неге маған көп ұрсады? Мен ертең мама болсам, балаларымды ұрыспай тәрбиелейтiн боламын” деп өзiме серт беремiн. Сосын тағы қиялға берiлемiн: “Шiркiн-ай, бiздiң қонақ бөлменің үстiнен кемпiрқосақ сияқты әртүске бөленген осы су аққанда, кiлемдерiмiз баяғыдан да әдемi болып құлпырып, мамам қандай қуанар едi”.

Сондай жаңбырлы күндердiң бiрiнде бiзбен қоралас екi бөлмелi ескi үйге немiс отбасы көшiп келдi. Мамам жаңа көршiміз, ұзын бойлы, әдемi сары жас әйелге “қоныс құтты болсын” айтып:

– Жаңбырдың тоқтауын күте тұрмадыңыздар ма? Бiрақ, әй, қайдам, мына жаңбыр таяу күндерi тоқтай қоймас. Аспанның бiр жерi тесiлiп қалған шығар. Ой, көршi, сiз менiң иран кiлемдерiмнiң жаңбырдан қалай былғанғанын көрсеңiз ғой, – деп сөйлей алмай булығып қалды.

Немiс келiншек маржандай аппақ тiстерiн көрсетiп, әдемi күлiмсiреп:

– Көршi-ау, мына жаңбырда мал емес, жан қайғы болып тұр ғой. Қазақтарда осындай ұлағатты сөз бар емес пе ? – дедi.

– Сұлулықты жоғары бағалайтын әйел заты емеспiз бе?! Сұлулықты бағалай тұрып, қызғанамыз. Қызғансақ та, сұлулықты сұлу қалпында қалса екен деп армандаймыз. Бiр кiтаптан “Әйелдiң сұлулыққа деген құштарлығын жоғалтуы – өмiрге деген құштарлығын жоғалтуы” дегендi оқып едiм.

– Әдемi сөйлейдi екенсiз. Шамасы, кiтапты көп оқисыз-ау деймiн.

Мамамның үйде кiтап оқып отырғанын көрген емеспiн. Не деп жауап берер екен деп құлағымды тiгiп тұрмын.

– Кiтап оқуға күнделiктi қайталанатын күйбең тiршiлiктен ауыл әйелiнiң қолы тие бере ме? Жас кезiмде кiтапты көп оқушы едiм, – деп мамам жеңiл күрсiнді.

– Қызыңыз неше жаста? Сiздiң қызыңызбен жасы шамалас жалғыз қызымыз бар. Суық тиiп қалар деп Маргаританы әдейiлеп әкелмедiк.

– Мәуеміз – жетіде.

Немiс келiншек көкшiл көздерiмен маған мейiрлене қарап:

– Айналайын, Маргаритадан бiр жас кiшi екенсiң. Екеуiң бiрге ойнайтын болдыңдар, – деп шашымнан сипады.

Екi күннен соң жаңа көршiлердi ерулiкке шақыра барған мамам: – Көршi Федордың пысықтығын айтам, бiздiң үйден жиырма жыл бұрын салынған үйiнiң төбесiнен бiр тамшы су өтпейдi. Ол, шiркiн, күндiз-түнi жауып жатқан жаңбырда үйiнiң шатырын қалай бүтiндеп алды екен? – деп мамам разы болып, әрi қапаланды. Кiмге ренжiгенi түсiнiктi. Әрине, әкеме. Сосын әкемнiң үй шатырын ауыстырмай жүргенiне құдды iнiм екеумiз кiнәлiдей: – Сендердiң жалқау әкелерiң құдайдың жазында шатырды түгел ауыстырмақ тұрмақ, жамап-жасқауды бiлмейдi. Не деген бейғам жан екенiн түсiнбеймiн. “Балалар суық тиiп, ауырып қалмаса болар едi” деп уайымдағанын естiсем, құлағым тас керең болсын, – деп күңкілдеді.

Мамам әкем туралы әңгiменi бiр бастамасын, бастаса аяқтауы қиын. Аудан орталығындағы педучилищеге құжаттарын тапсырып, оқуға түсейiн деп жүрген жерiнен әкемнiң алып қашып кеткенiн, күйеуге тиiп, қор болғанын, күйеуiнiң ауру атасы мен әжесiн баққанын жыр етiп айтып барып тоқтайды. Үйден сытылып шығып кеттiм. Көршi үйдiң шатырына көзiм түскенде таңқалдым. Мамамның қызыл иран кiлемдерiнiң түсi секiлдi қызыл шатыр көздi арбайды. Көргенімді айтпақ болып, Құрбангүлдің үйiне барып едiм, оның мамасы да Федордың пысықтығын айтып, Жақсылық көкеме ренжіп отыр екен. Құрбангүл екеумiз терезеден қарап тұрып, көршi үйдiң қызыл шатырына қызыға қараймыз. “Бiздiң үйдiң де шатыры осындай болса екен” деп армандаймыз. Iшiмнен ол үйде бiз емес, әлi өзiмiз көрмеген кiшкентай немiс қызының тұратынын ойлап қызғанып қоямын. “Ертең Маргарита келсе, сен менi тастап, онымен дос болып кетпейсiң бе?” – дейдi Құрбангүл. “Маргарита тез келсе екен” деп жүрген мен сыр мiнез досымның көңілiне қарап “жоқ-е” деймiн.

Бiздiң ауылдың тұрғындарының тiлегенi көкке жеттi ме, екi жетi үздiксiз жауған жаңбыр тоқтаған. Бiздiң есiк алдындағы егiстiк алқабында жылда жоңышқа өседi. Сол көктемде жоңышқа алқабына қып-қызыл қызғалдақтар қаулап шықты. Ешкiм қызғалдақтарды күзетудi мiндетiме бермесе де өздiгiмнен даланың жабайы ерке гүлдерiн күзетудi мiндетiм деп санадым. Түске таяу ұйқымнан оянамын да шайымды асығыс iше салып, жоңышқа алқабына қарай жүгiремiн. Бiр күнi аппақ көйлек киген сары шашты қыздың бiздiң жоңышқа алқабын еркiн аралап жүргенiн көргенде ызадан жарылып кетейiн дедiм. Қолындағы бiр құшақ қызғалдақты көргенде көзiмнен жас ыршып кеттi.

– Табаныңды жалтырат, әйтпесе, менен көретiнiңдi көресiң, – деп айқай салдым. Кекiлдi қыз менi көрдi де баяғыдан танитын адамдай күлiмсiреп:

– Өзiң қызғаншақ қыз екенсiң ғой. Мен сенiң көршiң Маргарита боламын. Сен Мәуесiң бе? Мамам сенi “жақсы қыз, екеуiң дос болып кетесiңдер” деп мақтап едi. Жақсы қыз деген менiмен таныспай жатып ұрса ма екен, – дедi.

– Қызғалдақтарымды неге ұрлайсың?

– Қызғалдақ теруiме мамаңның өзi рұқсат берген. Сенің есімің әдемі екен.

– Әкел берi қызғалдақтарымды.

Маргарита қызғалдақтарды бермей, үйiне қарай қаша жөнелетiн шығар деп ойлағам. “Қуып жете аламын ба, қалай жүгiредi екен, жақсы жүгiретiн шығар, немiс қой, әрi менен бойы да, жасы да үлкен. Жетсем, ұруым керек пе, жоқ па? ” деген ойлар басымды шырмап алды.

– Қызғалдақтарыңды ала бер. Өзің жақсы қыз емес екенсiң, – дедi көздерi жасқа толып.

– Жұлынған қызғалдақтарды қайтем, ала бер.

– Рахмет!

Беттерi қуаныштан албырап, жүзi бал-бұл жанды. Мәуе, сен бiлсең ғой, мамам “жаңа көршiлерiмiздiң сенiмен жасты қызы бар екен” дегенде мен қандай қуандым.

Сол күннен кейiн Маргарита екеумiз достасып кеттiк. Құрбангүл алғашында Маргаританы тосырқап жүрдi. Көп ұзамай Маргаританың ашық-жарқын мiнезi оны да баурап алды. Құрбангүл екеумiз ұйқымыздан ояна салысымен бетi-қолымызды жуар-жумас Маргаританың үйiне қарай жүгiремiз. Екеумiзде түскi асты үйден iшу дегендi ұмыттық. Маруся апай түскi асқа әртүрлі тәтті тағамдар дайындайтын. Ең алғаш котлет, бифштекс, саңырауқұлақтан дайындалатын тағамдарды Маруся апайдың қолынан жедiм. Маруся апай үшеумiздi “ескi мектеп жақта саңырауқұлақтар көп” деп қолымызға себет ұстатып, бiздiң ауылда сирек өсетiн осы өсiмдiктi терiп келуге жұмсайтын. Маргарита әке-шешесiмен Алматыға бiр жетiге қонаққа кеткенде Құрбангүл екеумiз немiс қызын да, оның мамасының тәттi пирогы мен саңырауқұлақтан дайындайтын дәмді тағамдарды да кәдiмгiдей сағындық. Екеумiз ескi мектеп жақтан бiр-бiр кiшкентай шелекпен саңырауқұлақ терiп әкелдiк. Мамам: “Үйдің бәрін сасыттың” деп ұрсып, қоқысқа аударып тастады. Бiздер жеуге болмайтын, исi жаман жабайы саңырауқұлақ терiппiз. Қасымызда қандай саңырауқұлақты теруге болатынын бiлетiн Маргаританың жоқтығы ғой. Құрбангүлдің аңқаулау шешесi “Марусяға беремiн” деп мұздатқышқа салып, сақтап қойып, Маруся апай рахметiн айтып, күлiп алған. Бiр күнi Маруся апай менiң мамам мен Құрбангүлдің мамасын түскi асқа саңырауқұлақ жеуге шақырды. Бiз әдеттегiдей түскi аста сонда болдық. Саңырауқұлақтан ауыз тиген мамам бiр жетi бет-аузын ұшық қаптап, ауырып жүрдi. Тағы да кiнәлi менмiн.

– Сен қайта-қайта “Маруся апайдың саңырауқұлақтан жасаған асының тәттісін-ай” деп тамсанып қоймадың. Анауың адам жемейтiн нәрсе ғой. Екiншi рет жеушi болма! – деп ұрысты.

Қайдағы, түскi аста мамам менi үйге артымнан шақыртуға адам жiберiп, келтiре алмайтын. Өз үйімізде түсте ұйықтамайтын Құрбангүл екеумiзге Маруся апайдың қатаң тәртібіне бағынуға тура келетін. Жалаңаяқ жүретін Құрбангүл екеумiздiң кiр-қожалақ аяғымызға Маруся апай шошына қарайтын. Кешкiсiн Маргариталардың кiр жаятын сөрелерiнде аппақ екi жайма жайылып тұратын.

Құрбангүлдің мамасы – Гүлзат тәте: – Маруся күнде екеуiңнің кiрлерiңдi жуып шаршайтын болды. Түсте үйге келiп ұйықтасаңдаршы. Әлде, аппақ жаймасыз ұйықтай алмайсыңдар ма? – деп күлетiн.

Маргаританың алтындай жарқыраған сары шашы, тұп-тұнық көгiлдiр көздерi әдемi. Қараған адамды өзiне баурап алатын оның көзінің бір сиқыры болатын. Басыма жара шығып, әкем шашымды тақырлап алып тастаған. Әке-шешемнің “басыңа кептерлер қонады” дегенiне сенiп, “кептерлерiмдi” күтiп жүрген кезде Маргарита шашын екiге жарып, қос бұрым етiп, өрiп жүретiн. Кейде күйiнiп мамама: – Неге менiң көзiм Маргаританың көзi секiлдi жасыл емес, неге шашым сары емес, – деп жылаймын ғой.

– Сәл күн шыда, сенiң шашың қап-қара болып өседi, – дейдi мамам шашымның жоғын есiме салып.

Сол сәтте сары шаш емес, басымда шаштың болуы арманға айналады.

– «Шашыңды алып тастап, тақыр бас болып жүрсең, басыңа кептер қонады» деп мені алдадың. Әлі кептер қонбады, – деп әкеме ренжіп, көзiмнiң тостағанын жуамын.

– Сенiң қара шашың Маргаританың сары шашынан әлдеқайда әдемі. Ал көздерiң онсызда көк қой, қызғалдағым, – деп мамам жұбата бастайды.

Өзiммен тете iнiммен ұрсысып қалсам: – Көк көз, қарашы, көзiң жабайы мысықтың көзiнен аумай қалған. Ол да сенiмен шамасы ұқсастығын бiлетiн болар, түнде үнемi сенiң аяғыңның астына келiп жатады, – деп мазақтайтын. Үйдегi бала мысықтың көзiне қарап тұрып, өз көзiммен шынында да ұқсастық көргендей қорқамын. Байғұс мысықтың еш жазығы жоқ болса да, қуып жүрiп, шыбықпен ұрамын.

Мамам: – Мына қызды жын ұрған шығар. Мысықтың қарғысы жаман болады, – деп айқайын салып, мысықты арашалап алатын.

Қуыршақпен ойнап жүрiп, Маргаританың бойжетiп кеткенiн байқамай да қалыппыз. Құрбангүл екеумiз алтыншыға өткен жазда Маргарита жетiншiге көштi. Ол сол жазда бiзбен бiрге арықтың суына түсiп, күнге қыздырынбайтын болды. Көрші үйдің бағынан бізге қосылып алма да ұрламайды. Бұрынғыдай бізбен қосылып, Жексен атаға ән салып беріп, балмұздаққа ақша да алмайды. Сол жазда ол тобығына түсетiн ұзын шашын мамасының рұқсатынсыз қидырып тастады. Мойны ұзын, бетi аппақ оған қысқа шашы да көрiк берiп тұратын. Бiрде ас үйде мамама Маруся апайдың “Маргарита балалығымен тез қоштасты. Бiздiң немiс қыздары тез бойжетедi” деп ренжiп отырғанын құлағым шалды.

Сол жылдың күзiнде Маргарита мектепке баяғыдай Құрбангүл екеумiзбен емес, менiң Жеңiс ағаммен бiрге баратын болды. Бiз қастарына қосылсақ, екеуi тез жүрiп кететiн, не артта қалып қоятын. Маргарита кешкiсiн бiздiң үйге жиi келетiн.

– Папам спорт көрiп жатыр, сендердiкiне кино көруге келдiм, – дейтiн құпия күлiмсiреп.

Менiң қасымда он-он бес минөт отырып: – Мамама айтпай кеткен едiм, iздеп жатқан шығар, – дейтін.

– Жүр екеумiз барып, мамаңа айтып келейiк, – десем: – Мәуе, сабағымды да дайындамап едiм, – дейтiн тағы да құпия жымиып.

Бір күнi сабақтан келсем, мамам мен Маруся апай бiр нәрсеге келiспей, қатты сөзге келiп жатыр екен.

Мамам: – Сенiң қызың қыз емес, сайтан. Жуас баламның басын айналдырып жүр. Сайтаныңды секеңдетпей, аяғын тұсаулап ұста. Баланың менің ұлымдікі екенiне сенбеймiн, – деді даусы ащы шығып.

Бойымды үрей биледi. Кеше ғана өзiммен қуыршақ ойнап жүрген Маргаританың бойына шынымен бала бiткенi ме? Құрбангүл екеумiз қуыршақ ойнамасақ та, резеңкеден секiрiп, доп қуып жүрміз. Сол күннен кейiн бiздiң үймен Маруся апай да, Маргарита да қатынаспайтын болды. Колхоз жұмысына ерте кетiп, үйiне кеш оралатын құрылысшы Федор ағай сирек те болса, үйге бас сұғып тұратын. Екеуi шарап iшкен күндерi “Бойында Арыстың, өзiңмен таныстым” деп ән салатын. Федор ағай Шәмшiнiң әндерiн бұзбай, қоңыр даусымен жақсы айтушы еді. Ол кiсi ауылда өтетiн тойларда да жұрттың өтiнiшiмен Шәмшiнiң әндерiн орындап беретiн.

– Шәмшi немiстiң композиторы болсыншы, әлемге танымал болар едi. Әттең, ол аз ғана ұлттың перзентi, – дейтiн кәдiмгiдей қапаланып.

Жаз айларында Федор ағайдың үйінің қақпасының қасынан Оқпан шалдың кенжесi, түрмеде екi жыл отырып келгеннен кейiн Кенжебек есiмi ұмытылып, Коля атанған қара сұр жiгiттi жиi көретiнбіз. Оларды бiр-екi рет Құрбангүл екеумiз аңдығанбыз. Екеуi бiр-бiрiне жақындап, бiр адамға айналғанда үйге қарай апыр-тапыр тұра жүгiргенде Маргаританың “Көршiнiң кiшкентай қыздары ғой” деген сызылып даусы шыққан.

Таңғы бесте үйiне аппақ бетi, ұзын мойны шылымның шоғымен күйдiрiлiп, көзi көгерiп, жылаудан жанары iсiнiп келген жалғыз қызының түрiн көрген Федор ағайдың қаны басына шауып, Оқпан шалдың үйiне барады. Сол жерде айқай-шу шығып, түрме көрiп, қаны қарайып келген Коля Федор ағайдың жүрегiне пышақ сұғып алады. Сот Коляны жиырма бес жыл басбостандығынан айырды. Әкесiн жерлегеннен кейiн Маргарита мамасының Алматыда тұратын туыс сіңлісінің үйіне кетті.

Маруся апай: – Байғұс қызды өзiне қол жұмсап қоя ма деп қорқамын. Жалғыз қызымнан басқа менің кімім бар? – деп қатты уайымдайтын.

Үш айдан соң ауылға келген Маргарита өзiмен бiрге тағы бір қайғы әкелді.

– Біздің немістің қыздарында намыс болсайшы. Әкесін өлтірген қанішердің баласын туамын деп, сайқал, безеріп отыр. Қайтейiн, ендi. Ақыл қосшы, құрбым-ау, – деп Маруся апай үйге жылап келдi.

Мамам: – Байғұсым-ай, тағдырға соншалықты не жазып едiң, – деп қосылып жылады.

Маргарита үш-төрт күннен соң Алматыға қайтып кеттi.

Бiр күнi кешкiсiн Маруся апай келiп, Германияға көшетiндерiн айтқанда үстiмiзден жай оты түскендей, бәрiмiз үрпиiстiк те қалдық.

– Құдайы көршiлерiм-ау, өздерiң отбасымыздың ойраны шыққанын көрiп отырсыңдар ғой. Федор жалғыз қызының намысын қорғаймын деп өлдi, қыздың жайы анау. Әлгi қанышер түрмеден тiрi шықса, “баламды көремiн” деп Маргаритаға маза бермей ме деп қорқамын. Ата-қонысқа немiстер көшiп жатыр ғой, бiзде елмен бiрге жетiп алайық. Есiмiз барда, елiмiздi табайық. Қазаққа күлкi болдық, – деп күрсiнді.

– Маруся-ау, бұл не дегенiң. Бұл қазақ сендерден жақсылық көрмесе, ешқандай жамандық көрген емес. Осы ауылда Федордың шебер қолы тимеген үй жоқ шығар. Федор марқұм қандай жан еді. Қайтесiң, тiрi адам сүлдерiн сүйретiп жүре бередi екен ғой. – деп мамам орамалының шетiмен көзіне іркілген жасын сүрттi.

– Осы күнде түсiме қара басып, ұйықтап қалып, екi айлығында өзiм жаншып өлтiрiп қойған қызым жиi кiретiн болып жүр. Балапаным... түсiме екi айлық емес, он-он екi жасар қыз болып кiредi. Қасыма жақындамай, алыста үнсіз ғана бетiме мүсiркеп қарап тұрады. Федор қанша мас болып келсе де, осы қателігімді бетiме басқан емес. Өзімді кешіре алмаймын-ау, кешіре алмаймын, – деп Маруся апай көз жасына ерiк бердi.

* * *

Маруся апай мен мамам сирек те болса хат жазысып тұрады. Таяуда тағы да хат алдық. Бiздi отбасымызбен Германияға қонаққа шақырыпты. Маргарита әлi тұрмыс құрмаған. Баласы Жеңiс екiншi сыныпта оқып жүр екен. “Қазақтың қаны жiберсiн бе, Қазақстанды жиi сұрайды. Бұл баланы өмiрде құшырланып сүймейтiн шығармын деп ойлаушы едiм. Алғаш дүниеге келген кезiнде бетiне де қарамайтынмын. Тiлi шығып, “әже” деп қолын созғанда шыдап тұра алмадым. Сәби кезiнде өзiнiң тiлi сондай тәттi болатын. Бүгiнде өмiрiмдi немерем Жеңiссiз елесте те алмаймын. ...Маргарита сенің ұлың Жеңісті әлі сүйеді” деп жазады хатында Маруся апай. Германиядан хат алған күнi Федор ағайды, Маруся апайды, Маргаританы сағынып, өткен күннiң қызықты оқиғаларын еске алып, күлiп, бiр жасап қаламыз. Жеңiс Семей медициналық институтын бiтiрiп, үйленiп, сол қалада қалып қойды. Оңтүстіктегі біздің ауылдан Семей әлдеқайда қашық. Отбасымен бірге ауылға екi-үш жылда бiр келiп тұрады. Мамам “Жеңiс пен Маргаританы ажыратып, байғұс қыздың обалына қалдым-ау. Жеңiс Маргаритаға үйленсе ауылда не аудан орталығында тұрар ма едi. Маргарита ақкөңіл, жақсы қыз болатын. Жеңiс бiзден қашықта тұрып, жат болып барады”, – деп мұңаяды.





«Мен»


Скрипкашының скрипкасынан төгілген мұңлы әуен тас қаланы тастап, мәңгілік құшағына сіңіп кеткен. Арбаттағы етжеңді қайыршы әйел жымсық көздерін сығырайтып, миығынан жымиды. Жамау түскен көйлек киген бейшара әйелдің ұлы мақсаты бар менің шарасыз күйімді келеке еткенін жаратпадым. Ызаланып, садақамды екі қолы шынтағынан кесілген мұжықтың мойнына ілген көк қорапқа тастадым.

Тиынмен соғылған тиын сыңғыр еткенде орыс шал:

– Сізді Құдай аясын! Жан өлген, сенбейсіз бе? – деп қызарған мұрнын иығына сүрткіледі. – Сол күні шарапты мас болғанша сімірдім.

Қара әйел:

– Жанның мұңын жеткізетін әуен енді ешқашан арбатта естілмейді, – деп күрсінді.

– Сіз, шынымен білмейсіз бе, ол Италияда өтетін скрипкашылардың халықаралық байқауына кеткен, – дедім. Даусымның соншалықты сенімді шыққанына таңғалдым.

– Байқауы несі? Ақылыңнан алжасқан шығарсың, байғұс, өлген адамға байқау неге керек? – деп қара әйел бетіме мүсіркей қарады.

* * *

«Қиялмен өмір сүру қас-қағым сәт, көрген түстей болса да, ғарышқа ұша алатын қанат бітіреді. Қиялдағы ертегі әлем ғана ғажайып өмірдің қақпасын ашады. Егер тірі жүргенім түс болмаса, құр сүлдерімді бір күннен екінші күнге сүйреп жүрген екінші өмірім– санадан тыс қиялдағы тіршілігім. Жүрегім қайыршы скрипкашы тартатын мұңлы әуенді іздегеннен бастап ақынның образын жасап алған шайырдың шимай-шатпағын оқымайтын болғам».

«Мен» ішкі даусын өзі ғана естіп, қорқынышты ойдан селк етті.

* * *

Жұмыс уақыты бітер-бітпес онымен кездесетіндей асығып, арбатқа жүгірем. Соңғы уақытта жол асты көпірінің кіре берісінде қызылды-жасылды киінген орыс жастары скрипка тартып, өткен-кеткеннің назарын аудара бастады.

Сұлу бойжеткен мен жанарында ой жоқ жігіттің алдындағы картон қағаздан жасалған жәшікке ұсақ тиын тастап:

– Жүрегін мұң басқан скрипкашы тартқан аспаптан тек қана мұңлы әуен естілетін, – дедім.

Олар үн қатпастан «Ай сонатасын» ойнады.

– Бетховен өзі жазған музыкаларды жүрегімен естіген. Көзі көргенмен керең, құлағы естігенмен соқыр қоғам дарындылардың үнін жүрегімен ести алмайды. Скрипканы шебер тарта алмау – ұят емес. Өнерге сатқындық жасау мен дарынсыздығыңды өлермендікпен бүркемелеу жиіркенішті, – дедім.

Қазанбас қабағын түйіп:

– Сен кімсің? Музыкантсың ба, әлде өнертанушысың ба? Сенің мылжың сөзіңді тыңдауға уақытымыз жоқ. Жолыңнан қалмағаның дұрыс, сұлуым, – деп кекете күлді.

* * *

Құлағы естігенмен, көзі көргенмен, нота жаттауды білгенмен, ешқашан музыканы жүрегімен сезінбейтін оны «Мендігім» мүсіркеген.

* * *

Күн бесіннен түскенде оны іздеп тағы да «Жібек жолына» қарай қадам бастым. Бұл жолы жалғыз емеспін, қасымда Қарашаш бар.

– Қарашаш, мен қуанышымды ұрлатып алсам да шын жылай алмаймын.

– Себебі, қуаныштың астарында мұң жасырынып жататынын білесің.

– Жүректегі мұңымды көз жасым да жуып кетіре алмайды

– Адамдардың қуанышы бір-біріне ұқсағанымен, мұңы ұқсамайды. Сенің шынайылығыңнан қорқам, – деді ол.

Субұрқақты тамашалап тұрған ұзын бойлы, ат жақты, аққұба жігіт:

– Көзқарасыңыз қызық екен, – деп күлімсіреп қасымызға келді.

Жігіттің құлағына көзім түскенде, бойымды үрей биледі. Жігіттің екі құлағы да жоқ еді. Ол тіпті кемшілігін шашымен де жасырмапты.

Бейтаныс жігіт бетіме күлімсірей қарап:

– Сіз әлдебіреуді іздеп мұңаясыз,– деді.

(Бейтаныстың жанары сондай мұңлы еді. Оның мұңын бетперде киген «Мен» сезінбеген)

– Сіздің суретіңізді салғым келеді.

(...Сұлулыққа оранып дараланған скрипкашыны іздеген «Мен» оның сөзін құлағына ілмеді).

– Құрбыңыз Қарашаш екеуіңізді балетке шақырсам, келер ме едіңіз? – деп бетіме сұраулы жүзбен қарады.

– Балетті ешқашан өнер деп санаған емеспін.

* * *

...Суретшінің қасында «Меннің» балет өнері туралы түсінігі тым-тым қарабайыр. Өнер туралы пайымы өзін мәдениетті етіп көрсету үшін Опера және балет театрының есігін ашатын шен-шекпенділермен деңгейлес еді. Соңғы ақшасында балетке жұмсайтын ол суретшімен театрға баруды намыс көрген.



* * *



Бір жеті өткен соң Суретшімен Опера және балет театрының алдында кездесіп қалдым.



– Осы маңда бір шаруам бар еді, – деп езу тартқан ол.

Оны көзіммен шығарып салып, «Ұйқыдағы аруға» екі билет сатып алдым. Сенбі күні театр алдында Қарашашты күтіп тұрғанымда, қыпша бел бойжеткеннің нәзік қолын аялай ұстаған суретші басын изеп, қасымнан үнсіз өте шықты.

Қарашаш: – «Ұйқыдағы арумен» бірге суретшінің құрбысы да ұйықтап жатыр, – деп бүйірімнен түртті.

Суретшінің иығына басын сүйеп, пісте мұрны пысылдап, әдемі бикеш тәтті ұйқыға батыпты.

(...«Мен» екі құлағы жоқ суретшіні өзінен әлдеқайда сұлу қыздан қызғанып қалған. «Ұйқыдағы арумен» бірге ұйықтаған бойжеткеннің әдемі пісте мұрнына бекзат өнер – балеттің ғана емес, сурет өнерінің де иісі бармайтынын бағамдаған.)

–Екі құлағы жоқ суретшімен «ұйқы періштесінің» театрға келгеніне таңым бар.

– Оның екі құлағы жоқ па? – деп таңғалды Қарашаш.

Қарашаш бетінің жартысын жауып тұратын үлкен көзілдірігін түзеп, суретшіге тесіле қарады.

– Шынымен, екі құлағы да жоқ. Ол, сөз жоқ, өте талантты.

Қарашаштың танымында ұлы дарын иесі қасірет шегуі тиіс.

– Ол саған ұнай ма? – дедім. – Онда келесі жолы суретшінің театрға шақырған ұсынысын қабыл алайық.

– Сүйген қызы бар емес пе? – деп сыбырлады ол. – Тек сен ғашық екен деп ойлап қалма! Дарынды қылқалам шеберінің шеберханасындағы картиналарды көргім келеді.

– Ұйқыдағы ару екеуінің арасында ешқандай да сезім жоқ, – дедім мен.

Спектакль аяқталғанша, Қарашаш суретші жаққа жиі көз тастап, мазасызданып кетті.

* * *

Бір ай өтті. Опера және балет театрында жылдар бойы жүрсе де, көруге сәті түспеген «Аққулар көліне» таныс салып, екі билет алдық. Ложада суретші бізбен қатар отырды. Ол тіпті Қарашаш екеумізбен бас изесіп, амандаспады. Шашын иығына дейін өсіріпті. Суретшімен иық тіресе отырған кәрі қыз еркелеп, суретшінің сирек шашын иіскеп қояды.

– Ол жоқ құлақтарын ғана жасырмапты, шынайы болмысынан да алыстапты, – дедім.

Қарашаш сөзімді естімегендей, сахна шымылдығынан көз алмай, жанарын бір нүктеге қадап отыра берді.

* * *

Қарашаш жексенбі күні маған ермей үйде қалды.



– Несіне барам? – деді. – Кімді іздеп барам? Оны шынымен сүйсең, оның скрипкасынан төгілген әуенді үйде отырып та, ауылда жүріп те ести аласың. Ол әлдеқашан әруаққа айналған. Оны бүгін өзі бір тілім нан сұрап жеген субұрқақтың қасына жерлеп кел. Әйтпесе, өз «Мендігіңнің» құрбанына айналасың, – деді зілді үнмен.

– Скрипкашыны ұмыта алмай жүрсем, ол менің «Мендігімді» жерлеп кеткен.

– Ол қайыршы неме аш қарнын тойдырудан басқа ештеңе ойлаған жоқ.

– Ол мені қиялында сүйді.

Сіркесі су көтермей отырған Қарашашпен сөз таластырғым келмей, өзіме таныс жолды бетке алдым. Қара әйел мен орыс шалын алаламай, екеуіне де садақа тастадым.

– Құдай кешірсін, ораза ұстап жүріп, көңілі жарым кемпірдің талай жылдан бері сақтаған жүзім шарабынан бір стақан іштім, – деді әйел. – Құдай кешірсін, Жанға күн сайын садақа беретініңді қызғанушы едім. Құдай тілеуіңді берсін, сол қайыр-садақаңды күн сайын маған беріп тұршы. Бұл пақырға жаның ашымай-ақ қойсын, оны орыстары жарылқап жатыр.

– Домбыраны сабалап, қазақтың әнін бұзып айтпаңыз, әйтпесе, алақаныңызды жай ғана жайып отырыңыз.

Жүзі сұрланған әйел: – Пәтшаһар, садақаңды сұлу қайыршы жігітті аяп емес, ғашық болып бергеніңді білеміз ғой, – деп ызалы мырс етті. – Шешеңдей адамға ақыл үйретпей, аулақ жүр.

Көзімнен жас ыршып кетті.

– Бақытсыз сорлы ұйықтап жатып оянбай қалса, не шара? – деп күрсінді әйел.

– Сеніңіз, сіз онымен арғы дүниеде кездесесіз, – деді орыс шал.

–Сорлы, о дүниенің барын көріп-біліп келгендей сөйлейсің ғой. Оданда «осы дүниеде бақытты бол» деп тілесеңші, – деп оған дүрсе қойды қара әйел.

«Ораза ұстасаңыз, онда неге о дүниенің барына сенбейсіз?», – деп сұрауға оқталдым да, олардың сөзін ары қарай естігім келмей теріс бұрылдым. «Мендігімнің» мәңгілік дүниенің емес, жалған өмірдің бақыты үшін күресіп жүргенін сезініп, жылағым келді...





Томпақ




...Біз оны келеке етіп күлетінбіз. Ол жасына лайықты емес толық еді. Анасы ғана оны Айжұлдыз деп атайтын. Самай шашы ағарған шүйкедей әйел «Айжұлдыз, қайдасың?» десе, ойнап жүрген Томпақ үйіне қарай құстай ұшатын. Анасы дауыс көтерсе, ақталмайтын не қарсы жауап қатпайтын. Кінәлі адамдай көзін жерден алмай үнсіз тұратын. Мас әкесі шешесінің шашынан сүйреп жатқанда шыр-шыр етіп араша түсетін. Анасын арашалап жүріп, көзілдірігі сынып, әйнек сынығы бетін жырып кетсе де, әкесінің қолы тиіп, көзі көгерсе де ол әкесін жақсы көретін. Топыраққа аунап жатқан әкесінің қасынан табылатын да Томпақ еді.



– Әкешім, үйге жүрші. Сені үйде апам, аға-әпкелерім күтіп отыр. Апамның шашы ағарып кеткенін көрмей жүргенің не? Әкешім, бізді достарымыздың алдында әбден ұялттың ғой, – деп мас әкесін орнынан тұрғыза алмай, жылап отырады.

Біздер Томпаққа көмектесудің орнына оның ересек адамдарша сөйлегенін, әкесінің сәбише орнынан тұруға ұмтылып, тәлтіректеп қайта етпетінен құлағанын қызық көреміз.

Бір күні Томпақтың әкесі жоғалып кетті. Шегір көзі өңменіңнен өтетін сұсты кісінің бетіне әйелі де тіктеп қарай алмайтын. Мүрдесі көрші ауданнан табылды. Досының үйінде ішіп, соңы екеуі жанжалдасып тарайды. Қақаған аязда бағытынан адасып, далада ұйықтап қалады. Ол бір қиын кез еді. Ауыл дағдарыстан тұралап, бидайды диірменге тарттырып, нанды үнемдеп жеп отырған уақыт. Бидайы жоқтар жүгері нан жесе, бидайы барлар нанды кебегімен қосып пісіреді. Қарабай көкемді жерлеу отбасына оңай тимеді. Бір үйлі жан жалғыз ешкінің сүті мен жүгеріден түйілген талқанды қорек етіп отыр екен. Тұяқ дегеннен сыңар мүйіз ешкі мен бөрте лағынан басқа түгі жоқ. Қарабай көкеммен өлер алдында бірге ішкен құрдасы бұзау, молда атам екі қап бидай, колхозда отыз жыл бухгалтер болған туысы бір қап күріш, тағы бір жамағаты бір қап ұн беріп, туған-туыс қол ұшын созған... Көптен бері тоқаш пен тәтті жемеген балалар Томпақтың үйін жағалады. Қара жамылған үйдегі зарлы дауыстан денем тітіркеніп әрі шешемнен қаймығып балаларға қосылмадым.

Сабақтан қарным ашып келген. Бауырларым кәріс әжейден қарызға алған бес жұмыртқаны қуырып жеп, маған түк қалдырмапты. Қу тамақ үшін біраз ұрыстым. Сары май жоқ. Құр қатқан қара нанды сарымсақпен жедім. Шешем берекелі болады деп кебегін тазаламапты, тамағым жыбырлап кетті. Ет дегенді ұмытып қалғанбыз. Талай жыл қасапшылықпен айналысқан әкем қатты ауырып, ажал тырнағынан қалған.

Молда атам: – Малдың қанын мойныңа көп жүктедің. Әрнәрсенің өз есебі бар. Ендігәрі мал сойсаң, өзіңе қиын, – деген соң тауық та бауыздамайтын болған.

Той-жиынға барған жерінен қалтасына төрт түйір кәмпит салып келмейтін шешем өз айтуынша, «сұғанақтықты жаратпайды». Асқазаным сазып, қолыма үлкен табақты алдым. Құйқаңды шымырлататын зарлы дауыстан қорқып, аяғымды санап басып, Томпақтың үйіне қарай бет алдым. Үй жанында жүрген балаларға жоламай қазан басында жүрген шешеме бардым.

– Неге келдің? – деп шешем жаратпай қарады.

– Қарным ашты. Балаларың маған түк қалдырмапты. Палау салып берші, – дедім жыларман болып.

Шешем: – Менің соңымнан табақ алып жүгірген әдетті қайдан үйренгенсің? – деп қабағын шытты. Қолымдағы үлкен табақты көріп, көзі шарасынан шықты. – Үйде бұдан басқа кішкентай табақ жоқ па?

Менің қайтатын түрімді көрмеген соң:

– Қолыңдағы табағыңды жалаңдатпай бұл жерден тайып тұр, – деп жекіп тастады.

– Мама, менің қарным аш...

– Келін, әлі ол бала емес пе?! Өзің кешеден бері осында жүрсің. Бала деген қарны ашқан соң шешесін іздемей ме екен? Айналайын, әкеле ғой табағыңды, – деп Сәбира апам табағыма сәл ғана толтырмай палау салып берді.

Сол кезде өксіп-өксіп жылаған дауысты естідім. Үйдің қабырғасына сүйеніп жылап тұрған Томпақты көріп, аяп кеттім.

– Байғұс қыздың кешеден бері көз жасы бір тиылмады-ау! Марқұмның балаларының ішіндегі ең мейірімдісі – осы Томпақ. Сорлы қыз қандай семіз болса, жүрегі де сондай кең екен ғой. Үлкен қызы «алқаштың түбіне ақыры арақ жетті» деп безеріп отыр. Марқұм бұрын салынып ішпейтін. Соңғы жылдары қатты ішіп кетті. Жақсы қайным қайғысын ішіне сақтап кетті, – деп Сәбира апам жанарына іркілген жасты сүртті. – Ешкімнің көзіне түспей тез кетіп қал, әйтпесе, балаларына палау сұрап жүрген әйелдер көп. Томпақ жұқа киініпті, ауырып қалмаса болар еді. Үйге кіргізейін.

Шешем: – Таласпай-тармаспай бірге жеңдер. Құдайым-ай, ашаршылық болмасын, ашаршылық болса, сен бірінші өлесің, – деді зілі жоқ дауыспен.

Бір табақ ыстық палаумен үйге оралғанымда бауырларым жымың-жымың етті. Оларға ызаланып, палауды бірінші өзім тойып жеп алып, сосын берейін деп тұрдым да ойымнан тез қайттым. Қуанбағанда қайтсін, бір күні кеспе, бір күні нан салма жейміз. Көршілеріміздің көрген күні де – осы. Қап-қара ұнды суға илеп пісірген еті жоқ кеспе мен нан салма қайдан дәмді болсын?! Езіліп кеткен қамырмен күнде өзегімізді жалғаймыз. Табағын көтеріп, ұн сұрап жүрген көршілерді көріп, осыған да тәубәшілік етеміз.

Ініме: – Дастархан жай, – деп бұйырдым. – Палау жеп болған соң су тасисың. Сен су әкелгенше, мен үйді жинаймын, содан соң еденді жуып шығасың.

Ол қуана басын изеді. Тамақтанып болған соң: – Суды бірге тасимыз. Мен арбаны итеремін, сен ыдыстарды суға толтырасың. Үйді жинап, еденді жуу қыздардың міндеті, – деп өзіме талап қоя бастады.

Соғыс жылдарында балалар өздерінің неліктен ашыққанын білді ғой. Бейбітшілік заманның саясатын түсініп жетпеген біздер неліктен ашыққанымызды білгеніміз жоқ. Сексенінші жылдың балалары қырқыншы жылдың балалары секілді ашқұрсақ жүріп, нанды тоя жеуді армандадық. Ұнның түбі көрініп қалған соң шешем нанды бөліп бере бастады. Сол күндері менің түсіме қап-қап ұн, тау болып үйілген аппақ нандар кіретін. Қуанып шешеме түсімді айтамын.

– Біздің үйге береке келе жатыр екен. Түнде мен де түсімде нан көріп шықтым, – дейді шешем.

Шешем қаптың түбін қағып, төрт пәтір пісірді. Сонда шын жоқшылықты енді сезінгендей қатты әбіржіді. Тілдей пәтір нанды әрқайсымыздың алдымызға қойып, өзі талқан жеп отырды.

Кішкентай сіңлім: – Мама, жемесең наныңды маған берші, – деді.

Шешем еркесіне аузынан жырып, өзіне тиесілі нанды берді.

– Жей ғой, күнім.

Алты жасар сіңліме: – Сен мамамның нанын жеп қойсаң, ол аш жатады. Екінші рет сұрама, – деймін оңашада ертелі-кеш мақтаны арам шөптен тазартып, шаршап жүрген шешеме жаным ашып.

Қайдағы, сіңлім шешемнің тиесілі нанын таңертең де, түсте де, кешке де жеп алады. Бізге шешем бр тілім нанға қосып, талқанды қара суға шылап береді. Тәтті қосылмаған құр талқанды жей алмай, тыжырынып жұтамын.

Шешем соңғы тілім нанды тілін тістелеп, беріп жатқан кезде әкем көрші ауылдағы диірменшіден қарызға екі қап бидай алып келді. Сонда шешем қатты қуанды.

– Сенің түсің, міне, орындалып жатыр, – деді қабағы жадырап, езуіне күлкі үйіріліп.

– Мен түсімде қап-қап ұн, көп ақ нан көргенмін, – дедім екі қап бидайды қанағат тұтпай.

– Әлі-ақ бұл күндер ұмыт болады. Бұрын етті жиі ассам, «күнде ет жейміз бе?» деп ренжуші едің. Майлы деп қазы-қартаны мастанып, жемейтінсің,– деді шешем өткен күнді сағына еске алып. – Етсіз тамақ жемейтін әкең де бұл күніне мойынсұна бастады.

Маған ол күндер ертегі сияқты көрінеді. Әкемнің достары әйелдерімен біздің үйде жиі бас қосып, ет жеп, әңгіме-дүкен құратын. Біреуміз мектепте өтетін әлдеқандай жарысқа қатысып, мақтау қағазын алсақ, шешемнің абысын-ажындары келіп, «жуасың» деп қазан көтерткізетін.

– Шіркін, тойып ет жейтін күн болса ғой, – дедім сілекейім шұбырып.

– Ондай күн де туады. Баяғыдай «күнде ет жейміз бе?» деп жыларсың әлі, – деді шешем үмітпен.

Ол күндері балалардың күндегі әңгімесі ақ нан және дәмді тамақ жайлы өрбитін.

Көршіміздің менімен құралпас қызы Мақпал:

– Біз бүгін картошкасын мол етіп нан салма жасап жатырмыз, – деп мақтанады.

Сол бір қиын-қыстау күндері біздің ауылдың тұрғындары тамаққа картошканы да үнемдеп салатын еді ғой.

– Ағаларым кептер ұстап әкелді. Бүгін кешке апам картошкамен кептер етін қуырады, – дейді Ажар.

– Апам кеспе жасап жатыр. Ертең нан салма жейміз, ал арғы күні тағы да кеспе көже ішеміз. Одан соң нан салма, – дейді Томпақ үйлеріндегі ас мәзірін боямасыз баяндап. – Үйде бір табақтай ғана ұн қалды. Апам уайымнан қатты жүнжіп кетті. Біздің әрқайсымыздың апаларымызға қандай қиын.

Ол мақтанбайтын. Мақтанып жатқан балаларды үнсіз тыңдап тұратын.

Бірде Мақпал: – Апам түсте картошкасын көп қосып, бәліш пісірді. Кешке қалған бәлішпен шай ішеміз, – деп мақтанып қоймады.

«Қой үстіне бозторғай жұмыртқалаған» молшылық кезде пейілі кең Жәмилә апам көшеде ойнап жүрген біздерді шақырып алып, бәліш үлестіретін еді. Томпақтың бәлішін жемегенін байқаған Жәмилә апам:

– Томпақжан, неге бәлішіңді жемейсің? – деп сұрайтын.

– Апама апарып беремін, – дейтін Томпақ.

– Айналайын Томпақжан, бәлішіңді жей ғой. Апаңа да бәліш беремін, –

дейтін мейірленіп Жәмилә апам.

Бәлішімді жұрттан бұрын таусып қойып, тағы сұраймын.

Жәмилә апам: – Айка, сен де апаңа апарғың келеді ғой, – дейді.

Өзімнің жегім келгенін қалай айтамын?

– Иә, апа... – деймін қызарып.

Жәмилә апам бәрімізге қайта бәліш үлестіретін.

Екінші бәлішті Томпақтардан ұзап, үйге жақындағанда асығыс жеп аламын.

Мақпал мектепке бәліш апарып, екеуміз үзілісте жейтінбіз. Жәмилә апам мен Мақпалдың баяғыдай бәліш бермейтініне ызаландым ба, әлде мақтанғым келді ме: – Әкем бүгін базардан семіз қой әкеліп, сойды, – деп өтірікті соғып жібердім. – Кешке ми жейміз.

Ми жейтініміз рас. Қалаға бір жұмыспен барып қайтқан әкем қойдың басын әкелген.

Кешке: – Қуырдақ дайын ба? – деп Жұмаш пен Әли көкем келді. Жұмаш әкемнің құрдасы. Ажардың әкесі.

Әли көкем: – Жұмаш қуырдақ жеп қайтайық, – деп қоймады деп күлді.

Әли көкем дегенім Мақпалдың әкесі.

– Қайдағы қуырдақ? – деп шешем әкеме, әкем шешеме қарады.

– Бүгін қой сойыпсыңдар ғой?!

Әкем мен шешем «Енді екі көкемнен ми қалмайтын болды-ау» деп мазам қашқан маған қарады. Әкем көзімен «қызым, жоқ нәрсемен мақтанбас болар» дегенді ұқтырып, басын қынжыла шайқады да көңілденіп:

– Қуырдақ болмаса да, бас жеп қайтыңдар, – деп шақырусыз қонақтарды дастарханға шақырды.

Ауызғы бөлмеде басты қазаннан түсіріп жатқан шешемнің: – Бұлар да жұрттың қазанын аңдып жүреді екен, – деп күбір еткенін құлағым шалып қалды.

Сығырайған білте шамның әлсіз жарығы жалп-жалп етеді. Үлкендер басты мүжіп, құр шайды сораптап отырып, ауыл-аймақтың әңгімесін айтты.

– Жанәділдің ортаншы ұлы түнде көршісі Бердібектің сиырын ұрлап жатқан кезде ұсталыпты, – деді Жұмаш көкем.

– Сұмдық-ай! Шешесі қатты ауырғанда сол баланы Мердібектің әйелі емізіп еді, – деді шешем қынжылып.

– Бастықтың жылқыларын ұрлаған Сәндібек пен Төлеу екен, – деді Жұмаш көкем. – Сәндібектің әйелінің қайтыс болғанына жыл толған жоқ. Шиеттей балаларына обал болды. Байғұсты қандай жаза күтіп тұр екен?

– Кім білсін? – деді әкем. – Сәндібек бастықтың ағайыны ғой. Сегіз баласын жылатпайтын шығар?

Бастық дегені – бұрынғы колхоз бастық. Ал колхоздың тарап кеткеніне жыл асты.

Жұмаш көкем: – Шегенің сиырын ұрлаған туған інісі Мәлік екен, – деді.

– Шеге ел-жұртқа күлкі болмайық деп інісінің ұрлығын жасыратын көрінеді.

– Сол әңгімені менің де құлағым шалып еді. Жоқшылық туған мен туыстың арасын алшақтатты. Ашыққан жұрт туғанының қорасына ұрлыққа түсе бастады. Дүние не болып бара жатыр? – деп басын шайқады Әли көкем.

Көңілсіз әңгімелер шамның әлсіз жарығындай көкейіңдегі сәулесі аз үмітті жаншып тастайды. «Е-е, әлі бізге тоя нан жеп, ет қосылған ас ішетін күн алыс екен ғой» деймін ішімнен.

Әкем: – Бұл өзі жақсы отырыс болды, – деген риясыз көңілмен.

Кешке жарық жарқ етсе, ғарыштан таңғажайып сәуле түскендей қуанамыз. Әлгі жарығы құрғыр бір сағатқа жетер-жетпес қайта жалп етіп сөніп қалады.

Қызыл иек кемпірлер: – Көзіміз енді ашылып қалып еді. Әй, мұны істеп отырған Үкімет емес-ау! Колхозды жұтатып кеткен Малғат бастық қой, – деп қарғап-сілеп алады. Жастар кеш батса, көше кезіп кетеді.

Көрші ауылдан балалар есек арбамен су тасимыз. Кейде керісінше, көрші ауылдың тұрғындары суға біздің ауылға келеді. Томпақ піләк тола суларды есек арбаның үстіне атып ұрады. Сосын есектің басынан сипап:

– Салпанқұлағым, сенің күшің көп қой. Шыдамды бол, – дейді.

Сумұрын: – Томпақтың өткенде құмырсқамен сөйлесіп отырғанын көргенмін. Бұл өзі барлық жан-жануардың тілінде сөйлей алады, – деп күледі.

– Сумұрын, дұрыс айтасың, мен барлық жан-жануарлармен сөйлесе аламын. Тек сенімен бір тілде сөйлесе алмаймын, – деп жымияды ол.

Сумұрынға ашуланса, құлағынан тартады.

– Томпақ, сен әдемі қызсың. Тек аздап толықсың, – деп Сумұрын қалжың айтқан болады. Томпақтың мөлдіреп тұратын тұңғиық қара көзі әдемі.

Қарулы қолдан оңай құтылмасын сезген Сумұрын кешірім сұрап, жалынады. Томпақ бірден жіби салмайды. Сумұрын қарғанып, қулыққа көшеді.

– Оллаһи-биллаһи, енді мазақтамаймын. Менің арғы атам үлкен молда болған. Оның барлық тілегі қабыл болады екен. Егер мен де шын тілесем, үш айдың ішінде азып кетесің, – деп көзін жұмып, күбірлеп, дұға оқиды.

Томпақ Сумұрынның құлағын тартқанын қойып, одан әлдебір үміт күтіп, көзін жұмып, үнсіз тұрады.

Сумұрынның ешқандай дұғасы қабыл болмай, Томпақ жасына жас қосылған сайын семіре берді.

Әйелдер: – Томпақ бикеш жардай болып семіріп барады. Күннен күнге пішіні бөшкеге ұқсап бара жатыр. Бұл қандай ауру екен? – деп оның семіздігінің сырын іздеді. Томпаққа бірі «қара суға тек қана капустаны қайнатып іш» десе, бірі «күнде тек қана қияр же» десе, енді бірі «алмадан басқа ештеңе жеме» деп кеңес берді. Жаз бойы тек қана қияр жеп, қысымен капустаны қара суға қайнатып ішсе де Томпақ азбады. Семірген үстіне семіре берді. Әлде ісіп бара жатты. Томпақ семірген сайын мінезі тұйықталып, бізден бөліне бастады. Әлде біз оны шеттеттік пе екен, білмеймін...

Сабақты орташа оқитын Томпақ тоғыздан кейін мектепті тастап кетті. Қысқа шашын бұйралап, ернін қып-қызыл далаппен бояп, әдейілеп кие ме қайдам, қысқа көйлекті денесіне жабыстырып киетін. Биік өкше туфли киіп, қисалаңдап жүре алмайтын.

Еріккен есерсоқ балалар:

– Біздің Томпақ гүлдей құлпырып кетіпті.

– Томпақ, бүгін кешке жігітіңмен кездесесің-ау деймін. Жігітіңнің салмағы сенің салмағыңа сәйкес келе ме?

– Томпақ, бүгін кешке үйіңе барайын, томпаңдап шығасың ба?

– Шіркін, Томпақтың дүрдиген қып-қызыл шие ернінен сүйер ме еді?

– Қасын айтсаңшы, қарлығаштың қанатындай қиылған.

– Төс қандай, бөксе қандай?!

– Шіркін, Томпақтың қыпша белін құшақтап, вальс билер ме едім.

– Бура сан қарындас апай төс, палуан жігіттерді болмаса, біз секілді арықтарды қайтсін?

– Хи-хи-хи-хи, бура сан дейсің бе? Тауып айттың, Заман.

– Әй, сен осы шынымен артиссің.

– Бура сан? Ха-ха-ха-ха-ха! Бу-у-у-ра... Ха-ха-ха-ха!

Қыздар Томпақтың шаш үлгісі мен киім киісін кекейтіп, мырс-мырс етеді.

– Көктем ұйқымды ұрлап, ай-жұлдыз сыр айтып, сыбырлайды, – деп үрке қарады. Жанары «сендер мені бәрібір түсінбейсіңдер ғой?» деп тұрады. – Көктемді көп күттім. Жүрегім тоңып жүр.

– Жүрек тоңа ма? Томпақтың ғана жүрегі тоңатын шығар? – деп қыз-жігіттер қыран-топан күлкіге батты.

– Білем ғой, менің жаураған жүрегімді ешкім жылыта алмайды.

– Томпақ, сені ыстық деміммен жылытар едім, бірақ менің демім сенің жүз килә денеңді жылыта алмай ма деп қорқам.

Заман тағы да тауып сөйледім бе дегендей масаттанып жан-жағына қарады. Сабақ оқуға ықыласы жоқ зуылдақ, жіңішке дауысты жігіт Алматыға барып, актердің оқуын оқуды армандайтын.

Өзін талантты санайтын ол: – Актерлерге көп оқудың қажеті жоқ, көп оқысаң, талантың кеміп кетеді, – деп пәлсапа соғатын.

– Томпақ, сен Алматыға актрисаның оқуына барып түс. Кескін-келбетің де, сөйлеген сөздерің де актрисаға ұқсайды, – деп миығымен мысқылдап күлді. – Кейде режиссерлер көшеден семіз жігіттер мен қыздарды іздеп, киноға шақырады. Бір газеттен семіздігі үшін киноға түсіп, байып кеткен актер туралы оқығанмын. Киноға түсіп, көп ақша тауып, шетелге барып, мықты дәрігерлерге көрін. Ақшаң болса, азу түк те қиын емес.

Томпақ: – Семіздіктен қорықпаймын. Ол түк те қорқынышты емес. Тіпті семіздігімнен ұялған да емеспін. Сен секілді сезімсіз, жанды қуыршақтардан қорқамын. Жіңішке дауысты еркектен актер шықпайды. Олар күш-жігерін өсек айтуға жұмсап, бойындағы бар талантын жоғалтып алады. Мен сенен актердің образын емес, өсекқұмар қатынның образын көремін, – деп жымиды.

Әлгінде ғана Томпақты келемеждеп тұрған қыз-жігіттер енді Томпақты көтермелеп, Зуылдақты ермек еткен.

– Біздің Томпақ құдды жазушылар секілді сөйлейді ғой.

– Томпақ, сенен мықты жазушы шығады. Кітапты да көп оқисың.

– Томпақ бұрын тақпақ шығарушы едің ғой. Қайда сол тақпақтарың?

– Тақпақ дегенің не? Өлең десеңші.

– Тақпақтың өлеңнен қандай айырмашылығы бар. Бәрі бір емес пе?

– Томпақ, сен біреуге ғашық болдың ба? Әдетте өлең біреуге ғашық болған кезде туады дейді ғой. Өлеңіңді оқуға бола ма?

– Томпақ күнделік те жазады, – деп қыздар Томпақты енді танығандай дуылдасты.

– Ха-ха-ха-ха-ха! Режиссерлер Заманға тек қана әйелдердің рөлін беретін шығар.

– Мәледес Томпақ. Дұрыс айтасың. Жіңішке дауысты еркектен актер шықпайды.

– Ол жіңішке даусымен зор дауысты Қобыланды, Тарғынның рөлін қалай ойнасын?

– Орамал тағып, сиыр сауған қатынның рөлін ойнаған Заманды теледидардан көретін күн алыс емес.

– Жіңішке дауысты бұл еркек біресе Төлеген боламын деп, енді бірде Бекежан боламын деп бөсуші еді ғой. Ха-ха-ха-ха-ха!

– Хи-хи-хи-хи. Ол Төлеген мен Бекежаннан садақа кетсін. Өсекші қатын десеңші.

– Мәледес, Томпақ.

– Халың қалай, Бекежан?

– Оу, Төлегеннің мазасы жоқ қой.

– Актерге не болған? – деп жігіттер Заманды жер етті.

Томпақ шошына қараған.

– Бұларың не? Ол сендердің күні бүгінге дейін достарың емес пе еді? Оны бөлгендерің не? Мен жәй ашудан айтқаным ғой.

– Томпақ, оны неге кешіресің. Бүкіл балалардың алдында ол сені қорлады ғой, – деді Сумұрын күйініп.

Айтарын айтса да, сүмірейіп тұрған Заман жаққа жалтақ-жалтақ қарап қояды. Оңаша жерде зуылдақтың қолына түсіп қалам ба деп қорқады.

– Адам түгілі көктем де мені жылатты. Бірақ менің көзімнен бір тамшы да жас шықпайды? Неге? Білмеймін... Бүгінде көктемді емес, күзді сағынам, – деді Томпақ қасында тұрған біздерді ұмытып.

– Томпақ, молда атама оқытылып, дем салдырып жіберші. Сөздерің жынды Қарауылбекке ұқсап бара жатыр, – деді шыр-пыры шығып Сумұрын.

– Қарауылбек сендер ойлағандай жынды емес. Оның бар айыбы – бізге ұқсамайтынында, – деді ашуланып Томпақ.

– Сен де бізге ұқсамайсың ғой, – деді аңқау Сумұрын.

Қазір ойлап қарасам, біз – саналы жыртқыш екенбіз, ал ол – біздің жемтігіміз болыпты.

Кім әлсіз болса, не сәл мүлт кетіп, осалдық танытса, сол адам – әлділердің жемтігіне айналады. Кім өзін қорлаған адамдарды жеңіп шықса, оған бәрі құрметпен қарайтын болады.

Сол оқиғадан кейін Заманды балалар қатарларына қоспай қойды. Керісінше, олар Томпақпен жылы сөйлесетін болды. Бірақ Томпақ ешкіммен ашылып сөйлеспейтін.

Он жеті жасында Томпақ оң жақта отырып дүниеге бала әкелді. Толғақ қысқанда шешесінің өзі қызының жүкті екенін бір-ақ біліпті.

Шешесі:

– Қу қардың семіздігінен іші білінбеді, әйтпесе, ел-жұртқа күлкі болмаудың бір амалын қарастырар едім ғой. Анасы маған да баласының әкесі кім екенін айтпайды, әлде, кім екенін білмей ме? – деп күйінетін көрінеді.

Томпақ: – Баламның әкесі бұлт, – деп есімін Бұлт қойды.

– Бұл қызды жынды Қарауылбекке қосу керек. Майы іркілдеген оны басқа кім алады? – деді мосқал жеңгем.

– Әй, ол қыз Қарауылбек жындының үйінен шықпаушы еді. Жылбысқының әкесі Қарауылбек жынды болып жүрмесін, – деп бірі іліп әкетті.

– Қайдағы жоқты айтпа, келін. Семіздігінен қорынып, байғұс қыз құрбыларына қосыла алмады. Жынды балаға жаны ашып, «ағалап» құрақ ұшатын, – деді ешкімнің артынан ғайбат сөз айтпайтын Сәбира апам.

– Әлгі жынды Томпақты көрсе жуасып қалатын, – деп қасын керіп, жымиды кербез жеңгем.

– Мүлпаш абысынның иығы еңкіш тартып, қартайып кетіпті. Томпағын ерекше жақсы көруші еді, – деді Әтіргүл жеңешем.

– Екі қызы күйеуінен ажырасып, үйіне келіп отыр. Томпағы некесіз туып алды. Үлкен ұлы балалы әйелге үйленді. Уайымнан жүнжіп кетті ғой, – деп басын қинала шайқады мосқал жеңгем.

– Черныйбай қайынаға да күйіктен ішіп, өлді ғой, – деді Әтіргүл жеңгем.

Біздің ауылдың келіндері Қарабай көкемді Черныйбай қайынаға дейтін.

– Баласының атын Бұлт қойғаны несі? Тағы біреуден туып алса, баласының есімін Қар не Жаңбыр деп қоятын шығар, – деп кербез жеңгем бетін шымшыды.

– Келін шырақ, жаман сөз айтпас болар. Сенің де бетіне қарап отырған жалғыз қызың бар ғой. Бәріміз де қыз өсіріп отырмыз. Өз қыздарыңның болашағын ойлаңдар,– деп Сәбира апам сыпсың сөзге құмар жеңгелерімді тыйып тастады.

Ауыл ішінде «Томпақтың баласының әкесі Қарауылбек жынды екен» деген өсек тарады. Сол Томпақ босанғаннан кейін күннен күнге азып бара жатты. Дәрігерлер бауырында ісік барын анықтапты. Былтыр ауылға барғанда шашы түсіп, иығы қушиып, сүйегі көрінген Томпақты көргенде шошып кеттім.

...Біз оны келеке етіп күлетінбіз. Бірақ тағдырға ешкім күле алмайды екен.





Сурет


Қоңыр күздiң самалы бетiмдi еркелете өбедi. Жел ұшырған сарықызыл жапырақтар сыбдырлап ән салады. Осы мезгiлде жан құрбым дүние салып, көңiлiмдi мұң шалған. Күз басталса, жаным жабырқап, жан досымды iздеймiн. Құлазыған көңiлiм бiреуден жұбаныш күтедi. Неге екенiн бiлмеймiн, бәрiбiр күздi сүйем.



Анам:

– Әшейiнде ағылып жататын бiр таксидiң келмей жатқанын қарасаңшы. Аяғымнан сыз өтiп барады, – деп ары-берi жүре бастады.

Ақтабан арықтың таяз, шалшық суынан шабақ ұстап әкелiп, топыраққа аунатып алып, жей бастады. Күздiң суығын елемей тұрған денем дiр ете түстi. Менiң бала кезiмде әкем диқаншылықпен айналысатын. Ойнап жүрiп, қауындыққа арнап қазылған арық суынан терiсi жалт-жұлт еткен үлкен балықты көргенде өз көзiме өзiм сенбей, айқайлап жiбердiм. Қасымда көмекке келетiн ешкiм жоқ. Балалық қой, қорықпастан арыққа түсiп, балықты ұстауға талпындым. Бiр рет ұстауын ұстадым-ау, бiрақ балық менiң кiшкентай, әлсiз қолдарымнан сытылып шығып кеттi. Балықты үш сағаттай қудым. Ол маған жақын қашықтықта ештеңеден үрiкпей еркiн жүзiп жүрдi. Әлi күнге дейiн таңқаламын, әлде балық жаралы ма едi, бiлмеймiн.

Кешкi апақ-сапақта ауылды басыма көтерiп, үйге жылап кiрдiм. Үстi-басым шылқыған су, шашыма жабысқан балшықпен пеш жарығын сылауға болады. Әкем мен шешем: – Не болды? Бiреу ұрды ма? Әлде, суға түсiп кеттiң бе? – деп, көздерi ұясынан шығып, бетiме шошына қараған.

Ықылық атып отырып, балық оқиғасын баяндап бердiм. Әкем күлді.

Анам: – Уһ, жүрегiм орнына түстi ғой, – деп су iшті.

Iнiм жомарттығы ұстап, буратиноның суретi салынған жасыл кепкасын берді. Бергенi бар болсын, ұйықтар алдында менiң “тостағанымды” жуғызып, ботадай боздап отырып алып қойды. Кепканы басына киiп, онысын оң қолымен ұстап жатып ұйықтаған. Ертесiне анам маған дүкеннен дәл сондай, түсi қызыл кепка сатып әкелiп бердi.

Iнiм: – Қызыл кепканы мен киемiн, – деп қиғылық салды.

Мен «бермеймiн» деп, әке-шешемнiң “әдiл төрелiгiнiң” арқасында қызыл кепка өзiме бұйырған.

Екi күн қатарынан шошып оянып, сандырақтай бергесiн анам екiншi көшеде тұратын тәуiп апаға ертiп апарып, қара тауықпен ұшықтатты. Бесiншi сыныпта орыс әдебиетiнен Пушкиннiң “Алтын балығын” оқыдық. Сабақ үстiнде көз жасымды iрке алсамшы.

– Саған кiм тиiстi? Не болды? – деп сұраған мұғалимаға менiң орныма Сумұрын жауап берді: – Апай, ол бес жасында арықтан алтын балық ұстап алған. Оның алтын балығы сөйлемейдi екен, тiптi, адамды жеп жiберуi мүмкiн. Сенбесеңiз көрiңiз, Айканың қолында алтын балық тiстеген тыртық бар.

Шынында да, менiң сол қолымның сыртында үлкен тыртық бар. Ол да бала кезден қалған естелiк. Iнiм екеумiз табақта үйме болып тұрған еттi жемей, сүйекке таласатынбыз. Содан анам қазанға iнiм екеумiзге арнап сүйек салатын. Түскi ас үстiнде iнiмнiң сүйегi маған үлкен болып көрiндi де кезектi ұрысты бастап жiбердiм. “Екеуiңнiң сүйектерiң бiрдей” деген анамның жұбатуын тыңдамай, iнiмнiң сүйегiн қолынан тартып алып сыртқа қаштым. Сүйектiң етiн пышақпен кесiп жеймiн деп қолымды кесiп алып, тауық қораның үстiнен “ән салып” түскенмiн.

Қолымдағы тыртыққа көзiм түстi де езуiме күлкi үйiрiлдi.

– Мынау тұрған қалаға жете алмадық-ау! Сенiмен жолға шықсам, жолым болған емес, – деп анам бұрқан-талқан болды. Үндемедiм.

– Жауар бұлттай түнерiп жүресiң. Жас деген жастығын мақтаныш етiп, күлiмсiреп жүрмей ме екен?! Үйге жылына бiр-ақ рет келесiң. Бiр-екi күн қонасың да, “жұмысым бастан асып жатыр” деп қалаңа қарай қашасың. Үйде бiр-екi-ақ күн бола ғой, бiрақ көңiлдi жүрсейшi. Бұл қыз неге көңiлсiз жүр деп уайым арқалап мен қаламын.

“Мінезiмнiң қалыптасуы сiздiң көз алдыңызда өттi ғой. Бала кезімнен біздің үйдің ішін мұң басып тұратынын білетінмін. Әкемнiң қабағы тұнжырап жүредi. Сирек күледi. Сiздiң де ойлы көздерiңiзде мұң тұнып тұрады. Үшiншi сынып оқып жүрген кезiмде қыршынынан қиылған ағамның сандық түбiнде жатқан суретiн алып, қонақ бөлменiң төрiне iлiп қойғаным есiңiзде шығар. Бойымды мақтаныш сезiмi кернеп, әкемнiң қолынан ұстап, сурет қасына ертiп әкелгенмiн. Әкемнiң жүзi түнерiп, үнсiз тұрды да терең күрсiндi. Әке көзiнен ағып жатқан тарам-тарам жастарды көрiп таңқалдым, сосын балалық қорқынышпен жылап жiбердiм. Балалық түйсiгiммен әкемнiң не үшiн жылағанын сезгендей де едiм-ау! Кешке әкем үйге ішіп келді. Ертесiне де, одан кейiнгi күнi де ол үйге теңселiп келiп жүрдi. Сiз маған “Бұдан кейiн суреттi ешқашан сандықтан шығарушы болма” деп қатал ескерттiңiз. Содан кейiн ағамның суретi ешқашан сандық түбiнен шыққан емес.

Сiздер жұмысқа кеткен кезде сандықты ашып, бауырымның суретiн жұдырықтай жүрегiме басатынмын. Үлкен қой көздi, қыр мұрынды, қою қасты бозбаланың бетiнен сүйiп, “ағатайым” деймiн мұңайып, әрi қуанып. Талай рет көрдiм ғой, сiз де әкемнен, балаларыңыздан тығылып, суретке елжiреп қарап, көзiңiздiң жасына ерiк беретінсiз. Жүрегiм езiлiп, адам көзiнен таса жерге барып, мен де жылап келетiнмiн. Неге ағамның суретi сандықтан шығып, төрде iлулi тұрмайды? Жұмбақ. Сеземiн ғой, ағамның өлiмiнде бiр жұмбақтың барын. Қашан айтасыздар? Қашан? “Менингиттен дүние салған” дегеннен басқа ағам туралы ештеңе айтқан емессiздер. Өз болашақтарынан гөрi өзгелердiң болашағын болжауға құмар, өз үйiндегi заттан гөрi көршiсiнiң үйiндегi заттың қай жерде тұратынын жақсы бiлетiн жұрт та үнсiз. Бала кезiмде ауыл шетiндегi үлкен каналдың жағасына барып, алтын балығымды шақыратынмын. Үлкен балық терең суда жүзiп жүрген шығар деп пайымдайтын менiң бала түйсiгiм. Ол қанша жалынып, жылап шақырсам да келмейтiн. Мен алтын балығымнан сурет сырын сұрағым келетiн. “Шiркiн, әкем қауын салса, қауынды суарғанда алтын балық келер едi” деп армандайтынмын. Есiңiзде шығар, бiрде өзiңiзден: – Мама, неге ағамның суретi сандықта жатады, – деп сұрағанымда менi бауырыңызға басып, жылағансыз. Сосын жағымнан шапалақпен тартып-тартып жiберiп: – Далаға барып ойна, – дегенсiз.

Әкем екеуiңiздiң ерте ағарған шаштарыңыз, көздерiңiздегi мұңдарыңыз болар, сiрә, менi ерте есейткен».

– Шаршап жүрсiң-ау! Жұмысың ауыр ма?

– Иә, шаршап жүрмiн.

– Жазу деген адамды қажытып тастайды ғой.

Ұл кеттi “оқимын” деп шетел асып. Бiз де шаршадық. Жас болса келiп қалды. Ауылға келiп, қасымызда болсаңшы. – Ойбүй, бұл сөзiмдi әкең ести көрмесiн, – деп анам бетiн шымшып, сөзiн құдды әкем естiп тұрғандай сыбырлай сөйледi. – Сенiң жазғандарыңды оқып, көршiлерге, үйге келген қонақтарға көрсетiп, мақтанып, бiрдеңе түсiнгендей “жақсы жазыпты” деп өзiнше мәз болып жатады. Ұмытып барады екенмiн ғой, сенiң жолыңды жабық деп едi.

– Кiм? Түсiнбедiм…

– Көктем шыға түсiме жиi кiрiп жүрдiң. Маған қарай бiреулерден қашып келе жатасың. Сол күндерi өзiң де хабарласпай кеттiң ғой. Ұйқым қашты. “Дұшпандары бар екен-ау” деп ойладым. Құдая тоба, сол күндерi әкеңнiң де түсiне кiрiпсiң. “Қыздың жолы болмай жүр-ау” дегеннен басқа ештеңе айтпады. Әкеңнiң мiнезi өзiңе аян ғой.

Осы кезде такси келiп, анам екеумiздiң әңгiмемiз үзiлiп қалды. Анамның жанарынан шуақ, елжiреген мейiрiм көрдiм. Көктемнiң алғашқы айында үлкен қиыншылықтарға кезiккенiм шындық едi. Ана мен қыз болып, екеумiз сырласқан емеспiз.

Анам кейде: – Сен қыздың мiнезiңе түсiнбеймiн. Маған еркелемейсiң, не ренiшiңмен, не қуанышыңмен бөлiспейсiң. Мiнезiңнiң кiмге ұқсағанын бiлмеймiн, – деп ренжидi. Кешкiсiн бұл әңгiменiң жалғасын таппайтынын да бiлемiн. Неге аналы-балалы екеуміз бір-бірімізге суықпыз? Неге? Кейде осы мен бала болып, анама еркеледім бе екен?” деп ойланамын.

* * *

Кешкiсiн дастарқан басында табиғатынан сөзге сараң әкем Әдiлбек атаның жаназасын шығаруға балалары көршi ауылдың молдасын шақыртқанын айтты.



– Бiздiң ауылда молда жоқ па? – дедiм.

– Жетi молда бар. Жетеу деген қасиеттi сан ғой, – дедi ырымшыл анам.

Анамның аздап “тәуiптiгi” бар. Сиырымыз шөп жемей, не су iшпей қойса, адыраспан тұтатып, сиырды жеті рет айналады.

Әкем: Өрiстен тойып қайтқан, – десе де анам құлақ аспайды.

– Осы сен түбi емшi боласың-ау, – деп әкем басын шайқап, күледі.

Бiз сәл ауырып қалсақ: – Молда атаның демi жақсы, – деп қарсылығымызға қарамай, сүйрелей жөнеледi.

Он бiрiншi сыныпта оқитын немере iнiм: – Асанбай атам қайтыс болғанда Жексен молда мен Әубәкiр молда жаназасын шығаруға таласып қалған. Жексен Әскердiң атасы қайтыс болғанда да Зәкiр молдамен төбелесуге дейiн барған. Жылан көздiң жүрмейтiн жерi жоқ, – деді.

Шешем: – Марқұм Масқар қайнаға дүние салғанда Мәубәкiрi бар, Мексенi бар, Мәкiрi бар, Сұрдашы бар, бәрi таласып, өлiктiң арты жанжалға айналған. Марқұмның үш ұлы да бизнесмен, ақшаны судай шашты ғой, – деп әңгіме айта бастаған.

Әкем: – Тәйт! Дүмше молдалардың төбелесiнен басқа айтатын әңгiмең жоқ па? – деп анамның бетіне ажырая қарады.

Анам жанарын төмен салып, шәйнектiң сыртын салалы саусақтарымен сипалай бердi. Әкем қасында отырған менiң шашымнан еркелете сипап:

– Айкошым, тентек қызым менiң, сен де бойжеттiң, – деп маған күлiмсiрей қарады. – Менiң қызым өскенде кiм болады екен деп көп ойлаушы едiм. Шүкiр, жетiлдiңдер!

Әкем жеңiл күрсiндi де, шашымнан иiскедi. Сол сәтте әкеме еркелеп, мойнына асылғым келiп кеттi. Әкем мен ес бiлгелi бетiмнен сүйген емес. Маңдайымнан не шашымнан иiскейдi.

– Ертең Сайбар қайнағаға ертiп апарайын. Жұрт демi жақсы деп мақтайды. Өзiм де басым ауырғанда емделдiм. Үш рет барып едiм, жақсы болып кеттiм, – деді шешем.

– Бiз молданың демiне емес, балгерлердiң сәуегейлiгiне сенетiн ұрпақпыз ғой, – дедiм.

– Ұсақталып барасыңдар.

Әкем тағы да бiр сөз айтқысы келгендей, өткiр жанарын қадап тұрды да шапанын үстiне желбегей жамылып, сыртқа шығып кеттi.

* * *

Сол түнi әкемнен де, анамнан да қаймықпай, ескi көк сандықты еркiн аштым. Суреттi қанша iздесем де таба алмадым. Аяқ дыбысын естiп, артыма бұрылғанымда табалдырыққа таяу тұрған анамды көрдiм. Көзiнен екi тамшы үзiлiп түстi де әжiмдi бетiн қуалай ағып, омырауына тамды.



“Белгiлi мен белгiсiздiк нүктесiнiң арасында жынды көбелекше шарқ ұрып жүрген менi аясаңдар еттi…”.





Интуиция

Біреуді жақсы көру, біреуді сүю – мен үшін тым күлкілі, жабайы, тұрпайы сезім. Өзімді қоршаған адамдарға деген аяныш – өзімді мүсіркеу. Өмірдің мәңгілік емес екенін, түбі бәріміздің өлетінімізді ойласам жүрегім қуанышқа бөленеді.



Ол иығымнан құшақтап, құлағымның түбінен:

– Сүйем, – деп сыбырлады.

Өліктің исін сезіп, тыжырындым.

– Сен менен өліктің исін сезбейсің бе? – дедім.

– Ажалмен ойнау – Құдайды мазаққа айналдыру, – деп ол қабағын түйді.

– Біз бәріміз Құдайдың қуыршағымыз, – дедім қасарысып. – Мен қуыршақ болудан өлімді артық санаймын.

– О дүниеде сен басқа қуыршақтың рөлін ойнайсың.

– Құдай мен менің «Менімнің» арасындағы байланыс тым әлсіз.

Екеуміздің Құдай, дін, мәңгілік дүние туралы түсінігіміз тым-тым қарабайыр еді.

– Әлі сенің ажалға еңбегің сіңген жоқ, – деп езу тартты. – Қырсығым, менің бүгін түнде Нью-Йоркқа ұшатынымды ұмытпадың ба?

– Жолың болсын!

– Әуежайға шығарып салмайсың ба?

– Уақытым жоқ.

– Концертіме шақырам – уақытың жоқ. Кездесуге шақырам – уақытың жоқ.

– Мен ұйықтауға ғана уақыт табам. Мен үшін өмірдің мәні – ұйқы, мәңгілік ұйқы.

– Мен сені кеше қиялыммен сүйдім. Ерніңнен ұйқының және шиенің дәмін сездім, – деп күлімсіреді.

Шешесі тәрбиелеген қыз мінезді, сезімтал жігіттің бәйкүнә жымиысы жүйкемнің талшықтарын қозғамаса да, әдеттегідей оған дөрекі үн қаттым:

– Сенің ерніңнен топырақтың исі шығады.

– Мен сен секілді топыраққа айналуға асықпаймын. Жердің астында шіріп жататынымды ойласам, денем түршігеді. Сұлу мүсіндерді еш қиналмастан қара жер жұта береді, жұта береді. Неткен әділетсіздік?! Сол бір әділетсіздікке қарсылық ретінде біз өмірдің әрбір күнін мереке етіп өткізуіміз керек. Өмірді қызықты етіп өткізу соншалықты қиын емес, жақсы көретін адамыңа қараған секілді, өмірге жай ғана күлімсіреп қарасаң жетеді, – деп мұңды бір даналықпен жымиды. – Саңыраудың құлақ пердесін, соқырдың қарашығын ашып, өмірді музыкаға айналдырғым келеді.

Мен одан жалыға бастадым.

– Менің ұзақ өмір сүргім келеді. Саған үйленіп, екі ұл сүйем. Ұлдарымның тәрбиесін амалсыздан саған тапсырам. Оларды сен қатал тәрбиелейсің бе деп қорқам. Онда олардың музыкаға бейімі болмайды, – деді қиял бесігінде тербеліп.

Мен одан шынымен жалыға бастадым. Ұзақ өмір сүруді ешқашан армандамаппын. Адамдардың қалайша сана-сезімі жетіп, ұзақ өмір сүруді армандайтынына таңғалам. Түбі өледі екенбіз, ұзақ өмір сүрудің қажеті қанша?! Жарайды, қанша жыл өмір сүретініміз бізге байланысты емес екен, ұзақ ғұмыр кешудің жолын іздеп, жанталасуға бола ма? Өлімсіреген жанар, қауқарсыз қол, тіссіз қызыл иек, қатпар-қатпар әжімдер, көру, есту қабілетін жоғалту... жо-жоқ!

– Гастрольді азайтып, ұлдарыма көп көңіл бөлем. Шетелге гастрольге шыққанда ұлдарым мен анасын өзіммен ертіп жүрем.

«Көзіме көрінбей, қараңды батыршы» деп айқайлағым келді.

Оның жанарына көзім түскенде, денем тітіркенді. Маған қарап тұрған оның мөп-мөлдір, тұнық, мейірімді көзі емес, мен ешқашан өмірімде көрмеген соншалықты үрейлі, соншалықты қорқынышты көз еді. Оның қарашығынан ажалдың бейнесін көргенімді түйсігіммен сездім.

– Менің ұлдарым әлем сахналарында Құрманғазы мен Тәттімбет атасының күйлерін күмбірлетеді. Әлем халқы қазақтың ұлы өнеріне тәнті болып, бас иеді, – деді ол.

Бойымды үрей билеп, аяқ-қолым дірілдеді.

Ол бетіме таңдана қарап: – Сен жылап тұрсың ба? – деді.

Мен оның көзіне қарауға қатты қорықтым. Тіпті өзімнің жылап тұрғанымды да сезбедім.

– Сенің талантты ұлдарыңның Құрманғазы мен Тәттімбеттің күйлерін әлемге танытатынына қуанып жылаймын. Ал олардың әкесі шетел сахнасында өнер көрсетіп жүргеніне бірталай жыл болса да, өзі пір тұтатын Құрманғазының бірде-бір шығармасын орындаған емес, – дедім терезенің ар жағындағы ақ жаңбыр жауып тұрған даладан көз алмай.

Ол: – Бұл мәселе тек маған ғана байланысты емес екенін өзің де білесің ғой. Құрманғазы шығармаларындағы көркемдік пен тереңдікті Бетховен, Моцарт, Бах, Шопеннің шығармаларымен салыстырып, зерттеуге болады, – деп шабыттанып сөйлеп жатты. Мен оның бір сөзін естісем, бір сөзін естімедім.

– Сен неге үнсіз қалдың? – деп сұрады.

– Ұлылардың өз ұлтына тәуелділігі: бақыт пен қасіреттің шайқасы, – дедім.

Ол иығымнан құшақтап, бетімді өзіне бұрып:

– Жылаған сәтте ерекше сұлуланып кетесің. Сондықтан көз жасыңды сүртпеймін, – деді сезімге толы үнмен.

Оның көзіне қарауға батылым жетпей жанарымды төмен салдым. Бұрын ол қолымнан ұстаған сәтте денем оның қолын қатты жатырқайтын. Бұл жолы денем оның алақанының жылуын сезінді. Бойымдағы діріл де басылды.

– Көз жасынан ләззат алсаң, онда сен өмірді музыкаға айналдыра алмайсың, – дедім.

Ол: – Мен анамның көз жасын ішіп өскем. «Менің әкем кім? Әкемді тауып бер» деп жер тепкілеп жылағанымда, анам менімен қосылып жылайтын. Мен музыка мектебінде оқыдым. Жалғыз бөлмелі пәтерімізде ертелі-кеш фортепиано тартып, көршілердің мазасын алатынмын. Мазасыз, кірпияз қара кемпір «адамға тыныштық бересің бе?» деп ұрсып, күніне үйге он рет келетін. «Балам сабағына дайындалуы тиіс» деп анам мен үшін ол кісімен жиі ұрсатын. Кекшіл кемпір мені оңаша жерде көрсе, «көрдемше, бүгін адамға тыныштық бер!» деп ысылдайтын. Кемпірдің «көрдемше» деген сөзі мойныма жылан орағандай сұп-суық әсер ететін, – деп жабырқап қалды. – Алматыда өткен концертіме бұрынғы көршілеріміздің бәрін шақырдым. Қара кемпір қартайып, алжып қалыпты. Бастапқыда мені тіпті танымады. Сосын есіне түсті білем, «Е-е, көрдемшесің бе?» деді. Қолымды әлсіз, суық алақанына салып, ұзақ жібермей ұстап тұрды. Ол менің атымның кім екенін білмесе керек және білгісі де келмеген шығар, арада қанша жыл өтсе де мені тағы да «көрдемше» деп атады. Мен қазір танымал музыкантпын, бірақ көрдемшемін, шыны сол ғой. Анамның өзі менің әкемнің кім екенін білмейді... Жылап отырып, ол маған осыны мойындаған. Мен оны кінәламаймын. Ол байғұс бір мезетте бірнеше қорқаудың құрбаны болған. Әрине, оны ұлына айту анама оңай болған жоқ. Алжыған кемпірге мен тіпті де ренжімеймін. Өзімнің жаратылысым еркек болса да, бала кезімнен неге екенін еркектерді жаратпаймын. Оның себебін кейін он сегіз жасымда анаммен ашық сөйлескенімде түсіндім, – деді терең күрсініп.

– Аяш, сен тым еркесің. Еркін мінезіңнен әкеңнің еркелетіп өсіргені көрініп тұрады. Тіпті сен өмірге де еркелеп жүресің. Сені өмір бойы еркелетіп өтуге уәде берем, – деп менің алақанымды өзінің маңдайына басты.

Мен, шынында да, анама қарағанда әкеме жақынмын. Әкемді шексіз жақсы көрем. Ауылда қоңыр тіршілік кешіп жатқан қарапайым әкем өзге біреулердің әкесі секілді маған барлық жағдайды жасап бере алмаған шығар, бәрібір мен оны терең құрметпен жақсы көрем. Көңілі жабырқап отырған әкесіз өскен жігітке дәл қазір әкем туралы, оның маған кез келген әке бере алмайтын құнды, рухани мұраны мирас еткенін айтуды қажет деп таппадым.

Ол өзінің маңдайында тұрған менің қолымды қолымен сипап:

– Сенімен тағдырымды қосқым келеді, – деді.

Жауап қатпадым.

– Сені не үшін жақсы көретінімді білесің бе? – деді ол. – Сенің қатыгездігіңнің астарында мейрімділік жымиып тұрады.

– Менің «Мендігіме» мейрімділік тән емес, – дедім.

– Қымбаттым, қателесесің. Сенің «Мендігіңе» жасандылық тән емес.

Онымен сөз таластырғым келмеді.

– Парижде фортепианом жетімсіреп қалды. Оны қатты сағындым, – деді ол.

– Ал мен өзімнің балалығыммен бірге жоғалтып алған шынайы болмысымды ғана сағынам. Сосын... сосын сені сағынам, – дедім.

Ол жаңылыс тыңдағандай бетіме таңдана қарап:

– Шын айтасың ба? – деп күмәндана сұрады.

– Күмәндану, сенімсіздік – өзін таппаған адамның сандырағы.

Ол екі бокалға өзі әкелген француз шарабын құйып, бірін маған ұсынып тұрып: – Сен бүгін өзіңе ұқсамайсың, – деді. – Бүгін сенің жандүниеңде жалғыздық ән салмайды. Біле білсең, мен сол бір мұңлы әуенге өлердей ғашық едім ғой.

– Біреудің жалғыздығына ғашық болған адамның әрекеті менің күлкімді келтіреді.

– Мейлі, мейлі, сенің ғана емес, барлық адамның күлкісі мен кекесінін тудырсын. Саған менің жүрегімді тәуелді еткен жалғыздықтың мұңлы күйі болатын, – деп ол менің көзіме түскен кекілімді қайтарып, шашымнан сипады.

Шарап маған батылдық сыйлады. Оның көзіне қорықпай тіке қарадым. Оның қап-қара, мейірімді, жылы жанары мені еркелетіп қарап тұрды.

Оны соңғы рет көріп тұрғанымды сезіп шошыдым. Оған еркелегім келді, оны еркелеткім келді. Бірақ мен оған ешқашан еркелеген емеспін және еркелей де алмайтын едім.

– Мағынасыздық... Жандүниенің жалғыздығы... шаршатты... Бәрінен жалықтым.

– Жалықпашы, Аяш. Өмір еңсені езіп, шаршатып, жалықтырса да, шыдау керек. Бұл өмірден кім өтпеген, біз де өтеміз. Әттең, сен комедияны да трагедияға айналдырып жібересің ғой, – деді ол. – Сен тіпті өзіңдегі қуаныштың өзін сезінбейсің, көрмейсің. Сен әлемге үстемдік орнатқың келеді. Тек қана сенің айтқаның болуы керек. Бірақ диктатор болуға болмайды ғой. Әлемдегі диктаторлардың санын көбейтпей-aқ қойшы, қырсығым.

Көңілді әңгіме айтып, оны күлдіргім келді. Анекдот айту керек деп шештім.

– Бүгін екі сөзден тұратын бір анекдот естідім. «Еврей – етікші».

– Мүмкін емес.

Бұл анекдотқа өзім де күлмес едім.

Оның қалта телефоны шырылдады. Ол анасымен сөйлесіп болған соң, «Анам ет асып, бауырсақ пісіріп, мені тосып отыр екен. Менімен бірге үйге жүр, анам қуанып қалсын, ыстық бауырсаққа тоямыз» деп тісін ақситып, балаша күлді. Ол қанша жалынса да, дәл қазір бітіруге тиіс қауырт шаруам бар екенін айтып, үзілді-кесілді оның үйіне барудан бас тарттым.

Көзімді төмен салып: – Әуежайға өзім барам. Мені сонда күт, – деп күбірледім.

Оны алғаш рет құшағыма қатты қысып, кеудесіне басымды қойып, жібермей ұзақ тұрдым.

***

Қалта телефоным шырылдап, безек қақты. Музыкант. Жауап қатпадым. Әуежайға оны шығарып салуға бармадым. Несіне барам? Оны өлімге шығарып салу үшін бе? Күндегі әдетіммен ұйқы дәрісін іштім. Ұшақтың құлағаны көз алдыма елестеп, кірпік ілмедім. «Сомнолдың» тағы бір түйірін аузыма салдым. Ұйықтадым ба, ұйықтамадым ба, білмеймін... жылаған жүрегіме тұңғыш рет жаным ашыды.





Депрессия


Қап-қара түнекті сейілт­кісі келген сәуле көз шағылыстырады. Біздің ауылдың аспанында Ай жасырынғанымен, жасанды сәуле жарық шашады. Жарық жылдамдығына ілесе алмайтын жынды көбелектер мен шіркейлер бағананы айналып, шарқ ұрады.





– Біріміздің тағдырымыз жынды көбелекке, біріміздің тағдырымыз кішкентай шіркейге ұқсайды. Менің көбелекке ұқсағым келмейді, – деп күрсінді ол.

– Шіркейге кімнің ұқсағысы келеді дейсің?

Мұңлы жымиып: – Сен құмыраға отырғызылған жабайы гүлге ұқсайсың, – деді.

– Аппақ құсқа айналып, аспанға ұшып кеткім келеді, – деп қиялыма ерік бердім.

– Аппақ көгершін жабайы гүлді сабағынан аялай үзіп, гүлді тұмсығымен тістеп, аспанда ұшып жүреді, – деп қиялыма қанат бітірді. – Әттең, көбелектің құс ұшатын биікке көтеріле алмай, қанаты талады.

– Көбелекті аяймын. Қызыл-ала қанатты көбелекті ұстай алмағаныма ызаланып, шалқан гүліне қонатын ақ, сары көбелектерді сыпыртқымен ұрып, табиғаттанудың парақтарын толтырдым.

Ол мұңлы жымиып: – Еркек пен әйелдің қарым-қатынасы гүл мен көбелектің қарым-қатынасын қайталайды. Сен биік үйлердің терезесінен көрінетін қызыл гүлге көбелек қонғанын көрдің бе? – деп бетіме сұраулы жүзбен қарады.

– Даланың жабайы әрі табиғи сұлулығын жасандылықпен салыстыру – ақымақтық.

– Өз тәнін құмар ойынына тіккен жезөкше мен көбелектің ортақ ұқсастығы: олар өмірмен емес, ажалмен ойнайды, – деген ол әңгімесін кілт үзіп: – Қара мысықты көрдің бе? – деп үрке қарады.

– Қара мысық?

– Алдымызды кесіп өткен үлкен қара мысықты шынымен көрмедің бе?

Даусында таңдану мен сенімсіздік бар.

– Көрмедім.

– Көзімді жұмуға жүрексінем. Түсімде қара мысық пен балалары етіме таласып, сүйегімді кеміріп жатады. Ұйықтасам, көзімді ашып, жарық әлемге қарауға қорқам. Қара мысық туған сайын ескі шелекті суға толтырып, көзін ашпаған мәулендерді кезек-кезек суға батырып, өлтіре бердім. Көктемде мәулендерін өлтіріп жатқан кезімде қара мысық жолбарысша атылып, беті-қолымды тырналап тастады. Жауыз адамның үкімімен бір күннен артық өмір сүрмеген балаларын біртіндеп ескі тамның үстіне тасыды. Қара мысықтың аузында денесі салаңдап тұрған құйтақандай мышым әлі күнге дейін көз алдымда. Мәулендерінің өлі денесін тілімен сипап жатқан қара мысықты күрекпен ұрып, өлтірдім. Қатыгездігімді балалық тентектікке балап, ақтаудың өзі – қылмыс. Бесеумізді бес еркектен туған анама деген жеккөрушілік сезімім жылына екі-үш рет балалайтын қара мысыққа деген өшпенділігімді оятты. Сол күні жабайы аң секілді бізді әр кездескен еркегінен туған анамды қара мысық секілді өлтіруге ант еттім. Жезөкшенің ұрпақ өрбітуіне құқы жоқ, түсінесің бе, құқы жоқ! Жезөкшеден жезөкше туылады. Оныншы сыныпта оқып жүрген кезімде екі рет түсік жасатқанымды білесің бе? Бұрымыңнан бозбала тартып ойнаса, ағаңа шағым айтып, ұрғызатын ақымақ, менің баламды өз қолыммен өлтіргенімді білесің бе? – деп көк көйлегімнің жағасынан тартып, қылқындыра бастағанда, қорқыныштан: – Құтқарыңдар! Өлтірді, құтқарыңдар! – деп айқай салдым. Бірақ өз даусымды өзім ести алмадым. Жандүниемнің айқайын мылқау түн де естімеді.

– Кешір, – деді аспан жаққа көз тастап. – Кешірші. Сені жақсы көре тұрып, жек көретінім үшін кешірші. Ғасыр... Ол менің сезімімді қорлады. Ғасырға өлім тілейтінім үшін кешірші. Аппақ әлемді, айналамды қоршаған адамдарды жек көретінім үшін кешірші. Сен жазмышқа сенесің бе? – деді ол темекісін тұтатып. Сүйрік саусақтары дір-дір етеді. Иығынан қиылған қара шашын жел тербеп, аппақ бетін жас жуып жатты.

Оның сөзін анық естісем де қорқыныштан ойымды жинақтай алмадым.

– Білмеймін...

– Менен қорқасың ба? – деп мырс етті. – Өзім де өзімнен қорқам.

Денем дірілдеп, тоңа бастадым.

– Қош бол! Біз әлі кездесеміз, – деп көңілсіз қоштастым.

Таң атқанда ғана көз ілдім. Ұйқыдан оянғанда денем дел-сал болып, басымды көтере алмадым. Қалаға екі күн кешігіп оралдым.





***

Ол екеуміз бір сыныпта оқыдық. Бастауыш сыныпта бір партада отырдық. Балалардың сөмкесінен нан ұрлап, сабақтан да бірге қаштық. Үлкен үзілісте соңғы партаға (біз соңғы партада отыратынбыз) дастарқан жазып, мен үйден әкелген мантыны, Айкөркем асханадан сатып алған тәтті сусынды, ұлдардан ұрлаған пәтір нан мен сарымай жағылған тандыр нанды қойып, кішігірім «той» жасайтынбыз. «Тойға» кейде қыздарды шақырып қоямыз, бірақ ұлдарға ауыз тиюге де рұқсат жоқ.

– Менің пәтір нанымды тағы да ұрлап алғансыңдар ма? – дейді Құрбақа-Диас.

– Сенің апаңнан басқа ешкімнің апасы пәтір нан пісірмей ме? – деген әдеттегі жауабымызды қайталаймыз.

– Кеше апам тандырда нанын ұмытып кетіп, күйдіріп алған. Тандыр нанымды танып тұрмын. Нанымды беріңдер, ұрылар – деп кіжінеді Маймыл-Құрмаш.

– Біздің апамда ұмытшақ, ол да кеше нанды күйдіріп алған, – деймін мен.

Жетінші сыныпта ұлдардан нан ұрламайтын болдық, тіпті үйден әкелген нанды олардан жасырып жейтінбіз. Нан ұрлап жеуді қойғаннан бастап, Айкөркем менен алыстай бастады. Бір күні достығымызға сызат түсетінін сезсем де, оны жоғалтудан қорқатын едім. Бәлкім, ол емес, мен одан алыстай бастаған шығармын.

Тәуелсіздіктің алғашқы жылдарындағы дағдарыс кезеңінде де Айкөркем мектепке қызыл-жасылды қымбат сәнді киім киіп, сәнденіп келетін. Күнде шешемнің құрбысы тігіп берген қара юбка мен ақ кофтаны киюден жалыққан мен оған қызыға да, қызғана қарайтынмын. Ауыстырып киетін кофтам болса да, юбкам болмағаны есімде. Юбкам жексенбі күні жуылып, кеппесе, таңертең көмекке үтік келеді. Бір күні юбкамды күйдіріп алдым. Анам әкемнің қара шалбарының балағын ойып алып, жамап берді. Содан күзде мақта теріп, ақша тауып, киім алғанша, жамау түскен киiмнен құтылмадым. Менің жамау түскен киімім Айкөркемді менен алыстатса, оның мінезіндегі өзгеріс мені одан алшақтатты. Айкөркем сабақтан жиі қалатын, оқу үлгерімі де нашарлап кетті.

Бір күні сабаққа кешігіп келсем, Айкөркем мен Әсима екі жерде жылап отыр.

– Айкөркем шешесінің қателігі үшін ешкімнің алдында жазықты емес, – деді сынып жетекшіміз. – Әсима, сен одан кешірім сұрауға тиіссің.

– Анасы біздің отбасымызды ойрандағаны үшін кешірім сұрауға тиіспін бе? Ол, бәлкім, менің әпкем шығар? Менен екі ай үлкен ғой, оны «әпке» дейін. Әпкетай! Әпке, – деп Әсима оны келеке ете бастады.

– Анам әкемнен ұрсып жатқан кезде «Айкөркем, бәлкім, сенің қызың шығар» дегенін естіп қалғанмын. Ол менің қарындасым болуы мүмкін, – деді аңқау Қуаныш.

Үнсіз жылап отырған Айкөркем: – Малғұн! Өшір үніңді, малғұн!– деп айқай салды. – Жексұрын! «Әпке» деме мені, жексұрын, – деп Әсиманың жағынан тартып-тартып жіберді. – Малғұн, мен сенің қарындасың емеспін, – деп парта үстіндегі кітапты Қуаныштың бетіне лақтырды. Мен оны жұбатпадым. Жұбата да алмайтын едім. Анасы жезөкше болғаны үшін оның жазықты емесін біз түсіне алмадық. Ерте бой түзегені үшін емес, жезөкшенің қызы болғаны үшін одан алыстаппын. Әйтпесе, ерте бой түзеген қыз аз ба?! Екі бұрымымды тарқатқаннан бастап, шешемнің онымен достығыма қарсылығы да оған деген жандүниемнің қарсылығын оятыпты. Сол күннен бастап біздің әрқайсымыздың санамызда «ол біздің әкеміздің қызы шығар, болмаса, атамыздың не ағамыздың қызы ма?» – деген күдікті ой қылаң берген еді. Оны бір-бірімізге ашып айтпасақ та, ол жоқ кезде бәріміз оның әкесін бірге «іздейтінбіз».

Біздің ауылдың момын тракторисіне төрт қызымен тұрмысқа шыққан әйелдің сұлулығы еркектерді тәнті етіпті. Әйелдің есімі Жұпар. Ауылдың шетіндегі жалғыз үйді ерлер жағы «Жұпар исі» дейтін. «Жұпар исі» үйін біздің ауылдың әйелдері жек көретін. «Тәйірі «Сасық үйді» «Жұпар исі» деп атағаны несі, ей», – деп күйіп-пісетін дәу апам. Біздің ауылдың қартақұмарлары картадағы жалаңаш әйелдің бейнесін де сол әйелдің атымен атайтын. Біз мәдениет үйінің кітапханасынан ертегі кітап жаздырып алып, оқып жүрген кезде күйеуі сөмке-сөмке кітап әкететін. Кітапқұмар еді. Біздің бала қиялымыз кітапты көп оқитын адамды «данышпан» деп пайымдайтын. Есімді білген кезде оның әйелінің жеңіл жүрісті екенін естігенде алғашында сенбедім. Қалайша «данышпан адамның» әйелі жезөкше болады? «Әйелі дуалап тастаған. Сондықтан әйелі не істесе де, оған қарсы тұра алмайды», – деп түсіндіретін үлкендер. Жұпарды алғаш көрген кезде біз көріп жүрген әйелдің бірде-біріне ұқсамайтынын түйсігіммен сезіндім. Сол сезіну мен түйсіну – қорқынышты еді. Әйелді көрген сайын бойымда түсініксіз қорқыныш сезімі оянатын. Әйел қаладан ауылға жыл құсындай сирек келетін. Біз жетінші сыныпты бітірген жазда күйеуі жынданып кетті. Қолына шыбық ұстап, «атын ерттеп», көшеде шауып жүретін. «Данышпан адам» қорқынышымды емес, аяушылық пен жеккөрушілік сезімімді оятатын. Айкөркемнің төрт әпкесі де тұрмыс құрмады. Есесіне біздің ауылда некесіз сәби көбейді. Айкөркем... Сұлулығына біздің ауылдың бүкіл жігіті сұқтанған Көркем... Біздің ауыл сұлулықты бағалай алмады. Сұлу әйелге еркек біткен аш қасқырдай өш екен. Достығымыз сыналатын қыл өткелден мен оның қолынан жетектеп өте алмағаным үшін, қап-қара көзіндегі мұңын түсіне алмағаным үшін жазықтымын.

***

Сол қоштасудан кейін Айкөркем екеуміз арада сегіз жыл өткен соң кездестік. Толысып, көз алдына ұсақ әжім түсіп, көзіндегі мұң да тереңдепті.

– Әдемі ерніңнен жігіт сүйді ме? – деп қулана сұрады.

Шамданып қалдым.

– Мен балабақша тәрбиеленушісіне ұқсаймын ба?

– Жоқ, сен құмырада өскен жабайы гүлге ұқсайсың.

– Ұмытпапсың. Тек әлі аппақ көгершін аспанға алып ұшқан жоқ.

– Ғасыр әлі үйленбепті. Екеуміз де бір мезгілде бір адамға ғашық болдық.

– Мен Ғасырды ұмытып кеттім, – десем де өзім алғаш рет ғашық болған бозбаланы анда-санда есіме алатынымды, тіпті кейде сағынатынымды жасырып қалдым. – Мен саған жиырма хат жазып, бірде-біріне жауап ала алмадым, – дедім.

– Ғасырды мен ұмыта алмаймын. Себебі, ол менің сезіміме жауап қатпаған жалғыз еркек. Ол мені емес, сені сүйді. Мен секілді сұлу қызға көз қиығын салмауы күлкілі ғой.

– Кей сұлулар еркектің мазағына ғана лайық, – дедім қырсығып.

Ол түк те ашуланған жоқ.

– Сен ерекше сүйкімдісің, – деп еркелете бетімнен сүйді. – Білем ғой, сен менің болмысымнан қорқасың, сүйе тұрып, сезімін тұншықтырып тастайтын сенен мен де қорқам. Бір-бірімізге мүлдем ұқсамасақ та неге сені іздеймін? Менімен бір дастарқан басында отырғаныңа намыстанбайсың ба?

– Түсінбедім?

– Мүләйімсімеші, тәкаппар ақымақ, – деді ызғарлы үнмен. – Тәнімді бір түнге саудалаған еркектер менің есімде қалмаса да, олар менің тәнімді ұмытпайды. Еркек өзін өмір бойы аялаған әйелдің жақсылығын естен шығарса да, ақшаға сатып алған ләззатын ұмытпайды. Менің жаным сезімді іздемейді, тәнім болса, ақшаны сүйеді. Тәнім ар-ұятым мен намысымнан да қымбат. Сезімім мен үмітім, қиялым мен арманым алдап кетті. Қарызға құрбым бермеген ақшаны тәнім тауып берді.

– Сенің өмірің – сенің ғана шындығың, – дегеннен басқа аузыма сөз түспеді.

– Кеше ұйқымнан тағы да шошып ояндым. Түсімде қара мысық бейітімнің басына балалапты. Қабіріме бара қалсаң, бейітімнің топырағын шашып, тырналап жатқан мысықты қуа көрмеші, – деді жалынышты үнмен. – Қабіріме гүл қоймай-ақ қой, мысыққа сүт әкелші. Қайда барсам да, қара мысық көлеңкем секілді еріп жүреді. Терезеден қарап тұрған мысықты көрдің бе? – деп көзін бағжитып, үнсіз қалды.

– Сандырақ. Қалада кедейдің мысығы да еркін емес. Елес, – деп терезеге мойнымды бұрғанымда бізден көз алмай қарап отырған дәу қара мысықты көріп, қорқыныштан жүрегім тоқтап қала жаздады. Оның құдды адам секілді жек көре қараған жап-жасыл көзіне ұзақ қарауға дәтім бармады. Көз алдым қарауытып, басым айналды.

Ертесіне көзімді ашсам, аурухана төсегінде жатыр екем.

Жас дәрігер:

– Сіз қара мысық та, көк мысық та көргеніңіз жоқ. Депрессияға түскен құрбыңыздың қорқынышы сізге де әсер етіп, қара мысықтың бейнесін қиялыңызбен көз алдыңызға елестетесіз. Құрбыңызбен ұзақ уақыт кездесуіңізге тыйым саламын. Әйтпесе, сіз де құрбыңыз секілді жүйке ауруына шалдығасыз, – деді.

– Қара мысықтың көзіндегі өшпенділікті сезінсеңіз, сіз де аурухана төсегінде жатар едіңіз.

– Сіздің жүйкеңіз шаршаған.

– Жүйкемнің шаршағаны рас. Бірақ үнемі депрессияда жүретін адамдардың «қара мысық елестеді» дегенін естісем, құлағым керең болсын.

Дәрігер жауап қатпай, күлімсіреді.

Жас дәрігердің сүйкімді жүзі, тұңғиық жанары Ғасырды есіме түсірді. Сол сәтте Ғасырға деген сезімімді онымен бірге ауылда қалдырып кеткенімді сезіндім. Қала Ғасырға деген сезімімді суытып, сағынышымды ғана сақтап қалыпты.

– Шынайы сезім де ұмытылады, – деп күбірледім.

– Не дейсіз? – деп дәрігер бетіме сұраулы жүзбен қарады.

– Сіз бала кезіңізде қырдан қызғалдақ тердіңіз бе?

Ол жымиып, басын шайқады: – Біздің ауылда туысымыз болған емес. Ата-анам балалар үйінде тәрбиеленген. Қырдан қызғалдақ тере алмадым. Саяжайда көшет отырғызып, бау-бақшаны суғарып, алма жинадым.

Ертесіне оянғанымда үстел үстінде құмырада тұрған бес тал қызғалдақ пен қасымда ұйқымды күзетіп отырған сүйкімді дәрігерді көрдім.

– Қызғалдақты қырдан арнайы сізге арнап тердім, – деп ұяла жымиған дәрігер аяғын жеңіл басып, бөлмеден шығып кетті.

Даланың исі шықпайтын қызғалдақты кеудеме басып, аяғымды қорқа басып, терезеге жақындадым. Далада көктемнің исі шығады. Су тамшылаған өріктің жапырағы дір-дір етеді. Өріктің бұтағына қонақтаған торғай суықтан тоңып, бүрсеңдейді. Ағашқа өрмелеген мысықтан қорқып, көзімді жұмдым. Көзімді ашқанда ұры жүріспен, торғайға жақындап қалған шұбар мысықты көрдім. Екі тал қызғалдақты лақтырып, құсты үркітіп жібердім.

– Қорықпаңыз, аурухана ауласынан бұл жабайы мысықты мен күн сайын көрем, – деген дауысты естіп, артыма жалт қарадым. Жас дәрігер жұмбақ жымиып: – Сезімнің иесі – қызғалдақ емес, жүрек, – деді.

Бірі ағаштың бұтағына ілініп, бірі жерге түскен қызғалдаққа кезек-кезек қарап, ұялғанымнан көзімді алып қаштым.

– Сіз мейрімділігіңіз үшін ұялуға тиісті емессіз, – деді ол. – Сіз гүлді лақтырып тастаған жоқсыз, торғайды ажалдан арашалағыңыз келді.

Жауап қатпастан құмыраға қолымдағы үш тал гүлді салып, дәрігерге көзімнің қиығымен қарағанымда, ол күлімсіреп тұр еді. Даланың исі шықпаған қызғалдақтан сезімнің исін сезіндім...





Жалғыздық биі


– Үйден жалғыздықтың исі шыға ма екен?



– Гүлдің және француз әтірінің исі шығады.

– Жігіттен соңғы рет қашан гүл алғанымды ұмытып қалыппын.

Көзіне түскен кекілін қайтарып, суық жымиды.

– Бәлкім, сұлулық жігіт сезімін құрбан еткен болар?

Оның өз сұлулығын мақтан ететінін сезем.

– Жігіттердің жабайы сезімін салқынқандылығым үркітсе керек.

– Жаңбыр астында жалаңаяқ жүгіреміз бе?

–Жылы жаңбыр емес. Суықтап қаласыз.

– Түсінесіз бе, көктемнің келгенін сезінбей жазды өткердім.

– Шаршасаңыз, билейік.

– Музыкасыз қалай билейміз?

– Естисіз бе, сіздің де, менің де жүрегімде жалғыздық ән салады.

Екі қолымнан ұстаған актриса шыр көбелек айналдыра бастады.

– Егер қараңғылық құшағында мүлгіген әр түнде «Жалғыздық биін» билеп жүрген адам сұлбасын байқасаңыз, ол – менмін. Түнді жаңғыртып, біреуді жоқтаған адамдай жылаған қыз даусын естісеңіз – ол да мен.

Оның сөзін ары қарай естімедім. Көз алдым қарауытып, басым айналды.

«Жалғыздық биін» билеуден шаршады білем, қасыма келіп, терезеден жаңбырлы далаға көз салды.

– Өткеннен есімде ештеңе жоқ. Өзіме қол жұмсамақ болғаным, ажалмен бетпе-бет келгенде, адамның бір тамшы да көз жасына тұрмайтын жалған өмірді қия алмай, жанталасқаным еміс-еміс есімде. Сонда не себепті өлгім келгенін де білмеймін.

– Өзіңізді өлімге не үшін қиғаныңыздың себебін білесіз, тек оны іштей болса да мойындау өте ауыр.

– Пәтерден пәтерге көшіп жүрген кезімде жалғызбасты кемпірдің құжырасын паналадым. Қазымыр кемпірдің өлімін мысықтілеумен күттім. Ұйықтап жатқан кемпірді жастықпен тұншықтырып өлтіргім келетін. Кемпірмен бірге дастарқан басында шай ішіп отырғанда да оны өлтіру туралы ой басымнан шыққан емес. Байғұс кемпір өз ажалымен өлді. Сол күні кемпірді емес, өзімді өзім жоқтап жыладым. Америкадан немере қызы мен негр күйеу баласы келіп, пәтерді сатты. Немересі әжесінің зиратының басына да барған жоқ. Сіз болсаңыз, қоқыстан утопия іздеп, қиялмен өмір сүресіз. Шынайы өмірде ойлағаныңыз іске аспай, жаныңыз қиналады, – деп мұңлы жымиды.

– Күзді ұнатам. Күзде мен де, сіз де, ол да бетпердесін шешеді.

– Қарапайым өмірді сіз секілділер тым күрделендіріп жібереді. Сосын өзіңізді-өзіңіз адастырып, «Мен күзбін!» деп мұңаясыз. Мұңнан арылғыңыз келсе, өлім жайлы ойлаңыз. Өз ажалыңызбен өлесіз бе, әлде, қастандықпен ажал құшасыз ба, қысқасы, қалай өлетініңіз туралы ойланыңыз.

– Далада аппақ қар жауып тұрған кезде ұйықтап жатып оянбай қалам. Тәнім ұйықтап, жаным аппақ қардың ұлпасына шомылып, рухым мәңгілікпен сұхбаттасып жатады.

– Сіз ажалыңызды күліп қарсы ала алмайтын өте әлсіз жансыз, – деп мысқылдай күліп, темекісін тұтатты. – Сіздің жүйкеңізбен «психологиялық соғыс ойынын» ойнаған қызық екен.

Темекісін құшырланып сорып, түтінін маған қарай үрледі. Ызам келді.

– Сіз өзіңізді тым ақылды санайды екенсіз.

Ол мүләйімси күлді.

– Темекі шекпейсіз бе?

Темекісі құрғырға әуестігім болмаса да ол ұсынған бір талын тұтатып, түтінін жай үрлеп тұрдым. Түтінін аузыма толтырып, екі-үш рет жұтып жібергенде қақалып-шашалып, басым айналды.

– Сіз тіпті темекіні қалай ұстауды да білмейсіз ғой. Күрделілікке ұмтылып, қарапайымдылықты ұмыт қалдырыпсыз, – деп мүсіркей қарап, жымиды.

– Өмірде кімнің рөлін ойнауды білмей жүрген адам сахнада ешқашан шынайы образ жасай алмайды. Себебі...

– Себебі, мен рухани мүгедекпін. Сүйгенімді қиялыммен өлтіріп, бетіне мүсіркей қарадым. Бірде бір аяғын тізеден кесіп, мүгедек, мүсәпір етіп, оны аяп, көзіме жас алдым. Түсінесіз бе, ол маған сол мүгедек қалпымен де қымбат еді. Сіздің мөлдір әлеміңізді кірлетіп жібермедім бе? – деді мысқыл араласқан мұңлы үнмен.

– ?..

– Үндемейсіз. Жанарыңызда бір үрей бар.

– Сіз маған шынайылығыңызбен ұнай бастадыңыз.

– Шынайылық? Қайдағы шынайылық? Менің бүкіл болмысым тек қана жасандылықтан тұрады.

Көзінен мөлт-мөлт жас аққан ол ерекше сұлуланып кетті.

– Алғаш рет он алты жасымда әкеме өлім тіледім. Әкем өлсе, біздің отбасы бақытты өмір сүретіндей көрінді. Жиырма жасымда болашаққа деген үмітімді сөндірген анамды жек көрдім. Себебін сұрамайсыз ба? – деп көз жасын сүртті.

– Маған адамдар құпиялығымен ұнайды. Құпиясын ашып қойған адамдардан тез жалығып кетем, – дедім.

– Күнделік жазбаймын. Көзімнен аққан жас күнделігімді сарғайтып жібергеннен кейін жазуды доғарғам. Жүрегіме сурет салған қасірет пен үміттің айқасы күнделігімде бейнеленді. Бала кездегі армандарым тізілген тырналарға айналып, биікке қарай қанат қаққанымен, әлі күнге дейін жылы мекендерін таба алмай адасып жүр, – деп күрсінді.

– Балаға ең алғашқы әділетсіздік ата-анасы тарапынан жасалады.

– Уақытты айтпайсыз ба?

Сағат тақпайтын болған соң сөмкемнен ұялы телефонымды іздедім.

– Сізде мен секілді уақытты сағынасыз, білем ғой. Уақытпен бет-бет келсеңіз, оны үркітіп алмаңызшы, – деді сыбырлай сөйлеп.

Онсызда күңгірт бөлме ішін қараңғылық құшағына орады.

Пальтомды киіп, қолшатырымды алып, онымен қоштастым.

– Қайда асығасыз?

– Автобус тоқтап қалады.

–Уақытпен жүріп, уақыттан бәрібір қалып қойдық. Кафеге барайықшы, еңсемізді басқан мұңнан сергіп қайтамыз.

Ол менің келісімімді алмастан, киіне бастады.

– Біздің үйге «Алтын бұзау» жақын.

Оның ұсынысынан бас тарта алмадым. Бүгін жалақымды алғанмын. Мардымсыз ақша. Қарыздарымды қайтардым. Ертең пәтерақысын төлейтін күн.

Актриса секілді мен де күнделік жазбаймын. Егер күнделік жазып, құпиямды ішіне бүккен дәптер әлдекімнің қолына түсе қалса, «ақшадан қиналдым» деген жазуды көзі жиі шалар еді.

– «Алтын бұзау»... алтын құлын... Бала кезімде қазақ ертегілерін көп оқитынмын. Бір ертегіде патшаның жыл сайын алтын құлын табатын биесі болады. Бие құлындағанда төлін белгісіз бір алып күш иесі әкетіп қала береді. Биенің құлындайтын күні жақындағанда патша: «Алтын құлынды құтқарған ұлыма тағымды мұра етем», – деп шарт қояды.

– Түнгі күзетте тұрған патшаның үлкен екі ұлы қалғып кетеді. Кіші ұлы да өзін қанша күштегенімен көзі жұмыла бастайды. Бір кезде аспаннан түскен дүлей күштің алтын құлынды әкетіп бара жатқанын көріп, құйрығынан ұстап үлгергенімен құтқара алмайды. Патша ұлының қолында үзілген алтын құйрық қалып қояды.

– Бұл ертегіні сіз де оқыған екенсіз ғой, – деп күлімсіреді. – Ертегінің соңында патшаның кіші ұлы үйіне бір үйір алтын жылқымен оралып, ай десе – аузы бар, күн десе – көзі бар сұлуға үйленіп, бақытты ғұмыр кешеді. Шынымды айтсам, ертегінің соңын ұмытып қалыппын. Бірақ ертегі осылай аяқталуға тиіс. Себебі, ертегі ғой.

– Біздің әрқайсысымыздың өміріміз – ертегі.

Екеуміз кафеге кіріп, терезеге таяу орынға жайғастық.

Актриса:

– Шарап ішесіз бе? – деп бетіме сұраулы жүзбен қарады.

– Қызыл шараптан ұрттап отыруға қарсы емеспін.

Ол қызыл шарапты қанағат тұтпай, коньякқа тапсырыс берді.

–Табиғатымнан жезөкшемен ұқсастық байқаған ба, кинорежиссер «түнгі көбелектің» рөлін ұсынды. Мен жезөкшеге ұқсаймын ба? – деп қол айнасына өзін жаңа көргендей үңілді.

– Голливудтық әйгілі актриса Джулия Робертс те «Сұлу бикеш» фильмінде жезөкшенің образын сомдайды.

– Біз – күнә мен қателіктің жемісіміз. Біздің әрқайсысымыздың болмысымыз – жалаңаш. Тек жалаңаш болмысымызды «киіндіргіміз» келетіні күлкілі.

Күлгенде көзінің астындағы ұсақ әжімдер тіпті қалыңдап кетеді екен.

– Сізге болмысыңызды ақ түспен киіндірген ұнайды екен, – деді сайқал күлкі иесі.

Бойымды мұң басып, әңгімеге зауқым соқпады.

– Билейік, – деді ол.

– Билегім келмейді.

– Өзімді тобырдың ортасында ғана бақытты сезінем, – деді шаттанып.

Ол жеңіл ырғақты ағылшын әніне иықтарын жұлқылап билеп жүрген топқа барып қосылды. Қас-қағым сәтте қысқа қызыл көйлекті актрисадан көз жазып қалдым.

Терезені жаңбыр сүйіп жатты. Өзімнің сезімсіз жүрегімді аяп, жылағым келді. Жалғыздық мұңына қамалып, торыққан жанымды тек қана жаңбыр түсінетіндей.

– Көп күттің бе?

Қылымсыған актриса тақырбас жігітіне төрден орын ұсынып, өзі қатар отырды. Қысық көз жігіт сөзге тым сараң екен. Есесіне қомағайлау. Кәуапты таусып, балықтан жасалған салатты сүйсініп жеп отырған тақырбас айналасында адам барын ұмытқан секілді.

– Сіз бизнеспен айналысамын дедіңіз бе?

– Иә.

– Құпия болмаса, қандай бизнес?

– Көтерме бағамен жеміс-жейдек сатамын.

Актриса сызданып, үнсіз қалды.

Бизнесмен балық салаты салынған ыдысты босатып, қызанақ салатына қол салды.

Актриса тақырбасқа қарап:

– Тағам мен салатқа тапсырыс берейік пе? – деді.

– Қалауларыңыз білсін, – деген ол актрисаның алдындағы қарыннан жасалған салатқа қол созды.

– Сіздің кететін уақытыңыз болмады ма? – деді актриса тақырбастың жанарына жанарын қадап.

– Сізді үйіңізге шығарып саламын, – деді тақырбас еш абыржымастан.

– Рақмет! Үйімді сізсіз де таба аламын.

Тақырбас орнынан тұнжырай тұрып, көңілсіз езу тартып, қоштасты.

Тақырбасты көзімен шығарып салған актриса: – Ұятсыз! – деді тістеніп. – «Бизнесменмін» дейді ғой. Өтірікші. Қалтасында көк тиыны жоқ. Жеміс-жейдек сатушы.

– Болмысыңызды қара түспен киіндіргенде өзіңіз ғана жапа шегесіз.

– Театрға оралып, Қаралы сұлудың бейнесін сомдауды армандаймын, – деді ол. – Қаралы сұлу күйеуі өліп жесір қалса, мен сүйгенімді қиялымда көміп тастап, өзімнің ар-ұятыммен арпалысып келемін.

–?..

– Сізді жалықтырып жібердім бе? Кешіріңіз, менің өмірім – сіздің өміріңіз емес екенін ұмытып кетіппін. Біздер бір-біріміздің өмірімізге соншалықты немқұрайлы қарайтындықтан бақытсызбыз, – деді ол зілді үнмен.

– Керісінше, біздер бір-біріміздің өмірімізге жиі араласатын себепті көп-көп қателікке жол беріп жатамыз.

– Әр адамның болашағын өткені қалыптастырады. Өмірде құрақ көрпе секілді, өзіңнің қайғың мен қуанышыңды үйлесімді етіп, құрастыруың керек.

– Бұл кафеде бал қосылған көк шай бар ма екен?

– Мен даяшы емеспін, – деп жасанды жымиды. –Кинорежиссермен кездесетінімді ұмытып кетіппін. Кешір, кетуім керек.

Ол асығыс жиналып, кафеден шығып кетті. Даяшымен есеп айырысып, қалтамдағы тиын-тебенімді санасам, сексен бес теңге ғана қалыпты.

Көңілім құлазулы. Бірақ мені ренжіткен күз емес еді...





Жауһар


Біз ол кезде құрбым Жауһар екеуміз қаланың шетінде пәтер жалдап тұратынбыз. Түнгі клубқа, таныс жігіттер шақырған кештерге бармай, үйде кітапқа көміліп жатып, болашақ ханзадамыз туралы қиялдаймыз. Кафеде танысқысы келген жігіттерге мойын бұрмай екеуден екеу отырамыз.



– Өмір өтіп барады. Ал біз түк те тындырған жоқпыз. Сонда өмірге не үшін келдік? – дейді ол бетіме сұраулы жүзбен қарап.

– Өлу үшін.

– Жоқ, мен өмірге өмір сүру үшін келдім. Бірақ... білесің бе, мен ылғи да өзімнің бейітімнің басында жылап отырамын. Әлден соң үйде отырғанымды сезінем де қорқыныштан селк етемін.

– ?..

– Неге үндемейсің?

– Мен өзімді ұйықтап жатып, ояу жатқандай, ояу жатып, ұйықтап жатқандай сезінем. Күн суық күні ыстықтап жүремін, ал ыстық күні тоңып жүремін.

Жауһар: – Кеше көпке дейін ұйықтай алмай жаттым. Әкем туралы ойладым. Ол өзін өзі жоғалтып алған адам. Бір уақытта көз алдыма аппақ кебінге оранып жатқан әкем келді. Өксігімді баса алмай ұзақ жыладым. Жарықты жағып, айнаға көз салдым. Айнадан сыртқы кескін-келбетімді көрдім, ал көзімнің қарашығынан ішкі жандүниемді байқадым. Сол сәтте тірі әкемді өлімге қимай ұзақ жыладым. Бала кезімде әкемді жек көруші едім. Бірде анам аурухананың ауласын сыпырып тапқан жалақысын «сұрағанда бересің» деп қолыма ұстатты. Әкем анамның әлгі ақшасын мен жасырған жерден ұрлап, ішіп қойды. Бала кезімде анамнан қатты қорқатынмын. Жүйкесі шаршаған, ашуланшақ жан. Анамды, өзімді, бауырларымды аяп жыладым. Бір қызығы, анам күс-күс қолымен маңдайымнан сипап, тіл қатпай ұзақ отырды. Әлден соң: «Шаршадым. Құр сүлдерім жүр. Сендер үшін өмір сүріп жүрмін. Әйтпесе, мен өлген адаммын ғой» деді бар болғаны, – деп үнсіз қалды.

Жауһардың көзінен бір тамшы жас үзіліп түсті.

– Сен мені түсінесің ғой, – деді мұңлы үнмен.

– Адамды адам түсінбейді, түсінуге ғана ұмтылады.

– Менің шарап ішкім келеді.

– Қызық.

– Әкем ішімдікке үйір болған соң ба, бұл пәлені ұнатпаушы едім. Ал бүгін ішем, – деді.

Ол даяшыға шарап алдыртты. Шарапты тыжырынып ұрттап отыр.

– Мен кеше жыладым. Себепсіз... – деп күрсінді.

– Себепсіз жылай алмайсың. Бәлкім, көз жасыңды төгуіңе себепкер болған оқиға осыдан біраз жыл бұрын өтуі мүмкін. Бәлкім, күндердің күнінде өлетініңді ойлап, жалған өмірді қимауың мүмкін. Қуану мен жылаудың себебі болмай қоймайды.

– Мүмкін...

Ол мұңдана күліп: – Мен оны жақсы да көрмеймін, жек те көрмеймін, – деді.

– Кімді?

– ...

– Ә-ә... Ол жігітті менің суқаным сүймейді. Жасанды күлкісінен жиіркенемін. Көздері де өтірік күліп тұрады.

– Менің шынайы өмір сүргім келмейді. Біздің қоғамда шынайылық күлкі шақырады. Жасанды да өмір сүргім келмейді, жасандылық жиіркеніш туғызады. Оның жасандылығы менің және сенің шынайылығыңнан әлдеқайда әдемі. Ол сені жақсы көреді, – деп мұңлы жымиды.

Жауһарға жаратпай қарадым.

– Кетейік.

– Естисің бе, ол саған ғашық.

Ол қолымен басын сүйеп, жанарын төмен салды.

– Мен оны сүйіп қалған секілдімін.

– Мен ондай адамды сүймек түгілі, жай адам ретінде ұната да алмаймын.

– Адам адамды түсінбейді, бірақ түсінуге ұмтылады деген сен емессің бе? – деп көңілсіз езу тартты.

* * *

Жауһар күннен күнге менен алыстап барады. Ол маған, мен оған бөтен адам секілдімін. Сол күндері әлемде жалғыз қалғандай бойымды зілдей мұң басқан. Ол сенбі, жексенбі үйге келмеді. Себебін сұрап едім, жауапсыз қалдырды. Әлден соң жастыққа бетін басып, өксіп-өксіп жылады. Жұбатпадым.

– Кешір. Мен өзімді өзім қазір шынымен жоқтап жылап отырмын.

Үндемедім.

Одан кейін оның көз жасын көргенім жоқ. Жауһардың көз жасын маған көрсетпей жылайтынын сезем. Ол махаббаттың емес, жалған сезімнің құрбаны болғанын білмеді. Айнадағы өз бейнесінен көз алмай қарап тұрған Жауһар:

– Өмірге ешқандай ұрпақ әкелгім келмейді. Қайғы, мұң арқалап, ол да өмірден өтеді. Бір бақытсыз жанды өмірге әкелмей, сауап іс жасағым келеді, – деп бет-алды күле берді.

Шошыдым.

Екі жұдырығымен қабырғаны ұрғылап, басын соқты. Ернін тістелеп, жыламады.

– Неге қорқып тұрсың? Қорықпай-ақ қой, есім әлі ауысқан жоқ – деді маған мағынасыз көзқараспен қарап. – Сен адам таниды екенсің. Ол – өте қорқынышты адам.

Шашын артына жылмита қайырып жүретін, шегір көз, төртпақ сары жігіт пәтерін жалға беріп, басқа жаққа кетіп қалған болатын. Шегір көз жігіт бізбен көрші тұрғанда да оны тым сирек көретінмін. Көре қалсам, бойымды үрей ме, әлде жиіркену ме, әйтеуір әлдеқандай бір түсініксіз сезім билейтін. Ол мені көргенде баяғыдай жалған жымимай, басын изеп өте шығатын. Шегір көз жігіттен жүкті болып қалған Жауһар ауылына кетіп, қалаға қайтып оралмады.

* * *

Арада бес жыл өткен. Пәтер іздеп жүріп баяғы Жауһар екеуміз тұрған үйге бардым. Күннің шуағына шомылып отырған, мүгедектер арбасына таңылған жас жігіт менен көзін алмай қарады. Таныс бейне. Баяғы шашын артқа жылмитып тарап алатын шегір көз, төртпақ сары жігіт. Менің қадала қарағанымды жаратпады білем.

– Бүгін менімен би кешіне бармайсыз ба? – деді кекесінді үнмен.

– Уақытым жоқ. Пәтер іздеуім керек.

– Онда менің жарым болыңыз. Пәтер мәселеңіз бір сәтте шешіледі.

«Не деген парықсыз жан еді».

– «Мүгедектің әйелі болам ба?» деп қорықпаңыз. Дәрігерлерге сенсем, көп ұзамай жүріп кетемін. Сосын екеуміз үйлену тойымызда басымыз айналғанша шыр айналып вальс билейміз. Бал айымызды Еуропада өткіземіз.

– Мен сізді жек көрем.

Мысқылдап күлді.

– Мен де сізді жек көрем. Менің қандай адам екенімді біле тұрып, құрбыңызды қорғамағаныңыз үшін жек көрем. Оның өліміне мен ғана емес, сіз де кінәлісіз. Соқыр сезімнің құлы болған құрбыңызды сүйген емеспін. Ол шырпы тиген қу шөптің тез жанып кететінін білмеді. Бірақ сіз құрбыңызға қарағанда ақылды екенсіз.

– Сіз оның өлгенін біледі екенсіз ғой?

Даусым сыбырлай шықты.

Сөзімді естімегендей аспанға үмітсіз көз тікті.

– Кейде ойға батып отырып, не ойлағанымды ұмытып қаламын. Себебі, мен ештеңе де ойламаған едім. Кейде күліп тұрып, жылағым келеді, мұңайып тұрып, күлкім келеді. Себебі, мен өмірдің қарапайым екенін, тек оны өзіміз күрделендіретінімізді түсінем. Өмірді түсінуге ұмтылған сайын өмірім күрделене түседі. Бойымда бір үрей бар. Бетпе-бет келуден қорқатын сауалдар жанымды жегі құрттай жейді, – деді ол қамығыңқы үнмен.

Үшінші қабаттағы бұрынғы пәтеріміздің терезесін көзіммен іздедім. Бұл үйде Жауһар екеуміз ешқашан тұрмаған секілдіміз. Жауһар көрінетіндей терезеге соңғы рет көз тастадым.

– Мені тастап кетпеңізші. Мен сізді сүйем ғой, – деген жалынышты дауыс құлағыма талып естілді.

– Мен де сізді сүйемін.

Шындығымды өзге түгілі, күні бүгінге дейін өзімнен жасырып келіппін. Әрине, ол менің даусымды естіген жоқ. Мен ол кезде ұзап кеткенмін.





EPUB нұсқасын әзірлеген Әйгерім Бегімбет

Хат-хабарламалар үшін: otanqyzy@gmail.com





