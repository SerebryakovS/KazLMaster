	Эрнест Төреханов

	Алматыда күн ашық





	Роман



	2-КІТАП





	Белгілі жазушы Эрнест Төрехановтың «Алматыда күн ашық» романының 2-кітабында тәуелсіздік жылдарында өмір сүріп отырған қазақ зиялы қауымының бастан кешкен оқиғалары, нарық заманының бергендері мен алғандары, ұлттық мүдде мен жекеменшік мүддесінің қым-қиғаш тартыстары суреттеледі.

	Бір жағынан, Э.Төрехановтың бұл романын Қазақстанның тәуелсіздігіне арналған эпикалық шығарма ретінде бағалауға болады. Әрине, біздің тарихымызда тәуелсіздік жолы қилы-қилы кезеңдерді бастан өткізді. Роман кейіпкерлері Елен, Аламан, Бораш, Дана – осылардың бәрі де коммунистік идеологияның құлап, жаңа заманға иек артқан ұрпақтың өкілдері қатарында талай тар жол, тайғақ кешулерді бастан өткереді.

	Жазушы осылай екі ғасыр тоғысындағы ұлт тағдыры таразыға түскен кезеңді тарихи шындық аясында суреттеп, қазақ зиялыларының есте қаларлық шыншыл бейнелерін жасап шыққан. Роман кейіпкерлерінің біразы жастары ұлғайып, «базардан қайтар шағында» да бүгінгі бақытты, мағыналы, еркін өмір үшін ғана емес, жас ұрпақтың жарқын келешегі, ертеңі үшін болып жатқан күрес-әрекеттердің ортасында жүреді.

	Эрнест Төреханов романының оптимистік шуақты әуенін де осы төңіректен табуға болады.





БЕСІНШІ БӨЛІМ





I




	Түннің бір уағында иттерді абалатып, шала қызу екі еркек келе жатты. Біреуінің қолында – портфель. Портфель болғанда да кезінде марапатты көп көрген маңғаз дүние екенін аңғару қиын емес. Қазір иі түсіп, аузы бұзылып, түбі салбырап, тамтығы ғана қалған. Со бір портфель деген атынан айрылып, енді сөмпиген қадірсіз сөмкеге айналғанды ілмиген арық орыс жігіті қайта-қайта тізесіне соғып ап келе жатыр. Тізеге соғылса болды әлгі құрғыр абыройды төгіп, саңғыр ете қалады.

	– Берші маған! Сындырасың... – деп кейиді оған серігі.

	– Саспа. Өлсем де аман апарам. Өзі де аз қалды. Екеуі жекеше үйлерден тұратын аймақтың жіңішке көшелерімен сүрініп-қабынып ұзақ жүрді. Ақыры атты кісі көрінбес бетон дуал басталды. Бұлар сол дуалдың түбімен ұзап барып бұрышына жеткенде дуалды қиып өтетін арықтың арнасына түсті. Арна арқылы дуалдың ішкі бетіне өтті. Өткен тұста мәуелеп өскен үш-төрт алша тұр екен. Айлы түнде алша қараноқаттанып көрініп тұр. Түнгі жүргіншілерге бұл жер таныс болса керек, келе екеуі алша астындағы жырым-жырым екі фанерге құлай-құлай кетті.

	– Қалай?.. Біреуін?.. – Сөмке көтерген жігіт бір жартыны мойнынан қылқындыра ұстап алып шықты.

	– Алша жұлшы. Жүрегім лоблып тұрғаны...

	Анау қарақат ішіне кірген аюдай қарманып жатып қос уыс алшаны серігінің алдына төге салды. Қылқ-қылқ құйылды, қолқ-қолқ жұтылды. Шөлмек қайтадан сөмкеге кіріп жатты. Кешікпей тыныштық орнады...

	Таң атып, күн шыққалы қашан! Бірақ дуалдың қалқасы, алшаның алашабыр көлеңкесінде жатқан екеуінде жан жоқ. Алыстан гу-гу, дыр-дыр, ызың-шу естіледі. Ара-тұра дәудірлесіп кеп тұрып алатын адам даусы да, төніп-төніп келіп қайтады. Мынау өзі құдайы бере салған тыныш та, қауіпсіз, көзден таса жер екенін бұлар білетін болуы керек. Өйткені жатыстары жайлы, сенімді. Дегенмен, бірінші боп шашы дудыраған, аялы көздері қанталап кеткен, сақал-мұрты жосықсыз өскен қазақ жігіті басын көтерді. Ол ашырқанып аз-кем отырды да қол созым жерде бүктүсіп жатқан серігін түртті.

	– Кирилл! Кирюха! Тұрайық.

	– Қазір.

	Қазақ жігіті жүрелей жылжып барып арықта сылдыр қаққан сумен бетін жуды. Сұқ саусағымен тісін ысқылаған болды. Қайтып келіп, өз төсенішінің үстіне салы суға кетіп отырды.

	– Кирюха... Қайда әлгі? Өлейін деп отырмын.

	Кирилл атып тұрды. Ол да беті-қолын бір шайқап тастап оралды. Өзі жейдесінің етегімен бетін сүрте жүріп, әлденені іздегендей алақ-жұлақ қарайды.

	– Сөмке қайда?

	Қазақ жігітінің көзі шарасынан шықты.

	– Түнде қайда қойып ең?

	– Міне, мында жатпады ма?

	– Болды! Енді іздеме! Тауықтың миын жеген... Анау шөптің арасына жасыра салмадың ба?! – Қазақ жігіт серігін көзімен ішіп-жеп барады. Екеуі кешегі сөмкеден айрылып, тақырға отырып қалды. Қазақ жігітінің сөйлеуге де, кеюге де дәрмені жоқ, жырым-жырым фанердің үстіне созалаңдап жата кетті. Анау аса саспаған тәрізді. Көзі ары-бері жүгіргілеп тұрды да досына дем берелік сөз айтты:

	– Сағат қанша деп ойлайсың?

	Серігі жауап бермеді.

	– Сегіз де боп қалған шығар. Жүр. Менде үш сом бар. Анау басын көтерді. Кириллге таңырқай қарады. Өйткені, кеше, дүкен алдында Еленнің қалтасындағы қара бақырға дейін сыпырып алып, жеткенінше түнгі «жан сақтаушылары» – шарапқа жұмсаған. Сонда өз қалтасында үш сомы тұрған екен ғой?.. Үш сомды қалтадан емес, шұлығының ішінен алып шықты. Оған мұның қалай деп жатарлық жағдай жоқ еді. Екеуі дуалдан еңбектеп өтіп, дүкен қайдасың деп сөмпеңдеп кетіп бара жатты. Таңның атқанына не заман! Ал сағаттың жеткен жері жеті жарым. Енді жарты сағат тосу деген барып тұрған азап. Екеуі дүкеннің ту сыртына келді.

	– Вась! Сәлем! Мә, бір-екеуін әкелші. Бірге бөлісеміз...

	– Болмайды. Бүгін әлгі Зинаида... Білесің ғой – стерва. Шыдай тұрыңдар.

	– Не қылар дейсің... Алшы, Васек!

	Васек алмады. Бірақ жылы қабақ аңғартып, бос жәшіктердің қалқасына кіріп кетті. Одан шыққанда дүкеннің ту сыртындағы есікке жасқана бір қарап қойды. Васек қара халаттың астынан орталанған шөлмек ұсынды.

	– Осымен сегізге дейін жетіп аласыңдар. – Сағат ондар шамасында екеуі екінші теміржол вокзалының перронында жүрген. Бұл – түнге азық табар жер. Поездар адамдарды аз күнге ме, көп күнге ме ажыратып әкетіп жатады. Жүректің түбінде жатқан сөз осында айтылады, адам мұндайда тым сезімтал да боп кетеді. «Ал, енді көріскенше сау тұрайық!» деп стақан қағыстырып та жібереді. Топырлап жастар да жүреді. Әдетте олар гитара асынып алады. Гитара көрінген жерден бұл екеуі ақшаға батып шығады. Бірі гитарада ойнап береді, екіншісі жағалата бір-бір сомнан жиып шығады. Ал алдағы түн мен келесі таңды ойласа жүректері зулайды. Егер албасты басып, түнге қамсыз келсе, таң алдынан басталатын азапты құдай пенде баласына бермесін. Ондай-ондай таңдардың талайынан өтті бұл екеуі. Бірақ қалай өткендеріне таң. Дәл сондай жан азабы мен тән азабына шыдаған адам жаратылысы да мықты-ау, сірә. Қап-қара үрей төніп, жүрек біресе сазып, біресе мүлдем тоқтап, құлақ шыңылдап, қолдар ұйып әкетіп бара жатады. Әй, жан тапсыру қандай қиын! Бұл екеуі сан рет жан тапсырудың алдында болды. Әне өлдім, міне өлдім деп қараңғы түнді таңға жеткізіп, таңды сағат сегізге ұштастырғанша дүниенің апшысы қуырылып бітеді. Міне, соны жақсы білетін екеуі күнұзаққы жүрісті келе жатқан түннен аман шығу, келесі таңға тірі жетуге арнайды. Екеуінің ақша табу тәсілдері біршама жолға қойылған. Тиын-тебен түседі деген тұсты екеуі бірдей сезе қалады. Барған бетте кімнің қалай әрекет жасары да үйлесіп болған. Дәл қазір Кирилл алақ-жұлақ етіп оңтайлы орта іздеп келе жатқанда оның серігінің басында көптен бері келіп-кетіп, адастырып барып қайтадан торуылдайтын жаңа әуен бүтіндей келіп, тек табан астында жазып ал, «ыдысыңа құйып ал» деп тұрған. Ол мынадай сәттен айрылмас үшін қағаз-қалам, әйтеуір бір аспап іздеді. Қоқыстың шетінде жатқан ораулы қоңыр қағаздан шапанның шалғайындай етіп жыртып алды. Онан соң сәкіде дамылдап отырған жігіт ағасынан қалам сұрады. Өзі сол кісінің жанында отырып, нота жолдарын сызып, басындағы әуенді қағазға көшіре бастады. Сәкіде отырған кісі жүдеу-жадау жігітке бір, оның жазуына бір қарап қойып отыр. Жігіт өзінің түсініксіз тірлігін бастағаннан-ақ оның жанындағы серігі жоғалып кеткен. Әлден уақытта бұл қаламды иесіне қайтарып беріп, өзі жазған ноқаттарға тесіліп отырғанда қалың бозбаланы ертіп әлгі Кирилл келді.

	– Елен, мә, гитара! Жігтттердің көңілі үшін тартып жіберші.

	Кирилл су жаңа, даусы әлі ашыла қоймаған гитараны ұсынды. Елен келгендерге зер сап қарамады да. Көзі гитарада. Бұл жолы өзінің мәңгілік серігіне ақша түсіру үшін емес, шын пейілімен қол созды. Шын пейілмен, өзінің жаншылған, езілген жаны үшін ойнауды сағынып қалыпты. Гитара өз тәңірінің қолына жеткенін қоршап тұрған ұл-қыз бірден аңғарды. Елен гитараның құлағын бұрап-бұрап жіберді де үнсіз сәл отырып барып ойнақылау, қысқа да жеңілдеу деген бір әуенді желдіртіп әкетті. Тұрғандарға осының өзі жетіп жатыр еді. Екі-үш дүниеден соң Еленнің саусақтары өзінің жорғасын қайта тапқандай ағып берді. Түрі де, киімі де, күтімі де жолдан тайған, азып-тозып жүргендігін күншілік жерден көрсетіп тұрғанмен, со кебенек ішінде шаң қонған, тотыққан асыл бар екеніне ешкім күмән келтірмеді. Еленнің арқасы қозды білем, гитараны жын қақтырып жіберді.

	– Жігіттер! Өмірде не болмайды. Ұлы гитарист қиын жағдайда жүр. Қане, кім қанша жәрдем бере алады?! – Кирилл өз тірлігіне мығым. Қағазды шиыршықтап алып, жағалата ақша жинап жүр. Үш сом, бір сом, бес сом, бір сом... Қағаздың аузы көпіршіген кезде бір азулылау, сірә, келсең келдің бірі болар, Кириллдің қолынан шиыршық қағазды ақшасымен жұлып алды. Ақшаны реттеп, қаттап, Еленге ұстатты да Кириллге үш сомдықтың бірін берді.

	– Ал, бауырым, біз кеттік. Екі рет концертіңе барғам. Танимын. Сен – Қасимановсың. «Алматыда күн ашықтың» авторы осы кісі. Композитор Қасиманов ше? Е, дәл өзі! Ақшаңа ие бол. Тұп-тура отыз сом. Жалпы, есіңді жи, бауырым. Мына өнерге обал.

	Вокзал радио торабының күңгір-күңгір хабарламасынан соң жұрт сеңдей соғылысты. Гитара да, оны тыңдаушылар да тым-тырақай тарап кетті. Сәкіде Елен мен бейтаныс кісі қалды. Кирилл Еленге «клиенттердің» келесі партиясын тауып келуге кеткен. Әлгі қалам берген жігіт ағасы тіл қатты.

	– Інішек, қазақшаға қалайсың? Ептеп түсінемісің?

	– Айта беріңіз... – Елен оған бұрылып та қарамады.

	– Бауырым-ау! Қасиманов сен екенсің ғой? Міне, тамаша!

	– Ал домбыраға қалайсың?

	– Үшінші кластан тартып келем.

	– Кәдімгі Құрманғазы, Дәулеткерей, Динаның күйлерін тартамысың?

	– Тартпай... Мен... ағасы, консерватория бітірген алқашпын. Тергеп қайтесіз. Пианино, домбыра, гитара...

	– Мен ерігіп отырғам жоқ, інім. Бір шаруа айтсам деп ем.

	– Маған ба? – Мұндай сөзді... Басқаша айтқанда, мұны адам екен-ау деп айтылған сөзді естімегелі көп болып еді. Таңданыстың төркіні сонда жатқан.

	– Айтыңыз.

	– Келші, алдымен танысып қоялық. Дәулет Жанғабылов. Жезқазғаннанмын. Аралтөбе дегенді естіп пе ең?

	– Естігем.

	– Сонда осы барғаннан совхоз директоры боп істейтін болам! Бұрын сонда партком едім. Ауыл да, жұмыс та таныс. Мұны неге айтып отыр дейсің ғой?

	– Не үшін?

	– Біздің ауылда домбыра ұстаушылар баршылық. Ел емес пе, іздесең бәрі табылады. Бірақ оларды табатын, көретін, басын біріктіретін адам жоқ.

	– Мұны қалай?.. Шақыру деп түсіну керек пе?

	– Солай. Барған бетте үй берем. Бас маманның ақшасын тағайындаймын. Тек мына ұрттау жағын не мүлдем қойып, не азайтсаң болғаны.

	– Ауыл үлкен бе?

	– Үлкен. Ежелгі совхоз. Жағдайы жақсы. Бара көреміз... Бір сиыр, оншақты қой беруге де жағдай бар. Тек тіршілік жасаймын десең болғаны. Жеке басыңның әңгімесінде шатағым не? Ер жігіттің басына не келіп, не кетпейді. Ең бастысы – өмірің біткен жоқ. Әлі-ақ бәрін жымдай қылуға болады.

	– Теміржолдан қаншалықты жерде?

	– Стансадан алпыс шақырым. Біз жақта жер тегіс қой. Не көп – жол көп. Келін бар ғой?..

	– Өзім де білмеймін.

	– Хм... Иә, ондай да болады. Қалай, інім? Келісеміз бе?

	– Білмеймін.

	– Білмейтін түгі де жоқ. Совхоз директоры жүр деп отырғанда не қорқатыны бар? А? Елен?

	– Мен не істеуім керек?

	– Оркестр құр. Барлық бөлімшелерде көркемөнерпаздардың басын біріктір. Елді жақсылыққа жетеле!

	– Партком, местком ше?

	– Е-е-е, ол жарықтықтарды қойсаңшы! Өзім соның екеуін де істеп көрдім. Бірі директордың түске дейінгі көлеңкесі де, бірі түстен кейінгі көлеңкесі. Олар солай үйренген. Оған ерік бер, берме – бәрібір бұрынғылардың ізімен жүреді де қояды.

	– Ал мен не істей алам?

	– Өзім шайқасып жүріп салдыртқан мәдениет үйі бар.

	Жобасы да бөлекше. Барған соң үш-төрт айда соған ие боласың. Совхоздағы мәдениет, тазалық, сәулет, музыка, кештер – бәрін өзіңе беріп қояр ем. Астында жап-жаңа «Кубань» болады.

	– Қызықсыз... Менің кім екенімді көріп отырсыз. Неге бірден осынша сенім арттыңыз?

	– Мен кісі танимын. Қазақ айтқан емес пе... «Ерді кебенек ішінен таны» деп. Сақалды алып, киім ауыстыра салу қиын боп па? А?... Жүрем десең оны қазір-ақ жасар едік. А, Елен?

	Мына етжеңді жігіт ағасы мені ойыншық қып отырған жоқ па дегендей Елен ажырайып, асықпай қарап алды.

	– Сенбей отырсың-ау, шамасы? Міне, документім... Өзім директор боп бекуге келгем. Бекідім. Енді тірлік жасау керек. Жалпы мен сені бірден жақсы көрдім.

	– Неліктен?

	– Дұрыстап айтайын. Мен өмірге дәл қазіргідей төртбақ қара дәу боп келе қалғам жоқ шығар? А?! Қалай ойлайсың?

	– Әрине ғой.

	– Е! Біз де оқу оқыдық. Жас болдық. Сонда жаңағы гитараңды жап-жақсы-ақ тартқанбыз. Үйден гитара мен домбыра үзілмейді. Қазір жас ұлғайған соң домбыра жағына көбірек кетіп қалдым, шамасы. Сенің тартысың, Елен – сойқан. Өнерің, тіптен, сұрапыл екен. Атың алысқа кеткен жігітсің. Ал өз көзіммен көруім бүгін. Дәл осы біздің елде сенен асар гитарист бар ма екен? Әй, қайдам. Сен кез-келген жерде нан тауып жейсің. Ал сөйте тұра ерің мойныңа кетіп, мынандай күн кешісіңде бір гәп бар. Оны мен сұрамайын, сен айтпай-ақ қой. Менің басқа сұрағым бар.

	– Сұраңыз.

	– Сен, Елен, осы сәттен бастап арақты қойып, ертең бас жазбасқа шыдай аласың ба?

	Елен ойланып қалды.

	– Менің үздіксіз ішкеніме екі айдай болды. Сондықтан тоқтасам да бірте-бірте азайтып, денені тазартып барып тоқтайтын әдетім.

	– Тоқтаған соң?

	– Арада бір күн арақсыз өтсе – арғы жағы түк емес. Іздемеймін де, қызықпаймын.

	– Хм... Түсінікті.

	– Не түсінікті?

	– Мен адам дәрігері емеспін. Дегенмен дәрігермін – мал дәрігерімін. Сондықтан сенің жағдайыңды шамалай алам. Қазір бүкіл денең уланып тұр. Интоксикация. Сол интоксикациядан құтыла алмай жүрсің. Айтқаның дұрыс. Құлаққа кіреді. Онда мен бір ұсыныс айтайын.

	Елен сөздің соңын бақты.

	– Екеуміз қазір моншаға барайық.

	– Жо!..

	– Жоқты қой! Керегіңді аламыз... Сонда екі сағаттай терлеші. Денедегі удың жартысынан құтыласың. Артынан жақсылап бір тамақтанайық. Ауылға жеткенше дыңдай боласың. Әй, Елен! Ерте ме, кеш пе, осы халден бір құтылу керек! Өзің біл, менімен жүрсең жүрерсің, жүрмесең қаларсың. Бірақ ес жисаңшы! Көп болса бір жаман қатынға ыза болған шығарсың?..

	– Жоқ. Олай емес...

	– Әйтпесе бықып жатқан бозөкпе бастықсымақтарға жасаған қырың болар?..

	Елен бейтанысқа барлай қарады. Қарады да осы жаңа әзірде тілге келген адамға сенді. Бұл неге адамдардың бәрінен тек жамандық іздеуге тиіс? Өмірде осындай да ер көңілді, мәрт адамдар болмай ма?

	– Мүмкін... Бірақ ол ұзақ әңгіме. Оны кейін айта жатармыз. Ал мына жүрген орыс жігітті қайтеміз?

	– Жаңағың ба?

	– Сол.

	– Оны қайтеміз?.. Дәсбидание дейміз.

	– Ол екеуміз кемі он бес жыл танимыз бір-бірімізді. Жолы болмаған бейшара. Жақсы-ақ жігіт. Не жолы соған ыңыршағы шыққан трактор немесе машина табылмайды?

	– Правосы бар ма өзі?

	– Паспорты, еңбек кітапшасы, әскери билеті, праволары түгел өзінде. Қазір көресіз, бәрі төсқалтасында. Байғұс жігіттің бары сол-ақ. Басқасының бәрінен айрылып біткен.

	– Өзі былай, бүлдіргісі жоқ па?

	– Жо-жоқ. Жақсы жігіт деген сөзге бәрі сыймай ма?

	– Мейлі. Жүрсін. Машдвордың басында күзет үйі бар. Әрі слесарь болсын, әрі күзетсін. Өзі сол күзет үйінде тұра берсін. Тек жұмыс істесе болды.





II




	Телефон-автомат ішіндегі жігіттің көзі алақ-жұлақ. Он бірінші вагонға отырып жатқан үш еркекке қарап-қарап қояды.

	– Дана! Елдана! Дәл өзі! Елен, жанында Кирилл, одан соң танымайтын бір кісі. Он бірінші вагонға отырды. Киімдері... Оны қайтесің! Екі алқаш, бір сау десеңші. Көздері бар болса көреді. Кетті! Кетті! Тездет! Бірінші Алматыдан түсіріп ал. Әйтпесе таксимен қуып жет!

	Саматтың жүрегі орнына түскендей. Ол жаңағы сөздерге бар қуатын салған ба, тізесі қалтырап, өзін тостырып қойған қызға келіп, сәкіге отыра кетті. Еленнің жадау-жүдеу түрі көз алдынан кетер емес. Көрмегеніне екі айға жуықтады. Адам екі айда осынша азғын күйге түседі дегенге кім сенеді?! Бұл жай Елен бе? Ол – СССР-да теңдесі жоқ гитарист. Бүкіл елде оған жуықтайтындар шамалы. Ол – жұрттың аузындағы «Алматыда күн ашық» әнінің авторы. Ел ішін аралап кеткен әндері жалғыз ол емес. Оның этюдтері, пьесалары, ноктюрн, рондо түрінде жазған шығармалары шекарадан аттап кеткелі қашан...

	Самат Еленмен жүздесер сәтті ойлады. Көзіне қарай алар ма екен? Кезінде Еленге еліктеп гитара асынып, мектепті тастап, сегізінші кластан соң музыка училищесіне барған Самат бұл. Еленнің музыканттық құдіретіне ол өнерге бойлаған сайын таңданды.

	– Жездең қайсысы? Ілмиген ұзын бойлы дудар бас па?

	Самат жанындағы қызға жақтырмай қарады. Оның кесірлі сұрағына жауап бергісі келмеді. Ішінен: «Сенің де сырың белгілі болды-ау, шамасы!» деп түңілді. Бұл адамға Елен туралы айтып, ұқтыра алмасын түсінді. Өзі де соңғы кезде осы қызға бет алса тасырқаған атша кібіртігі көбейетін боп жүрген. Мейлі, қайтеді... Сүр бойдақтық жолдағы және бір жан боп қалар.

	– Самат, жаңағының қайсысы? Толстомордый ма, жоқ дударбас алқаш па? Жездең қайсысы? – Самат сұрақты сұрақпен тоқтатты.

	– Сен қазір қайда барушы едің?

	– Қазір ме?

	– Иә, қазір.

	– Асығыс емес. Дегенмен, химчисткаға – «Ақшақарға» барсам деп ем.

	– Онда жүр! – Самат қызды әне-міне дегенше бос таксиге отырғызды. Шоферға екі сом ұсынып:

	– Мына кісіні Комсомол мен Карл Маркске жеткізіп салыңызшы... Жақсы... Жолың болсын! – деп құтылды. «Хы! Толстомордый ма, дударбас алқаш па» дейді. Қарай гөр. Өзі кім екен? Адам мен кіммін деп ойламайды, ә? Сөзді қара! Кесірін көрмеймісің?.. Ух! Жаным-ай! Құтылдым ба, жоқ па? Кетсін. Барсын. Аман-сауымда құтылғанымды айтсаңшы!

	Самат биыл жиырма тоғызда. Әлі үйленген жоқ. Үй-іші, алыс-жақын түгел мұны қажап бітті. «Сүр бойдақ» аты біржолата жабысты, білем. Бірақ өзінің осы күнге дейін сырғақтауына тек Еленге айтқан бір сыр себепші. Жұрт айта беретін қағытпа-соғытпа Еленнің аузынан шыққан емес. Ол Саматты өзінің туған бауырынан, сірә, артық көреді. Екеуара орнаған нәзік сыйластықтан ешқайсысы аттаған емес. Тек бірде Елен жай ғана:

	– Үлкендердің сөзінде жан бар сияқты, Самат... – деп үйлену мәселесіне деген өз ойын қоса жеткізген. Соңда Самат жездесіне сыр ашқан.

	– Үйлену деген сырт көзге оңай. Маған қиын.

	– Неге?

	– Өзің білесің... Мен мына музыканттар, артистер ортасында кіммін? Ешкім де емеспін. Менде салмақ жоқ. Кез-келген самоучка мені алмастыра салады. Бар-жоғы төрт нотамен электрогитараның жанын көзіне көрсетіп жүргендер аз ба?.. Орнымды тапқан жоқпын, Елен. Қазіргі ансамбльден кетем. Әбден өзімді адам сезінгенше үйленбеймін.

	– Ойыңды түсіндім. Өзім де солай тайғақтағам...

	Кейін Самат педагогтық жұмысқа ауысты. Музыка зерттеушісінің кәсібіне біржолата бет бұрды. Мектеп, училищелерде тәжірибе жинақтап, консерваторияға конкурс арқылы аға оқытушылыққа келді. Москваның Гнессиндер атындағы музыкалық-педагогикалық институтының қалыбы Саматқа жаман соқпаған болып шықты. Музыка зерттейтін кәсіпке бейімделгелі бері Самат қолына қалам алды. Қалам алды да қазақ музыкасы адам аяқ баспаған құрлық тәріздес бүтіндей иесіз жатқан әлем екендігіне қайран қалды. Тіпті обал екен. Қай күйші, әнші, сал-сері жайлы дерек іздесе бәрі үзік-үзік, там-тұм. Совет дәуірінде жасаған композиторлардың шығармалары, олардың өмір жолы, шығармашылық ерекшелігі, өнерге қосқан үлесі, философиясы, эстетикасы, жаңашылдығын қатар алып жазар, сол арқылы халықтың алғысын шығармашының өзіне бағыштау қиын жағдайда екеніне көзі жетті. Күні кеше өнер базарының шетінде тұрып-тұрып: осы нөпірден маған не тиер дейсің деуге жақын қалғанына күлкісі келеді. Сөйтсе сахна – бергісі келген де, алғысы келген де үймелей беретін балшелек пе деп қалды. Қазіргі беталысы, қазіргі кәсібі – өз орны. Сол кеудесі күмәнға толы кезеңде Саматқа ертеңгі күні өксік, сары уайым боп елестейтін. Сарыуайым – айықпас кеселдей ұнжырғасын түсірген. Қазір ұшы-қиырсыз тың іске бойлап бітпей жатып және бір ойжадылыққа душар болды. Ол не? Ол Саматқа шым-шымдап сіңген бір шындық еді. Музыка әлемі бар болса соны жаратқан жандардың шығармаларынан сол адамдардың өз бейнесін іздейді. Әр шығарма дарын иесінен әр түрлі дерек береді, мінезін танытады. Самат кейде өзінің үлкен музыкант болмаса да сол әлемді жасаушылардың жанын ұғар адам бола алғанына қуанады. Әттең ғұмыр жетсе сол дарындардың бәріне бір-бір түбегейлі еңбек арнап, соқырға таяқ ұстатқандай етер еді. Өмірге кім келмейді, кім кетпейді. Біреу келеді – өртеп кетеді. Біреу келеді – адамды бірер ғасырдан асырып тастап, қайтады, біреу келеді, – артына өлмес сөз қалдырады. Біреу келеді – үлгі қалдырады. Енді біреулер келеді – артына тұңғиығы бойлатпас, жеткізбес әуенмен өрген, тозбас, ескірмес мәңгілік мұра тастап кете барады.

	Самат солардың шығармаларын саралап, оймен елеп, жүрекпен сүзіп отырып, бір құбылысқа еріксіз назар жықты. Сөйтсе қай заманда да дарын иелерінің тағдыры жанашырлық болып келеді екен. Олар өз уақытының ерен дүниелерін халыққа сыйлайды екен де, өздері аты елге мәшһүр, заты мардымсыз, жүдеу күн кешеді. Бұл Самат қана ашқан құбылыс болмау керек. Саматқа дейін сан елдің сан-сапалақ ой сүзгіштері ілген нәрсе екені анық. Дегенмен әркім осы ақиқатқа өздігінен жетсе оны табылған ой деуге әбден болар еді. Міне, Самат та осы бір тас жағалаудай шындыққа келіп ұрынды. Бұл бір мәңгілікке жаралған әділетсіздік пе деп қалды. Өйткені, өзі білетін мына ортада бір демі артық жаратылған адамды кез-келген жылпос екі-ақ толғап жұтып жібереді. Алысқа барып қайтеді. Еленнің өмірі соның дәлелі емес пе?

	Рас, Елен әлемдік музыкада өз орнын ала қойған жоқ. Ол – анық. Бірақ осы әлемнің көгінде жарқырап тұруға хақысы бар-ақ. Әңдері қандай! Тосын. Тек Еленнің жүрегінен шығуға тиіс нәзік те, өрнекті. Ғасырлар сүзгісінен өтіп, бүгінге жеткен халық әндері тәріздес табиғи, еркін, құйылып-ақ тұр. Гитараға арнаған этюдтері, пьесалары хрестоматияларға кіріп кетті. Сонаталары, романс, рондо, токкато деп өзі жанрын белгілеген шығармалары ешқашан өлмейтін дүниелер. Ал «ішкі монолог» деп атап, өзі гитарада орындайтын пьесасын испандық ұлы гитарист Сегови Еленнің дәл өзінен асырып тарта алар ма екен? Самат испанның ғажайып гитаристері Тарреги, Пухаль, Паканың орындауында көп дүниелерді лентадан көрді де, таспаға жазып алып, тыңдады да. Самат солардың кейбір дүниелерін орындауға талап қылған. Қайда-а-а! Қасқаларың жуықтатпады. Ал, Елен жаңағы құдіретті гитаристер ойнайтын шығармаларды солардан өзгешелеу етіп, жаңа бір өң беріп, өлтіре орындайды-ау! Қайран да қайран Елен!

	...Осы ұшы-қиырсыз ойлармен Самат үйге келді. Үйдің есігін өз кілтімен ашып кірді. Үй іші тым-тырыс. Бұл да мазаң ойдан, көшенің ызың-шуынан қашып келгендіктен өзінің бөлмесіне кірді де тахтаға қисая кетті. Манаурап жатып көзі ілініп кеткен.

	Ол кез Елен отырған поезд бірінші Алматы станциясына жетіп тоқтаған. Перронда абыр-сабыр басталысымен-ақ он бірінші вагонға екі милиционер кірді. Екеуі адамдардың ағымына қарсы жүріп, оңды-солды алақ-жұлақ қараумен келеді. Ақыры бір купенің тұсында кідірді.

	– Қасимановсың ғой? – Лейтенент Еленді жазбай таныды. Өзі де бір оңбағандай дәу неме екен. Елен оның балғадай жұдырығына қарап түңіліп кетті. Әрі іштей мырс күлді.

	– Иә. Мен – Қасимановпын.

	– Бізбен жүресіз.

	– Сенің атың Кирилл ғой? – Екінші милиционер миығынан күліп тұр.

	– Кирилл... Иә, сол Кирюхаң, басеке.

	– Сен де бізбен жүресің.

	– Не үшін? Біз не істеп қойдық?

	– Ештеңе.

	– Ендеше бізді жолдан қалдырмаңыздар. Бізді, міне, совхоз директоры жұмысқа шақырды. Содан кетіп барамыз.

	– Шақырса соңынан барасыңдар. Қазір еш қарсылықсыз, балалықсыз алдыға түсіңіздер. Учаскеде сөйлесеміз. Ары қарай белгілі болады. Келістік пе?

	Елен жаңа танысына қарады. Анау жанталаса бірдеңе жазып жатыр.

	– Мә! Елен! Осы адреске болған-біткенді жазып жібер.

	Келем десең өзім стансадан тосып алам. Хош, бауырым. Қайда жүрсең аман бол. Мә! Мынау керек боп қалар. – Жаңа таныс Еленнің қалтасына елу сомдықты умаждап тығып жатыр. – Әй, батыр! Бұларды қайда апарасыңдар? Не бүлдіріп еді?

	– Біздің міндет – поездан алып қалу. Арғы жағын білмейміз, ағасы. Бұйрық солай.

	Елен мен Кирилл учаскеде көп отырған жоқ. Сәлден соң терезелерінде темір торы бар машинаға мініп, қаланың ішімен ұзақ жүрді. Ең соңында екі қабатты сары үйдің зілмауыт қақпасына кіріп тоқтады. Аула шағын екен. Аулада оншақты адам көрінді. Көбіне темекі тартып отырғандар. Түрлері таныс па, қалай? Кирилл машинадан түсті де Еленге сыбыр етті.

	– Хана! Распределительге келдік.

	– Қандай распределитель?

	– Кәдімгі... Жан-жағыңа қарасаңшы. Мыналар өзіміздің архарлар1. Енді не диспансерде емделесің, не – ЛТП2.

	– Қайсысы жақсы? – Елен күңгірт, сұрықсыз дәлізден басталатын екінші қабатқа көтеріліп келеді. Елен ешнәрседен сасатын емес. Қалт-құлт етіп келе жатқан Кирилл. Ол бұл жерге бұрындары келген тәрізді.

	– Қайсысы дейді? Әрине диспансер. Екі айда құтылып шығасың. ЛТП – кәдімгі түрме. Кәдімгі абақты.

	– Қаншаға жіберуі мүмкін?

	– Бір жылдығы бар. Екі жылға да жібере салады. Вообшем, «емделесің бе?» дегенде емделем, өзім де емделсем деп жүрген едім деп зарлай бер.

	– Содан соң?

	– Содан соң диспансерге барамыз. Әппақ төсек, тамақ, шамалы жұмыс істеткізеді. Емдейді. Ол жер – рахат. ЛТП-ға кетсек – құрыдық. Түрме...

	– Екі жылдан артығы жоқ па?

	– Егер ЛТП-да бұрын болсаң үш жылға да жібере салады.

	– Түсінікті. Онда үш жылға дейін қош бола тұр, Кирюха. Емдел. Ішпе.

	– Сен ше? Мен... Мені қойшы... Маған бәрібір.

	Екінші қабатта екеуін медсестра қабылдап алды. Қалталары түгел тінтілді. Еленнің қалтасынан сексен бір сом, Кириллдікінен он жеті сом табылды. Одан соң екеуін есігі тор темірден жасалған жетінші изоляторға апарып жауып қойды. Бокста үш төсек тұр. Ақ жайма, ақ сейсебі жоқ. Дегенмен екеуінің тал астындағы түнгі мекендерінен көш ілгері. Іші буылтық-буылтық мақталы жастық, сімілтір матрац, тозып кеткен жамылғы. Темір торлы есікке құлып салынды. Елен мен Кирилл бір-біріне қарап тұр.

	– Жату керек. Бір тәулік осында ұстайды. Егер тәртіп бұзбасақ палатаға шығарады. Жат, Елен. Басқа амал жоқ.

	Екеуі аяқтағыны сылып тастай-тастай салды да төсекке жайғасты. Елен үшінші төсектегі адамның ыңыранған даусына құлақ түреді. Бейшара безгек тигендей қалшылдап жатыр. Онсыз да алау-далау көңілін ұсқынсыз бөлме, мына жан азабымен алысқан бейшара мүлде құртып жіберді. Есік жақтан жүріс естілді. Іле есіктің шынжыры салдырлап барып айқара ашылды. Үстілеріңде тылтиған-тылтиған ақ желеңдері бар сом білекті екі жігітті ертіп медсестра кіріп келді. Келістері суық. Тура бір жан алғыштар келіп жеткендей.

	– Смирнов. Бұрын Боткин ауруымен ауырып па ең?

	– Ауырғам. Он екімде.

	– Қандай дәрілерге аллергияң бар?

	– Есімде жоқ. Пеницилин бе... Әйтеуір бір уколдан үстім ұйқыдай боп, өле жаздағам.

	– Жүрегің қалай?

	– Жүрегім көптен сырқат. Митральный клапанның жұмысында кемістік бар.

	– Етпетіңізден жатыңыз. – Сестра оған кіп-кішкентай ғана укол салды. Одан соң Кирилл шалбарланып, Еленге тесіліп қарап қалған. Үшеуі енді Еленге бұрылды. Кирилл оған ыммен жүрегін, басын, бауырын, ішін көрсетіп, бәрі құрыған, сау тамтығым жоқ деп айт дегенді ұқтырып, шыр-пыр. Елен оны елеген жоқ. Төсегінде, арқасын тамға жапсырып отыра берді.

	– Қасиманов... Боткинмен ауырдың ба?

	– Жоқ.

	– Жүрегің қалай?

	– Аттай.

	– Дәрілерге аллергияң бар ма?

	– Жоқ...

	– Онда етпетіңнен жат та...

	– Жатпаймын.

	– Неге?

	– Маған не дәрі салатындарыңды білуіме бола ма?

	– Болады. Сульфазин.

	– Жо-жоқ. Маған оның қажеті жоқ. Сульфазиннің не екенін мен білмеймін. Не болса соны ектіре беретін мал емеспін ғой.

	– Жігітім! – Екі дәудің бірі гүр етті. – Тұршы орныңнан. Алдымен дәрігер сенің өкпеңді, жүрегіңді тыңдасын. Арғы жағын көре жатар. – Елен жұқалау демесе әлгі екі дәумен бойласа кетті. Өзіне тіл қатқан жүнді білектің қолында кәдімгі вафелді орамал бар-тын. Елен орнынан тұрып, арқасын дәрігерге қаратқанда-ақ әлгі жігіт Еленнің бауыздау тұсына орамалды басынан асыра сала қойды. Тізесін арқасына батырып, мойнын артына қайырғанда Елен тырп ете алмады. Егер алысса өңеші езіліп кетпек. Ауа жоқ, шеке тамырлары одырайып, көзі бұлтиып шығып барады. Екінші дәу Еленді бақайдан теуіп еденге құлатты. Содан дәрігерсымақ азып, шөмшиіп қалған құйрықты емін-еркін жайлап, бір емес, екі укол салды. Үшеуі шаруа бітті дегендей есікке беттеген. Орнынан атып тұрған Елен орамалды дәуді сегізкөздің тұсынан ала тепкенде маңдайы есіктің темір жақтауына соғылып барып етпетінен түсті. Екіншісі Еленмен қоян-қолтық алысып кетті. Бұл кәдімгі арасында шыбын тұрмақ арашашы өліп кетер қара төбелес болды. Төбелеске жығылып тұрған орамалды дәу келіп қосылғанда Елен тағы да еденге гүрс құлады. Тепкі мен соққыны көруге жаны шыдамаған Кирилл жамылғының астына кіріп кетті. Бет-аузы қан жеген қара төбеттей, жағасы жыртылып Елен қала берді. Есік құлыпталды. Елен төсекке келіп жатты. Со жатқаннан бір тәулік бойы тұра алмады. Өзі де аң-таң. Оянса асты – су. Бұтында – шалбар. Тілі орамға келмейді. Сөйлейін десе үні де шықпайды. Шалқасынан жатқан екен, аунамақ боп еді, дене тұрмақ саусағын да қимылдата алмады. Көз қиығымен жанында сұлқ отырған Кириллді көрді. Кириллдің көзінен өзіне деген аяныш аралас кінәлілік аңғарды. Еленнің оянғанын көріп, ол қуанып қалды.

	– Бір жерің ауырып жатыр ма?

	Елен жоқ дегендей кірпік қақты. Кирилл су әкелді. Еленнің басын көтеріп, су берді.

	– Сен бекер істедің, Елен. Бұл да бір, түрме де бір. Ертең комиссияға салғанда ЛТП емес, статьямен соттатып жібереді. Мұнда келдің бе, тек айтқанын орындап құтыл. Мен саған ымдамап па ем? Жүрегім, бауырым дей берсең мен секілді сульфактан кішкене алар едің де құтылар ең. Саған сульфазинмен қоса аминазин салып тастады. Содан қол-аяғың істемей жатыр... Енді... Бірте-бірте қайтар... Кел, ептеп-ептеп қимылдалық. Қан жүргізу керек. Тілің де, еріндерің де ісіп кеткен...

	–...

	– Е, бәрі со аминазиннен.

	Елен мазамды алма дегендей теріс қарады. Кирилл байқайды, егер дәрімен сұлатып тастамаса әлі де майдандасар сұры бар. Ол жымиып барып өз төсегіне бүктүсіп жантая кетті.

	– Смирнов! Қазір комиссияға барасың. – Есіктен біреу айқайлап кетті. Кеше Елендер келгенде қалшылдап жатқан бейшара да тірілген екен. Жасы елудің мол ортасындағы мосқал кісі. Сөзі шақтаулы, өз қайғысы өзімен жүрген біреу болса керек. Әлгі келіп, Еленнің жанына отырды.

	– Браток, сәл шыда, мен бет-аузыңды сүртіп, тазалайын. Қан ұйып қалған. Көгерген. Шекең ісік. Жауыздар. Аямады сені. Оңдырмады.

	Елен жан-тәнімен қарсыласып, бетін сүрткізбеді. Сонан соң изоляторға ақ халатты үш-төртеуі кірді.

	– Тә-ә-әк. Сен! Сен! Комиссияға. – Кирилл мен мосқал кісі комиссияға кетті. – Қал қалай, герой?! – Төбесінен төнген бір топ мылжа-мылжа боп, асты суланып, тіл-аузы байланып жатқан Еленге күле қарап тұр. – Тұмсығын сүртіп, қан-жыннан тазартып, зеленкамен әдемілеп қойыңдар. Тексерушілер келіп қалса бәле болар. Бүгінгі комиссияға көрсетер түрі де жоқ екен. Келесі комиссияға салармыз.

	Ақ халатты топ кетті. Еленнің шым-шымдап маңдайы тершіді. Қара табандары шымырлай бастады. Денедегі өмір нышаны осы-ақ еді. Бірақ іштегі арпалыс бұрынғыдан бетер асқынған. Тек ойша, сана саңылауымен «әттең» деп қана жатыр. Дүние-ай, бір аунап түсер ме еді... Осы да мұң болды-ау. Атаңа нәлет қу құдай, маған көрсетпеген еңді нең қалды? Ажал ма?! Өлім бе?! Жібер ажалыңды. Төндір қара түнегіңді! Қара да тұр! Мен сол өліміңді жасқанбай қарсы аламын.. Мұндай қор өмірден өліміңнің өзі тыныш». Әлде бір таныс дауыс талып естілді.

	– Умоляю вас... Взгляну на него и выйду. Он должен знать, что я нашла его. – Елдананың даусы. Сал боп жатқан дене солқылдап кетті. Еленнің көзінен жас парлады. Елдананың өлердегі сөзін айтып, бұған жете алмай жатқаны, оның мұны тауып келгені оның көңілін нілдей бұзды. Медсестралар Елдананы жолатар емес. Тәжіке үдеп барып, күрт бәсең тартты. Сол арада есік салдыр-гүлдір ашылып, Елдана жарқ ете қалды... Елдана сөйлей келді.

	– Бәсе бұлардың ажалы үш-ақ сом еді ғой. Адамның сорынан ақша жасаған имансыздар! – Елданамен бірге кірген диірмендей дөңгеленген орыс кемпір жорғалап жүр.

	– Вы только не жалуйтесь никому. Иначе мне попадет за то, что вас впустила. Это он так поступил к нам...

	Елдана көзі шарасынан шыға Еленге тесіліп қарап қалған. Аузы сөзге келмей орындыққа сылқ түсті.

	– Елен... Не боп кеткенсің?.. Ұрды ма? Жылама. Жігітсің ғой. Білем. Түсінем. Сенің көрмеген қорлығың жоқ. Өкпелісің. Бәрі орынды. Бірақ молаға қашқаның дұрыс болмады. Сен осы жүрген иттердің бәрінен артықсың. Сен – шын адамсың. Сен – періштесің. Сондықтан ақылға кел. Осы жерден бір құтылып алсақ бәрін өзгертеміз. Өмірімізді басқаша құрамыз. Мақұл ма? Неге сөйлемейсің? А? Тілің жоқ па? Кәне, не боп жатырсың?..

	Ешқашан ажары солғындамайтын Елдана көз жасынан еш қымсынбай көшеде жылап келеді. Ол жылап келеді, жылап келе жатқан әйел де осынша сұлу болады екен-ау дегендей Күннің өзі кешіріммен қарайды. Соңғы күңдері Алматыға бір әдет жабысты – түнде жауын жауады, күндіз ауа мөлдір, Күн жарқырап тұрады. Ауада қапырық та жоқ, сызды салқындық та жоқ. Міне, бұл да Алматының жарқырауық, ашық күні. Бұлт та, тұман да тек көңілде болмаса аспан шайдай ашық.

	Елдана таксилетіп үйге жетті. Келе Саматтың есігін шайпау ашты.

	– Отырмысың?

	– Жұмыс...

	– Бар! Көр! Еленді! Көретін де ештеңе қалдырмапты! Жауыздар!

	– Елдана... Жөндеп түсіңдірші. Барам... Қазір жетем. Қайда екен?

	– Третьяков көшесінде... Распределительде жатыпты. Мес қып тепкілеп, үсті-басы, бет-ауыздан түк қалдырмаған. Кирилл айтты... Кириллді бір жылға ЛТІІ-ға жібергелі жатыр. Егер әйелі араша түссе тоқтатады.

	– Елен ше?

	– Оны линиялық милиция распределительге өткізе салыпты.

	– Қап! Артық жасаймыз деп... Бізге поездан алып қалса болды емес пе еді? Не үшін ұрған?

	– Дәрі салуға көнбеген. Екі жендет ұрып жығып, орамалмен қылқындырып барып аминазин салып тастаған. Қазір тілі де жоқ, қол-аяғын да қимылдата алмайды. Бір аптадан соң комиссияға саламыз дейді.

	– Сен арыз тастамадың ба?

	– Тастадым. Бірақ комиссияға дейін соңда ұстамақ. Өйткені жарақаттары жазылмай жіберсе арыздана ма деп өздері қорқып отыр.

	– Болары – болды. Қолхат беріп шығарып алсақ қайтеді?

	– Білмеймін. Мә... телефондары. Сөйлесші. Еркексіңдер ғой.

	Самат Елен жатқан распределительге телефон соқты. Олар тек ертең, сағат екіден соң алуға болады. Ол үшін диспансерге осы жарақаттармен келіп түскенін растаймыз, дәрігерлерге қояр кінәміз жоқ деген қолхат бересіздер деп түсіндірді. Елдана креслода дамылдап сәл отырды.

	– Мен кешке қарай барып қайтам. Айран, сорпа ішкізбесе ертеңге дейін не ол, не мен өліп тынармыз.

	Елдана ас үйге беттеді.

	– Мен барсам қайтеді?

	– Жоқ! Өзім барам. Киімін ауыстыру керек... Сен менімен ертең бірге барарсың. Барамысың?

	– Бармағанда.

	Ертеңінде Елдана мен Самат желе жортып Еленге келген. Осы күннен бастап өз өмірінің түнекті кезеңі бітетіндей бір көтеріңкі көңіл Елдананың табанын жерден көтеріп әкететін секілді. Бірақ Елен басқа жақта боп шықты...

	...Таңертең Елен палатада оянды. Оятқан Кирилл.

	– Елданаға рақмет... – деді Кирилл көңілсіз ғана.

	– Не үшін?

	– Маринаға айтыпты мен туралы. Ол сайқал мені құтқарып алмақ түгілі бес батпан арыз әкеліп, мойныма тас байлап қойды. Енді шығу жоқ. Мейлі... Бір жыл ЛТП-сына барып келем, сонан соң не істеуге болады?

	– Келгесін семьяңа орал. Арақ ішпе, ақша тап...

	– Қайдағы семья?.. Өзі істейтін асханада бір армяны бар, екеуі әмпай... Мен бәрін білем. Марина менен аларын түгел алды. Енді тек мені үйдің иелігінен айырса болды. Оны да жасайды.

	– Иелігі қалай?

	– Мамам қайтыс боларда Марина екеуміз Алматыдағы үйге ие боп қалдық емес пе?

	– Содан?

	– Үй жай үй емес, далиған жетпіс бес шаршы метр. Мамамнан соң сол үйде үш-ақ жан тұрдық: Мен, Марина, сонан соң қызымыз. Марина алдымен әке-шешесін, сіңлісімен шақыртты. Орын жетіп жатыр. Тайганы тастап, үшеуі келсін...

	– М-м-м... Айта бер...

	– Кешікпей сіңлісі күйеуге тиді. Күйеуі анау-мынау емес, сібірлік сортовой бір кержақ. Мектептен, үшінші кластан дос екен. Итің не арақ ішпейді, не темекі тартпайды, не бір адам секілді әңгіме айтпайды. Жұмыс, ақша, қайтсем байимын деп тырысып қалған бір пәле.

	– Қумадың ба?

	– Қалай қуасың? Пропискаға отырып алды. Түзулігі мен дұрыстығынан тура жүрегің айниды. Өзі тапалтақ, қабағы түксиген, жақ сүйегі шығыңқы – кәдімгі орангутан маймылдан айнымайды. Кісі өлтірер анекдот айтшы – міз бақпайды. «Ну и что? Глупости!» деп салады.

	– Бажаға жарыған екенсің!

	– Айтпа. Жарығанда қандай! Жазға салым әлгілер кішкентайлы болды. Үйді бөлейікке шықты. Марина да майлы қасықша жылпылдай қалды. Мен әлгі маймылдың түрін көрмеу үшін-ақ келісе кеттім. Біз екі бөлмелі, верандалы, времянкасы, он бір сотық жері бар жеке үйге шықтық. Қазіргі анау, Винницкая жақтағы... Әлгілер көпқабатты үйдің бір бөлмесіне ие боп қалды.

	– Ағалары келді демеп пе едің?

	– Маринаның ба?

	– Иә, Маринаның аға-жеңгесі келді деп едің ғой?

	– Келді. Жеке үйіміздің жері кең. Айттым ғой. Әлгі өзің көрген прораб ағасы со жерді тең бөлісіп, бір жазда төрт бөлмелі үй тұрғызып алды. Итің пысық-ақ. Райисполком, милицияларыңды қыңқ еткізбеді.

	– Енді не?

	– Енді Марина ажырасу туралы сотқа арыз беріпті. Мұнда белшемнен батырып, бір емес, екі жылға жіберіңдер деген арызы және жатыр.

	– Оқасы жоқ. Аман оралсаң мені тап. Өзіміздің бес түп алшамыздың астына береке берсін. Сонда жата береміз...

	– Айтасың-ау... Вообшем, мен кеттім, Елен! Енді Алматыны құдай көрсетпесін, ЛТП-дан бір құтылсам әлгі совхоз директорын іздеп барам. Өмірді қайта бастаймын. Арақ құрысын... Мен төрт жарым жыл татпағам...

	– Ол қай тұста?

	– Сендер үшеуің Уманнан кетіп, біз Марина екеуміз комсомол үйінде қалғанда. Әйеліңді әкет деген кеңестер құлаққа жетті. Қайда-а-а! Мадазим деген бір жігітпен шатысқан екен, Алматыға кетер-кеткенше күн санаумен болдым.

	– Ақымақсың, Кирилл! Тастап, өзің кете бермедің бе?

	– Қызым... Өлердей жақсы көрем.

	– Қазір ше?

	– Қазір қызым бойжетіп қалды. Менің керегім не? Шешесі маған қарсы етіп тәрбиеледі. Солай өсті.

	– Иә... Бір жарым айдан бері дұрыстап сөйлеспеппіз де. Әңгімеңе қандым. Бірақ ішім удай ашып жатыр. Бәрінен бұрын үйсіз қалғаның қиын болды.

	– Өзің ақ сарайда тұрып жатқаңдай соғасың!

	– Оқасы жоқ. Елдананың бір бөлмелі үйі бар. Маған ештеңе керек емес. Мен енді бұ дүниенің есебінде жоқпын. Иә, Кирилл! Сақалыңды немен алдың?

	Елен қаулап өскен сақалын, күп боп іскен жарақаттарын, денесіндегі сарғыштана жайылған дақтарды көріп түңіліп кетті. Өмірінде мұндай қорланбас. Барып сақал алған болды. Сақал алғыштың ұстарасын мұқият жуып, бас бармағының астына жасырды. Дәлізбен келе жатып өзін итше тепкілеген изоляторға көзі түсті. Изолятор бос тұр. Есігіне шелектей қара құлыпты кілтімен бірге жай іле салыпты. Елен кілтті қалтасына салып алды. Өзі Кириллдің палатасына келді. Кириллді оңаша шақырып алды.

	– Жүр, әңгіме бар. – Екеуі оңашалау шықты. – Документтерің қайда?

	– Меңгерушіде.

	– ЛТП-ға қашан жібермекші?

	– Ертең.

	– Онда былай. Сағат сегіз жарымда сен босайсың?

	– Қалай?

	– Оны өзім білем. Тек өтінемін. Өміріңде арақ ішуші болма. Қайтсең де әлгі совхоз директорына жет. Міне, адресі. Жоғалтпа. Адам бол. Менен үміт те, қайыр да жоқ. Мен бұларға көрсетем. Қорлыққа жаралған екем, солай аяқталсын... Бәрінің көз алдында. Айыздары қансын. Сағат сегіз отызда изолятордың алдына кел.

	– Сен не шатып кеттің?

	– Бәрі дұрыс.

	– Ашуды қой, Елен. Жүр. Әне, тамаққа шақырып жатыр.

	– Жоқ. Бармаймын.

	Сағат сегіз отызда Кирилл темір торлы есігі бар изолятордың алдына келді. Изолятордың аузында құлпы. Есік құлыптаулы. Изолятордың ішінде Елен отыр.

	– Саған не болған?

	– Қазір білесің. Кілт өзімде... Міне... – Елен кілтті көрсетіп, күліп қойды. Саңылаудан қолын өткізіп, өзін-өзі құлыптап тастапты. – Кирюша, меңгерушіні шақыр.

	– Не үшін?

	– Шақыр!!!

	Меңгеруші, дәрігерлер мен медсестралар да жетіп-жетіп келді.

	– Слушай, композитор! Это, что за штучки?

	– Сөз былай. Жақсылап тыңдаңыздар.

	– Ал тыңдайық.

	Елен әр сөзін шегелеп айта бастады.

	– Қазір Смирнов Кириллге бүкіл документін қайтарып, қақпадан шығарып жіберіңдер.

	– Әй, сен өзің!..

	– Тындаңыздар! Әйтпесе мен өзімді-өзім тілгілеп өлтірем. Міне, лезвие! Есікті аша алмайсыңдар. Егер орындамасаңдар мен өзімді қанға бөктірем. Өздерің түрмеге барасындар. Әнеукүнгі қорлықтарың да іске тіркеледі. Қане, айтқанды істеңдер!

	– Қане, есікті сындырыңдар! – Меңгеруші төбеттеріне әмір берді. Біреуі барып торды жұлқылағанда Елен сол қолының білезіктігін ұстарамен сойып түсті. Қан аспанға шапшыды.

	– Смирновты босатыңдар! Әйтпесе айтқанымды ары қарай жасай берем. – Медсестралар тапырақтап жүгірді. Дәке, бинт, йод алып, торкөз есіктен өткізіп жатыр.

	– Миленький! Миленький! На! Останови кровь! Умоляем! Не глупи! Жить надо!

	Елен үлкен бір дәкемен қолын таңғансыды. Бірақ қан көбіктеніп, жапырақ-жапырақ түсіп жатыр.

	– Міне, сенің Смирновың! Міне! Бостандықта деп есепте. Біз уәдеде тұрдық. Аш есікті!

	– Жоқ! Смирновты мен көше жақтан көрмейінше ашпаймын. Кирюша, сыртқа шықсаң терезеден документтерінді көрсет. Сонан соң алды-артыңа қарамай зыт. Енді арақ ішпе. Кирюха! Әлгі директорға жетіп жығыл. Алматыдан опа күтпе.

	– Елен! Бауырым! Мен уәдемде тұрам. Мен кеткен соң есікті ашамысың? Мен үшін қан төкпеші!

	– Ашам, Кирилл! Саспа!

	Кирилл терезеден бір көрінді. Кирюха!!! Дала қалай? Күн қалай?

	– Күн ашық! Во-о! Күн ашық...

	Кириллдің көзі толған үрей, өңі құп-қу. Қуғыншы өкпесін өшірген түлкідей қалт-құлт жүгіріп көшенің арғы бетіне өтті. Одан соң ең бірінші автобусқа сүңгіп кетті.

	– «Алматыда күн ашық» деген ой Елеңді дүр сілкіңдірді. «Ашық күн... Сайқалдың күлкісіндей..»

	– Айтқанынды орындадық. Уәде – құдай сөзі. Аш есігіңді.

	– Құдай... Иман... Ауыздарың қалай барады. Ал, имансыздар, көптен бері адамның қалай өлетінін көрмей кеберсіп қалған шығарсыңдар. Өмірі ар-ұят дегенді ауызға алмай-ақ со жолдан таймайтын адамдар қалай тік тұрып, адамша өлетінін көріп алыңдар. Көріңдер! Міне! Міне! Міне!

	Елен қолындағы алмас ұстарамен төсін айқыш-ұйқыш екі білегін иін тұсынан сойып-сойып тастады. Сонан соң кілт те, алмас та жерге түсті. Есік мұнша мықты болар ма! Топсасынан да, құлып салар жағынан да ашылмай қойды. Ақыры жігіттер өрт сөндіретін жабдықтардан лом темірді әкеліп, есіктің етегін бері қайырып барып ішке жол ашты. Ол кез Елен еденде ес-түссіз жатқан.

	...Елдана мен Самат келгенде изоляторда Еленнің өзі жоқ, қан-жын, алмас та, кілт те, басқасы сол күйінде жатыр екен. Тергеуші және эксперт, екі милиционер қағаз толтырумен жүр.

	– Милая... Қасиманов твой муж?

	– Да...

	– Он сегодня такое натворил... Прямо на глазах. На скорой увезли. Не знаем, что с ним.

	Самат Елдананың өзін үйге әрең жеткізді. Оны шешесіне табыстап, ауруханаға жүгірді. Баруын барды, бірақ реанимациядан Елен жайлы ештеңе біле алмай бос қайтты.





III




	Самолет Алматыға қарай еңкейсе керек – маңдайшадағы жазулар жарқ етті. Іле жолбикештің даусы естілді. «Құрметті жолаушылар...». Ларисаның жүрегі атырылып барады. Алматы... Бірінші рет келе жатыр. Жас кезінен осы Алматы туралы көп естіді. Телевизор, радио, газет-журналдардан Алматы аталса-ақ елең ете қалады. Кей-кейде оған өзінің балаң шағы Сучанда да емес, Уманда да емес, көшкеннен көшіп, Алматыға барып тұрақтап қалған тәрізді. Сол өзінің бойжеткен шағы, өзі іздеп келе жатқан дударбасы, ыздиған ұзын, сері-сылқым кейпетті Еленімен, көзі мірдің оғындай сұсты да сесті Аламанмен, жүзінен иман төгілген Борашпен, тікірек көз, үркек қыз Ойкемен қауышардай көрінді. Лариса иллюминатордан жаз ортасында күнге шағылысқан ақ қар, көк мұзды шыңдарды көрді. Әне, самолет сәл бұрылып еді, қала тұздаулы жатқан өгіздің терісіндей жалпайып, жырым-жырым боп ұшыраса кетті.

	Лариса таксимен «Алматы» мейманханасына келді. Орын жоқ. Сыбырлап көрді. Сочиде тұратынын айтты, базарлық ұсынып көрді – әкім әйелдердің бірі міз бақпады. Пленум жүріп жатса керек. Абыр-сабыр, жүгіріс пен шабармандардың жорға жарысы ерекше көзге ұрады. Мойнында томардай галстук, бөстек қарын, жалпақ бет еркектер бірді қарсы алып, бірді шығарып сап домалап жүр. Лариса қайткенде де кешке дейін орналасу үшін таксиді арқандап қойып, мейманханаларды түгел аралап шықты. Бүкіл қаладан бір орын бұйырмады. Ол таксистен Төлебаев пен Виноградов көшелерінің төңірегіне апарып тастауын өтінді.

	Бұл – Ларисаның ең соңғы және ең негізгі үміті еді. Ол автоматтан Аламанның үйіне телефон соқты. Телефонды қыз бала көтерді.

	– Сәлеметсіз бе, қалқам. Ирма Георгиевна үйде ме екен?

	– ...

	– Онда жұмыс телефонын айтып жіберші...

	Қыз бала Ларисаны әбден тергеп болып, Ирма Георгиевнаның жұмыс телефонын берді. Ирманың даусы естілгенде Лариса тұтығып сөйлей алмай қалды. Төменшік өскен өз қалыбын әлдеқашан ұмытқан секілді еді. Бірақ өзін зормын дейтін адам өзінен зорға кезіккенде бәрібір баяғы қалпына түседі екен-ау! Лариса қызарақтап та, шамданып та, шағынып та сөйледі. Алғаш аузына түскен сөздерінен осының бәрін аңғаруға болатын. Тек Ирма оны есіне түсіріп, даусынан жылылық ескенде ғана Ларисаның тынысы кеңіді. Енді қаңғып жүрмесін түсінді. Ирма... Дегенмен адам. Ол осынша үлкен кеңседе отырғанмен ірілік аңғартпады. Адамның адамшылығын жасап, үйіне шақырды.

	– Мейманхана ма?.. Жә... оның жарасы жеңіл. Сен одан гөрі біздің үйге тоқтасаңшы... А? Лариса? Шер тарқатайық, әңгіме айталық. Сөйтсек қайтеді?

	– Рақмет, Ирма Георгиевна... Сіз бен біздің ортақ әңгімеміз көп қой... Әңгіме айтқанға не жетсін. Бірақ қожайыныңыздан ұят та. Мен өзімді еркін сезіне алмаспын. Қиын ғой...

	– Ну, жақсы. Біздің ең тәуір деген мейманханамыз әзірше «Алматы». Соған бара бер. Тұрған жеріңе де жақын. Қалай, ең мықтысын аламыз ба? Әлде жеке номер болса жарай ма?

	– Мүмкін болса люкс, Ирма Георгиевна.

	– Қазір... Сен аяңдап жеткенше әкімнің алдында фамилияң жатады. Орналасқан соң бірден телефон соқ. Тосып отырам.

	Кешкілік Ирма Ларисаға телефон соқты.

	– Лариса... Ішің пысты ма? Қазір «70-62 АТГ» деген номері бар ақ «Волга» мейманхананың алдына барады. Соған отыр да үйге кел. Аламан екеуміз сені көруге асықпыз. Қанша дегенмен көп жыл өтті.

	Ішінде телефоны бар машинаны көруі бірінші еді Ларисаның. Келген машинаның бабы мен ішкі жасауы, шофердің мұнтаздай киінісі, ибалылығы Ларисаның өкпесін және қысып тастады. «Волга» Ленин проспектісіне түсе тауға қарай тартып кетті. Қаладан сытылып шығып, кең шатқалдың көмейіне қарай едәуір тереңдеді. Содан соң машина бір рет бұлт етті, бір төбені айналып барып көк қақпадан өте шықты.

	– Жүріңіз. Ирма Георгиевна тосып отыр. – Шофер Ларисаны жан-жағында далиып жатқан жері, бау-бақшасы бар коттеджге ертіп кірді.

	– Лариса-а-а! Рас сенбісің? Келші! Қандай болды екенсің? – Ирма Георгиевна мейманын өте жақсы қарсы алды. – Лариса кірген үйінің сән-салтанатына көз тоқтатпау керектігін, аузын ашып, аңыруға болмайтынын есінде ұстап-ақ тұр. Амал не, оған мына үйдің салтанаты бой берер емес. Лариса өзін өте жақсы тұратын адам деп есептейтін. Әлемге әйгілі курортты қала іргесінде он бес сотық жері бар нән үйде тұру, екі жүз метр жерде теңіз шалқып жатқаны есепке кірсе Ларисаның қиялы одан әріге өрлей алмай келген. Сөйтсе дәулеттілікте шек болмайды екен. Ол келген бетте-ақ бұл үйде қоқыр-соқырға орын жоқ екенін аңғарды.

	– Сонда қалай... Осында тұрасыздар ма? Осы үй, мына бау-бақ – бәрі өздеріңіздікі ме?

	– Жоға, құдай-ау... Мұндай дача ұстау қайда бізге! Бәрі өкіметтікі. Үй де, жер де, осындағы дүние-мүлік, ыдыс-аяққа дейін қазынанікі. Аламанға берілген. Өз үйіміз қалада. Кәдімгі этажды үйде. Уақыт жетсе оны да көресің.

	Ирма Георгиевна мен Лариса екеуден-екеу отырып жеңіл тамақтанды. Ошақ иесі кешкі ас үстінде орнынан бір рет те тұрмады. Не бар, не жоқ деп түгендеп, алаң болу, беймаза болу дегенді қаперіне де ілмеді. Өйткені ас-суды иманжүзді, әдеміше келген тымпиған келіншек үнсіз, өзінің бар, не жоқ екенін сездірмей әкеліп, әкетіп жатты. Лариса мұндай өмірді бұрындар бір жерден көрген тәрізді. Қайдан? Есіне әрең түсті. Әрине, кітаптан, кинодан. Баяғының дворяндары осылайша өмір сүрмеп пе еді?! Мынау дәл соның өзі боп шықты. Әңгіме бір рет қана үзілді.

	– Ирма Георгиевна... – Қызметші әйел сөздерін бөлгеніне кешірім сұрады. – Аламан Дайрашевич өзінде ме? Массажист келіп еді...

	– Қазір... Лариса, айып етпе. Мен массажисті Аламанға апарып қайтайын.

	Ирма Георгиевна кіреберістегі қабылдау бөлмесінен солға кететін есікке домаланған бір кісіні ертіп кірді. Сірә, ол есіктің арғы жағы жатқан бір әлем болу керек. Үндері де, дабырлары да естілместен суға батқан қара тастай жоғалып кетті. Бұл үйде, сірә, бәріне белгілі бір тәртіп қалыптасқан. Ирма Георгиевна кетісімен дастархан басына қызметші келді. Ол Ларисаға тағамдардың дәмдісін ұсынып, және бір нәрсе қажет боп тұрған жоқ па деп сұрап, бәйек болды. Ирма Георгиевна келісімен ол буға айналғандай аңдаусыз ғана қарасын батырды.

	Көп жыл бірін-бірі көрмеген, бұрын аты-жөндері мен тарихтарын шамалы біліскеннен арыға бармаған екі әйелдің әңгімесі титықтап, бір жанып, бір сөне берді. Оның үстіне жастық шақты тереңдете қазуды екеуі де аса қаламаған. Ол тұста шикіліктер көп пе, әлде өмір солай-ақ бастала бере ме – кім біліпті соның бәрін. Не дегенде де әңгіменің беріректен басталғанын қалап Ирма Георгиевна:

	– Қалай, біздің Сучан өзгерді ме? – деп Ларисаны жалпылама әңгімеге бастады.

	– Өзгерген болар. Көрмегелі біраз болды.

	– Көрмегені қалай?

	– Біз қазір Қара теңіз жағалауында тұрамыз, Ирма Георгиевна. Қызыл үстірт дейтін бір қырат бар. Сол қыраттың үстінде жекеменшік үйіміз бар. Федя, күйеуімді айтам, менің келгенімді, кеткенімді көріп отырасыңдар деп үстірттің ең шетінен үй сатып әперді. Керемет! Астымызда, оу төменде – теңіз.

	– Федя не істеуші еді?

	– «Советтік Украина» теплоходының капитаны.

	– Г-м-м... Солай де! Капитаншамын десеңші! Теплоход болғасын ары-бері жүріп тұрады ғой? Сонда...

	– Жолаушылар теплоходы. Шет елдерге шығып тұрады. Үнемі солай.

	– Мен де аңқаумын. Соны осы отырған отырысыңнан-ақ білетін адаммын-ау. Бастан-аяқ – импорт. Хм... Сен, Лариса, айып етпе, несін жасырамыз – бұрын араласа алмадық. Кейін әркім өз жолымен кетті. Сондықтан өзіміз туралы әңгіме айтыса отыралық.

	Ирма Георгиевна сәл кідіріп барып, әңгімеге өзі мұрындық болатындығын аңдатты.

	– Біздің Сучаннан Алматыға дейінгі жолымыз оңай болмады. Біріншіден, Аламанның оқуы біршама аяққа оралғы болды. Одан соң Анджеро – Судженскіге партияның тапсырмасымен ауысуға тура келді. Аламан алдында үлкен бір шахтаға басшылық етті. Мен баяғы партия қызметінде жүрдім. Екі-үш жылдан соң мені облыстық оқу басқармасына бастық етіп жіберді. Аламан қалалық партия комитетіне екінші хатшы боп сайланды.

	– Москвада да тұрдыңыздар ғой деймін?

	– Тұрдық. Москваға жеткенше де сілеміз қатты емес пе?

	Аламан Томск обкомында хатшы боп және жүріп қалды. Мен баяғы Аламанға салпаңдап ердім де отырдым. Онда да сол партияның қызметі. Жұмысы ауыр соқты. Қазіргісі де оңай емес.

	– Түсінем... Қазақстандай үлкен Республиканың бір саласына жауап беру оңай ма?!

	– Рас айтасың. Өзі денсаулығын да жоғалтып алды ма деп қорқам. Жаңа массажистің келуін көрмеймісің. Остеохондроз дей ме... Жүрек жұмысы әлсіреген дей ме... Әйтеуір бәле-бәдірлер жамалып жатыр. Бұрын елемеуші еді, соңғы кезде алаңы күшейіп бара жатқан сияқты. Осыдан бір жыл бұрын дәл осында демала алмай көгеріп қалды. Дәрігерлер тез жетті, әйтеуір. Ауруханаға жатып шықты. Содан біршама дұрысталғандай еді, соңғы екі-үш айдан бері белі көтертпей, тыныстаса жүрегі шанышқылап, әбден берекесі кетті.

	– Ирма Георгиевна, Индияға барыңыздар. Мен өз көзіммен көрдім. Өгей шешемді емдетіп әкелдім. Құдайдай шындық. Онда көне Тибет, көне үнді, көне қытай емшілерінің тәсілімен емдейтіндер толып жатыр. Ақшаны да көп алмайды. Он-он екі күнде аттай шауып кетеді.

	– Аузыңа май. Индия деймісің? Жақсы айттың. Ұмытпай адресін жазып берерсің. Күз өткен соң өзім апарып келейін. Мына сөзіңнің жаны бар. Папам да талай айтқан. Ол кісінің сөзін мен аса қабылдай алмаймын. Өмір бойы әлемді шарлап келеді. Айтар әңгімесі түгел шетел. Қайсыбірі есіңде қалады. Сенің сөзің нақты боп естіліп тұр. Өгей шешең сырқат па еді?

	– Иә, жаңағыдай тынысы тарылып, жүрегі шаншып, қол-аяғының қимылы кеміп, белінен шойырылып бітіп кеткен.

	– Қазір ше?

	– Қазір үйде. Елена дейтін қызым екеуі бүкіл үй жұмысын тындырып, бірі әже, бірі немере боп шауып жүр.

	– Әкей...

	– Қайтыс болған. Інім ұшқыш. Әскери ұшқыш. Өзімен өзі. Содан, Клавдия Петровнаны қолыма алдым. Бейшараның баласы да жоқ, туыстары да там-тұм. Бірге тұрып жатқанымызға да жеті-сегіз жыл болды. Қызық. Өз шешемнен соң осы кісіден әкемді қызғанып кетпеп пе ем... Сол қаңғудың арты жер аударумен тынды. «Никитаның қыздары» деген атаққа ие болдық. Енді бүгін менің де, оның да бір-бірімізден жақын, әрі сүйенер адамымыз жоқ.

	Қызметші әйел қылтиып бір көрінді де Ирма Георгиевнаны және шақырып әкетті.

	– Рақмет... Көп рақмет. Мен Алекеге айтады. Шай ішіңіздер. Отырыңыз... А-а-а? Ну, жақсы. Айтамын. Ол кісі үйде... Но ауырады. Процедурада жатыр.

	«Тұқымы асыл, мықты қатын. Қарашы! Қазақша сөйлей бастапты. Байы – қазақ. Ортасы – қазақ. Керек қой! Бәле! Бәле!» Лариса Ирмаға таңырқай қарап отыр.

	Ирма екі езуі құлағына жетіп күліп келеді.

	– Ой, құдай-ай. Баяғы Аламанның өз жанашырлары. Аламан бір күн етсіз отыра алмайды. Ет болғанда да жас тайдың етін алдыртады. Мына шыжыған жазда, көктің көбейген кезінде де етке ештеңені теңемейді. Ет, уылдырық, қымыз. Шөп-шаламмен тек қуыс-қуыстарды тығындаймын деп күледі. Мейлі ғой. Өзінің несібесіне келіп жатыр. Жесін-ақ. Бірақ денсаулығына зияны тиіп жүр ме деп ойлаймын. Көрдің бе... Бір жас малды семіртіп сойған. Түгелдей әкеліпті. Дүкеннің тоңазытқышын қойғызғам. Соған салғызып тастадым. Ет жоқ болса Аламан мені жейді...

	– Күн кешкіріп барады, Ирма Георгиевна... Қайтсам?

	– Жо-жоқ, Лариса. Сен бүгін осында қонасың. Қазақтың дастарқаны бір тамақпен бітпейді. Әлі өзіңе арналған қазақтың бесбармағы келеді. Одан соң асықпай шай ішеміз. Сонан соң ұйықтайсың. Так что, бүгін мейманханаңа жете алмайсың. Одан да жүр, Лариса, бақ ішінде біраз демалайық.

	Бақ ішінде санаторий, курортты аймақтарда кездесетін тербелмелі сәкі бар екен. Небір хош иістер аймалап, өбіп, Ларисаның есін алды.

	– Алматы осындай-ақ шығар деп ойлаушы ем. Қандай ғажайып. Біз қазір, былай айтқанда, таудың ішінде отыр емеспіз бе?

	– Солай. Алматы маған да ұнайды. Келдім де бір түрлі ұзақ-ұзақ сапардан, вокзал перрондардағы сабылыстан соң өз үйіме жеткендей бір рақатқа баттым. Құдайдан ендігі тілейтіндерімнің бірі – ешқайда көшпеу. Бірақ кім білсін... Аламан әлі жасы жетіп тұрған жоқ. Партия қайда жұмсаса сонда барасың.

	– Ирма Георгиевна, сіздерді қалай тапқанымды айтудың бір жөнін келтіре алмай отырғаным...

	– Оған мен таңданбаймын. Аламанды Республика таниды. Аты-жөнін орталық баспасөзден де жиі көруге болады. Көзің шалып қалған шығар?

	– Иә, «Аламан Дайрашевич Қазиев» дегенді маған мамам астын сызып көрсеткен. Ол кісі өте сауатты, оқымайтыны жоқ адам. Бірақ бұл жолы бәрі басқаша болды... Елен есіңізде ме?

	– Есімде. Әрине! Әрине, есімде.

	– Иә, сол Еленнің інісі мені қалааралық телефонға шақырды. Аты... Ерғали. Әрине, аң-таң боп қалдым. Сөйтсем Елен бір жағдайдан соң үйіне оралмапты. Үй-іші, туған-туыстары түгел іздейді. Милицияға хабарлайды. Ерғали осыдан үш-төрт жыл бұрынғы менің хатымды тауып алады. Сөзінен байқадым, інісі Елен екеуміздің тарихымызды білетін тәрізді. «Сіз туралы өте жақсы сөздер айтушы еді. Сол себепті телефон соғып ем, кешірерсіз. Егер хабар білсеңіз мына адреске хабарлаңыз» деп ауылдағы үйінің адресін берді.

	– Енді қалай, табылып па?

	– Табылды. Табылысы да жай емес. Шатақ.

	– Шатақ?! – Ирма Георгиевна шошып кетті. Лариса оның мұздай суыған көзінен тіксініп қалды. Әлде бір қиын өтініш айтқалы отыр ма деп Ирма Георгиевна даусын қатқылдата қойды. Лариса оны да сезді. Ішінен қатты жек көріп-ақ отыр. Амал не, бір күн болса да ісі түсіп тұр. Өтінішін орындап, орналастырды, машина жіберіп алдырды. Енді не болса да сыйға – сый, сыраға – бал деп, айрылысқаннан басқа жол жоқ.

	– Елен жоғалып кетті деген соң мен де Ерғалиға бір хабарын жеткіз деп өтініп едім. Ол Алматыдан телеграмма жіберіпті. «Елен өзіне-өзі қол жұмсады. Қазір реанимацияда жатыр» депті. Бар болғаны – осы. Федя алты айлық круизге кеткен. Үйде шешем, қызым – үшеуміз ғана. Шешеме айтып ем, барып қайт деп кеңес берді. Менің байыз тауып жата алмасымды түсінді білем.

	– Бізді қалай таптың, а, все-таки?

	– Оп-оңай. Самолетте жанымда бір сондай салиқалы кісі отырды. Көрмеген қала болған соң қалай қалай емес деп әлгі кісіден сіздерді сұрастырдым. Алдымен біртүрлі сенімсіздікпен қарады. Сөйлесе келе жөн сілтеді. Аламан Дайрашевичке бір ай жүріп те жете алмайсың деді. Одан гөрі Ирма Георгиевнаның жұмысын тап. Үйлерінің телефонын 09 да бермейді деп түңілдірді.

	– Ол кім болды екен?

	– Сұрауды ұят көрдім. Бәрібір ол кісі болмаса көшедегі кез-келген адам-ақ тауып бермес пе еді? Дегенмен ол кісі үйлеріңіздің Төлебаев көшесінде екенін жобамен түсіндірді.

	– Иә, иә. Тауып береді. Әй, мен кейде басым істемей қалады. Ал, әлгі Елен достың халін біле алдың ба?

	– Үлгермедім.

	Онда жай отырмалық. Жедел хат қанша күнде жетті?

	– Екі күнде.

	– Тә-әк. Онда тірі болса ауруханада жатқан шығар. Іздестірелік. Жүр, Лариса, бала болма. Жақсы болсын, жаман болсын жас шағымызда дос емес пе едік? Енді ол екі дүниенің арасында жатқанда жайбарақат отырғанымыз болмас. Жүр, Лариса, білу қиын емес. Мен, жалпы, біреу ауырды десе, бақытсыздыққа душар болды десе сондай қиналам. Жаман әсер етеді...

	Лариса сенбегенмен сәл де болса иланды.

	– Борис Лаврентьевич, кеш жарық. Бұл... Иә, иә, рақмет танығаныңызға... Сіз маған мынадай жағдайды анықтап бересіз бе?..

	Борис Лаврентьевич тұп-тура отыз бес минуттан соң Еленнің жағдайын алақанға салып берді. №I аурухананың нейрохирургиясында екен. Рентгенге салғанда бас сүйегінің ішкі жағында жаңа, әлі бітпеген сынық табылған. Қан жосықсыз көп кеткен. Науқас әлі де реанимацияда, әлі есін жимаған. Дәрігерлер кесімді ештеңе айта алмапты. Тең ортада тұрса керек. Ирма Георгиевна Борис Лаврентьевичке Еленді қатты тапсырды. Егер есін жиса оңаша палатаға жатқызуын, ерекше жағдай туғызуын өтінді. Сол өтініші ретіндегі таптандай тапсырмаларды естіп тұрып Лариса өзінің Алматыға келгені ақталғандай сезінді. Мына сұр әйел жылан боп құбылмақ түгіл, аждаһа боп жұтар болса да Лариса осында қонады, қайтсе де оның көңілін табады. Апырым... Мұның көңілін аулайтын не бар? Есіне Еленге деп алып келген шетелдік сағат түсті. Жай да сағат емес. Өте нәзік жасалған алтын сағат. Дәл осы әйелдің көмегі тиіп, жаны қалса, Елен сағатсыз-ақ өмір сүре бермей ме? Қазір оның өмірі қымбат. Сағат, алтын болмақ түгілі одан зорғы болса да өлген соң артында қоқыс боп қалып қояды.

	– Ирма Георгиевна... Сіз машина жіберем деп телефон соққанда шамаданды шашып тастап асып-сасып жүріп қолыма іліккені мынау болып еді. Сізге деген сыйдың, осы кездесуіміздің бір белгісі деп біліңіз.

	– Бұл не еді? Ойбай-ау, мынауың қиын болды ғой! Қой, Лариса, мынадай қымбат сыйлыққа жүрегім дауаламайды...

	Ирма Георгиевна қанша биік тұрғанмен, қаншалықты дәулеттің үстінде отырғанмен дәл мынадай сағатты таға алмас еді. Өйткені ол сағатты Лариса күйеуімен жүрген бір сапарында Колумбияда сатып алған. Таза алтын сағат. Циферблаттың алтын оқасы жыпырлаған гауһартас. Ал бізде бір адам таққан ең қымбат, ең сирек деген сағат зиялы қауымның он, он бесінен табылары сөзсіз. Дәл мынадай сағат ешкімде жоқ екенін Ирма Георгиевна бірден сезді. Әйел әйелдігін жасады ма, Лариса үшін болмашы дүние араға алтын көпір боп кермиықтанып тұра қалды. Ошақ иесінің көңілі – көл-дария. Дүние дөңгеленіп жүріп берді.

	Тамақ дайын деген хабарды Ирма Георгиевна Аламанға өзі айтып келді.

	– Қазір келеді. Ал, жайғасып отыра берелік.

	Лариса Аламан шығуға тиіс есік жаққа ұрлана қарай берді. Жарау аттай ашаң жігіт, баяғы ешкімнен тайқымайтын, ешнәрседен тайсалмайтын қасқыр жігіт жалаңдап шыға келердей қарап-қарап қояды. Ларисаның көз алдына «Кристалл» ресторанының үлкен залында шарқ ұрып жүретін арабы тектес бойшаң жігіт тұра қалды. Көзі қырағы, қимылы шалт, сол кезде-ақ мықты болатын.

	Аламанның есігі ашылды, бірақ одан түйенің жарты етіндей біреу жөңкеріліп әрең шықты. Бұқа мойны денесімен бірге бұрылып, дастарқан басындағыларға беттеді. Манадан бері сонша әулие болғанына қарап Лариса мына гүж қараны Аламанның атқосшыларының бірі болар деп ойлады. Әлгінің өзі қоқиланған қүркетауықтай борбиып тұрғанымен ісі жоқ, үстіне ірі тоқылған шәлі жағалы кең-мол көркем кеудеше киіп алыпты. Онысы шынымен-ақ құнды зат екені даусыз. Аяқта келіскен қоңыр туфли, бұтта плаштық материалдан еркіндеу етіп тіккен шалбар. Денелі кісі бір түрлі икемсіз қимылдайды екен. Сол иығы алға кетіп, белінен шойырылған адамның сыңайын танытады. Әбден жақындап келіп:

	– Ал, аманбысың, Лариса! Қалай, сүйісіп, қауышамыз ба? – дегенде барып Лариса баяғы Аламанның кейбір нышандарын әрең тапты. Ол Ларисаның қолын алып, бетінің ұшынан тыз еткізе сүйіп алды. Бәрі орынды, бәрі де сыйымды шықты. Аламан баппен, ұстамдылықпен хал-жай сұрасты. Баяғыда екі сөзге келмей ақырып шыға келетін, бес қарудың қайсысымен шайқасам десең де дайын тұратын Аламан денеге жайылған сом-сом етке тереңдеп, бөксе мен қарынға қапталған маймен жұмсарғандай көрінді. Онысы Ларисаға ұнады. Даусы барқыттанып, көзқарасы да байызданып, қимыл-харекеттері орнығып болған секілді. Лариса өзін бір түрлі еркін сезініп, жағасы жайлауынан кетіп, әлсін-әлі «жарты патшаның» үйінде оның өзімен табақтас болып отырғанын ұмыта берді.

	– Сен, Лариса, өзгермепсің. Сірә, жолдасың жайлы адам болғаны ғой... – Аламан әзіл тастап отырды. Шаң қаппаған алтындай тек әйелдік нышандары ғана әйгілене түскен Ларисаға сұқтанбай терең де шалқар өзеннің сарынындай әсер етіп отырды. Ларисаның жанында Ирма Георгиевна бойлап, жапырақ жая өскенмен, уақыты өтіп, тарамыстанған, енді бір салқын жүріп өтсе қурайға айналар рауғаштай еді. Қалай киініп, қалайша өзіңді ұста – бәрібір әйел адамды кекселікке тірідей ұстап берер белгілерден құтылу жоқ көрінеді. Оны Аламан да, Лариса да байқаған. Жылтыраған төмен етектіні көрсе ерекше ізетшіл, әңгімешіл, әзілқой боп кететін ерінің мына ұстамдылығына Ирма Георгиевна риза боп қалды. Керісінше, Ларисаның алдында Аламан әйелін үпілеп ұстар адамның ауылын аңдатты. Аламанның сырбаздығы, Ирма Георгиевнаның ішіңдегі кіп-кішкентай жеңістік отырыстың ұзақ та баянды болуына себін тигізді. Отырыстың соңына қарай Лариса Аламанның албырт та, алғыр шағындағы сыны мен сымбатынан еш нәрсе қалмағанына өкінбеген сияқты. Оның кірпідей көзі, түрпідей сөзі, қит етсе аузын Айға білеп шыға келер мінезінің бәрі доғалданып, жұмсарып, адаммен адамша сөйлесер, әйел затына адам деп қарар жағдайға келгені оған көбірек ұнады. Сөйте тұра Лариса бір жолы баяғы Аламанның өзімен бетпе-бет келгендей болды.

	...Күтуші әйел шұбатылған сымы бар телефонды жақындатып әкеліп, дастарқаннан шеттеу, арабы серванттың үстіне қойды. Аламан телефондағы сөзді ұзақ тыңдады. Содан соң адамды жаншып жіберер адуынмен сыздата екі-үш рет барқ-барқ жауап қатты да трубканы тастай салды. Дәл сол кезде Ларисаның көз алдына Уман келе қалды. Елен екеуі кетерде Аламан Ларисаға бір бума ақша беріп тұрып: «Есіңде болсын. Егер осы ақша Еленге тимесе жерге кіріп кетсең де табамын...» деп жаман ықтырып еді-ау. Жаңа сол Аламанның бір белгісі көрініп қалғандай сезілді. Бірақ артынша Аламан ол сезімді оп-оңай жуып-шайып кетті. Ас үстінде көп нәрсе әңгіме болды. Елен, Бораш жақ ауызға алынбады.

	Ертеңінде Лариса Елен жатқан аурухана қалашығын тауып барды. Елен әлі есін жимапты. Сол реанимацияда жатқан күйі екен. Аурухана кілең екі этажды үйлерден жасалыпты. Сырты биік қоршау, ортасы – тал-терек, сәкілер, беседкалар. Ел ішінде оны «Геологстрой» ауруханасы дейді екен. Елен со аурухана қалашығының қақпасынан кірген беттегі қамшылар жақта, нейрохирургияда жатыр. Реанимация бірінші қабатта болғанмен адам бойы жетер тұсқа дейін терезе әйнегін ішкі жақтан сырлап тастапты. Ларисаның білгені тек Еленнің ес жимағаны, осында жатқаны ғана. Дәрігерлер жарытып жауап берер емес. «Не мешайте работать!» деп қай-қайсысы да өте шығады. Енді не істеу керек? Лариса қатар тұрған екі беседканың шеткісіне барып тізе бүкті. Осылай қайраңдаған кемедей не ары, не бері емес отырғанда елудің ішіндегі әйел мен шашы бұйра, қапсағай жігіт келді. Жігіт болғанда отызға енді иек артқандай. Әйел басына гүлді ақшыл орамалды шарт байлаған. Тұрмыс халі пәс жандар екені бесенеден белгілі. Әйелдің жүзінен мың жылдық азап есіп тұр. Шаршаған. Әбден қалжыраған. Мына жігіт баласы екені анық. Көп кейпеті ұқсапты. Әйелдің аяғында аузы-мұрны тұйық, күздік жайдақ өкше туфли. Сүт сарғыш, шамалы гүлдері бар шолақ жең тік көйлек, күнге тотығып, жел қаққан, қалаға мүлдем сіңіспейтін кісі екені де көзге ұрады. Жігіттің де қалалық боп, иненің жасуынан өтіп кеткелі тұрғаны шамалы. Шыжыған шілдеде аяққа сандал ілгенмен, бұтқа қалың қара шалбар киіп, ұзын жеңді жейдесінің олпы-солпылығы-ақ оның қайдан екенін сайрап айтып жатқандай. Екеуінің жүзінде үрей бар. Алдарындағы корпусқа баспағып, ұстараның жүзімен келе жатқандай қатып-семіп, зордың күшімен жақындап келеді. Жігіт алдыда, егде әйел соңында. Әйел тоқтады. Жігіт едәуір ұзап барып, есікке жақындады. Сол сәтте әйел жігіттің есімін атады.

	– Әй, Ерғали! – Жігіт селк етті. – Алдымен жағдайын білші! Мен мұнда отыра тұрайын. – Әйел ашынған, енді неге болса да дайын адамша шамырқана тіл қатты. Лариса басқа бір де бір сөзді ұқпағанмен «Ерғали» дегенде елең ете қалды. Иә, дәл өзі. Ларисаға телефон соққан, кейін хат жіберген Ерғали осы. Лариса атып тұрып Ерғалидың ізін ала ауруханаға кірді.

	– Ерғали! Здравствуй.

	– Здрась... Мен сізді танымадым.

	– Лариса. Сочидегі Ларисамын ғой.

	– Лариса?! Келіп те қалдыңыз ба? Қашан келдіңіз?

	– Кеше келгем. «Алматы» мейманханасына тоқтадым. Бес жүз он алтыншы номер. Ұмытпайсың ба?

	– Бес жүз он алты... Ұмытпаймын. Не деді дәрігерлер?

	– Ештеңе біле алмадым. Бірақ түнде Аламанның үйінен телефон соғылды.

	– Қазиевтің бе?

	– Иә, Ирма Георгиевна Борис Лаврентьевич деген біреуге қатты табыстады. – Олар қолдан келгенді аямаймыз, есі кірсе жеке палата береміз, ерекше жағдай жасаймыз деп уәде етті.

	– Аламанның қолындағы нәрсе болса жанын алып қалар... Дәрігерлер аянып жатқан жоқ сияқты. Алдында... өзіне-өзі қол жұмсардан екі күн бұрын ЛТІІ-ға жіберетін распределительде өзі төбелес шығарып, біреуді ұрса керек. Олары медбрат па, әйтеуір сондай біреулері екен. Екеулеп Еленді итше тепкілепті. Еленнің қазір сау-тамтығы жоқ. Әрең танисың. Сонда бас сүйегі сынған екен. Алмаспен алқымын сойып тастамады ма... Екі білегінің тамырларын кескен... Содан ол іштен жауып алған темір есікті ашқанша қан көп кеткен. Міне, қағазы. Кеше неге есі кірмей жатыр дегенде жазып бергені.

	Лариса қағазды оқыды. «Гипоксическое поражение ЦНС». Масқара. Елен... Мұндай халге келу үшін де бір себеп болғаны ғой. Әйтпесе осынша азып, азғындап, осынша ашынарлық без-бүйрек емес-тін. Еленді білетін бір адам болса осы Лариса емес пе? Жоқ, оның осы халге келуіне біреулер мықтап ықпал еткен. Олар кімдер? Әйелі ме? Тапшылық па? Әлде кәдімгі көк арақ па? О, құдай! Арақ емес! Ішкіштер белгілі ғой, ашуы да айбары мен азабы да бір жарты табылғанша. Одан соң сүмең-сүмең ішім-жемін іздеп жүре береді.

	– Лариса... Анау отырған – біздің мамамыз. Жүріңіз, таныстырайын.

	– Қажеті болмас. Кім деп таныстырасың. Екеуміз кездестік – сол да жетеді.

	Ерғали бір таныс дәрігерді көріп қалып, тұра ұмтылды. Екеуі ұзақ сөйлесті. Соңында Ерғали ұнжырғасы түсіп, қайтып келді. Қазір консилиум болып, сонда Еленнің жағдайын талқыламақ. Омыртқадан миға қарай оттегін жібереміз дейді. Және бірді-екілі жаңа дәрі қолданбақ. Менен сұрады...

	– Не сұрады?

	– «Қазиев кімдерің?» деп.

	– Сен не айттың?

	– Шынын айттым. Елен екеуі бала жастан бірге өскен дос дедім.

	– Дұрыс айтқансың.

	– Төртінші басқарма дейтін болады екен ғой?

	– Төртінші?.. Иә, иә. Дөкейлердің медициналық басқармасы. Оны неге айттың?

	– Еленнің өзі осында жатқанмен сол төртінші басқарманың есебіне ауыстырылыпты. Күшті дәрілер әкеліпті. Сағат екіде Москвадан үлкен реаниматолог – нейрохирург келеді. Қазиевтің аты естілісімен дүниенің бәрі қозғалысқа түсті.

	– Москвадан Еленге келе ме?

	– Иә. Москвадан Еленге бола келе жатыр. Лариса, сіз барып, демальңыз. Қала аралаңыз. Мен телефонмен айтып тұрам...

	– Демалсам демалармын. Сен... Ерғали, Бораш пен Ойкені қалай таба алатынымды айтпаймысың?

	– Оп-оңай. Екеуі де осында. Бәрі әке-шешелерінің үйінде. Біз Елендердің бір бөлмелі үйінде жатырмыз. Жеңгемнің аты – Елдана. Ол да сол үлкен үйде. Жасыратын не бар. Өлсе қайда жерлейміз, деп ортақ тілге келе алмай отырмыз.

	– Қайдағы өлген? Аузың қалай барады?

	– Қалай барады... Лариса! Жүрегің мықты ма?

	– Не қылады?

	– Мықты болса саған көрсетейін Еленді. – Ерғали жалт бұрылып, қолындағы полиэтилен пакетті Ларисаға ұстатып, кетті де қалды. Көзі көлбақадай бұлтиған бәкене кемпірмен бірге келді.

	– Спасибо! Спасибо! Дай бог брату выжить. Только мигом! Пусть взглянет и выйдет. Мигом!

	Ларисаға кемпір ақ халат, ақ телпек кигізіп, ауызбастырғы дәкемен құдды дәрігерше киіндірді де Еленге алып кірді. Лариса кірді де кіргеніне өкінді. Еленнің тілін кәдімгі кір қыстырғыш тәрізді тісті қысқышпен қаната қысып, жіппен кере тартып тастапты. Ес-түссіз адамның тілі көмейіне кептеліп қалуы ықтимал ғой. Мынасы сол сақтық. Тілі ағаш боп кеуіп тұр. Басының жарақат тұстарындағы шаштарын қайшымен ойып-ойып тастаған. Бет-ауыз жарақаттан көрінбейді. Аяқ-қолы төсекке таңулы. Сұлқ жатыр. Кірпігі де қимылдамайды. Система қойылған. Онысы Лариса бұрын көргендей білектегі тамырға емес, төсіне жалғаныпты. Басқа бермесін, басқа түссе адамның көрмейтіні кем де кем. Лариса бәрін түсінді. Есіне түсті, өз әкесі қайтыс боларда дәл осылай жатып еді. Сонда да система осылай тұрған. Төстегі күре тамырға түтікше тығады екен де система соған жалғанады, ал тамыр арқылы салынатын уколдың кезегі келгенде системаны тоқтатып, со түтік арқылы дәрі жіберіледі... Хм... Еленнің халі мүшкіл екен. Мына жатысымен бетінің бері қарауы қиын-ақ. Не істеуге болады? Қайда әлгі дәрігерлердің алқын-жұлқын әрекеттері?.. Иә, қазір консилиум болады деп еді-ау... Лариса буын-буынынан әл кетіп бара жатқанын сезді. Ол және бір түйткілге тірелді. Дәл қазір «Елен, ояншы... Елен, көзіңді ашшы... Елен, Елен!» деп мақпал дауыспен оятса көзін ашардай көрінді.

	– Елен... Еленка, проснись. Елен, открой глаза. Ты меня слышишь? Я – Лариса... Елен... Родной... Держись, милый...

	– Ойбай, қайтыңыз. Бұлай келіспеп едік қой. Бүлдірерсіз...

	– Бүлдірмеймін. Қараңызшы... Бетіне сәл қызыл жүгірген тәрізді. Елен, көзіңді ашшы. Тезірек ояншы...

	Бәкене кемпір бұлан-талан ашуланып, Ларисаны бокстен шығарып жіберді.

	Елен құдайдан тосын өлім тілеп ұзақ жүрді. Жан беру де оңай емес көрінеді. Өліп ішкен кездері уланған ұйқымен бірге о дүниеге кетсем екен деп талай-талай шын пейілмен өлімге бас тікті. Кетпеді. Ақырында мынандай халге түсті. Осы жолы алдын ешкім орай алмас деп ойлаған. Бұл жолы да өлім тілеп, азапқа тап болды. Бұрындары оның денесі түршіккенмен санасы арғы дүниеге өтіп алған-ды. Қазір ол ұзақ іздеген азат жағдайда, алаңсыз, қайғысыз халде жатыр... Құлағында оның телеграф бағаналарының алыстан талып жеткен ызыңы бар. Ол ызың үдеп келе шыңылдаған дыбысқа айналып біраз тұрады. Шыңыл да ұзақ мазаламайды. Екпіндеп келіп, әлде бір тілде әр нәрсе айтады. Оң қапталында, қол созым жерде әлгі ызың мен шыңылдың тілінде нақты пошымы жоқ, сағым пішіндес бір тірі құдірет тұр. Ол кейде бар болады, кейде өзі де, үні де еріп кеткендей жоқ бола қалады. Елен соның етек-жеңінен бір ұстаса орнынан тұрып кетер еді. Иә, ара-тұра тау аңғарын жаңғыртқан тоқылдақтың алыстан талып жеткен дыбысындай боп: «Елен, тұр. Елен, тұр. Тұр!» деген жақын, жанашыр дауыс естіледі. Еленнің иегінің астынан қашпа доптай ғана жарқырауық шар шығады. Сонау көз талар биікке самғап көтерілгенде Елен бір рахат күйде өз салмағын да сезбей «Ух! Құтылдым ба, жоқ па!» деп жатқанда әлгі дауыс қайта естіледі. Сол дауыстан соң Еленнің кеудесінен пыр етіп ұшып шыққан жарқырауық шар не ары кетпей, не бері қайтпай ұзақ-ұзақ жел жұлмалағандай қалтырап тұрып қалады. Әлгі шыңыл да сол кезде миын шаға жетеді. «Елен, тұр. Елен, тұр. Елен! Елен! Елен...» Бір кезде жіпті үзіп кете алмаған жарқырауық шар сорғалап қайта оралады. Бірақ үй төбесіндей жерге жетіп ап қайтадан кеудесіне қонудың ретін таппай ұзақ аласұрады. Елен үшін ең қиын сәт те осы еді. Ол терең тыныстап, әлгі шарды бері келтіргісі келеді. Демімен бірге ішке енсе екен дейді. Осылайғы ұзақ арбасудан кейін шар лып етіп, жай түскендей ішке сорғалап кеп кіреді. Елен жалғыз денесінің емес, бүкіл жер салмағын, өз азабы ғана емес, күллі әлемнің азабына өртенеді, шыжғырылады. Ол жанұшыра күреседі, малтайды, қолға ілінер қылтанағы жоқ жақпарға жабысып тұрады. Қары талады, төзімі таусылады. Сол кезде әлгі жарқырауық шардың көкірегін қақырата шығып, аспандап, алыстап кеткенін тілейді. Сонда жаны жай табады. Тылсым тыныштыққа кенеліп, бұрын-соңды болмаған рахатқа бөленер ме еді... Елен сол рахаттың шетіне сан барып, сан қайтты. Соған іліксе-ақ: «Елен, тұр. Елен, қайт. Елен... Елен...» деген жанашыр дауыс ары қарай жібермей ұстап қалады... Ондай тіршілік нышаны, бар мен жоқтың арпалысы бірер сәттік қана қиналыс. Негізінен Елен ұзақ жылдар арқалаған азабының баршасынан құтылып, рахат дүниеде жатыр.

	Лариса мейманханаға келді. Зорға жетті. Телефонға қарап-қарап қояды. Бірақ дәл қазір біреуге мандытып сөз айта алар жағдайы жоқ тәрізді. Жарты сағаттай сұлқ жатты. Одан тұрып телефонды бұрай бастады.

	– Алло! Сәлеметсіз бе? Қазиев жолдас сіздің телефоныңызды беріп, қажет болса «Лариса Борисовнамын» десең жалғап жібереді деген еді.

	Аламанның көмекшісі екі сөзге келмеді. Телефонның арғы жағынан жуан дауыс естілді.

	– Тыңдап тұрмын... Не хал?

	– Аламан Дайрашевич... Оның жағдайы өте жаман.

	– Тә-ә-әк. Қай аурухана? Хм... түсінікті. Қазір! Лариса Борисовна, қолдан келгеннің бәрін жасаймыз. Адам қолындағы жағдай болса уыстан шығармаймыз. Иә! Лариса! – Аламан – баяғы Аламан. Бұл бір нәрсеге кіріссе астын-үстін етіп, болмасты болдыртатын. Қарашы, айтып отырған сөзінде, әсіресе үнінде тау көшірер қуат жатыр. Аламан мұның есімін баяғыша атады. Еш қарсылыққа төзбейтін, адамды жерге қазық қып қағып жіберер өктемдікпен атады. Содан ба Лариса өзінің сымдай тартылып түрегеп тұрғанын аңғармай қалды.

	– Лариса, сен сағат бестерде өзіңде бол. Машина жіберем. Алаң болма. Қыдыр. Демал. Еленді бүгін оятамыз. Тірілтеміз. Саспа! Без паники! Все! Сағат бес! Ұмытпаймысың? Қайталашы.

	– Сағат бес...

	– Болды! – Аламан сөзді доғарды.

	– Сағат бесте телефон шар ете қалды. Дәл осы сәтте Ларисаның құлағында Аламанның «сағат бесте» деген әмірлі даусы жаңғырығып тұрған. Содан ба, әйтеуір селк етті.

	– Лариса Борисовна?... Сіз машина келетінін біледі деп еді. Иә, иә, елу де жиырма бір номерлі машина. Төменде. Тосып тұрмын.

	Және бір күтімді «Волга» тайпалып тұр екен. «Волга» батысты бетке алып, тау бөктерімен кемі отыз шақырым жүрді. Одан соң тау аңғарымен өрлеп, оншақты шақырым бұлаңдады. Бір кезде асфальттан белбеудей ғана жолақ жолы бар шатқалға сұғынды. Лариса машинадан шықты да қарағай исіне тап болды. Жүрегі шым етті. Қайран Сучан! Ол да осындай еді ғой! Бірақ онда біркелкі шоқылар болса, мұнда өркеш-өркеш, текше-текше биіктеп кете берер заңғар таулар төніп тұрады екен.

	Қандай тамаша! Неткен сұлулық! Төменде өзен сарыны естіледі. Ал анау не? Қайдан көріп еді? Е-е-е? Киіз үй! «Юрта» – өмірі көрмеген дүниесі. Бәрі жақсы, бәрі әдемі... Дегенмен жатсына ма? Жоқ әлде Уссуриге ұқсастықтан туған сағыныш бар ма? Лариса біртүрлі жалғызсырап тұрған. Шофер машинаны қойып, жол бастағанда:

	– Лариса! Миленькая! – деген дауыс естілді. – Лариса жалт қарап, өз көзіне өзі сенбеді. Сучанда сан рет кездескен, баласы Ларисадан оқыған таныс әйел құшақ жая жүгіріп келеді. «Кім еді?.. Кім? Юркина! Юркина! Күйеуі шахтаның бастығы». Екеуі апалы-сіңлілі адамдарша көздеріне жас ала қауышты.

	– Сен білесің бе, Лариса, мен Сучанның жорғалаған тышқанына дейін сағынам. Құдай әйел етіп жаратқан соң амалың жоқ екен. Антон мен Аламан Дайрашевичтің Сучанда басталған достығы осынша жерге әкелді. Москваға алып бармады. Онда өздері де көп тұрмады. Одан басқа жердің бәрінде Аламан Дайрашевич Антонды өз көшінен тастамады.

	– Антон... – Лариса күмілжіп қалды.

	– Антон Геннадиевич Юркин. Мен – Любовь Алексеевнамын. Есіңде ме, Лариса, біздің ортаншымызға шет тілінен сабақ беріп ең ғой?

	– Есімде. Қазір қайда? Аты Володя ма еді?

	– Иә, Володя. Оқып жүр. Институтта. Неге тұрмыз? Жүр, Лариса, шай дайын. Еркектер келгенше өзіміз рахаттанып шайға қанып алайық.

	Любовь Алексеевна алдымен саятшылыққа арналып салынған коттедждерді, шетте тұрған екі киіз үйді көрсетіп шықты.

	Сағат алтылар шамасында екі машинамен кавказдықтар келді. Келе шашлық қондырғысын құрып, сексеуіл жарып, қазан көтеріп, әлекедей жаланды.

	– Кавказдықтар мұнда да бар екен-ау – Лариса өзі тұратын аймақта өріп жүрер жерлестерін көріп таңданып қалды.

	– Бар болғанда қандай! Бүкіл шашлық, сырахана, кафе, ресторандарың, етікшілік кәсібің осы ағайындардың қолында.

	– Любовь Алексеевна, шыныңызды айтыңызшы, осында келгендеріңізге өкінбейсіздер ме?

	– Жоқ, жоқ. Не өкінетіні бар?! Сучанда тұра берсек балалар өстіп оқыр ма еді? Антон мынандай главканың басында отырар ма еді? Жо-жоқ, өкінбейміз. Жасыратын не бар, Аламан Дайрашевичтей тірек бізге қайдан табылады? Үш баланың үшеуін де өзі оқуға түсірді. Анау-мынау емес, қалаған оқуларына. Ең үлкеніміздің өзі партияға өтіп, әкесінен алыстау құрылыс жағында кішігірім бастық болып алды. Астында машина дегендей...

	– Түсінікті. Дегенмен жатсыну, жерсінбеу дегеннен қиналмадыңыздар ма?

	– Бә-ә-әлі! Кімді жатсынасың? Қайда қарасаң өзіміз. Қайта өзіміздікі оңбай жатыр. Бұл жұрттан бір мысқалдай жамандық көргеніміз жоқ. Қызығы сол Приморьенің, Сібірдің орыстары осындағы қазақтар секілді қарапайым, қалыңпұшпақ, қайырымды келеді екен. Жо-жоқ. Мұндағы орыстар мүлде бөлек. Куда-а там! Өздері күні үшін келіп алып, байғұс қазақтарды жарылқайтындай дес бермейді. Келгендердің бәрі де мен сияқты емес пе!? Алматыға өзім үшін келдім. Жаман болған жоқпын. Өзің адам болсаң қазақ кең халық. Орысы бар, басқасы бар, келімсектер кісі жердей жұлынып тұрғаны. Содан ба, қазір маған орысыңнан қазақ жақын. Біздің орыстар секілді ақыл айтпайды әйтеуір.

	– Маған да қазақ жақын, Любовь Алексеевна. Со бір қазақ баласы үшін қанша жыл аһылап, үһіледім. Әлі солай жүре берер ем; мен көрген, мен білген Елен сигареттің тұқылындай боп қалыпты. Тірілсе тірілер. Бірақ өмірі еш болыпты. Бейшара, жігіттің гүлі еді. Сол келбет, сол көркімен, тұлабойынан төгіліп тұрған өнермен, анандай жан-дүниесімен кез-келген елдің, кез-келген халықтың мақтанышы боп жүретін-ақ жаратылыс еді. Енді бітті. Кеудесінде жаны қалғанмен рухы өлді, оты сөнді. Ит екеш итке де, мысыққа да бап керек. Ал Елен адам ғой. Адам болғанда қандай! Бекер келдім. Бекер-ақ көрдім. Көз алдымда баяғы Еленнің елесі жүре бергені дұрыс па еді..

	– Олай түңілме, Лариска. Дүние дөңгелек. Бірде олай, бірде былай. Біздің Антонның бір айтатыны бар... Қалай еді?.. Е! Өмір сүрудің екі-ақ жолы бар дейді ол. Біріншісінде адам қызметке, дәрежеге, байлыққа өзінің лайық екенін дәлелдеп барып қол созады. Екіншісінде күллі моральды буып-түйіп, жиып тастайды да ар-ұяттан ары да, бері де аттап жүріп бәрін алады, бәріне жетеді...

	Екі әйел шайға қанып, аяқты созып тастап, киіз үйдің төрінде есік жаққа көз салып жатыр. Іркес-тіркес екі «Волга» келіп тоқтады. Лариса мен Любовь Алексеевна оны киіз үйдің төрінде жантайып жатып көрді. Алдыңғысынан жөңкеріліп Аламан түсті. Үстінде ақсұрлау костюм. Лариса Ирма Георгиевнаны тосып еді, ол көрінбеді. Келесі машинадан – Антон Геннадиевич. Екеуі қолдарын бүйірлеріне таянып төңіректі, табиғатты қызықтап біраз тұрды. Сол арада емпеңдеп саят үйінің қарауылы, қожасы, шалдау кісі алдарынан шықты. Юркиннің машинасынан түскен жас жігіт тұп-тура екі әйел жатқан киіз үйге тартты. Қолында орауы ашылмаған екі бума.

	– Рұқсат па екен? Любовь Сергеевна, танымадыңыз ба?

	– Таныған сияқтымын... А-а-а! Спорт!? Коля!

	– Дәл өзі. Жігіттеріңіз әлі күнге сіздердің размерлеріңізді білмейді екен. Бұл қалай, а? Мен со шамалап, осы тура келер деген екі костюм әкелдім. Кроссовкаларыңыз да осы арада. Кәне, киініңіздер. Сонан соң демаламыз.

	– Любовь Сергеевна... Ирма Георгиевна көрінбейді ғой?

	– Ирма Георгиевна командировкада. Жұмыс...

	Оншақты минуттан соң екі әйел қолға түспейтін екі костюм, шетелдік кроссовкаларымен шыға келді. Әдемі костюм Любовь Сергеевнаны буылтық-буылтық екеніне қарамастан әжептәуір етіп жіберді. Ал Лариса жұтынып тұр. Бұларға дәл осылай киінген Аламан мен Антон Геннадиевич қосылды. Атшы-қосшыларымен бірге шашлықтан дәм татып, бірер оймақ коньяк жүгіртіп, бәрі сайдың табанына қарай аяңдады. Қызықтың үлкені сонда екен. Алдымен бұлар әдейі жасалған қарауыл атты. Өмірі қолына мылтық ұстап көрмеген Лариса етпеттеп жатып, қарауылды көзге алды. Қатарында көріктей ырсылдап Любовь Алексеевна жатыр. Жаңа ішке түскен коньяктан батырланып алған секілді.

	– Лариска! Бұл еркектерге көрсетейікші мылтық атуды. – Өзі қарны жер тіреп, кеудесі мен аяғы ауада тербеліп, тірі әткеншек боп жатыр. Оған күйеуі мылтықты қалай ұстап, қалай атуды үйретіп әуре. Ларисаға Аламан қамқор боп шыр-пыр. Етпеттеп жатқан Ларисаға өне-бойы жанасып, бастарын түйістіре қарауыл іздеп, мәре-сәре болды да қалды. Аламан десе сіресіп, сымдай тартылатын, үрей дендеп, жүрегі бір уыс болатын Ларисаға оның мынадай жаңа қыры жайлы тиіп бара жатқан. Мылтықтан соң бұлар арнайы тирге барып садақ тартты. Мұнда кім мүлт кетсе сол айыбына бір оймақ коньяк ішетін тәртіп енгізілді. Бұрын садақ ұстап көрмеген Ларисаның айыбы ауырлап-ақ кеткен. Таза ауа, жайлы киім, кешкі салқын, тау іші. Лариса өзінің Сочидегі үстіртін еске ала берді. Үйі де, жайы да жақсы-ақ. Ол аймақта теңізге иек артқан бір үстіртті жайлап, ел көзіне түспей-ақ өз соқпағыңмен теңізге барып шомылу бақыты арзанға түспейді. Дегенмен жақсы өмірде шек жоқ екен. Оны бүгін және бір түсінгендей. Лариса тағдырына налитын жан емес. Күйеуінің кемесімен қайда бармады. Күйеуі оның не еркелігін көтермеді! Шетелдерде жекеменшік небір ғимараттарды көрді. Олар жан-жағы кең алынып, әр қылтанағы асқан шеберлікпен, білгірлікпен күтімделген бақтардың ортасында бірде жарқырап, бірде мұнартып, бірде кермиықтанып тұрады. Өмір-ақ. Сірә, ондай өмір кешетіндердің арасында Елен сияқты өзіне қол жұмсаушылар көп болмас. Ал сөйтсе өкіметтің де қызметін істей жүріп, мынау басы бүтін менікі демей-ақ дәл солардан кем соқпайтын өмір бізде де болады екен. Көрмеймісің! Қос-қостан машина мініп, шашлығын жасауға бір топ адам келіп кетті. Мұндағы қызметшілер қаншама! Фин моншасы, массаж, шағын бассейн... Коттедждердің едені түгел кілем, француз мебелі. Бір жай ыдыс жоқ. Не алтын, не кәусар, не жанан.

	Ларисаға деген құрмет те ерекше. «Ой, Лариса! Лариса! Қыдырып, ойнап қал! Кейін өкінесің! Қарашы! Мен қазір кімге керекпін! А? Әйел сорлының сауық-сайранды ғұмыры өте қысқа...» деп Любовь Сергеевна сыздықтата бір сыр айтқан болды. Онсыз да Лариса сонау Тынық мұхитының лебі келіп тұрар өз отанынан келген жерлесін Алатаудың бөктерінде кездестіргенін мыңда бір болар сирек оқиға деп, жүрегі елжіреп, туған әпкесінің үйіне келгендей алқам-салқам күйге түскен. Теңізге қарап, телміріп, Бористі тосумен өткен көп жылдардан соңғы мынадай даңғаза жүріс те оған оралып келмес бір ғанибет көрінді.

	Түннің қай мезгілі екенін де білмейді, Лариса денесі от боп жанып, отырыстан айызы әбден қанып, жатын орынға келді. Тынысы кең, салтанатты бөлменің ортасында аюдай-аюдай екі адам жатса да екі жағынан екі кісілік орын қалар жалпақ төсекке батты да кетті. Киімі едендегі кілемге сыпырылып түскенде Лариса бөлмені және шолып шықты – ғажап! Дегенмен әлде бір нәрсе жетпей тұрғандай Лариса сырттан тың тыңдады. Тыныштық. Сөйтіп жатып та өзін шын бақытты жандай сезінді. Сірә, адам бақыты осындай үзік-үзік бақыттан құралады. Бойы балқып, ұйқы бауырына тарта бастағанда есік қағылды да жауап болмастан-ақ Аламан кіріп келді.

	– Лариса! Құттықтаймын! Қуанышты хабар келді! – Ол еденді зіркілдетіп келіп төсектің шетіне отыра кетті. – Елен көзін ашыпты. Сен құтты қонақсың, Лариса!

	– Мам! – Аламан мен Ларисаның қуанышынан төсек түлкі кірген тауық қорадай астан-кестен болды. Қуаныштың арты ләззәтті түнге ұласты...

	Таңертең Лариса зорға тұрды. Көңілі алау-далау. Бірақ еш өкініш жоқ. Киініп болып Лариса сыртқа шықты. Тау аңғарында қарағай исі аңқып тұр. Оу төменде бұландай аққан тау өзенінің сарыны сыңсыған қарағайдан сүзіліп өткенде демін ішіне ала ысылдайтын телегей теңіз сарынындай болады екен. Шыңылтыр ауа көңілдегі қапырықты төмендеткендей болды. Байқайды, өзінен басқа жан адам оянбапты. Лариса өрлеп барып, өзеннің сайға құлар көмейіне дейін сейілдеп қайтты. Қайтып келсе Аламан сол қалпы жатыр.

	– Аламан! Тұрсаң қайтеді...

	– Қазір... Қазір... Біліп жатырм. Неге ерте тұрдың?

	– Тұру керек...

	– Келші! Және бір бес-он минут жаталықшы. – Аламан Ларисаны қурайдай көтеріп, өзінің оңтайлы қапталынан бір-ақ шығарды...

	– Аламан... Мен бүгін қайтуым керек.

	– Неге? Еленге бармаймысың?

	– Жоқ. Түндегің рас болса жазылар. Азды-көпті бейнет шегер. Бірақ ол бейшара жер бетіндегі азабынан құтыла алмас боп тұр ғой. Сен көмектес оған. Қиял жетпес биікте отырсың. Бір ауыз сөзің – бір үйі. Және бір сөзің – әжептәуір жұмыс боп тұр емес пе? Дос едіңдер ғой?!

	– Дос... Дос деген жай сөз... Өмірде кім кездеспейді, кіммен сөйлеспейсің, кіммен жүрмейсің? Соның бәрі дос па? Менің оны іздеуге шамам жоқ. Біздің араласар адамдарымыз, барар жерлеріміз санаулы. Бәрі бақылауда. Ол арақ ішіп жүрсе мен оны досым еді деп айта алам ба?

	– Оның арақ ішетінін сен кеше білдің. Мүмкін бес жыл бұрын білсең оның өмірі басқаша болар еді.

	– Кешір, Лариса, Мен өзімдей жігіттерді асырап-бағам, тәрбиелеймін деп ешкімге уәде бергем жоқ. Елен де, Бораш та әуел бастан-ақ қияли болатын. «Ана тұрған нанды алып же» десең жеудің орнына осы нанды жесем не өзгереді, жеуге бола ма, жоқ па деп отырғаны. Біз сол Сучанда жүргенде-ақ бөлініп-бөлініп кеткенбіз. Мен өз жолыммен кеттім. Олар бірін-бірі тауып тыныпты.

	– Қалайша?

	– Елен Бораштың қарындасына үйленіпті.

	– Хм... Солай де?.. Дұрыс болған. Бәрі-бір. Екеуі де жақсы жігіттер. Екеуі де таза жандар.

	– Мен ше?!

	– Сен – Аламансың. Сені мен мүлдем білмеймін.

	– Жақсы. Әңгімені өзгертейік. Мен, баяғы Аламанмын. Сен дұрыс айтасың. Бір нәрсе бүлінсе түзететін – мен. Лағнет еститін де, жаман адамдарың да менмін. Жай, налимын да... Қайда барар дейсің. Осылай бұрқылдап-бұрқылдап алып, шаруасын жасап берем де!

	– Құдай үшін, Аламан! Жасап бер. Бораш қалай?.. Солай әлі лағып жүр ме?

	– Ирманың айтуынша... Анығын білмейм, жалпы, оның тірлігі сәл өзгешелеу секілді. Ойке екеуі Есіктіде тұратын секілді. Есік – осыдан елу шақырымдай жерде. Бораш шаман дей ме, молда дей ме-ау, бақсы деді ме... Сондай бір қияли тірлігін жасап жүріп жатыр деп айтты. Өзі кандидаттық қорғапты. Жұртты үйінде қабылдап, шөп-дәрімен оңды-солды емдеп, байып кетіпті. Талай-талай министрлерден, одан биіктеу қызметтегілерден естідім. Емі жақсы дейді. Дәріні көз алдыңда жасап, шөптің қайнатпасына салып, массаж жасап, тамыр үзіп, неше түрлі ем қолданатын көрінеді. Жалпы... өзін үйге алдыртып көру керек еді. Мен бірде олай, бірде былай боп жүрмін. Буын-буынның бәрі ұстап қалды. Дәрінің, массаждың күшімен жүрмін.

	– Онда, Аламан, нақты айтшы. Еленмен қашан сөйлесесің?

	– Алдымен жазылсын. Сонан соң таптырып алам. Бір жөні болар. Қолында билетің бар ма?

	– Жоқ.

	– Қызықсың. Жазда самолетке барған бетте отыра салмақпысың?

	– Билет жоқ екенін білем. Сен әпересің.

	– Солай де! Әперем. Тә-әк. Билетке паспорт керек шығар. Маған бер.

	– Паспорт мейманханада.

	– Онда... – Аламан бөлмені басына көтере күлді. – Онда қазір фамилияңды айтшы! Тіпті фамилияңды да сұрамай...

	– Ұятсыз. – Лариса жымиып қойды. – Оныңа да ренжімейін. Тек Еленге ие болшы. Мен оған көрінбей-ақ кете берейін.





IV




	Жапырақ жауған күздің өзі еді. Елен мен Елдана желе жортып келе жатыр. Екеуінде бір қуаныш бар. Бір-біріне қараған көзқарастарында ит ырғын сүтке тап болған мысықтың тоят нышанын аңғару қиын емес-тін. Олардың жүзі де жарқын. Өйткені Еленнің паспортының арасында жүз елу бір сомның извещениесі жатқан.

	Екі ай бұрын Еленге москвалық бір квартеттен халық әнінің сөзі мен нотасы келді. Онда осы әнді эстрадаға ыңғайлап беру өтінілген екен. Елен екі аптадай тер төгіп, әлгі өтінішті орындаған. Мына жүз елу бір сом солардан келген гонорар болатын. Мың болғырлар дәл қурап отырғанда жібергенін көрмеймісің. Елдана оны түнде-ақ қалай жұмсарын жобалап тастады. Еленге өзі барлап қойған он жеті сомдық қыстық бәтеңке алады. Балаларға да кәкін-шүкін. Өзіне... Өзін шыттай ғып әлі күнге әке-шешесі киіндіреді. Еленнен жасқана-жасқана Әйкен бұлардың оу баяғы жалғыз бөлмелі пәтерлеріне тамақ тасиды. Бұрын бұлар қала сыртында, «Дружба» аталатын поселкеде тұратын. Елен үйден безіп, дүниеден түңіліп, баз кешіп кеткенде он үш жыл жүріп алған жатақханасынан қуылып, жұмысынан шеттеп қалыпты. Амал не, қазір Саматтың атына көшкен баяғы жалғыз бөлмелі үйге келіп тығылды. Өткендегі жағдайдан соң Елен күрт өзгерді. Оны Елдана жақсылыққа жорырын, әлде жасығандыққа жорырын білмей жүр. Әйтеуір бір жақсысы барға бардай, жоққа жоқтай қарайтын ымырашыл, жағдайшыл боп алды.

	Елдана кеудесі қушиып, иықтары салбырап, бұрынғы киімдері қолпылдап қалған Еленге қарап-қарап қояды да жаны удай ашиды. Әрине, өзінен де бар. Біреулердің ығын тауып, керек болса тобырына қосылып жүру, біреуге «сіз болмасаңыз дүние әлдеқандай боп кетер еді» деп алдаусыратуды білмейді. Өз шаруасын шегелеп тастайды да оңаша шығып, ешкіммен сөйлеспей, жұғыспай дара тұрады. Басшылар ол мінезін менмендік деп түсінеді. Қосшылар мен жандайшаптар Елен осы мінезінен өзгермей-ақ қойса деп тілейді. Өйткені анау сұрапыл талантқа ептілік қосылса оған ие болу оңайға түспейді. Әттең деп ойлайды кейде Елдана, көркемөнерпаздар деңгейіндегі «әлаулайдан» аспай жүрген Қаржастай болсашы. Талай той, талай концертте, талай-талай басқосуда бірге болды бұлар. Сонда байқағаны әлгі Қаржас өзгеге бірбеткей, мойны қатты, турашыл, тіптен тәкаппар боп кекжиіп жүреді екен де басшылардың алдына келгенде ешкімге байқатпай маймыл боп отырады. «Ол өте самдағай» деп күледі Елен. Жұрт ырғалып-жырғалып жүргенде Қаржас кекжиіп келе жатып-ақ бастықтың артына көз ілестірмей кіріп те, шығып та үлгереді. Содан соң қайтадан кекжие қалады. Осы заманда жолы болғыш адамдардың көпшілігі-ақ жаңағы Қаржастың тәсілін пайдаланып жүр.

	Елдана күйеуіне сондықтан да жаны ашиды. Табиғатыңа қарсы шық деп қалай айтады. Мейлі, бір қисыны болар. Далада шашылып жатқан жоқ, Елені аман-есен шаңырағына оралды. Сүйек аман болса ет жамалар. Оны Елдананың өзі-ақ қатырады. Кеше Ерғалиға телефон соқты. Ағаң тезірек көтерілсін десең ет әкеліп таста деді. Ерғали Елен мен Елданаға екі айтқызбайды. Ертеңдер бір қойды тірідей алып жетуі. Ол да азамат болды. Зооветті сырттай бітіріп, бас зоотехник боп жүр. Ауыл-аймақтағы бүкіл шаруа соның мойнында. Елдана Бораштан дәрілер, жеміс-жидек алдыртады. Бораш та Елен екеуіне барын тасудан шаршамайды. Оны бір шаруа да көрмейді. Қайта кедей тыраш, кедей намысшыл емес пе, Елен Бораштар жақтан көмек тым көбейіп кеткенде Елданаға қомпылдай бастайды. Жалпы Елен үйде не бар, не жоқ, аса көп ойлайтын да жан емес. Оның өз заңы мынау: көрпеңе қарай көсіл. Болды. Дегенмен, жас ұлғайды ма, өзін ел алдында да, Елдана алдында да кінәлі санай ма, қазір бәріне мақұл, тым төменшік.

	Иә, Елен мен Елдана Фурманов көшесіне келіп, алды-артында қорғаушысы бар үкімет машинасына жол беріп тұра қалған. Әлгі үкімет машинасының тежегіштері қиқу сап барып, кілт тоқтады. Жолда кідіріс көрмеген артқы ГАИ машинасы өзі қорғаштап келе жатқан машинаға келіп соғыла жаздады Үкімет машинасының алдыңғы есігінен отыз бестер шамасындағы жігіт шықты. Әлгі жігіт шыға сала:

	– Қасиманов! Жолдас Қасиманов! – деп Еленді шақырды. Сол арада үкімет машинасы да, ГАИ да ары қарай кете берді. Бейтаныс жігіт Елендерге келді.

	– Сәлеметсіздер ме?

	– Сәлемет.

	– Қазиев жолдас екеуіңізді кабинетіне шақырып отыр. Ертіп келуді маған тапсырды. Мүмкін болса жүрсеңіздер. Міне, мына тұрған жер ғой!

	Әлгі жарау аттай, қыры сынбаған жігіт «Бұл кісілер менімен бірге» деді де үкімет үйін баққан милиционерлердің жанынан тіке тартып келеді. Елен мен Елдана едені паркет, оның үстінде жатқан кілемді кешіп, жан-жақтарына алақ-жұлақ қараумен болды. Милиция қорғайтын есіктер, кабинеттің алыстығы үрей үйіре бастады. Ақырында екеуі қабылдау бөлмесіне жетті. Жігіт Қазиевке жалғыз кірді де қайта шығып, Елен мен Елдананы шақырды.

	Кабинет бүйірлі, маңғаз екен. Төрде гүж қара біреу кішігірім тебедей боп отырған. Бұлар кіре кабинет иесі орнынан екі-үш ұмтылып барып тұрды. Аламан. Елен аң-таң. Оның мұнда екенін бұрыннан біледі. Кабинеті де осындай шығар деп жобалайтын. Ал өзі баяғы Сучандағы Аламан боп елестейтін. Қайда-а! Ол Аламаннан тек көз бен дауыс қалыпты. Аламан көмекшісіне сен боссың деген ишара танытты. Кабинетте үшеуі қалды.

	– Иә, бармысың-ей, батыр! Келші бері! – деп ол он жеті жылда еш өзгеріс болмағандай-ақ, өзі мынадай биікте отырмағандай-ақ қарсы алды. Елен қатты састы. Қалай атаса екен? «Аламан Дайрашевич» десін бе, «Әлеке» дей ме? Жоқ Аламан деп соға берсін бе? Екеуі қол алысып, төс түйістірді.

	– Иә, мына кісі сіздің үйдегі балалардың мамасы ғой?

	– Елдана.

	– Елдана-а-а? Хы! Елен – Елдана... Қозы-Көрпеш – Баян сұлу десендерші, а? Жақсы! Жақсы! Естігем. Елекең алысты шиырламай Бораштың қарындасын қолға түсіріп алыпты деп Ирма айтты-ау деймін.

	– Ирма қалай, Аламан? – Елен өзінің қайда тұрғанын, кімнің алдына келгенін ұмытып, өзінің табиғи қалыбына түскен. Ирманы да, өзін де аты-жөндерін мәймөңкелетпей тура айтқаны Аламаның өзіне тосын естілді. Сөйтсе дәл осылай айтатын адамдарға кездеспегелі өте көп болған екен. Май ішкендей кілкілдеген «Әлеке, Ирочка, Ирма Георгиевна» дегендерден жалыққанын енді байқады. Қапырықта үп еткен самалдай тура сөз Аламанға ұнады.

	– Отырыңдар. Уақыт өзіміздікі. Кәне, әңгіме айтшы. Жағдай қалай? Бораш қалай, Ойкенің қалы қалай? Бәрін айтшы. Сен мені дұрыс түсін. Бізге партия мынадай көшелермен жүресең, мұншама ғана адаммен араласасың деп шектеп, шеттетіп тастайды. Амал жоқ, аңсарың ауып, көргің-ақ келеді. Қайтесің? Дегенмен, мен сені үнемі көріп жүрдім.

	– Концерттерде ме?

	– Иә, концерттерде. Сонан соң үлкен кісінің тойында бір көріп қалдым. Өнерің – өнер-ақ. Баяғыда, Сучанда қатырушы ең. Қазіргің ол кездегіні он орап кетеді. Біреу айтты. Е-е-е... Министрің. Дәл мынадай гитарист СССР-де жоқ. Өзі композитор, өзі тағы не деді? Сен туралы көп айтты, жақсы айтты. Радиодан, телевизордан өзіңді көріп қаламыз. Әндерің орындалып жатады. Өте жақсы болған. Өзіңнің арманың осы емес пе еді? Жетті деген осы да, а?

	Елен сұрланып кетті.

	– Бораш қайда?

	– Бораш Есіктіде. Баяғы шөп жинайды, дәрі жасайды, емдейді. Докторлығын жазып жүр.

	– Неден емдейді?

	– Көп. Жүйке шаршаған, тұз жиналған, сарысу кеулеген деп жұрт барып жатады. Ішкі ауруларды да қоймайды. Ол мықты. Медик-профессор, академиктеріңнің өздері емделіп жүр.

	– Барғанда дәрі беріп, қоя бере ме?

	– Ондайлары да бар. Қажет болса үйіне жатқызып, емдейді. Оның атағы талай жерге кетті. Қазір өзім де емделіп жүрмін. Ине салып жатыр.

	– Ондайы да бар ма?!

	– Бораш Индияға, Тибетке барып қайтып жүр. Жылдап сонда жұмыс істеді.

	– Мұнысы жай болмады деші! Маладес. Смотри-ка! Былай... Ғалымдар не дейді?

	– Оның еміне баға берерлік білгірлер біздің елде Бораштың өзінен аса алмай тұр. Бораштың емдемейтін ауруы кемде-кем. Тек мойынсұнып, емге, емшіге сеніп барсаң болғаны.

	– Емдеуге рұқсаты бар шығар?

	– Бар. Патенті де, пациенті де баршылық. Москва, Ленинград, Новосибирскіден медик-профессорларыңның өзі келіп емделіп жүрген соң болды емес пе?

	– Мұны жақсы айттың, Елен. Сен ұмытпай тұрғанда толық адресін жазып берші.

	Елен қағаз жаза бастағанда Аламан Елданаға бұрылды.

	– Иә, Елдана... Жігітің осындай-осындай достар бар деп айта ма?

	– Айтады. Үнемі айтып жүреді.

	– Онда неге бір қисынын тауып үйге келмедіңдер?

	– Білмедік қой... Келуге бола ма, жоқ па?

	– Өздеріңнің үйлерің қай тұста?

	Елдана мен Елен бір-біріне қарады.

	– Не?.. Үй жоқ па?

	– Қайдағы үй?!

	– Не дейді? Министрің жер-көкке сыйғызбай мақтайды кеп! Өзі үй бермейді. Мында адресіңді жазшы. Мен бір қисынын келтірейін.

	– Қисыны келе қоймас. Мен қазір жұмыста жоқпын.

	– Хм... Хабарым бар. Дегенмен, қайтадан жұмысқа алдыртайық.

	– Қандай хабар?

	– Бір балалық болды дегенді құлағым шалып қалып еді.

	– Ол балалық емес, Аламан. Ол – акция!

	– Кімдерге қарсы?

	– Сендерге!

	– Елен! Не айтып отырсың?! – Елдана шоршып түсті.

	– Қызбаланба, Елен. Сірә, бір әділетсіздік болғаны ғой. Зәбір ме? Айт, айтса адам жеңілдейді.

	– Баяғы Аламан болсаң айтар ем. Қазір өкіметсің. Мен шағынған боп шығам. Ендігі жетпегені сол еді.

	– Мен-ақ айтайыншы... Задым әйел дегендей.

	– Айта ғой, Елдана. Бұл Еленнің мінезі маған бұрыннан белгілі. Оған ренжімеймін де, қиналмаймын да. Бораш екеуміз Еленнің қабағына қараумен-ақ діңкелейтінбіз. Өтірік деші!

	– Осымен бес рет... Ну где-то соңғы төрт жылда жаңағы басшы кісілер Еленді шақырып алады да тез арада Францияға баратын ансамбль, репертуар дайында дейді. Елен жасайды! Күні-түні жұмыс істейді. Ансамбль әзір болғанда бір болмашы әкім, немесе дарынсыз, ансамбльге еш қатысы жоқ біреулер басқарып, бар құрмет-қошемет, қызыққа кенеліп кете береді. Франция, одан Африка, Индия, Түркия осылай болды. Еленнің қолына су құюға жарамайтындар үй де алды, атақ та алды. Соңғысы тіптен сорақы шықты. Елен гитаристерден квартет құрған. Орталық телевидение бұларды жазып, түсіріп алып кеткен. Арасына он күн салып, екі рет көрсетті. Іле Москвадан мынандай шақыру келді. – Елдана шетелдік конверт ұсынды. Аламан конверт ішінен Белградта өтетін Галаконцерттің программасын, Еленнің квартетіне арналған шақыру хатын алып, қарап шықты. Шақырудың бұрышына СССР Мәдениет министрі «Обеспечить участие» деп бұрыштама соғыпты. Концертке Ұлыбританиядан, Грециядан, Испания, Италия, ГДР-ден кілең лауреаттар қатыспақшы екен. «Казахский квартет» дегеннің тұсында «Вивальди – концерт ремижор для гитары и струнного оркестра, Э.Вила Лола Лобос – Концерт для гитары и струнного оркестра» деп жазған, Аламан, әрине, көп ешнәрсе ұқпады. Дегенмен Еленді сырттағылардың, онда да кілең мықтылардың өз қатарына шақыруы жайдан жай еместігін шамалады.

	– Түсінікті. Бардың ба мынаған?

	Елдана жауап берді.

	– Енді жолға жиналғанда министерствоға шақырылды. Барса басқармадағылар Фрунзе аудандық партия комитетінің бөлім меңгерушісін квартетке жетекші етіп тағайындадық деп отыр.

	– Елен келіспеген ғой?

	Елен Аламанға ажырая қарады.

	– Бұрын комсомолдың белсендісі боп жүретін желөкпе қыздың гитарада, Вивальдиде не шатағы бар? Мен бармаймын дедім. Ол ұялмайды. Мәселе сонда ғой. Квартетті жасаған біреу, мен ең болмаса нота танымаймын деп ойламайды. «Как это так, партия қызметкері музыканы түсінбейді деп қалай айтасыз?» дейді әлгі белсенді. Мен бармадым. Олар Москвадан қайтып келді. Министерстводағылардың бірді-екілісі сөгіс алды. Өзімді қатарынан үш рет жиналысқа салды. Сонан соң мен іс жүзінде жұмыссыз қалдым. Басшылардың маған деген көзқарасы жаман екені аян. Сондықтан ешқандай коллектив мені жолатпайды. Өйткені жоғары жақтағылардың қабағына қарайды.

	– Онда қазір кетерде көмекшінің бөлмесінде отырып осының бәрін менің атыма жазып кет. Сонан соң үй сұраған өтініш жаз. Мынау менің көмекшімнің телефоны. Не жағдай болса бәрінен хабардар етіп тұр. Мен министерствоға айтып, жұмысқа алдырып, үй бергізейін.

	– Бергізе алмайсың, Аламан.

	– Неге?

	– Бір үй бергізерсің. Ол маған тимейді.

	– Үш үй бөлдірейін.

	– Ол да тимейді.

	– Қанша үй бөлдірсем саған тиер еді?

	– Кемі бес жүз...

	Аламан тұнжырап отырып қалды.

	– Елдана... Сен қайда жұмыс істеуші ең?

	– Госкомиздат жүйесінде. «Кітап» фабрикасында экономистпін.

	– Кезегің қаншасыншы?

	– Кезек... Екінші. Бірақ екінші боп тұрғаныма да үш жыл болды.

	– Енді жеті-сегіз жылда жетіп келеді... – Елен кекесінді күлді.

	– Елдана... Сен жұмыс орныңның кординаттарын тастап кет.

	Аламан амалын таптым дегендей ырғалып-ырғалып қойды.

	– Сонымен сен жұмыссыз жүре бермекпісің?

	Елен Елданаға қарады.

	– Сен, Елдана, қабылдау бөлмесінде жаңағы кординаттарыңды жаза тұршы. Мен қазір шығам. Екі-ақ ауыз сөз қалды... Аламанды бөгемейік. – Елдана қоштасып шығып кетті.

	– Аламан... Біліп отырмын, маған қолдан келгенше жақсылық жасамақсың. Мен де өп-өтірік текіректемейін. Көмек керек-ақ боп тұр. Түсінемісің?! Мені тиын санаған қайыршылықтан құтқар. Музыкасының атасына нәлет! – Сен мені қайтадан сол әуейілердің ортасына апармақсың. Керегі жоқ.

	– Не істейін, айтшы! Қолма-қол жасап берейін!

	– Шаумян фирмасы кімге қарайды?

	– Тә-ә-әк, айта бер.

	– Соның ең үлкеніне қазір телефон соқшы. Қасиманов дегенді жіберем. Соның айтқанын мүлтіксіз, екі-үш күннен артылтпай жасап бер деші.

	– Сонда не істемексің?

	– Оны сұрама. Жай ғана, болмашы жұмыс сұраймын. Сен телефон соқсаң мен ол жерге шеге боп қағылып кетем. Отбасына сол жайлы болар еді.

	– Жақсы... – Аламан вертушканы көтерді. – Александр Иванович? Қал қалай? Қазиев... Былай... Александр Иванович, мен саған комсомолдың екпінді құрылысында бірге болған ең жақын досымды жіберем. Оның шамалы ғана өтініші бар. Соны сөзбұйдаға салғызбай табан астында жасап, не болғанын өзіме айт. Қазір көмекшім екеуі өзіңе кіреді. Келістік пе? Хорошо!

	Аламан кремлевканы тастап, ошарыла бұрылды.

	– Елен! Жігіттеріме айтқаныңды тапсырам. Маған, именно маған арнап үш кассетаға өзіңнің репертуарынды жазып берші. Қай студия жазады, қандай жағдай керек, оны көмекшілеріме айтсаң тастай етеді.

	– Шынымен керек пе?

	– Шынымен. Кейде-кейде керемет аңсап кетем. Мен ол кассеталарды өзіммен бірге дәрі орнында тастамай алып жүрер ем. Қалай? Жазып бересің бе?

	– Сенен аяп... Жазамыз. Қолда бары сол-ақ, Аламан. Сау бол! Рақмет.

	– Не үшін рақмет?

	– Өзгермегенің үшін.

	Аламанның «хорошосы» осыны орындамай көр» деген сөз еді. Айналасы қырық минут сөйлескен соң ескі достар бәз-баяғыша арқа-жарқа тарасты. Аламан кабинетінен шығып, Елданаға сау бол айтты. Көмекшісі бұларға ілесіп, ақ «Волгамен» бейтаныс бір кеңсенің алдына келді. Министрдің алды Елен мен Елдана үшін күреулі екен. Ұсақ-түйек кедергілер әлгі ілесе келген жігіттің ерні жыбырласа-ақ қоғадай жапырылып жатты. Аламан айтқандай-ақ Еленнің шаруасын көсегесі көгергір Александр Иванович үш күнге жеткізбеді. Шаумян атындағы аяқ киім жөндеу фирмасының бастығы әлі өз көзімен көрмеген болашақ етікшісінің үйіне кешкілік телефон соқты. «Аламанның тоқпағын осыдан біле бер» деді Елен өзіне-өзі.

	– Ай, дорогой! Формальности приема на работу – потом. У меня сохранилась одна будка. Совершенно новая. Люкс! Ты скажи... Куда эту будку поставить?

	– Мәдениет министрлігінің қарсысына. Гоголь көшесінің тау жақ бетіне.

	– Болды! Болды! Қазір будканы қойғызам. Өзің ертең тұп-тура маған кел. Қабылдауда адам көп болса секретаршаға «Мен – Қасимановпын» десең болғаны. Ертіп кіреді. Келістік пе? Күтем. Ай да молодец! Уважаю умных людей!





V




	Елен бүгін шаршап отыр. Түнде үш туфлиді қалыпқа керіп, бүкіл дайындығын жасап барып жатқан. Жатқанмен ұйқысы ашылып кетсе керек, ой тұмандап, бой балқыр сәт келгенше түнгі үш жарым да болды. Таңертең ұлды бақшаға домалата сап, жұмысқа жүгірді. Сәл кешігуге де болар еді, Геннадий келем деп кеткен, Геннадий Герасименко Еленнің ауруханада танысып, достасып кеткен адамы. Ол да қирап келіп түскен екен, реанимациядан соңғы палатада жолдары түйісті. Істеген қылықтарына адам ашулана алмайтын түсі жылы, сайқымазақтау жігіт. Бүкіл пәлекеттің бәрі оның көзінде тұр.. Көзі бірдеңені бүлдіріп ап, бейкүнә жымиып тұрған тентек балдырғаннан айнымайды. Әлгі бір жағдайдан соң екеуі «постреанимационная» деген жазуы бар, жарақ-жабдығы мол арнайы палатада жатқан. Екеуіне де жүрмек түгілі бастарын көтеруге болмайды. Оған шыдамады ма, мән бермеді ме, екеуі төсекте отырып алып, әңгіме айтыса бастады. Солай үш-төрт рет медсестралар бұларды «қылмыс үстінде» ұстап алған соң екеуі де төсекке таңылды. Бастарын көтерейін десе кеудеден бастыра және таңып тастаған. Байлаулы жатып әңгіме айтысты, анекдот та кетті, өздерінің бұрынғы тірліктерін күлкі етті, кірген-шыққан медсестралармен әзіл жарастырды. Елен мұндай сезімтал, мұндай елгезек, ішіндегіні аузың ашылғаннан біліп тұратын адамды көптен кездестірмеген еді. Геннадийді азабы жеңілдесін деп Тәңірдің өзі Еленге жіберді ме екен? Екеуінің әзілі де жарасып кетті. Геннадиймен жер шетіне баруға болады деп түйді сонда Елен. Ол сені жауға бермейді, жау да тауып бермейді. Онымен бірге жүрсең жұртқа айтар, әсіресе кішкентай қораз басшыларға ұқтырар сөздердің мыңнан бірін айтпайсың. Бәрін ыммен-ақ ұғып, ықпен-ақ сезіп, шаруаны дөңгелентуге болар еді.

	– Мені кім дей ойлайсың? Шыныңды айтшы! – деді Геннадий сонда.

	– Науқас Герасимов.

	– Науқас екенім белгілі. Менің бас сүйегім шытынаған ғой.

	– Қақпағын ашып көріп пе? Не бар дейді ішінде?

	– Мидың жоқтығынан көрген пайдам осы болды. Бастың іші бос, мидың орнында бір сом отыз жеті тиын салдыр-салдыр ете қалыпты.

	– Портвейннің құны ғой?

	– Сол ғой... Ал енді жаңағы сұраққа жауап берші. – Елен ұзақ ойланды.

	– Сен спортшысың. Үлкен спортшы болуың керек.

	– Неге олай ойладың?

	– Мынадай спорттық костюм тек соларда болады. Өйткені шетке шығады.

	– Таппадың, Елен. Мен – сатушымын. Қазіргі орным. Ал өзім екі институт бітірдім. Құрылыс және экономфак.

	Бір институт бітірсем прораб немесе қатқаннан қатып инженер боп жүре берер ем. Екі институт бітірген соң сатушы боласың.

	– Е-е-е! Ақылың толысу үшін біздің бір институт жетіспейді десеңші!

	– Міне, міне! Әй, сен де екі институттан өткенсің-ау шамасы.

	– Рас. Менікі де басында экономфак болатын. Бітіртпеді. Одан соң – консерватория.

	– Енді сатушылық қайда маған! Еңкейіп, тоңқайып, жүк тиеп, жүк түсіруге болмайды... Бұрынғы бір кәсібім есіме түсіп жатыр.

	– Қандай кәсіп?

	– Аяқ киім тігуші. Баяғыша айтқанда етікшілік.

	– Қойшы? Рас па? Әлде менің тарихымды білемісің? – Елен Геннадийге таңдана әрі іш жия қарады.

	– Сенің тарихың түгіл өз фамилиямды ұмытып жатыр емеспін бе? Осы апатта қай әйелмен келе жатқаным есімде жоқ. Бейшара тірі ме екен? Қайсысы болса да аман болсын. Араларында бір жаманы жоқ.

	– Реанимациядан ары кетіп қалмағаның да солардың тілеуі шығар?

	– Рас! Рас! Көп боп тілеген соң қойсын ба?

	– Жаңағы әңгімеңді аяқташы. Етік тігетінің рас па?

	– Рас. Онда тұрған не бар? Мен құрылыста істедім. Ақшаны түсіруге болады. Бір ірі құрылысқа басынан кірісіп, орта шенінен кетіп отырсаң болғаны. Нарядты өкіртіп жап та, ала бер. Өйткені құрылыс үшін сенен кейінгі прорабтар есеп айырысады. Құрылыстың ақшасы таусылады, құрылыс бітпей тұрады. Өте ақылды, сұңғыла адамдар ары ойлап, бері ойлап, сметалық есебі дұрыс болмаған, ақша жеткіліксіз бөлінген деп шешеді. Бірақ қобыраған қағазға жазып, обьектіні тапсыруға құрылысшылармен итше ырылдасып жүруге менің мінезім келмейді екен. Мен үлкен адамға күнімен жасағанын жоққа шығарып, қайта жасатпақ түгілі балама дауыс көтеруге обалсынам. Бұл – менің сорым. Оны өзім де білем. Экономист болдым. Жүз отыз соммен қаттым да қалдым. Құм санап отырасың. Қызық-ақ жұмыс. Бірақ аздаған уақыттан соң бәрі де қайталанбалы операциялар болып кетеді. Сен адам емес, роботқа айнала бастайсың. Мені өсіргісі келген және ешкім жоқ. Там-тұм ақшаны әйелге әкеліп тұрудан ұяла бастадым. Оның үстіне балалы болдық. Содан әйелге айтпай көше сыпырғыш болып қосымша жұмыс істедім. Таң бозында көше сыпырып жүріп Витман деген кісімен таныстым. Шебер! Хас шебер! Былғарыдан киім тігеді, етік тігеді, туфлидің не түрі керек – тұп-тура ойыншықтай етіп қолыңа ұстатады. Әлгі кісі ерте тұрып серуен жасайды. Көшеде екеумізден басқа жан адам болмаған соң сәлемдесіп жүрдік. Бір күні көшені сыпырар алдында су сеуіп жатқанымда әлгі кісі жақындап келіп әңгімеге шақырды.

	– Гена, – деді біртүрлі әкелік мейіріммен. – Ген... Мен көптен байқап жүрмін. Сен ұятың бар жігітсің.

	– Тіпті алыстан көрініп тұр ма? – деймін әзілдеп.

	– Алыстан. Қайда жұмыс істейсің? Негізгің?

	– ВЦ...

	– Ақшасы жоқ қой?

	– Бар. Өте аз.

	– Білем. Сондықтан келіп тұрмын. Сен... Әрине, намыстанбасаң, қорланбасаң қосымша бір кәсіпті үйреніп алмаймысың? Құдай барды... Одан соң ақша дегеннен өмір бойы қиналмайсың. Рас, өте қиын кәсіп. Саған айтып тұрғаным... Сен не істесең де ақылға қонымды, тап-тұйнақтай жасайды екенсің. Ол кәсіпке дәл сондай қасиет керек.

	– Қандай кәсіп?

	– Етікшілік...

	Геннадий әңгімесін кезекті инеден соң жалғастырды. Медсестра кетіп бара жатып Геннадийге жорта кейіді.

	– Герасимов! Сенің тіліңді де байлап қою керек болар?!

	– Әрине! Әрине! Тек менің тілімді сіздің тіліңізбен байлап тастаса, а? – Он сегіз, он тоғыздардағы елік қыз жауап қата алмай, қып-қызыл нарттай болды.

	– Әңгімеңді бітірші, Гена. Сонымен етікшілікті жаңағы қарттан үйрендім дейсің ғой?

	– Солай болды. Алғашында «ендігі істемегенім етікшілік еді» деп, өзімді-өзім аяп кеттім. Артынша құлпырта киіндірген қызым мен әйелім, қымбат мебель, машина, теңіз көзіме елестегенде тура тарттым. Сөйтсем бала дегенде бір ұл, бір қызы бар екен. Қызы тұрмыс құрып, Израильге кетіп қалыпты. Қарт кемпірі екеуі ғана тұрып жатыпты. Үйінің үлкен бір бөлмесін шеберхана жасап алған. Шеберханадағы өзі отыратын орындыққа қарсы қабырғаға Мәскеуде тұратын ұлының семьялық үлкен фотосуреті қыстырулы тұр. Суреттен көрініп тұр – қарттың төрт немересі бар екен. Үшеуі – ұл, біреуі қыз бала. Әлгілерді көрсетіп, күліп қояды. «Мына күшіктер ешнәрседен таршылық көрмеуі үшін Лева ағаң күн-түн демей аяқ-киім тігеді» деп өз тірлігін ұқтырды. Мен күнде кешкілік үш сағат жанында болып, көмектесіп жүрдім. Қарт жомарт та, кең адам болып шықты. Еңбегіме қарай ақша береді, күллі қалыптарының үлгісін, керек-жарақты токарьларға жасатып алуыма жағдай жасады. Кейін шынымен етік те, туфлилердің де небір үлгілерін тіктім. Ақша былай түсті. Қайын атамның үйінде тұрып жатқам. Қиын ғой... Бір жақсысы жері кең болатын. Қызыл етік, көк етіктерді әркім-әркімдерге тықпалап жүріп үй салуға рұқсат алдым. Қазір сол үйдемін. Анда-санда, өзіме, әйеліме, қызым мен ұлыма асықпай бірдеңелер тігемін. Өйткені тым ауыр жұмыс. Белден бел қалмайды.

	– Қазір неге көкөніс сатып жүрсің?

	– Қызықсың... Етік тігу оңай ма? Одан келер ақшаны мен жаздың төрт-бес айында бес есе түсірем. Қысқа қарай саусақтың ұшымен жасайтын жұмыста жүре берем.

	– Сенесің бе, жоқ па... Мына жатқан пақырың да біз ұстап, былғары тістеген етікші. Рас енді... дәл сендей шебер емеспін, дегенмен бір күркеге ие боп, нәл қағып, жамау-жасқау жасарлық қауқар бар.

	– Күрке деймісің?! Идея! Будка... Будка... Әттең! Алматының бір бұрышына екеуміз аяқ-киім жөндейтін бір будка қойып, алсақ қалғаны түк болмас еді. Мен осыдан шыққаннан «Жетісу» фирмасына барып орналасам. Талай-талай шақырғанда бармап едім.

	– Конвейерге отырмақсың ба?

	– Жоқ. Оларда эксперименттік цех дейтін бар. Цехта аяқ киімді бастан-аяқ тігіп шыға алатын шебер жігіттер жұмыс істейді. Көрмелерге апарып жүретін үлгілерді жасайтындар солар. Арасында таныс-тамырларының заказы бойынша шірентіп тұрып туфлилер, етіктер тіккізеді.

	– Оған не үшін барасың?

	– Нормасы жоқ жұмыс. Ол – бір. Екіншіден, жұмысынды үйге алып жасауына болады. Ол – екі. Үшіншіден, үйге апара жатқан жұмыстың материалдары деп не керектін бәрін алып шығуға болады. Ол – үш. Үйде қосымша жұмыс жасап, сатуға болады. Ол – төрт.

	– Будка не үшін керек?

	– Сен будкада отырсаң... Мысалы үшін деші! Екеуміз түнделетіп аяқ-киім тігіп, ертенінде елеусіз ғана терезе тұсына қойып қоймаймыз ба? Бірте-бірте клиентура пайда болады.

	* * *

	...Елен нәл қағу, табандау секілді ұсақ-түйекпен отырып, Геннадий екеуінің таныстығын есіне түсірді. Аламанға барғанда Геннадий айтқан оймен осы будканы қойғызғаны содан-тын. Геннадий кешігіп жатыр. Бірақ ол ешқашан жөнсіз кешікпейді, көсіліп жатпайды, қысыр әңгіме айтып отырып қалмайды. Оның әзілі мен ісі аралас-құралас. Соның арасында әккі шахматшыларша оншақты жүрісін алдын-ала ойлап, қайдағы бір тіршіліктерді қиюластыра жүреді. Көзі маздап, басы қиялдан босамай кіре жаңа іс айта келетіні бар. Елен оу бір жас кезінде Бораш, Аламан, Кириллге жолыққанда түрмеден кейінгі көңіл зілінен арылып еді. Геннадий де бұған қиын-қыстау кезеңде жолығып, ісі сәл-пәл оңға баса бастағандай. Ол баяғы «ойшыл» Геннадийдің айтуымен будканың артқы жағын ашып, өздері әдемілеп, кеңейтіп алған. Ішіне электрден жылитын батарея орнатып, бір тапчан қойған. Тапчанның тұсында Еленнің гитарасы мен домбырасы үнемі ілулі тұрады. Оны келген-кеткендер көре алмайды. Жұмыстан қажығанда немесе шабыты келгенде қайсысы көңіліне қонып тұрса сонысын алады да Елен ішін босатады, Тәңіріне мұңын шағады.

	– Рұқсат па? – Елен басын көтерді. «Қазақконцерттің» жетімдерінің бірі Нартай деген жігіт. Домбырамен халық әндерін орындаушы жүздеген, мындаған дәмегөйлердің санатынан. Бейшараларды жұрт қатты адастырып қоя береді. Шамалы, ғана, асып кетсе бір тойға көрік берер өнері болады бұлардың. Жұрттың «бәрекелдесіне» «маладесі» қосылып, мұндай орташа өнерпаздар үлкен өнерге келіп қосылады. Үлкен ортаға келгендегі өмірі мынау.

	– Қалың қалай, Нартай?

	– Жақсы! Өткендегі он сомды әкеліп ем. Рақмет, Елеке. Біздің өмір өзіңізге белгілі. Бала-шаға аштан қатуға айналғанда келеміз әлі.

	– Кел, кел! Әлгі Дауылбаев көрінбей ме?

	– Бірдеңе алып па еді?!

	– Алған. Бір жарым ай болды. Көрсең сәлем айта сал.

	– Мақұл! Мақұл!

	Нартай шыға бергенде өкшесі көрініп қалды. Қыста арзанқол жаздық туфлимен жүр. Оның үстіне өкше тұсындағы тігісі сөгіліп, бір аяғын сүйрете басып барады. Бейшара осы сықпытына қарамай бала таптырғыш. Со жатақхананың бір бөлмесін балаға толтырды. Әйелі де дүниеге екі келмес, ешнәрседен саспайтын майтабан сары қатын. Дүниеге келгеніне риза ма, қашан көрсең жайраң қағып, ай жүзді дөңгелек беті жылтырап амандасып жатады. Нартай да өмірі қиналмайтын, өлдім-талдым демейтін еренсіз мондыбас.

	– Нартай! Бері кел! Кел! Отыршы өзің. Әй, туфлиің неғып салпылдап жүр?

	– Ой-бұй-й, Елеке-ау. Бұ бейшараны тіге-тіге жырымдап біткем. Енді тек желіммен қатырмаса.

	– Шешші көрейін. – Елен битгің қабығындай тозған туфлиге бір, өзінің қамшылар жағында жатқан күздік қоңыр туфлиге бір қарады. – Қай размер киесің?

	– Отыз тоғыздан қырық беске дейін ғой біздікі...

	– Ендеше анау қоңырды киіп көрші... Қалай? – Нартай өкше жағы сәл толқығаны болмаса еш міні жоқ, шетелдік, табаны тозбас күздік туфлиді киіп алды.

	– Ақшам жоқ, Елеке. Кейінірек әкелсем, а?

	– Сенен біреу ақша сұрады ма? Тура ма өзі?

	– Аяғым: «Ух, жаным!» деп тұрғаны.

	– Деп тұрса кие бер. Екі қыс киесің.

	– Рақмет, Елеке...

	– Мә, мынауыңды қоқысқа тастай кет.

	Өткенде бір еңселі, сырбаз орыс жігіті келді. Аяғында осы қоңыр туфли. Қолында шын өнер туындысындай және бір туфли. Жаңа туфли аяғын сәл қысады екен. Елен жаңаның ішіне сұйықты құйып, сол күйінде аяғына кигіздірткен. Ол есік алдында ары-бері жүрді де: «Рақмет. Өз аяғымның қалыбына түсті» деп кете барды.

	– Мынаны қайтесіз? – деп еді, әлгі қолды бір-ақ сілтеді.

	Есікті шалқайта ашып көн етікті кірді. Еленнің қаны теріс айналды. Аман-сәлем жоқ. Кіре жан-жағын шолып тұр.

	– Тә-ә-әк. Бәрі орнында ма? – Учаскелік инспектор. Сасық кеуде, мардамсып қалған біреу.

	– Алдымен амандасып алмаймыз ба?

	– Ничего, амандық қашпас. Аман екенімізді көріп тұрмыз ғой. Мынау не? Сатуға ма?

	– Жоқ. Сатылмайды. Бір клиенттікі.

	– Су жаңа. Сатуға қойғансың ғой.

	– Ал, сатуға қойдым. Дәлелдеші...

	– Саған керегі дәлелдеу ме? Ол деген оп-оңай...

	– Білем. Бірақ сен лейтенант бір нәрсені аңғармапсың.

	– Нені?

	– Өзіңде қанша бастық бар?

	– Толып жатыр.

	– Ендеше солардың қаншасы осы модельмен тігілген аяқ-киіммен жүргенін байқашы. Рас, түсі, тігісі сәл өзгеше болуы. Дегенмен қалыбы бір.

	Лейтенантта үн жоқ.

	– Ол кісілер саған қарағанда иманжүзді, терісі кең бе деп қалдым. Жалғыз сенсің жүйкені тоздыртқан. Мен ертең-ақ будкамды жолдың арғы бетіне көшіртем. Сонан соң сен қаласың.

	Мен басқа учаскеге ауысам.

	– Жарайды! Жарайды! Отыра бер. Бірақ байқап-байқап сөйлес адамдармен...

	– Сөйлесетін несі бар? Финотделге ақша құйып тұрмын. Патентім бар. Так что, қыдыңдауыңнан қорықпаймын. Жалпы сендердің міндеттерің адамдарға жұмыс істетпеу ме? Мені қажағаннан не табасың? Маған осы өзім қойдырған, рұқсаты бар будканы, мына жанбақылық кәсіпті қызғанып тұрсың ба? Мә! Отыр орныма. Біз ұста, нәл қақ.

	– Патенті бір адамға берілген. Ал, сендер, бүгін бір шайкасыңдар. Қажет болса дәлелдеймін.

	– Шайкаң не? Байқа, бауырым. Қазір есігімді жабам да тұп-тура бастығыңа барам... Өзің сорлайсың.

	– Қорқытпа! Мен де қорықпайтындардың бірімін. – Лейтенанттың даусы жұмсарды. – Хм... Маған да бір жақсы туфли керек еді. Мынау қанша тұрады?

	– Сен үшін елу сом.

	– Басқаларға ше?

	– Ол өз еркім. Тігетін мен, еңбек менікі, бағаны да өзім қоям.

	– Елу сом... Тым қымбат. Отыз, отыз бес болса бір жөн.

	– Жақсы. Размерінді айт. Түсі қандай болсын?

	– Қызылқоңыр. Қазіргі модамен.

	– Қырық сом. Одан кем сату тиімсіз. Есесіне оны тоздыра алмайтын боласың. Жарты ақшасын қазір...

	– Отыз беске келісейік те, бауырым?

	– Жақсы бес сом мойныңда жүреді.

	Милиционер кетісімен ұры итше сумаң етіп бір сөлпеңбай кіріп келді.

	– Елен... Ағатай... Жаным ағатай...

	Филармонияның жігіті. Бітіп тұр екен. Сезімтал Еленнің өз жүрегі шым ете қалды.

	– Қанша?

	– Не қанша?

	Сөлпеңбайдың миы ми емес, көк айран боп кетсе керек. Айтқан сөзді бірден іле алмай тұр.

	– Бас жазу керек пе?

	– Иә! Иә! Ой! Түсіне қоясың-ей!

	– Қанша берейін?

	– Екі сом...

	– Екі сом берсем қайтармайсың. Он сом берем. Қайтарамысың?

	– Құдай алдында ант...

	– Мә, он сом. Кешіктірмей әкеп бер.

	Мәдениет министрлігінен шыға елпеңдеп бейтаныс жетті.

	– Әй, сулшай! Срошно! Замогын тігіп жіберші! Бұл етіктің кімдікі екенін Елен таныды. Қаны басына шапшыды. Елен етікті алған бетте жылан шаққандай лақтырып жіберді.

	– Масқара! Кімдікі бұл?

	– Қайтесің?! Тігіп бер де ақшасын ал.

	– Тікпеймін.

	– Неге?

	– Иіскеп көр өзін.

	Әлгі шабарман етіктерді алыстатып, жақындатып иіскеп көрді.

	– Нармальны!

	– Нармальны болса саған нармальны шығар. Мен мұндай сасық аяқты көрген емеспін. Тіге алмаймын. Арыз айтып ООН-ға барсаң да менікі дұрыс боп шығады... Тезірек! Тезірек әкетші! Күнде жатарда аяқ жуу керек деп айтып бар иесіне.

	Шабарман етіктерді қолтығына қысып қайтты. Елен етік иесінің ұятсыздығына және бір қайран қалды. Дәл қазір кабинетінде шұлықпен отыр. Зоопаркте істейтін қуы осы болу керек. Соған көтертіп жіберіп, мұртынан күліп отырғанын қара! Көтерткен ол да, көтеріп, иіскеп жүрген бұл да мәдениеттің қара сүліктері. Өздері асыранды хайуанаттардың есебінен етке тойып жүрген, жұғып кеткен жерінен жұлып алатын жайынауыздардың өзі. Етігін де ол көрінгенге көтертпейді. Істеп отырған қылығын көрмеймісің. Өткенде шабарманы арқылы сәлем айтып, «Испанияға менімен бірге жүрсін» депті. Елен оған қырсықтана жауап берді.

	– Етікшілердің дүниежүзілік екінші симпозиумына жүргелі жатырмын. Келесі жолы, сәті түссе, бірге шығармыз...

	Арада оншақты күн өтті. Етік иесінің хатшы қызы келді.

	– Елен аға! Оншақты шақыру келді. Міне, үшеуі. Қалғандары басшыларда. Екеуіне «Қасиманов болен» деп жауап қайтартты. Қалғандарын да солай тастайтын шығар. Ал мына конкурсқа бармау обал-ақ. Жюри мүшесі боп отырасыз. Қараңызшы, Италия, Франция, АҚШ, Португалиядан келген адамдар жюриге енген. Бұл деген құрмет қой, аға?! Мүмкін өзіңіз барып қайтарсыз? Арғы жағында Кишиневқа барып, мынадай жұлдыздармен концертке қатысасыз.

	Елен Геннадийдің күштеуімен екеуіне де барып қайтты. Халықаралық конкурс жюриінің мүшесі боп бір апта отырды. Кишиневте кілең ығай мен сығайлардан тұратын концертке қатысты. Екі сапарын да газеттер жамырай жазды. Елен қайтып келіп етікші кебіне түсті. Жолдың арғы бетіндегі мәдениет министрлігінен неге бардың деген де, неге бізден рұқсат алмадың деген де ешкім болмады. Әлгі хатшы қыздан естігені: жюрилігі үшін министрдің атына алғыс хат келіпті. Кишиневтан бірінші дәрежелі Диплом мен бағалы сыйлығы қуып келіпті. Ол жайлы да арғы беттегі үйден етікшінің күркесіне ләм-мим деген хабар жеткен жоқ.

	Геннадий келді. Иыққа іліп алатын спорттық сөмкесі шәниіп кетіпті.

	– Мә! Екі айға жетеді. Түс қайта дәл осыншасын тағы да алып шығамын. Екі-үш айға жетеді – дегенде Еленнің өзі де арқаны кеңге салды. Мына сөмкемен бірге кемінде жеті жүз сом келіп тұр. Бұл дұрыс болды. Осы етікшілікке орналасқалы Елен көп нәрсе ұқты. Өмір деген немене екенін де осында түсіне бастағандай. Басқа ел, басқа жұртта қандай екенін кім білген, ал біздің ұлы Отанымызда түсініксіз жайттар баршылық. Мәселен, дүние, ақша, мол дәулет адамға зиян деген ұғым қалыптасқан. Олай болса несіне жарқын болашақ үшін күрес деп ұрандаймыз? Бұл – бір. Адамға қарапайымдылық жарасады деп шақтаулы тұрмыс, қатардағы қызмет, шамалы ғана табысты, бірсарынды өмірді уағыздаймыз. Неге? «Өлсең жерің кең болсын» дейтін қазаққа үйдің кеңдігінен, астың молдығынан не зиян? Қарашы! Елен бұрын артистік күн кешкенде Елдана қалай еді, қазір қалай?! Еленнің өзі ше? Тұрақты айлық жоқ. Бұрындар бүкіл өмір болмашы ғана біреулерге тірелетін де тұратын. Он сом алу үшін он адамның алдында он рет кішірейіп, он күн сандалып, әбден сілесі қатып, қуануға қуат қалмағанда барып жететін. Қалт-құлт, қалт-құлт өмір. Жүйкеңді тоздырып, өлімші етіп, шаруасын бітіртіп алған соң әкімдердің жүзі суып сала беретінін қайтерсің. Кеше ғана аты-жөніңді судай сімірген сабаз шаруасын бітіріп алған соң сені жыға танымай тұрған адамның сыңайына көшеді. Өтірік айту, алдап жіберу, итере салу, есек дәмемен сандалтып қою оларға түк емес. Министерство, филармония, баспа, радио, телевидение, авторлық право мекемелеріне дейін сол. Ал киностудияның алдауы адамды жіпсіз байлап ұстауы – сары аурудан кем соқпас. Қай-қайсысы да мынау бір дүниеге келген адам-ау, бұл сорлыда да ауыз бар, бұл сорлының үйінде телміре күткен әйелі, түлкі құрсақ балалары бар-ау деп ойламайды.

	– Оу! Товарищ сапожник! Не ойлап кеттің? – Геннадий миығынан күліп отыр.

	– Шынымен бір жайсыз ойлар келгені... Мына үй толған сілімтіктерден өз ақшамды ала алмай жүретін өмірім есіме түсіп кетті.

	– Сен осы жерден көшсең қайтеді, Елен, а?

	– Неге?

	– Жүйкеңді тоздырып қайтесің? Бір елдің теңдессіз музыканты етікке нәл қағып отыр. Өнер ордасында кілең қанын ішіне тартқан әкімдер мен жылпостар жүр. Ол сенің қаныңды тасытпай қоймайды. Сондықтан көш. Білем. Әкімдер етік қақтыруға келсін, осы отырысыммен оларды ұялтайын дейсің ғой? Оның – балалық. Иесіз елде – талант жетім. Мүмкін болса осы сөзімді жазып қой. Авторы мына көкең – Геннадий Герасимов.

	– Иесіз елде?.. Талант жетім? Айттың-ақ!

	– Өзің ойлашы. Менің қолымнан не келмейді? Бәрі келеді.

	Бірақ маған ешкім жабыспайды. Біздің елде берекесіз де бір, хас шебер де бір. Фабрикада мені не үшін ұстап отыр дейсің ғой? Мұнда біздің өнім мынадай деп көзбоярлық бірер дана аяқ-киім тігетін шағын цех бар. Ол цех басшылардың абыройын арттыруға қызмет жасайды. Ал халыққа тігіліп жатқан киімдер түсіңе кірсе оянбай, содан әрі кетіп қалуың ықтимал. Мен оларға сол үшін керекпін. Байқаймысың? Айналып келгенде менің шеберлігім фабрика басында отырған алты алаяқтың абыройын арттыруға ғана керек екен...

	Екеуі үнсіз.

	– Елен?.. Шаршаған жоқсың ба?

	– Бар... аздап...

	– Онда демалайық. – Геннадий күркенің терезесіне «Закрыто» деген тақтайшаны жапсыра салды. Өздері ішкі жаққа кіріп алып, әңгімелерін өрбітті.

	– Мен саған бір сырымды ашайын деп келдім, Елен...

	– Жайша ма? Өткенде де бірдеңе айтпақ боп отырғандай көрініп ең.

	– Гитараңды шерте отыршы.

	Будканың ішкі бөлігінің терезелері ашылды. Ауа кеңіді. Әлдебір кеңселердің ауласынан, қоқыстың төңірегінен көріп қалып, Геннадий ерінбей Еленге көтеріп әкеліп берген тозғын креслоға Елен шалқая жайғасып, гитарасын шертті. Әуенге елтіп еді, қиялы біраз жерге кетіп-ақ қалды. Әлден уақытта Геннадий тапчаннан атып тұрды.

	– Болды! Не болса со болсын! Кетем! Әйтеуір аштан өлмесім белгілі... – деді басы жоқ, аяғы жоқ әңгіме сабақтай.

	Елен не айтып отырсың дегендей Геннадийге иек қағып қойды.

	– Чолпон-атаға кетем.

	– Шайтан түртті ме, Гена? Үйінді ауыстырмақсың ғой?

	– Жоқ. Үйден кетем. Бұдан әрі жүре берсем кәдімгі малға айналатын сұрым бар...

	Екеуі және үнсіз қалды. Елен қазбаламады. Бұл қадамның шешімін айтқан соң себебін айтпау дұрыс болмас дегендей Геннадий сырын ашты.

	– Біздің әйелді көрдің ғой?!

	– Көрдім.

	– Өңі ескі. Оны қойшы. Оған шыдауға болады. Таңертең жетіде кетіп, түнгі он бір жарымда тапқан-таянғаныңды алдыға ұстап келе берсең елу, алпыс, жетпіс, сексенге дейін шыдауға болады. Одан кейін етің өліп, үйрене бастайсың...

	Елен құлағын тосып отыра берді. Одан басқа амалы жоқ та еді. Іштей Геннадийдің кететініне опынып отыр. Бұл кетсе жарты шаруасы құлайды, оның үстіне ес жиып, етек жапқан осы аз уақытта оған қатты бауыр басып қалыпты. Бір жағы Геннадийдің Елен кіріп-шыққан шырғалаң өмірге аяқ басқалы тұрғаны шошытады. Кім білсін? Қазір басында үйі бар. Жылтыраған мүлік, жиған қоры бар. Соның бәрі бір күнде аспаннан түскен жоқ. Сорлы бала бәленбай жыл шала ұйқы, шаршауық өмір кеше жүріп осы халге келмеді ме? Егер оның көңіл күптілігін таразының бір басына, алда тұрған тапшылық кезеңін, баласына деген аянышын, көрер мехнат-бейнетін таразының келесі басына салса қайсысы басым түсер еді? Геннадий соны біле ме екен?

	– Мәселе өте қызық, Елен...

	– Иә, үйден кетудің басы қызық болады. Бірақ аяғы онша емес...

	– Білем... Сен өзіңді айтып отырсың ғой? Сенікі басқа операның ариясы. Менікі – жатқан философия.

	– Қатын шығарудың жаңа үлгісі болды ғой?

	– Жаңа. Су жаңа. Тыңда! Менің әйелім де орыс, мен де орыспын. Әке-шешесі, қаптаған туыстары түгел орыс. Бірақ осында шын орыс мен бе, жоқ сендер ме деген жік шықты.

	– О-о-о! Мынауың тосын әңгіме екен! Иә! Орыстың да орысы, орыс емесі болады де?!

	– Мәселе сонда. Мен бірден айтайын. Шын орыс – менің қайын жұртым, әйелім. Олар маған: «Сен – жуликсің» дейді.

	– Не үшін?

	– Осы өмірім үшін де... Олар шофер, токарь, құрылысшы.. Коммунизмді орнатып жатқандар ғой, былай айтқанда. Мен – жуликпін. Өйткені олар сегіз сағат жұмыста болдым деп теңкиіп телевизорын көріп, тыңқиып ұйықтап жатқанда мен митыңдап етік тігіп отырам. Ертеңінде дәл солардай-ақ бір смена жұмыс істеймін. Арасында жолшыбай қолдан келетін бір де бір шаруадан аттап өтпеймін. Кешкілік қайтадан қайыс тістелеп, ине сабақтап, ысылдап отырғаным. Тәулігіне он үш, он төрт сағат жұмыс істейтін мен, сонда жулик екенмін. Ал анау ең ақылды қайнағам...

	– Бастықты таситын ба?

	– Е, сол. Су жаңа «Волгамен» бастығын ана кеңсеге бір, мына кеңсеге бір апарып салып, не ұйықтап жатады, не газет-журнал тінтіп қызық іздейді. Ол жұмыстан келгенде әйел, бала-шағасы дүркіресе көтеріліп, ас-суын алдына әкелгенше қырылып қала жаздайды. Во! Жігіттің гүлі! Табатыны – жүз елу! Авторитеті генсектен кем емес.

	– Көзге елестеттің...

	– Елен... Осыны неге айтып отырғанымды да білмеймін. Мен еңбегімді ешкімге бұлдамас ем. Егер бір адам мен арқылы бақытты болса. Ол ең құрығанда менің кім үшін өліп-өшіп жүргенімді ұқса. Ал біздің бикеш бұрын жеңіл-желпі жұмыс істеуші еді, оны да қойды. Мейлі жалғыз балаға қарасын дедік. Өзінің үсті-басы, менің киім-кешегімді күтімілдеуші еді, газет-журнал оқитын – оны да тастады. Жардай боп семірді. Қайдағы бір тексіз қатындармен бастыңғышыл болып алды.

	– Айтпаймысың!

	– Айтқаның не? Ұрыс та, төбелес те болды. Бой бермейді. Мен дейді сиырдай боп үйде отырам. Сен сүюге, асырауға міндеттісің дейді. «Әкел! Әкел! Әкелден» басқа әңгіме жоқ. Қит етсең ол да «жуликсің», «соттатамға» шықты.

	– Қайдағы «жулик»?

	– Әке-шешесі, тұқым-тұғияны үйге келсе қымбат мебель, қымбат заттарды көріп, бас шайқайды. Үйді көрдің ғой! Мебель – ақшаға келетіні белгілі. Басқа әсемдіктердің барлығын мына қолдарыммен жасамадым ба? Ол үшін де мені кінәлау керек пе? Өздері өкіметтің конвейерінен шыққан тас үйде тұрғанына мәз. Маған өз ұямның әдемі, жайлы болғаны керек. Онсыз мен отыра алмаймын.

	– Білем... Со қотыр тамда жата беретіндердің бірі өзіммін. Үйге бір шеге қақпаймын.

	– Қағар ең, Елен. Шеге қағатын үйің жоқ қой.

	– Ха-ха-ха! Бір де ноль! Әкел қолды!

	– Егер екеуміз қол ұстасып шетелге кетсек былай тұрар едік. – Геннадий алқымын бір сызып қойды.

	– Қалайша?

	– Сен – ілуде бір кездесетін музыкантсың. Сондықтан саған сүлікше жабысар ем. Ойнаған дүниелеріңді грампластинкаға, таспаға түсіріп, бизнес жасар ем. Біраздан соң сені мен бір театр ма, музыкалық ұжым ба контрактымен жұмысқа шақырады. Мен бәрібір сенен қалмаймын. Аттап басқан жерің – ақша. Оған ие болатын бір адам керек емес пе? Ал мұнда... Сен – етікшісің, мен – жүлікпін.

	– Түсінікті. Мүмкін бәйбішең райынан қайтар?

	– Жоқ. Қырамын да, жоямынмен жүр.

	– Екеуміздің «фирмамыз» қанша уақыт тұрды?

	– Әлі де тұра береді... Цехта Махмуд дейтін шалдау кісі бар. Сені соған тапсырам. Міне, прейскурант. Осы материалдарды әкеледі. Бірден осы бойынша есеп айырысасың. Сатылған аяқ киімнің ақшасында оның шатағы жоқ. Тек абай бол. Закүншілермен, финоргандармен достасып ал. Жан баға алмай арып-ашсам саған келем. Көмектесесің бе?

	– Саспа. Фирма гарантирует.

	Өзің шынымен осылай қалмақпысың? Мүмкін мына үйдегілер ауысар? Есі дұрыс біреулер келер?

	– Ауысады әрине. Бірақ бәрібір есі ауысқандар келеді. Ол ұзақ процесс. Мұнда дұрыс адамдар келуі үшін төменгі этаж мықты өнершілерге лық толуы керек. Халтура – есіктен сығалай алмас иінтірескен бәсеке болуға тиіс. Сол сығылысқан шынайы шеберлер өздері мойындайтын біреуді жоғары қарай өткізіп жібергенде ғана өнер өркендейді. Онда шамалы әділет орнайды. Қазіргі жағдай мүлдем кереғар. Самсап жүрген шалағай мен алаяқтар ең дұрыс адамды жоқ қып жібереді. Өзі туралы айтып отыр деме. Құсалықтан өліп кеткен дарындар өте көп. Мен, тек шамалы өнерім дұрыс бағасын алмапты деп өкпелеумен болыппын. Қазір соқыр тұманнан шығып, оңым мен солымды танып отырғандаймын.

	– Оң жағыңнан не көрдің, сол жағыңда не бар екен?

	– Басы қиялға толы, музыка жолында өлуге бар арманшыл Елен әлі со баяғы ортада жүргендей болып көрінеді. Қазір, үш шеге қағып, бір сом ақы алып отырған осы күйімде өнер ішінде қалып қойған Еленге жаным ашиды. Бәрі бос әурешілік пе деймін. Адамға керегі – ақша, жағдай, жан тыныштық. Сенесің бе? Осы бар ғой... Қазіргі өмірімнен бір кереметтей рахат тауып жүрмін. Өйткені ақша бар. Елдананың інісінің атындағы бір бөлмелі үй маған кең сарайдан кем емес. Киіне бастадық, қор жиналып қалды. Ел қатарлы дүние алсақ деп отырмыз. Соның бәрі әжептәуір қуаныш, кәп-кәдімгідей алданыш екен. Оны бұрын кім ұққан?!

	– Өнердегі «Еленнен» хабарың бар ма?

	– Ол – менің рухым болар. Елен... баяғыша болар-болмас қутұяқтардан тиесілі ақшасын ала алмай, репертуарын бекіте алмай, концерттерге қатыса алмай ұзын арқан, кең тұсаумен өзегі талып жүрген шығар. Ойласам зәре-құтым қалмайды. Енді менде бір-ақ мақсат болады. Баламның баласына жететін кең-мол дүние жинап, баламды со дүниеге ие болатын етіп жеткізіп барып өлу. Басқасына түкірдім.

	– Мәдениет министрі бол деп шақырса қайтесің?

	– Бастарыңа шайнап бүркіңдер дер ем.

	– Түсінікті. Қазақ халқы маған мәңгі-бақи борыштар боп қалады екен.

	– Не үшін?

	– Сені етікші еткенім үшін.

	– Оның рас. Сен өзің тоқ бала секілдісің ғой.

	– Қайдан! Бір жерден дұрыстап тамақтансақ қайтеді?

	– Дұрыстап қай жерден тамақтанбақсың? Ресторан? Кіру-шығуың екі сағат. Ішімдік ішпесең неге ресторанға келесің деп және жер-жебіріңе жетеді. Асхана? Адам лық толы. Ыстық. Лас.

	– Сен өзі Совет өкіметін жаңа көргендей сөйлейсің ғой?

	– Бәрі де рас. Бірақ аштан өлеміз бе? Жалпы бар ма?.. Менің бір ойымды тірілттің. Мен бір шағын кафе немесе өте шағын ресторанға ие болсам қатырар едім. Сервис! Высший класс! Комиссия немесе басшылар келерде ғана емес – күнде. Барша адамға солай қызмет жасатар едім. Біз әйтеуір бір заманда жақсы өмір, таза өмірге жетуіміз керек емес пе?! Халықты алдамай, халыққа барынша адал қызмет етуге жаппай үйрету керек. Лиза екеуміз саудада да істейтін боламыз, киім де, аяқ киім де тігеміз. Оны сатамыз да. Айналып келгенде таза еңбекпен де өте жақсы тұруға болатынын дәлелдейміз!

	– Кешірерсіз, Герасимов жолдас. «Лиза» деген кісіні атадыңыз, бірақ таныстырмадыңыз...

	– Айттым ба? Лиза дедім бе? Ха-ха-ха! Лиза... Фабрикада жұмыс істейді. Тұлдыр жетім. Әке-шешесінің кім екенін білмейді. Содан сәбилер үйінде Елизавета Александровна Иванова деген аты-жөні берілген. Ұлты орыс деп жазған. Қызығы – егер Лиза орыс болса, онда мен қытаймын. Шыны да солай болу керек.

	– Жақсы. Солай-ақ болсын. Ол бейшараны мен бақытты етпесем кім бақыт сыйлай қойсын! Азиаттық ұяңдық, кісілік ұстамдылық аңқып тұр. Өмірдің ащы-тұщысын ол білмей кім біледі? Керемет қыз. Жатақханада тұрады. Пәтер тапсам бүгін-ақ жатақханадан алып кетер ем. Лизадай адам үшін Алатауды алпыс шақырым жерге көшіруге болады. Соның көзінен қуаныш көру үшін-ақ өмір сүрер ем. Әттең, пәтер...





VI




	– Ә, міне, өзі де келді! – Бораш енді кетпек боп есіктің көзінде тұр екен. – Елен! Мен асығыспын. Айтарым сол – ертең түске қарай Ойке екеуміз өздеріңді тосамыз. Қазір ерке қыздарыңды жолай ала кетем. Әлде ұлдарыңды да жібересіңдер ме?

	– Жо-жоқ! Өзімізбен барады, – Елен жымиып қойды. Елдана екеуінің тұңғыштарын Сәтжан мен Әйкен асырап-бағып келеді. Шал-кемпірдің еркесі де, ермегі де сол – Алтынай. Алтынай Елен мен Елдананы, бұлар Алтынайды аса іздемейді. Рита мен Байтастарын екеуі көздерінен таса қылмайды. Елен өз шешесіне де сенбейді, тіпті, ауылға да жібермейді.

	– Ал, жақсы. Күтеміз...

	– Борашжан... Шақыруың жайдан-жай ма? Әлде туған күн... Е-е-е! Ойкенің туған күні десеңші! Сөз жоқ, барамыз!

	Баяғы басыбайлы Бораш. Мойнына жоқтан өзге шаруаның бәрін ілгіштеп жүріп жатады.

	Ертеңінде Бораштың үйіне жете бере бұлардың алдын бір бейтаныс жігіт кес-кестеді.

	– Старший лейтенант Безродный. Прошу вас представиться.

	– Не үшін? – Елен тіксініп қалды.

	– Я из правительственной охраны. Прошу представиться.

	– Елен Қасиманов. Народный артист СССР. Сапожник-композитор. Ректор Казгособувной консерватории. Лауреат Ленинской премии. – Елдана Еленге жалынышты қарады. Қырсықпасаңшы дегені еді. Өйткені Елдана Бораштардың ауласында тұрған сүлік қара «Волганы» шалып қалған. Борашқа кім келмейді. Жан керек болса бәрі келеді. Бір мықты келген ғой, сірә!

	– Фамилия ваша мне известна. Но титулы остроумны...

	– А, солай ма? Нобель сыйлығының лауреаты едім. Айтпаппын ғой. Кешірерсіз.

	– Болмасаңыз боларсыз. Өте беріңіздер.

	– Біз өз үйімізге онсыз да өтеміз.

	Бораштың атшаптырым бау-бақшасының түкпірінде масахана көрінді. Бұрын ондайға әуестігі жоқ Бораштың ауласындағы қара «Волга», әсем масахана, ерекше тыныштықты Елен бірден аңғарды, жайшылық еместігін түсінді. Бұларды Ойке қарсы алды. Шүпірлеген бес баласының айқайшысы қашан көрсең де шалбармен жүруші еді. Бүгін төгілте көйлек киіпті. Шашты да біраз әурелеген. Косметика да жанап өткен тәрізді. Әйтеуір өз балаларына командирлік жасап жүретін Ойке жоқ, әлі де құмырсқа бел, солқылдақ, әйелдік нышаны көз тартқан Ойке алдарынан шықты. Елдана жеңгесіне ағасынан арман ғашық шығар. Мына бір жаңалығын көріп, тіпті қуанып кетті.

	– Ойке! Қандай сұлусың, Ойке! Ковбойлықты қойсаң етті! Қарашы, көйлек қандай жарасып кетті. Ал, туған күніңмен!

	– Бойжетуіңмен, Ойке! – Елен сыйлығын ұсынды.

	– Үйге кіріңдер... Қазір бәрін айтам... – Ойке бақ ішіндегі көктүрік заманының қағандары биік төбе басына тіккізетін қызылды-жасылды жібек шатырларды ойға салатын көркем масаханаға қарап, даусын бәсеңдете сөйледі.

	– Балалар қайда, Ойке?

	– Үш кішіміз ан-о-оу жотаның астында. Пионер лагерінде. Екі үлкен үйде. Әкелеріне көмектесіп, мына бау-бақшаны күтімілдеп жүр.

	– Бораш үйде ме? Әлде бір жаққа тартып кетті ме?

	– Бораш анау шатырда. Қазір бәрін айтам. Жүріңдер! Жүріңдер.

	Елен үй дегеннің не екенін осы үйді көрген сайын терең ұққандай. Мұнда келіп-кетіп жүргеніне оншақты жылдың көлемі болса да мән бермеген екен. Үйдің де, жердің де арзан заманында көрегендік жасап, ең қымбат деген үйді алып кеп жіберген Бораш көреген-ақ. Үйдің бұрынғы иесінен қалған тәртіп, тазалық, ұқыптылық үдемесе кемімеген. Бораш – ұлы еңбеккер деп Елен іштей қатты риза болады. Ойке де бір бел жазбайтын адам. Бұлардың балалары да отын жарып, қар күреп, жер тырмалап, әкелеріне ілесіп, тау-тастан дәрілік шөп жинап өсіп келеді. Елен өз басы не Бораштың, не Ойкенің балаларына адам бол деп ақыл айтқанын естіген емес. Үйде не тіршілік барын, әкенің алаңы не, шешенің күйбеңі не екенін біліп, өздері кірісіп кетеді. Тәртіптеріне адам қызығады.

	– Анау шатырдың ішінде кімнің жатқанын білемісіңдер? – Ойке жұмбақтың шешуін айтпаққа көшті. – А-ла-ман! Қазиев! Аламан! Бар болғаны сол. Қазақстанды билеп-төстеп тұрған он адамның бірі біздің аулада жатыр.

	– Оған не көрініпті? – Еленнің даусында мысқыл бар.

	– Ауырып келді.

	– Мәссаған! Өкімет боп тұрып, жан сауғалаған жері осы болса Борашқа одан артық насихаттың керегі жоқ?

	– Солай шығар...

	Елен екі этаж деуге жуық еңселі үйдің терезесінен ауладағы көркем шатырға көз салды. Осы терезеден ол және бір жайттарды аңғарды. Үйдің жотаға тірелер жағы елсіз. Бораш көңілі соқса бақшасын жотаға қарай созып жіберер еді. Өйткені жотаның арғы беті – совхоздың бағы. Арада момақан екі төбешік бос жатыр. Сол төбешіктің үстінде шамалы күнқағар жасап, Аламанның және бір сақшысы отыр. Қолында – рация, бөксесінде – кабура, үстінде кәдімгі әскери киім. Бәрі түсінікті. Аламанның амандығын күзеткен жасақ баршылық. Еленнің көзі шалғаны осылар. Үйдің ту сырты да қараусыз болмаса керек. Міне! Жігіт болсаң осындай бол. Өзі шатырда бейқам жатыр. Оны күндіз-түні кірпік қақпай ондаған адам күзетіп жүр.

	– Келдіңдер ме? – Бораш үйге бас сұқты. Ол кеудесін жалаңаштап, үлкен сүлгімен мойны-басын сүртіп келеді. – Елен! Бар сен де құйынып ал! Су деген тамаша!

	– Анауыңа не көрініпті? – Елен шатыр жақты иегімен нұсқады.

	– Анауың кім?

	– Анауым – анау. – Ол және шатырды мегзеді.

	– Жарты патша десейші... – Бораш қуақылана жымиып қойды.

	– Е-е! Со тәңірдің өз ұлын айтам.

	– Маған кім келуші еді? Жаны қиналған адам келеді. Ол өкімет пе, өкілет пе, панасыз ба, қайыршы ма – маған бәрібір. Мен оны жазып қайтаруым керек. Так, что... кекесінді қой, күйеу бала! Аламан – кешегі жастық шақтағы досымыз. Өкімет екен деп жеккөруге болмайды ғой! Келгелі бері сені аузынан тастамайды. Ирма да: «Шіркін, Еленді көрер ме еді!» деп қояды. Содан ғой уақыт тауып, сендерге барғаным. Қайтесің, Елен! Қыжылды таста. Мына жаман бауырың секілді кең болсаң – кем болмайсың.

	– Ей, сен әзір ғана қайнаға болып тұр ең?..

	– Бәрібір емес пе! Жақсы күйеу – жан бауырың дегенім ғой. Давай! Жуын. Сонан соң өкіметпен бірге тамақ ішеміз.

	– Өкіметпен бірге емес, өкімет бізбен бірге. Шаңырақ кімдікі?

	– Жақсы! Жақсы...

	Елен себезгінің астында рахаттанып тұрып, шамшыл жұқалығын мойындап, өзіне-өзі налыды. Осы жерден, «сен өкіметсің, мен – етікшімін» деген тақастықты жеңіп, баяғы қанатты қиялы бар, арқалы, рухы биік, жұмбақ Елен кебін тауып, бір-ақ шыққысы келді. Амал не, оның бәрін бойына қайтару үшін осы екі жүз литрлік темір астаудың суы тұрмақ бір теңіздің суы да жетпес еді. Тым ұзақ тұрар еді, бәрібір жоғалтқан асыл қасиеттерін есіне еміс-еміс түсіріп қана шығар еді. Осы жағы да Еленнің есіне түсті. Сонан соң сасқанынан дастарқан басына қандай киіммен барарын көзіне елестетті. Секемшіл көңіл осы тұста байыз тапқандай. Әлгі Геннадий өзіне алған «импорттан» бұған да ала салып, Еленде небір таңсық киімдер жинақталып қалды. Аяқ болса да ұрып тұр. Бірақ өздері тіккен аяқ-киім емес. Оны да Геннадий әкеліп берді. Ол әкелгенді ала берсең – ақша шақ келмейді. Алмайын десең – енді қайтып таптырмас дүниелер. Адам баласына сыйымды, бір шай үстінде-ақ өз адамың боп кетер Геннадий еш жұмысты, ешқандай істі өзіне қор санамайды. Өзінің қазіргі жас келіншегіне киімді өзі іздеп, керек болса өзі тігіп береді. Арасында төрт бөлмелі нән пәтердің бір бөлмесіне Геннадий мен Лизаны кіргізіп қойған Сұлушаш та киімге қарық, тіпті Елданаға да үйіліп келіп жатыр. Елен Елданасы екеуі жарқырап отырар халдері бар екенін түсініп, әрең-әрең жан шақырды. Құдай сақтасын! Егер Еленнің бір киімі көңіліне қонбаған қалпы шаршы топқа барсыншы – қуыстанып, қуыстанған сайын қырыстанып, өзінің де, Елдананың да, елдің де берекетін ішпей-жемей қабарған қалпымен-ақ алып бітеді. Бүгінше оның көңілі тоқ. Аламан мен Ирма деген жиіркеніштен құтылып, олармен тезірек жүздескісі келіп кетті.

	Ас үйге кіріп келгенде төрде күжірейіп Аламан отыр екен. Басын көтеріп, Еленге байыптап қарап алды. Елен өзін ас үйге емес, сұсты кабинетке кіргендей сезінді. Аламан да түсін жылытуға асықпайтын болыпты. Онын, бетіне қан жүгіріп, көзінен жылу ескенше Еленнің өрлігі жасып, бектігі жаншылып та үлгірді.

	– Сәлеметсіздер... – Еленнің беті дуылдап барады. Намыс. Баяғы бая-шая боп біткен қызыл шақа намысы іште тулап берсін. Неге ол «Сәлеметсіз» деді, неге «Қал қалай, Аламан?» демеді?

	– «Сәлеметсізің» не, батырекесі? Қашаннан бері «сізге» көшкенсің, Елен? Қал жақсы ма?

	– Әйеліңн қазақша білетін болар деп көпше түрде амандасқаным ғой. Әлде өзің де ұмытып қалдың ба?

	– Мүмкін. Мына өмір нені ұмыттырмай жатыр... Кел, Елен, баяғыдай бір еркін отырысып, дәм бөлісейік.

	– Қалай? – Елен өзіне-өзі әрең келіп, әңгімені әзілмен сабақтайын деді. – Біздің қайнағаны тайгадан тірі тапқаның ақталайын деді ме?

	– Ха-ха-ха! – Аламан, Елен, Бораш үшеуі үйді бастарына көтере күліп алды.

	– Бораш-ей, айттым ғой, Елен келмей сөзіміздің әрі кірмейді деп. Елен, сен мына қызықты тыңда. Бұ Бөкең деген маған тонның ішкі бауындай дос деп қарамайды. Гастрономға келген бір рефрежиратор етті түсіретін адамша суық қарайды. Түсінем... Шынында да мына денені, мына ет пен майды қамырша илеп шығу онай ма? Ал мен Бөкең келе жатқанда жаман сескенем. Сөйтіп, міне, он бір күн болды, итшілеп өмір сүріп жатырмыз.

	– Итшілеген өмір мынау болса... – Елен дастарқанды, жан-жақты қолмен нұсқап көрсетті. Дастарқанға түске кірмес астың бәрі тізіммен келіп қонғандай еді. Елен байқайды, Аламанның екі даяшы-аспазшысы қызмет жасап жүр. – Үйді торыған әскер... Дарийдің шатырындай әсем шатыр. Емші – өз досың. – Аламан гүр етіп, сөзді бөліп кетті.

	– Әскер, қарауыл – өкіметтің өз ісі. Оларға мені күзет деген ешкім жоқ. Шатыр... Оның сәні басқа ғой, әттең!.. А? Бөке? Мың жерден көркем болсын іші ішіңді жылытпаса... Әй, батыр-ай, айтпасты айтқызасын. Хм... Соңғы сөзіңе қосылам. «Емшің – өз досың» деген табылған сөз... Тамақ ала отыралық.

	Аламан тамаққа қол созған соң қалғандар да дәм ауыз тие бастады. Тамақтың ең керек-керек дегенін ғана талғап жей отырып Аламан сөзін жалғады.

	– Елен, бар ғой...

	– Елен бар... Елен живой. Айта бер. – Осы тұста ғана Ирма мұнарлы көзбен Еленге қарап, сәл жымиып қойды.

	– Мақтанды демессің... Осы Совет Одағының қиыр-шиырындағы ең мықты деген аурухана, санаторийлердің бәрін дерлік көрдім. Емделдім. Апталап та, айлап та жаттым. Сонда оларға не жетпейтінін түсінбеуші едім. Енді түсіндім. Бізде дүниенің бәрі конвейер боп кетті ме деймін. Конвейер. Коллектив... Адамды емдеу де конвейерге түсіп, коллективтік кәсіпке айналды. Алты-жеті маман келіп көреді. Әрқайсысы өз емін белгілеп кетеді. Қанды біреу, зәрді біреу алады. Науқас қолдан-қолға өтеді. Ем қонса – табыс ортақ. Кісі өлсе тікелей жауап берер адам табылмайды. Мұнда бәрі бір адамның қолында. Емші науқастың жағдайын бес саусақтай біледі. Сонан соң түсінгенім – Бөкеңнің ауруға деген шабуылы тура Берлинді алардағы артобстрелдей дер едім. Жаппай шабуыл. Қалай боп келіп ем? Біттім деп ем. Енді қара. Қалаға қарай қашқым кеп отыр.

	– Қой! Қой! Қашу дегенді айтпа! – Ирма шоршып түсті.

	– Қашқанда қайда барады? Алматысына жетпей-ақ кеудесі қысылады. Осы жолы жақсылап емделсең – жарты жылдай жақсы жүресің. Сонан соң және бір апталық курсынан өтіп алу керек. Сөйтіп үш рет келсең жүз жасайсың. Қазір... Бәрі ойдағыдай келе жатыр. Тек өкіметтігіңді жасамай айтқанды істе.

	– Құп болады, тақсыр!

	– Ертең анау, – Бораш өзеннің арғы бетіндегі тік иық төбені көрсетті. – төбеге шығамыз. Одан соң және өрлейміз. Сөйте-сөйте шоқының басына көтерілеміз.

	– Әй, мынауың шатақ екен. Мен онда шынымен-ақ үйге қайтам-ау деймін, а, Ирма?

	– Қайтпаймыз. Бораш айтса – біліп айтады. – Ирма Борашқа бұрылды. – Қалжыңдарың болмаса... Ол не үшін керек?

	– Ол ма? Сіздердің медицинада реабилитация дер еді. Ал біздің халықтық емде оның екі мақсаты бар. Бірі, жаңағыдай, адамның өз күшіне, өз мүмкіндігіне деген сенімін орнықтыру. Екіншісі – бүкіл денені қозғалысқа келтіру. Ертең осы отырған бәріміз бетке өрмелейміз. Арғы күні кімнің қай мүшесі сырқатқа ыңғайлана бастағанын мен білетін болам.

	– Өлтіріп алмасаң болды, әйтеуір... – Аламан әзілдеген болды, бірақ өлімнен қаупі бар екені қылаң берді.

	– Өлтірмеймін. Сенен он есе қиын науқастар шыққан төбе.

	Түскі ас көңілді басталғанмен Бораштың ертеңгі жоспары айтылысымен Аламанның қабағы түсіп кетті.

	– Кешірім сұраймын... Мен барып тыныққым кеп тұр. Ирма, сен мені жоқтатпа...

	Бораш өкпелеген балаша бұртиып бара жатқан Аламанға қарап жымиып қойды.

	– Бораш, мүмкін төбеге шықпай-ақ қоярсыңдар? – Ирма күйеуі кеткен жақты көзімен аңғартты. Көңілі бұзылғанын көрдің ғой дегені.

	– Ирма... болмайды. Ертең со төбеден қайтып келгендегі оның қуанышын көрсең! Мен оны бірден сүйремеймін ғой. Бүгін дайыңдық жасаймыз. Сұлының өзін де, сабанын да қайнатып, соған екеуіңді де түсірем. Сонан соң шатырда емес, үйде ұйықтайтын боласыңдар.

	– Мені де емдеймісің?

	– Емдеймін, Ирма. Сенің тізең, жамбасың, белің сырқырап ауырады... Екі иығыңда да бірдеңе бар.

	– Тұп-тура. Қайдан білдің, Бораш? Сен шын әулие болмасаң етті.

	– Ол оп-оңай. Бәрі адамның қимылынан көрініп тұрады. Қай жерің қандай қимылдан ауырса сол қимылды жасамауға тырысасың. Жүрісіңде кібіртік бар... Сұлы со буындардағы тұзды ерітіп, сарысуды тарқатады. Әрине, бір ваннадан бәрі кетпейді. Оншақты ванна жасаймыз. Жігітің жіптіктей, өзің талшыбықтай боп қайтасыңдар. Тек енді он күн шыдаңдар.

	– Шыдаймыз, Бораш. Аламанның ұнжырғасы түсіп кетті ғой, соңғы кезде. Қызметтен кетпек те болды. Республика басшыларының бірі... Аяқ-қол, мүше-мүше істен шығып, жүрегі қысылып, тынысы тарылып жатыр деген не сұмдық. Бүкіл өкіметтің медицинасы жәрдем жасай алмады. Сенің жазатыныңа сене бастадым, Бораш. Келгенде қандай еді? Қимылсыз қалған көн дене... Енді, міне, өз қолы өз аузына жетті. Ал, тауға шыға ала ма? Дұрыстап ойланшы.

	– Шыға алады.

	Кешкілік Аламан және қамкөңіл жүрді. Сөзге де зауқы соқпады. Тамақты да самарқау ішті. Бораш әңгімемен екеуін сейілге алып шықты. Сейілден соң сұлысы да, сабаны да бөртіп тұрған, қайнатпасы аттың зәріндей у сары екі ваннаға ерлі-зайыптыны кіргізіп жіберді. Су әзер шыдарлық-тын. Тер шүмектеп төсекке жеткенде Бораш қырлы стақанды меймілдетіп арақ әкелді.

	– Әй, мұның не? – Аламанның көзі жарқ ете қалды.

	– Емшің ұсынған соң несіне сұрайсың. Тарт та жібер...

	...Аламан таңғы елең-алаңда оянып кетті. Далаға көз салды. Ерте пісер ақ алмасы толысқан ағаш селт етпестен терезе тұсында мүлгіп тұр. Алғаш аңғарғаны – тынысының кеңігені. Кеудені көп жыл тұтып тұрған бір зіл ғайып болыпты. Оянған бетте көңілге қуаныш үйірілу деген бір кезде болатын. Апыр-ай, ол да ұмыт болған екен. Аламанның булығып, қыстығып, мыж-тыж боп тұрмайтын күні жоқ-тын. Қайтеді? Тіршілік. Өмір. Міндет. Тұрады. Қимылдайды. Дәмге жеткен соң сәл-пәл қуат пайда болады. Ал бүгінгі таң бөлекше. Мұндай таңдар жігіт кезінде де сирек болушы еді. Көбіне тоғыз, он жасар Аламан солай оянатын. Ояна сап ойын іздейтін. Ояна сап күлетін. Жарқырап күліп, керіліп-созылып, жайраңдап сыртқа шығатын. Жаңа күнді ойын досындай қарсы алатын. Сондағы Аламан кең дүниенің, алпауыт әлемнің бір ғана тіршілік иесі болатын. Сол әлемде өзіне де орын табылғанына қуанатын бала еді-ау. Енді ше? Енді қалың елді билеп, жалпақ жерді тулақ қып басып отырып тарынады. Иә! Солай! Аламан! Қай құлағыңмен естісең де сол!

	Аламан адасқақтап келген жайсыз ойдан құтылғысы келді. Орнынан атып тұрды. Иә, жаратқан! Мына Борашың, сірә, құдай емес, құдайдан былай емес. Аяқ-қол ақ сүйек боп қурап қалған бұтақтай жеп-жеңіл.

	«Тайгадан тірі тапқаным бекер болмады, Борашым» деп Аламан өзіне-өзі айта жүріп киінді. Көзі бүгін Бораш алып шығам деген биік бетке түсті. Бір әнтек ой келді. Бораш қашан алып шығады деп тосып несі бар. Дәл қазір өзі-ақ тартып кетпей ме? Аламан тірі пенденің мазасын алмастан өзін күзеткен адамдардың көзіне шалынбастан дедектеп, Есік өзенінің аңғарына түсті. Со дедектеген қалпы өзеннің қыспақ тұсындағы аспалы көпірге жетті. Көпір солқылдаған күйінде қалды. Бораш кешелі бері қара албастыдай төндіріп қойған тік бетке киіз үйде шарқ ұрған бүйідей өрмелеп барады. Тер андыздап кетіп жатыр. Кеуде күйіп барады. Оның бәрі түк емес. Аламан бүгін мына қоқи төбеге шықпақ түгілі, осы төбені көтеріп әкетерлік сұрапыл сеніммен дүниеге қайта оралып тұр. Ол өршелене өрлеп келеді. Қолына біресе тобылғы ілінеді, біресе итмұрын дөп келіп, алақанын шиедей қылады. Кәне, көрейік! Өлсем өліп-ақ кеттім. Өлмесем өкшелеген ауруды түгелдей жеңем... Ара-тұра басын кекжитіп төбенің басын мөлшерлеп қояды. Әлі баршылық. Оқасы жоқ. Демалмастан шығады... Шықты! Тер құйылып тұр. Терден көзі тұзды су құйылғандай ашиды. Беторамалдан қайран кетті – шылқылдаған тер. Жүрек атырылып барады. Шықшыты солқ-солқ. Бәйгеден келген аттай аузынан жентек-жентек көбік түседі. Кеудеде аласұрған жүрекпен бірге қуаныш та көкіректі қарс айырып барады. Аламан кіп-кішкентай текше төбенің үстінде тұрып Алатаудың заңғарларына өктем қарайды. Алатау бұған ешқашан жеткізбес биіктік екенін көріп тұр, бірақ өз ішіндегі сенім одан зор еді. Аламанға дәл қазір Алатауың иіліп тағзым етердей көрінді. Өзі соның болмашы ғана төбесінде тұр. Шыңдарға шықпай жеңдім деп, өрінен өтпей болдым деп тұр.

	Бұл бір өмірге қайта туған күн шығар.

	Аламан кеудешесін шешіп, ары-бері бұлғады. Мүмкін Бораштар көрер? Білсін! Көрсін! Кімді емдеп, кімнен сөйлесіп жүргенін! Е-е-е! Ағайын! Аламанмен ойнаған екенсіндер! Күнді қарашы! Омырауы қаракөк қалың орман тауларды қара! Ауаны айт! Рахат деген осындай-ақ болар. Қой, бір қызық жасайын! Осы күртені талға қыстырып кетейін. Әйтпесе әлгі қасқалар менің осы биікте болғаныма сенбес. Бүгін шықпасақ ертең және шығамыз, күртені сонда алармыз. Кеттім! Суға! Өзенге барады да тастай сумен жуынады. Е-е-е, заман-ай, десеңші! Бұрын солай істеуші еді ғой.

	Аламан тізесі кілтілдеп, әупіріммен арнаға жетті. Келсе көпірдің үстінде Бораш тұр.

	– Көрдің бе?! – Аламан жүре киімін шешіп, суға бір көміліп шықты. Жайлаудан түскен долы айғырдай дүр сілкініп, үстінің суын шашыратты.

	– Жарайсың! Бәрін көрдім. Енді тоғыз рет шығасың.

	– Мейлі! Он тоғыз десең де көндік. Ұйқы деген мынауский!

	– Білем. Бірақ енді тоғыз күннен кейін қандай болатыныңды білсең! Аламан! Міне, дәл мынадай! – Бораш тіп-тік өскен бойшаң жас теректі көрсетті.

	Бір күн осылай көңілді басталып, Аламанның арсын-гүрсіңімен өтті. Бой бермей Алматыдан кинокамера алдыртты. Екі бейне таспаға Еленнің күллі репертуарын жаздыртып алды.

	Жексенбі күні түс ауа Елендер жолға жиналды.

	– Елен... Асықпасаңшы. Түнгі он екіде кетем десең де міне, көлік тұр емес пе?

	– Мен осы бірдеңе бүлдіріп алатын секілдімін. Сол үшін аманымда тайып тұрсам деймін.

	– Не бүлдіресің? Көндік бәріне.

	– Алеке... Берірек келші. – Елен жалпақ былғары әмиянының ішінен сурет алып шықты. – Танисың ба?

	– Қойшы?! Сұлушаш па?

	– Сұлушаш.

	– Қайда? Қайдан таптың?

	– Алматыда. Пушкин көшесінде тұрып жатыр.

	– Мынауың шынымен шатақ екен.

	– Фотообвинение. Фотофакт.

	– Айтсаңшы бәрін. Сұлушаш кіммен тұрады. Суретті қалай алдың? Не жұмыста?

	– Маған аяқ-киім жөндетуге келіпті. Сонда кездестік. Қазір төрт бөлмелі нән үйде тұрып жатыр. Күйеуінен ажырап кеткелі көп болыпты.

	– Екі кештің арасында бір есебін тауып сап ете қалмаймыз ба?

	– Саған қалай болса солай жүруге бола ма?

	– Хм... Сонысы бар екен ғой. Сұлушаш қалай екен?

	– Өң бермейді... Со қалпы. Әлі күнге есіл-дерті сен.

	– Қылжағың ба?

	– Оллаһи! Шыным. Құдайдай шындық.





VII




	Табандаған екі жылдан соң Аламан Мәскеу түбіндегі арнайы санаторийде жатып, Бораштың үйінде қарсы алған таңды еске алды. Теріс қарай бастаған тіршілік жарқ етіп бері бұрылған таң еді ол. Аламан сол күнгі аласұрғанын есіне алып, сәл-пәл артықтау кеткені үшін ыңғайсызданды. Бораш сонда не айтып еді?.. Жарты жылдан соң емдел деген. Солай үш мәрте келсең жүз жасайсың дегені де есінде. Аламан «мақұл-мақұлмен» ойнап-күліп кетті де қайтадан ат ізін салмады. Бір жөні болар деп жүріп уақытты оздырып алды. Енді кеш. Бораш Аламанға керек дәріні жасап қолына ұстатты. Әттең-ай, ол дәрі жоқ. Таусылған. Таусылғанда Бораштың өндіріске енгізуге көмектес деп берген құтысы, дәрінің құрамы, әзірлеу технологиясы, қандай сырқатқа қолданылатыны жазылған қағаздары үйінде жатыр. Ол дәрі еңдігі бұзылып та кеткен шығар, кім білсін? «Аламан – өкімет, менің дәрімді Москвадан бір-ақ шығарады» деп Бораш әлі күтіп жүргені анық. Аламан оны өзі жазылған соң біржолата ұмытқан. Енді табу да оңай болмас. Сол жолы Аламан және бір артық іс жасады. Тып-тыныш жүрген Еленге Елдана арқылы үй бергізем деп есек дәмемен ділгір етіп және қойды. Айтуын айтты. Соның бәрін жасауға да болатын еді ғой? Неге жасамады? Неге жасамады?.. Осында бір кілтипан бар. Әлде олар жоғарыдан жақсылық тосудан шаршамайтын қара халықтан болғаннан ба? Аламан Бораш пен Еленді де мыңдаған, миллиондаған тіленшілер санатына қосып жіберді-ау, сірә. Қап!

	Аламан күрсініп алды. Кеудесін майлы шаң қауып қалған тәрізді. Терең тыныстаса жүрек тұсы, жауырын тұсында шаншу найзағайша жарқылдайды. Аяғын еденге қойса бірден жүріп кете алмайды. Табан сүйектері түгел ұршығынан шығып салдырап, жіліншіктері отқа түскен сүйектей шыт-шыт шытынап кеткендей ме? Әйтеуір алдымен әлденеден секем алған шымшықтай тізесін бүккен қалпы ұмсынып ұзақ тұрады. Одан сон аяғы өз салмағына көндіккен соң бөксесі қайқиып, кеудесі алға кетіп, кібіртіктеп жүрген болады. Қазір, міне, екі ай ауруханада жатқан соң он бес күн реабилитациялық кезеңнен өтесің деп сол баяғы құдайдың қалаулылары жататын санаторийге жіберді. Кең тынысты жарық та, сәнді палата. Мұнда бір өзі ғана. Қажет десен тамақты да осында әкеп береді. Ішінде жаныңа керектінің бәрі бар. Амал не, жаның қиналғанда мұның бәрі құнсыз, жай қоқыс боп қалады екен. Аламан барам десе ел аз ба? Жүрем десе жол аз ба? Құдіреті бәріне жүріп тұр. Билікте, байлықта шек жоқ. Дәл қазір Аламан сол құдіретті тақты да, билік пен байлықты да жан азабынан құтқарар бір түйір дәріге ойланбастан айырбастар еді. Оның үстіне Ирманың хабары да өнменінен өтіп кетті. Аламанның әкесі көптен науқас-тын, Алматыдан бастап Мәскеу, Ленинградқа дейін қаратты. Бәрінін диагнозы бір жерден шығып тұр. Сол баяғы құтқармастың дәл өзі. Аламан мұнда кеткенде ол кісі де ауруханаға жатқан. Кеше кешкілік Ирма телефон соқты. Әкесінің күні санаулы екен. Ауылға қайтарамыз ба деп кеңес сұрады. Аламан соңғы сәтіне дейін ауруханада болсын деп зекіп тастады. Дайраш қарт: «Аламанға хабар беріңдер. Келсін. Айтар аманатым бар» дейтін көрінеді. Не істеу керек? Әке олай-былай боп кетсе Аламан көңіл айтушыларға көрініп, бірер күн отыруға жарар ма екен? Әкесі елге апарып жерле десе жол жүруге тура келеді. Оған қалай шыдайды? Жо-жоқ! Аламан мына жерге алтын төгіп қойса да жата алмайды. Қазір... Қазір... Сәл ой жинақтап алады да шұғыл іске кіріседі. Қашанғы мына дертке төзіп жата бермек. Басқа салды – көнді, деп отыру Аламанда болған емес. Ауру айналдырған екен, алысып өлсін. Академиктер мен профессорлар емдеді екен деп жатсын ба? Олар да бір қағазға қарап қатып қалған сорлылар емес пе? Өздері қағаздап тастаған қағидалардан қия баспайды. Өйткені ертең бірдеңе боп кетсе мен нұсқаудан өзге ештеңе жасағам жоқ деп тұруына жақсы. Бораш... Ол дегенің дәстүрлі медицинаны оқып, біліп отырып, халықтық ем жасайды. Тибет, үнді, қытай, қазақы емді түгел тәптіштеп шыққан фанатик. Бораш емнің, Елен музыканың фанатиктері. Бірін бірі тапқанын көрмеймісің? Бораш жай адам ба екен? Кәдімгідей-ақ ғылым кандидаты. Мүмкін докторлық диссертациясын да қорғаған шығар. Заңғармын дегендердің ешқайсысынан кем емес. Не істеу керек? Тіке тартып Борашқа барса қайтеді? Ұят та... Бір де бір уәдесін орындамай. ...Қарашы, өзі су ішер құдыққа түкіріп кеткенмен бірдей боп тұр-ау. Өкіметтік өктемдікпен барып, бәрін белгілі бір режимге жауып, уақыт тапшылығы, жұмысбастылыққа сүйеп, жуып-шаюға болар еді. Сөйтер болса Бораш қайда кетер дейсің. Бірақ өзіне ұят та! Ал бармасқа және болмайды.

	– Аламан кереуеттің тұсындағы ноқатты басып қалды. Медсестра қыз келді.

	– Есімің кім еді, қалқам? – Аламанға ақ желеңін сарафан тектес етіп тіккен жас қыз келді.

	Қыз жай қыз емес, керемет сұлу қыз боп шықты. Өле алмай жатып Аламан оның оқтаудай аяғына, қылдырықтай беліне, күлгенде жарқырап тұрар ақ маржан тістеріне қызықты. Шіркін-ай, ыстық лебі бір шарпып өтер ме еді деген ұры ниет те тірілді.

	– Мені Катя дей беріңіз. Не айтайын деп едіңіз?

	– Катька... Бір түрлі көңілімнің хошы болмай қай-қайдағы ойлар мазалап жатқаны. Анау дипломатканы ашшы. Е, иә, сол... Ішіңдегі төрт кассетаны әкелші.

	– Видеофильмдер ме?

	– Жоқ, Катюша. Мынада қазақтың әндері мен күйлері. Ал мына үшеуі бір гитаристің концерттік репертуары. Кәне, видеоға салшы.

	Катя видеомагнитофонды тумбасымен қоса Аламанның төсегіне жақындатып қойды. Алғашқы кассета айнала бастады. Телевизор экранына Бораштың мейман қабылдар кең бөлмесінде отырған Елен шықты. Екі жылдан бері жанынан тастамай алып жүретіні болмаса оны Аламан тұңғыш рет тыңдап отыр. Мұнда Еленнің өнері тіптен құдіреттеніп кетеді екен.

	– Аламан Дайрашевич... Мына кассеталарыңыз өте құнды екен. Кешкілік тыңдауға бере тұрасыз ба?

	– Қазір-ақ тыңда.

	– Болмайды. Постыны тастауға болмайды.

	– Жақсы. Кешкілік аларсың.

	– Аламан Еленнің жанын дәл бүгінгідей түсінбеген шығар. Елен баспаған бір де бір сезім пернесі қалмады, білем. Елен мұның ішіндегі бар мұңын, бар шерін дөп басып тұр. Неткен шеберлік, неткен сезімталдық, тазалық. Музыкаға доғал деген Аламанды гитарасымен-ақ балқытты. Е-е-е, дүниеде биліктен өзге де құдіреттер баршылық екен ғой. Биліктің құдіреті тек күшінде, шоқпарында болып шықты. Ал қадалған кеселді, құлазыған көңілді биліктің, шоқпардың күшімен өзгертіп көр!

	Есіктіге кету керек. Басқа амал жоқ. Аламан мына көріністерден соң осыдан екі жыл бұрын тыныстаған ауаға қайта жетуге асықты. Енді оны ұят та, басқа да тоқтата алмайды. Аламан телефонды көтерді. Алматыға телефон шалды.

	– Ирма, менмін ғой. Папамның халі қалай? М-м... Ертең келеді деп бүгін айт. Иә, келем. Менің нөмірімді Федорченкоға айт. Тез хабарлассын. Көмекшіге айт. Бораш ауылда ма, жоқ па анықтап, маған айтсын. Ауылда болса ертеңнің арғы күніне сол жерге бәрін дайын етсін. Иә! Иә! Борашсыз ештеңе бітпейін деп тұр. Минздрав Бораштың үйінің негізінде он төсектік емхана ашу жөнінде шешім қабылдасын, штат белгілесін, қаржы, техника бөлсін. Бораштың емхана жөніндегі хаты министрде бар. Соның негізінде менің атыма қаратып, министрлік қатынас жазсын. Ертең, мен келгенше бәрі дайын болсын. Сонан соң минздравқа Бораштың дәрілерін жіберіңдер. Мамандар бағасын беріп, тұжырымын дайындасын. Болды. Кешкілік өзің хабарлас. Иә! Федорченко, Госкомиздат, дәл қазір телефон соқсын.

	Осы сәттен бастап Аламанның палатасы штабқа айналды. Алдымен Федорченко телефон соқты.

	– Василий, я в Москве. Лечусь понемногу. Давай, без официальщины... Системаңда Қасиманова Елдана Сәтжановна деген экономист бар ма? Бар болса, үй сұрап келіп пе еді? Тәк!.. Тәк. Ал неге бермедіңдер? Он төрт жылда үй беруге болады ғой, а? Бұл қалай? Тыңдап алыңыз. Қасиманова дегеніңіз профессор Шалдыбаев дегеннің қызы екен. Әкесі Мәскеуге хат жолдапты. Хат маған табыс етілді. Ал не істейміз? Не мүмкіндік бар? Тәк. Тәк... Биылғы лимит бітті дейсіңдер, ә? Онда біздің есептен кең-мол, төрт бөлмелі орталықтан үй аласыздар да күнәларыңызды жуып-шаясыздар. Іс басқармасымен жедел хабарласып, ертең мен келгенше қол қоюға даяр етіндер. Бүгін, қазір Қасиманованы тауып, сөйлесіңіздер. Үй алатынын білетін болсын. Қазиевтің бақылауында деп айтыңыздар. Әйтпесе және бір шағымдар жөнеп кетуі. Түсінікті ме? Жақсы! Он төрт жыл! Безобразие...

	Кешкі сағат сегіздер шамасында Алматыдан Аламанның көмекшісі келіп жетті. Осы түнде ұшамыз деп басшысының заттарын жиыстырып, қағаздарын реттеді. Аламан түнгі екіге дейін көз іліп алсам ба деп қымтанып алып жатқан. Ұйқы келе қоймады. Қайдағы бір ойлар және торуылдап қояр емес. Дегенмен көңілге медет бір тірегі бар. Онысы – Бораш. Барса алдыға тартар қамқорлықтары бар. Жоғарыға өкпелеу дегенді білмейтін монтаны жандар ғой. Емхана салынатынын, штат берілетінін, Елдана үй алатынын естісе жете тұрмай ма? Жоқ, бұл жолы осылай барады. Одан соң Бораштардан, Еленнен қол үзуге болмайды екен. Әйтпесе бұл не өмір?.. Елен суретін көрсеткелі Сұлушашты бір көрсем деп-ақ келеді. Сүйікті адамың жанында жүр – жолыға алмайсың. Өзіңді кеселден жазған дәрі бар – оны шығартпайсың. Бұл не өмір? Енді көрмеймісің. Кім сұратты екен? Дәрігерлер бұған: «Жеңілірек жұмысқа ауыспайсыз ба?» деп сұрақ қойды. Ауыстырғысы келгендер бар-ау, сірә? Көрелік. Осыдан Бораштың емханасына АҚШ-тың президенті келіп емделетін етіп жарақтап, қатырып салдырып береді. Өзі сонда емделіп, жеңіл жұмысқа ауыстырғысы келгендердің әуселесін көреді.

	– Рұқсат па екен? – О-о-о, мынау композитор Шадрин ғой. Иә, атақты Шадрин Аламан екеуі ежелден таныс. Әлемге әйгілі Шадрин. Екеуі үнемі демалыс орындарында, делегациялар құрамында, ірі форумдарда ұшырасып тұрады. Шұрқыраса амандасып, шүйіркелесе кетеді. Ең бастысы – екеуі де биллиард десе ішкен асын жерге қояды. – Бұ не жасырын жатыс, Аламан Дайрашевич? Мен кездейсоқ естіп қалдым. Мына дүниелер арқылы. – Шадрин қолындағы видеокассеталарды көрсетті. Екеуі досжар адамдарша хал-жағдай сұрасты. Сонан соң Шадрин кассеталардың бірін видеомагнитофонға салып қойып, әңгімені одан әрі жалғастырды.

	– Мен мазаңызды алғам жоқ па?

	– Жо-жоқ, Эдуард Родионович.. Келгеніңіз өте жақсы болды. Екі ай ауруханада болған адамда қайбір ұйқы болсын. Дене қозғалтпайды. Жылылықты тілеп тұратын болған соң қымтанып жатқаным. Кешірерсіз, мен киінейін...

	Аламан спорттық костюмін киіп, оның сыртынан үйде киетін шолақ етек шапанын жамылды.

	– Аламан Дайрашевич! Сыртқа қараңызшы. Шыжыған жаз. Бұ не киініс?

	– Иә, далада жаз. Үйде қоңыр салқын. Аяқ жылымайды, денем тоңазиды да тұрады. Соңдай бір бәле жабысты.

	– Үнді емшілеріне қаралып көрдіңіз бе? Тибет медицинасын түгел меңгерген. Мен емделіп көрдім. Бес жылға дейін құлан-таза жүрдім. Енді қайтадан барудың жолы табылмай тұр. Бірақ осы қыста қайтсем де екі айға барып қайтпақшымын. Олар дәрі ішкізбейді. Шөппен емдейді, қолмен сылап-сипайды. Тамақпен емдейді. Ұйқымен емдейді. Қимылмен де емдейді. Әйтеуір жазбай қоймайды. Бармаймыз ба?

	– Қыста дейсіз бе? Қыста, ә? Көреміз. Оған дейін біздің Алматыға бір келіп қайтыңыз, Эдуард Родионович. Сіз айтқандай үлкен емші бізде де бар. Оған өзіміз ешқандай жол ашпай келген екенбіз. Енді ол емшінің айтқанын екі етпей мықты емхана салдырып берсем деп тұрмын.

	– Емші болғанда, қазақтың халық емі ме?

	– Ол да бар. Негізінен Тибет, үнді, қытай, бурят, корей, филиппин, жапон халық медицинасының негізінде жұмыс істейді. Оның «Чжуд-ши», «Вайдурья-онбо» трактаттарын игергеніне талай жыл болды. Тибетке, Үндіге барып, бірнеше мәрте жылдап жұмыс істеді. Менің осында жатуым – өзімнің надандығымнан. Бұдан арман боп қимылсыз қалғанымда жиырма бір күннің ішінде сақайтып жіберген. Кел деген уақытында бара алмадым. Ақыры бәрі қайталанды. Енді, құдай оңдаса, ертеңнің арғы күні соған тура барам. Ұят та болса барам.

	– Апырай, ә?.. Аламан Дайрашевич, мына қолдарды қараңызшы. Қасқырды асырайтын аяғы, музыкантты асырайтын қолы. Қол ауруға шалдықты. Жалғыз қол ма екен! Та-а! Бүкіл сүйек-сүйек қақсайды. Қараңызшы. Музыкант деп мынаны айт! Саусақты көр! Шір-ке-е-н. Гитарист боп туған екен, бейшара. Неткен нәзіктік. Ішкі буырқаныс, арпалыс. Соның бәрін аса биік мәдениетпен көмкеріп тұр-ау сабазың.

	Шадрин видеомагнитофон экранына қарап, Еленнің әр қимылына тәнті боп отыр. Дүниежүзіне аты мәшһүр Шадрин Еленге таң-тамаша.

	– Мынадай кассеталарды көтеріп жүрген сізге рақмет, Аламан Дайрашевич. Мынау деген шынайы өнер ғой. Әттең, көшіріп алар кассета болмай тұрғаны. Ертең осында болғаныңызда үшеуін де көшіріп алып, мен де көтеріп жүрер ем. Өйткені мұндай музыканттар оқумен келмейді. Олар осылай туады. Өте сирек ұшырасады. Біздің елде мұндай гитаристер әзірше жоқ. Латын Америкасы, Испания, Португалия, Францияда дүниеге келеді мұндай виртуоздар. Музыканың құдайлары осылай дара келеді. Оны мойындамау мүмкін емес. Бұл өзі қашан жазылып еді?

	– Екі жыл бұрын.

	– Испанияда ма?

	– Соған ұқсас... – Аламан күліп алды. Бірақ өзін дәл осы іске байланысты күнәһар сезіне бастады. Еленді ерен музыкант деп талай жерден естіген. Оны ол сан рет дәлелдеді де. Бірақ Аламан оған еш мән бермеген екен. Мына алдында отырған кісіні совет халқы басына көтереді... Бермеген лауреаттығы жоқ. Елдің еркесі. Дүниежүзіне жол ашып қойды. Ол да өз елін таныстырды, ол арқылы әлем біздің елді және бір қырынан таныды. Ал Елен ше?

	– Эдуард Родионович! Сіз осы музыкантпен жұмыс істеуге қалай қарайсыз?

	– Болар еді... Бірақ бұ шетелдіктер тым көп ақша сұрайды. Ақша тек доллармен болу керек. Сол жағы қинамаса. Мына өнерімен ол баяғыда миллионның үстінде отыр. Біздің бес-он мың долларға келе қояр ма екен?

	– Келтіреміз, Эдуард Родионович. Сіз Алматыға қашан келесіз? Емделуге, әрі осы музыкантпен кездесуге.

	– Емделуге әрі кездесуге? Хы! Заманчиво. Бір оқпен екі қоянды түсіретін болғаным ғой? Бару керек... Жарты айдан соң Франция, Англия. Августың жиырмаларында барсам ше?

	– Келістік! Уәде ме? Хабар кімнен болады?

	– Хабар менен. Тек музыкантыңыз келмей қалып жүрмесін.

	– Уәде – құдай сөзі, Эдуард Родионович. Жалғызсыратпаймын десеңіз, демалам десеңіз жолдасыңызбен бірге келіңіз. Барлық жағдай жасалады. Келістік пе?

	– О-о-о! Жолдасыммен десеңіз Алматыда болатыныма жүз елу процент сендірем, Аламан Дайрашевич! Ақыры кездесетін болдық қой, үш кассетаңыздың мына біреуін августе ала барсам қайтеді?

	– Үшеуін де алыңыз.

	– Ой, рақмет! Мен бар ғой... Кездесуге ұсыныс айта барғаным жөн ғой. Ол үшін мына дүниелерді қайта-қайта тыңдауым керек. Ал біздің үйдегі кісінің сізге шексіз риза болатынына кәміл сеніңіз.

	* * *

	«ИЛ-62» лайнері түнгі аспанды күркіретіп Москвадан Алматыға бет алды. Аламан оңаша салонда көмекшісі екеуі ғана отыр. Әлден соң ол түнгі ұйқыға жайғасты. Бірақ ұйқы жоқ. Ертеңгі күн көз алдында. Бүкіл өмірі керіліп-созылып келіп-келіп, дәл ертеңгі күнге тірелгендей көрінді. Бұл келген бетте әкесіне кіріп шығады. Одан соң кеңсеге барады. Бораштың емханасы, Елендердің пәтері жайлы шегелеп тапсырма береді.

	Үлгерсе алдыңғысына өз орнындағы адамға қол қойғызады. Ал Елендерге қаланың ортасынан ойып тұрып пәтер әперіп, кешкілік Идеология хатшысын ілестіріп мәдениет министрін орынбасарларымен бірге резиденцияға алдыртады. Бүкіл бір елдің теңдессіз гитарисіне етік тіккізіп қойып отырғандағы мақсаттарын біледі. Көздерін алақтататады. Тіпті қазірдің өзінде Аламан ашуға булығып келеді. Әй, бұл Бораш пен Еленнің өздерінен де бар. Мақау емес, дұрыстап айтпай ма? Осылай да осылай. Біріміз қасиет қонған емшіміз, біріміз шаңда бір туар дауылпаз музыкантпыз деп. Бірақ олар айтқан да шығар. Иә, айта-айта мүжіліп, ұнжырғалары түсіп кеткен де болар. Түсінуге тиістің бірі өзім емеспін бе? Мен не істедім? Жазыла салып, алды-артыма қарамай кеттім. Әкемнің әлгі бір сөзі рас па деймін. Қалай еді? «Тұяқты тұяқ жібермейді» деп қоймаушы еді ғой. Солай болды да. Мен қанша аспандап кетсем де Бораштың алдына бара жатырмын. Ал Елен де Бораш секілді. Өзі ісінде іштей қатты өскен боп шықты. Осы... Басқа-басқа қайраткерлер өз заманының дүлдүлі деп біреулерді әспеттеп, қорғаштап, дәріптеп жүруші еді, сөйтсе, бәрі де әлгі қасиет қонған адамдарды көруде, қадіріне жете білуде екен-ау. Олардың қадірін таныту, бағалау арқылы өзінің қадірін арттырып, кісі танитындығын, кісілігін білдіреді екен. Егер қадіріне лайық қоғамнан орын алып берсең Елен ертең-ақ әлемге әйгілі болғалы тұр. Болсын! Ол – менің өз тең-тұсым. Біз бір ұрпақпыз. Ұзақ адасқан, көп алданған, көп жаңылысқан бір ұрпақпыз. Елен өссін. Танылсын. Мен оған бәрін жасаймын. Жағдайы дұрысталса Елен – жатқан кең дүние. Қазіргі намысшылдығы, секемшілдігі желге ұшады. Бораштың докторлығы дайын. Оған баға берер адам, мынауың дұрыс дерлік маман жоқ. Оның айтуынша, үш-төрт жылдың бедерінде бүкіл еліміздің оншақты қаласынан бір-бір халықтық емшіліктен қорғаған докторлар шықпақ. Өздері бір-бірімен өте ынтымақты көрінеді. Бұл да бір үлкен кезең, айтулы құбылыс. Аламан Бораштың үйінің күншығысындағы егіз төбені көз алдына елестетті. Сол егіз төбенің үстіне шамасы он-он бес кісілік қана, ал жабдықталуы, салынысы таңғажайып емхана қондыртады. Есігін күншығысқа қаратып, совхоз бағынан кеңетек жер кестіріп беріп, Бораштың көзін ашады.

	Аламан аяғын көсіп жатқанмен өзі асығулы еді. Кімге, қайда осынша асыққанын саралап та жатпады. Әйтеуір мына самолет мың салса бір баспайтын қара өгіздей көрінді. Ара-тұра иллюминаторға көз тастайды. Аспан әлемі қара түнек. Ол аз болса Алматыны жер бауырлаған бұлт басып тұрған соң самолет Қарағандыға амалсыз аял жасады. Мұнда екі сағат тұруға мәжбүр болды. Рас, Аламанның төңірегі бүгжең-бүгжең адамға толып кетті. Аэровокзалда депутаттар бөлмесінің ең түкпірінде депутаттардан зорғылар тынығатын бөлме бар. Аламан сонда жайғасып отырып, кәдімгі күрең шай ішті. Бейсауат әңгімеге зауқы болмады. Сыртта жүрсе-ақ Алматы жарықтықтың күні ашық, өзі жарқырап тұрғандай боп елестейді. Ол неге түнере қалды екен?..

	Самолет қайтадан көк зеңгірге ұмтылды. Әне-міне дегенше Алатаудың шыңдары да таңғы сәулеге шағылысып, жарқ-жұрқ етті. Аламан әбден шаршады. Дегенмен ойындағы істерді бүгіннен қалдырмай бітірсем деп келеді. Сол бір шаршауық сәтте ішке күмән жүгірді. Бұл Бораш пен Елен үшін осынша жанығып келеді. Ал олар Аламанның мұнысын адамшылық деп қабыл алар ма екен? Әлде мемлекет шонжарының көңіл-хошы келгендегі итке тастаған сүйегі деп түсінер ме? Хм... Ол да мүмкін. Аламанға дәл қазір олардың сол баяғы, бозбала кездеріндегі достығындай достығы, бауырмалдығы керек. Аламанға бірдеңе беру үшін ешкім келмейді. Кім келсе де алу үшін келеді. Ал тіленшіден биязы, тіленшіден жайлы адам болмайды бұл дүниеде. Жаңағы екеуі де өздерін солардың санатына жатқызса Аламанның бұл дүниеде жалғыз қалғаны. Иә, бұл жайтты соңғы кезде жақсы түсініп жүр. Бұл жардан да бақ таппады емес пе? Ирма бұған әкесі арқылы тақ жасады, ал бақ жасайтын адамы Сұлушаш еді. Бақ пен тақ екіге бөлінді. Әке болса екі дүниенің ортасында. Сонымен өмір көші алға жылжып барады. Екі баланың үлкені сол қара шалға тән болып өсті де, тіпті жуықтамайды. Екінші ұлы әке-шешеге сүйеніп, боркемік боп өсті ме, кім білсін. Қызының өмірін Аламан Ирма арқылы ғана біледі. Ирма екеуі ежелден екі елдің елшісіндей... Сондықтан да әлгі екі мырза – Елен мен Бораш бұған ыстық. Уақыт Аламанды бір ұрпақтың атынан осы орынға әкелген шығар? Ол – тағдыры қиын ұрпақ. Бұл ендігі жерде жер бетіндегі барша тірлікті солардың күшімен жасайды. Оларда ақыл да, айла да, керек десең қасқырлық та бар. Міне, Аламан қалай көбейеді! Небір өжет жігіттер, небір есті жігіттермен дос-жаран болмап па еді? Соларды табады. Олар да Аламанның көзіне қалай шалынсақ екен деп жүрген шығар? Мен қазір мына орынға жеттім дегенмен айналамда рухтас бір адамым жоқ.

	Самолет дік ете қалды. Алып лайнер шашылып кетердей дүр сілкініп барып, екпінін тежеді. Алманның құлағы шалғаны жолбикенің хабарламасы екен: «Алматыда күн ашық. Температура жиырма үш градус...» Траптың түбіне сүлік қара «Волга» келіп тоқтады. Машина соңында ГАИ-дың арнайы машинасы ілесе келіпті.

	Ирма қарсы алды. Жүзі жүдеу тартқан. Онсыз да өмірі әйел боп бір елжіреткені шамалы еді, бейшара қартайып барады. Аламан осыны бүгін анық аңғарды. Бұрын оған не сүйініш, не аяныш болмаушы еді. Енді сонша жыл отасқалы бергі оянғаны аяныш болды. Аяныштың кейде сүйініш болып құбылатыны бар. Аламанның:

	– Аурудан аманбысың? Не болған саған? – дегендегі даусы соншалықты жұмсақ, соншалықты мейірімді естілді. Анау-мынауға жібімейтін Ирманың көзі боталап кетті.

	– Жай... Әншейін. Менің бар ауруым – баяғы сен...

	– Ә-ә-ә! Онда түк емес. Папама кеттік пе? Бірден барып шықпаймыз ба?

	– Папамыз... Ауруханада емес.

	Аламан тұрған жерінде тас боп қатып қалды. «Бітті!»

	– Папамызды Бораш алып кетті.

	– А?! Бораш?! Иә, сөйтіп бірден айтпаймысың? Мен бірден жаман ойға кеттім.

	– Жүр... Жолда бәрін түсіндірем. Үйге барып тынық. Түс қайта тапсырма берген адамдарың бірінен соң бірі келеді. Бәрі орындалды. Тек дәрі жағы қиын екен. Дәріге Москва тұжырым жасайды... Бірер жыл сынайды... Басқа да қиындықтары бар.

	– Папамды Бораш жазып шығарам дей ме?

	– «Папаларыңыз қарт кісі. Біздің алдымызда кетуі мүмкін. Бірақ дәл осы ісіктен өлмейді. Оған көзім жетеді» – деп өзі қолхат беріп, алып кетті. Бүгін Бораш, Елен бәрі водовозбен Сөгетінің жазығын шаңдатып жүр дейді.

	– Онда не бар?

	– Бір тарғыл сұр тышқан болады екен. Соның бесеу-алтауын ұстамақ. Тышқанды майын терісіне көбірек жіберіп сойып алам дейді. Сонан соң ісіктің аузын айқыш-ұйқыш тіліп, сол теріні шаптап тастайтын көрінеді. Бес тышқанның терісінен кейін әлгі жараның аузы кеуіп қалады деп бой бермеді. Папамыз едәуір көтеріліп қалды.

	– Қы-зық... Бораш айтса біліп айтады. Құдайым қолына қуат берсін. Әкем әлі жүре тұрады екен ғой... Жүрсін... – Аламан алқымына кесек тығылып, ежелгі достарының қарапайым тірлігі, адамшылықтарына риза боп, жасып-ақ қалды.

	Алматыны сарсылтып, шаршатып барып тымырсық кеш түсті. Аламан қайтадан ауырып, қиналып отыр. Көңілінің хошы жоқ. Үш арсыздың бірі – тамақ та қызықтырмады. Есіл-дерті – ертелеп Борашқа жету. Сөйте отырып, анау ем-домда жатып ойлану үшін республикасында не боп жатқанын білу үшін көмекшісіне телефон соқты.

	– Ертең таңертең егін орағы, шөп дайындау, құрылыс барысы жайлы деректерді жеткіз. Сонымен бірге, соңғы аптада болған апат, авария, өрт, қылмыс, кісі өлімі, балалардың өлімі жайлы деректерді де жеткізіңдер.

	Түн қоюланған сайын Аламанның ұнжырғасы түсе берді. Түнгі үш жарымға дейін көз іле алмады. Кеуде мүлде қысылып, аяқ-қол ауырып, денесінің қызуы көтерілді. Әбден діңкелеп барып кірпігі айқасқан еді, сол-ақ екен... бұл жататын сәулетті, кең бөлменің дәл ортасындағы енді жауып келе жатқан бұршақтай нән кәусар люстраға жан бітсін. Әлгінің салбыраған моншақтары ордалы жыланша жыбыр-жыбыр болды да кетті. Моншақ кеудесін жайлап барып, буындыра бастады. Мұхиттарда жүретін сегізаяқ, қырықаяқ құбыжықтарша орап, Аламанды өлтіріп барады. Жан беру оңай ма? Аламан алысып жатыр. Аламан жылан боп буындырып жатқан шырақты қос-қолдап бырт-бырт үзеді. Үзген сайын Ирманың: «Ойбай-ай, бүлдірдің-ау! Қымбат дүниені бүлдірдің. Үзбе! Тиіспе!» деген құлыңдаған дауысы естіледі.Кәусар шыныдан жасалған шырақ Аламанды бүріп, енді тек жаны шыққанша ұстап тұрмақ еді, мұның аузына: «Жігіттер! Жігіттер! Бораш... Елен... Өлдім... Өлдім...» деген сөз түспесі бар ма. Сол-ақ екен, шыны жыландар құрсауды босатып жіберді...

	Түсі екен. Мұндай оңбаған түс болар ма?! Сағатқа қараған жоқ. Аламан мына бөлмеден, мына сұм төсектен безіп, сыртқа шықпақ болды. Аяқ-қолдары икемге әрең келді. Сағат сегіз шамасы. Ирма жұмысқа кетіпті. Көмекшісі кешегі деректерді алып жетті.

	– Кешегі ме? Жақсы. Қазір. Кетеміз. Мен жуынып болысымен жолға шығамыз. Бәріне солай хабарла. Кәне! Демеп жібер!

	Аламан жүрер жолда ГАИ қаптап кетті. Светофорлар істен шықты. Оның орнына реттеуші милиционерлер тұра-тұра қалған. Алдыңда жарқырауық сигнал шамы бар арнайы ГАИ машинасы, соңында қара «Волга» келеді. Аламанның көмекшісі машинаның алдында. Аламан артқы орындықта кешегі өзі айтып алдыртқан деректерді шолып отыр.

	«Бірінші жартыжылдықта үй құрылысының салыну қарқыны өткен жылғыдан он бес процентке артты. Жем-шөп қорын дайындау жөніндегі міндеттемелерін республиканың 150 ауданы артығымен орындады...»

	Аламан «Сов. секретно» деген айдары бар пакетті ашты. «Таскескен» қаласында жұмысшылар азық-түлік талап еткен көтеріліс болды. Он жеті адам өлген екен. Жүз елу бірі емханаға түскен. Милиция аға лейтенанты ерлікпен қаза тапқан... 53 милиционер ерліктері үшін наградаларға ұсынылған... Сауран аудандық партия комитетінің бірінші хатшысы Ақжолтаев әкесінің қазасына молда шақыртып, жаназасын шығартып, өзі де діни тәртіпке мойынсұнып, алақан жайып, әуминге қатысқаны үшін қызметінен босатылған... «Егін орағында. Республиканың төрт миллион гектарынан астық жиналды. Әр гектардан орта есеппен 11-12 центнерден орылуда». Кеше республика бойынша тоғыз жүз сексен адам аурудан қайтқан. Алматыда он алты жол апаты болған. Онда сегіз адам өлген, екеуі ауыр халде. Біреуі жеңіл жарақат алған. Бес жерде өрт шыққан. Тонау мақсатында бір үйдің адамын түгел қырып кеткен. Алғаны екі мың сом ақша, жапон магнитафоны, асыл бұйымдар... Еңбек сіңірген өнер қайраткері асылып өлген... Түрмеден үш адам қашып шыққан. Үшеуінде де қару бар. Әлі табылмаған. Мынаны қара... Шарын маңында су тасқыны болған. Үш трактор, екі автобус суға кеткен. Өлген адам саны анықталуда. Шарап жасайтын заводқа көмек ретінде қырық оқушыны тиеп алып келе жатқан машина аударылып, отыз үш бала бірден өліп кеткен...» Аламан одан әрі оқи алмады. Есікке жетуге асықты.

	Кешкілік Бораш пен Елен түте-түте болып оралды. Екеуі диірменнен шыққандай үстілерінен шаң саулап, бет-ауыз, кірпіктеріне дейін шаң қауып қалған.

	– Тышқанның бесеуі емес, он бесін ұстадық! – Елен мәз. – Саспа, Аламан. Әкей жазылып кетеді. Бораш, айтшы. Өзің қалайсың, Аламан?

	– Дәл қазір мүлдем бітіп отырмын. Тыныстай алмаймын. Мың ине тұс-тұстан кеудеме қадалып тұр. Аяқ-қолдар істен шықты. Тұп-тура паралич...

	– Аламан! Әлгі дәрілерің қайда? – Бораш бірден іске көшті.

	– Қандай?

	– Мен жасат деген.

	– Жасата алмадым... Оны Мәскеу шешеді екен.

	– Мәскеу шешетінін мен де білем. Өкімет болғасын ең болмаса өзіне жетерлік жасатып алсын деген ем...

	– Иә, біз сондай өкіметпіз, Бораш. Өзімізді аурудан айықтырар, ажалдан арашалар дәрі жасата алмаймыз... Салмақ баяғы өзіңе түседі. Халық емінің құдіретіне сеніп келдік. Айып етпе. Көрмеймісің отырысты... – Аламанды Ирма қасықтап тамақтандырып отыр екен.

	– Сонда не? – Бораш тамақты өзің іше алмайтын болғансың ба дегендей иек қақты.

	– Өз қолым өз аузыма жетпей тұр, достым.

	Тамақтан соң Аламан тізесіндегі радиоқабылдағыштың көмейін ашты. Радио сарнап тұр. Алматыда күн ашық. Жауын-шашын болмайды. «Көтеріңкі көңіл-күй» атты концертімізді бастаймыз.

	– Бораш, біз өз концертімізді бастай берсек қайтеді? Әкейдің жанына таман барсақ... Менің келгенімді көрсе сәл де болса сенімі арта ма? Жалпы... турасын айтшы. О кісінікі нендей кесел? Жазылуы мүмкін бе?

	– Өзің біледі екенсің. Дайраш ағаның оң білегінде көп жылдан бері басы артық, өлі ет білемденіп тұрыпты. Жастау кезінде организм оның бұзылуына жібермеген. Енді қарттық иектеп, иммунитет әлсірегенде әлгі қаны құтырған артық ет түйін тастаған. Бидайдың дәніндей беріш жан-жағын іріте бастаған. Оған «рак» деп бақырайтып жазып, диагнозын шегелеп қойыпты. Ол әлі рак ісігі болып бітпеген нәрсе. Енді екі-үш ай емдемесе солай болар еді. Бүкіл денеге шырмауықша тарар еді. Қазір бір құдайға сүйеніп, ісікті, артық етті түгел алып тастаймын. Шамалы наркоз керек, скальпель тиетін тұстардың етін өлтіреміз. Сен барып сәлеміңді бер. Көңілін көтер. Одан соң бүгінше бір арнайы массаж аласың. Тынысың ашылады. Одан соң ванна қабылдайсың – жүйкеңді қалпына келтіру басталады. Бәрі түсінікті ме, өкімет досым.

	– Түсінікті. Әлгі тышқандарыңның терісін жапсырасың ба, әкейге?

	– Әрине. Ассистенттер бәрін дайындап жатыр. Жүр Аламан, өкімет те болсаң маған ер. Мен халық емшісімін. Өз қолың өз аузыңа жеткенше өп-өтірік болса да бағынасың. Жазылған соң халықты да оның емін де ұмыта салу сендерге қиын емес. Өзін өзі емдей алмайтын билік бәрі бір халықты пайдаланбай қоймайды.

	– Айтқаның айдай. Өкпем жоқ. Құдайды да ұмыттық. Бірақ Тәңірім бәрі бір ауа екеш ауадан қысып, сенің алдыңа айдап әкелді. Тәубеме түсірді. Жазылсам, мүмкін сабақ болар... Маған қара да өкіметтің қандай халде екенін біле бер... Бұл бір ұзақ әңгіме. Күндердің күнінде анау жылы қорыққаннан өрмелеп шыққан жартастан ассақ, жас кездегідей бір ақтарылармыз...

	Аламан екі иығынан демалып, оншақты қадамға бола алқынып тұр. Сүзеген бұқаша жоғарыдан төмен шүйіліп, құлжаның асығындай шиыршық атқан Борашқа қарады.

	– Әй, Бөкентай, не жасасаң да созбашы... Көріп тұрсың ғой...

	– Жүр, Аламан, Ирочка, жүріңдер. Маған тірі жеттің ғой, енді өлтірмеймін. Алдыңда медицина ғылымдарының кандидаты, ол аз болса биология ғылымдарының докторы – биохимик Бораш Сәтжанұлы дейтін қарапайым ғана ғұлама тұр... Сол кісінің үйінен шай ішелік. Сонан соң екеуміз ағайыншылап ақылдасамыз. Астын-үстін, тарпа бас салып ем жасамаймыз. Келістік пе?

	– Болды, болды... Жайлаудан түскен қара өгіздей алдыңа салып айда да жүр.

	– Өгіз бе, бұқа ма?.. – Елен қағып қалды.

	– Әзірше өгіз, Елен.

	– Саспа, досым, әлі-ақ кісінеп шыға келесің. – Аламанның қиналысы Еленге көшкендей ме? Аяп та тұр. Сен Аламан емес пе ең!!! Аз күндік мехнатқа шыда! Осында бірге боламыз. Бүкіл өмірді електен өткізіп алайықшы, бір... Бұл да құдай жіберген қисын шығар...

	Аламан бірте-бірте сабасына түсті. Оның ең қатты қорыққаны – әкесінің науқасы еді. Келген бетте Бораш: «Қолдан келгенді жасадық» деп күмілжи ме деп ойлаған. Бораштың сөзіне қарағанда әкесі мұның өзінен бұрын сақайып кететін секілді. Әй, мың болғыр Бораш! Еленді қара! Онымен бірге далақтап, тышқан аулап діңкелеп жүр. Адам... иә, нағыз адам осылар. Екеуі де Аламанның ұмар-жұмар жақсылық әкеле жатқанын білмейді. Білсе соның қарымтасы деп ойлар еді, Аламан. Баяғы Аламан қатты сырқаттанып келе жатыр, әкесі де қыл үстінде. Көмектесу керек деп еш есеп-қисапсыз алашапқын боп жүр.

	Сенбі, жексенбі күндері Бораш тыным таппады – ем-дом басталып кетті. Әупіріммен Аламанның іші жүріп, процедурныйдан ұзап шыға алмай қалды. Қодастың бұқасындай дөңкиген сабаздың отыз жыл ішкен-жегені сыртқа атқалақтап шығып жатыр. Үлпершек, қатпаршақтарға жабысқан қара қақтар шыққанда өзі таң қалды.

	– Мыналар ішекте жылдап тұрған ба, сонда?

	– Жылдап улап жатқан ғой... Әлі ширегі де шыққан жоқ. Бірте-бірте тазарасың.





VIII




	Дүйсенбі күні Елен Елданасын таң бозында Алматыға ала жөнелді. Жұмыс. Сағат тоғызда Елдана шаншылып жұмыста отыруға тиіс. Алматыға жаңадан келе бастаған иномаркалардың бірін Елен өз еңбегімен сатып алды. Жұмыртқадай аппақ «Форд». Елен рульге отырады да машина жүрісінен рахат табады. Ұрланып Елданасына көз қиығымен қарап қояды. Өзінің Елданасы. Өзінің «Форды». Михаил Горбачев ел басқарғалы Совет Одағының тұмшаланған есік-терезесі ашылды да шет елдерден небір дүниелер келе бастады. Бір жылға жетер-жетпес уақытта ел іші күрт өзгерді. Ең бастысы адамдар өзгерді. «Біз де адамбыз» дегендей аны-мұны сөздерді еркін соғатынға шықты. «Адам факторы», «жариялылық», «адам құқы», «демократия» секілді сөздер ауыздан түспейді. Шағын кәсіпшілікке, кооперативтерге жол ашылып жатыр. Осы тұста Елен Геннадиймен бірлесіп, әлгі етік жамар будкадан гөрі басқа бір тірлікке көшуді ойлап жүр. Бұрын екеуі тіккен аяқ киімге бәрі жабысушы еді. Енді базарда оны он орап кетер аяқ киім, басқа да киімдер, дүние-мүліктер қаптап кетті. Сондықтан да ешқашан маңызын жоймас бір тірліктің шаужайынан ұстамаса болмай бара жатыр. Заманның екпіні қатты. Болып жатқан өзгерістерді ақылға салып, түсінуге мұрсат жоқ. Дегенмен мұның өзі ұлы дауылдың лебі ғана, деп сәуегейлер телевизордан сарнайды, газеттер жамырасып жазып жатыр. Түбінде не боларын бір Тәңірім біледі. Еленнің өз табанынан тиянақ кеткелі тұрғандай. Анау сұңғыла саясаткерлер социализмді утопия деуге жетті. Екі жүз елу миллон совет адамын аузына қаратқан саясаткерлер Войнович, Келлер, Гальперский, Голубев – Шилковскийлер ел басына осы заманның озық ойлы адамы келді, СССР-ді прогресшіл, бұқарашыл арнаға осы бұрады деп, М.Горбачевті арқадан бұрқылдата қағады. «СССР тоқырауға тап болған» деген сөз де күн санап үдеп барады. Қоғамның ең төменгі сатысында жүріп-ақ Елен осы сөздің жаны бар деп іштей келіседі. Себебі ол шет елдерде болған адам. Сырттай болса да өз елі мен капиталистік жүйедегі жау, дұшпан саналатын елдерді салыстыруға мүмкіндігі болды. Бірақ... бірақ, екі жүйе – социалистік лагерь мен капитал елдері екі түрлі қалыпқа құйылған болат, қатып қалған құрыш емес пе? Ол қалай өзгереді? Ленинді аузына алмай ас ішпейтін ел, екі көзі төрт болып коммунизмді ұзақ тосқан ел, Коммунстік партияның идеологиясы, К.Маркстің ілімінен басқаның бәрі бос сөз деп қалыптасқан, дүниені тек солай қабылдайтын адамдар қалай өзгермек? Сауалдан сауал саумалап Еленнің басы зеңіп кетеді. Бір сауалға анық, орнықты жауабы жоқ. Саяси, әлеуметтік, экономикалық науқандар бірін бірі көміп кетіп, ес жиғызар емес. Кімге, неге сенерін халық білмей қалды, сірә.

	Ақ «Форд» Госкомиздат аталатын министрлік орналасқан төбешікке желіп шықты. Жұмыстың басталуына әлі жиырма минуттай уақыт бар екен.

	– Ал, тапсырмаңды бере бер... – деді Елен ойнақылау.

	– Тапсырма жоқ. Өзің не істемексің?

	– Білмей тұрмын... Етікшіліктен тек қара бақыр түсетін болды. Біреуге будканы жалға беріп, Генка екеуміз басқа бір нәрсемен айналыспасақ болмас. Соны бүгін шешеміз. Ол мені Алтыншаштың үйінде тосып отыр. Ендігі кәсібімізді анықтасақ райисполкомнан рұқсат алу керек.

	– Жүгіреміз дейсіңдер ғой?

	– Жорғалаймыз...

	– Жорғалаңдар. Бөріні...

	– ...аяғы асырайды.

	– Алтыншаш... Тұра-тұр... Телефоны қалай еді?

	Елдана алақандай блокнотына үңілді. Телефонды тапты білем Еленге аялы көздерімен жарқ етіп бір қарады, самай шашын құлағынан асыра сілкіп қойды. Сонан соң сүйкімі сарқылмас әнтек жымиыспен сау бол дегенді білдірді. Елен желе жортып, Шевченко көшесінен басталып, Төлебаев көшесінің бойына салынған бес қабатты, мықтылар тұратын үйге келді.

	– Алтыншаш, Генка үйде ме?

	– Ас үйде. Лиза екеумізді ас үйден аластап, аспазшылық пен кулинарияның бір шедеврін жасап жатыр.

	– Еей! Қатынбасша! Тамағың қашан піседі?

	– Келсеші... Піскенше әңгімелесе бермейміз бе? Геннадий спорттық киіммен ас үйде тыным таппай бірдеңе жасап жүр.

	– Ойыңа бірдеңе келді ме? Жаңа идея бар ма, Ген?

	– Тапқаның не!? Быжынап-құжынап кетті. Видеомагнитафон дегенді естуің бар ма? Видик... Кәдімгі видик.

	– Бораштың үйінде тұр ғой біреуі.

	– Ол жай ғана Бөкең демалу үшін алынған видик. Солай ма, Елен?

	– Солай делік.

	– Ал біз соның бірін аламыз да одан ақша жасаймыз.

	– Қалай?

	– Оп-оңай. Осы үйдің подвалы түгел бос тұр. Бізге оның бәрі керек емес. Жиырма-отыз адам сияр залды жабдықтап алсақ болғаны. Бір үлкен телевизор керек...

	– Мани-мани есептелді ме? Қанша шығын шығады? Қанша табыс келеді?

	– Алтуша оны қатырып қойды.

	– Сонымен, Геннадий... Геннадий...

	– Петрович.

	– Петрович! Біріншіден, подвалды жалға ма, басқалай ма, алу керек? Оның иесімен келіссөз жүру керек – бір. Екінші, сылақ, сырлау, әрлеу жұмысы... Орындықтар. Билет. Электр. Дыбыс бәсеңдеткіш қаптама... Кассеталар алу. Ең бастысы – ауаткомның рұқсаты. Бұл – екінші. Үшіншісі – кім жұмыс істейді?

	– Өзіміз. Сен, Алтуша, Лиза, мен. Есіңде болсын, Елен! Подвалға кіретін баспалдақтың бірі жоғары жақта, екіншісі төменде. Яғни біз екіге бөлініп, екі жақта қатар жұмыс жасауымыз керек. Біз тұрған жер, өзің білесің, байлар тұратын аудан. Еркетотайлардың қалтасы мыш-мыш ақша. Іздегендері – қызық. Бізге керегі сол емес пе?! – Алтыншаш Еленді телефонға шақырды.

	– Да... Не дейсің? Квартира?.. Содан? Жақсы, жақсы... Осында сенен хабар тосып отырамын. Жо-жоқ. Жылжымаймын.

	– Алтуша! Ген! Біз пәтер алдық! Төрт бөлмелі! Орталықтан! Ей, батырлар, естіп тұрсыңдар ма?! Геннадий мысық жымиыспен жақындап келіп досын қапсыра құшты.

	– Сен алған үйде де подвал бар. Это точно. Онда бірдеңе жасау ешкімнің ойына жуық арада келе қоймайды. Так-так! Монополия! Біз видиктің корольдері, пахандары боламыз, Елен. Ты понял, нет? Мы – миллионеры! Ол үшін қазір соттамайды. Ақшаның көзі анық болса – күреп тап. Бульдозермен үйіп, тау-тау ақша жаса!

	– Әй, қайдам... Тау-тау ақшаңды көре тұра өкімет одан ойып алар амалды табан астында жасамайды деймісің? Адамдар ше? Олар да қарап қалмайды. Есіңде болсын, Геннадий Петрович, жақсылықтың ізін бағып, бұқпантайлап неше түрлі жамандық би билеп, ән салып келе жатады.

	– Әлі ауа жайылып жүрген қиялдың да алдын орап, жолын кестің, Елен. Сенің осы мінезің ұнамайды.

	– Не істе дейсің? Құдай берген мінез. Сендер қызылды-жасылды өмірді көресіңдер. Мен оның қалқасындағы қауіп-қатер, опасыздық, әділетсіздік, қатыгездік, арамдықты, қараулықты алдымен көрем. Сен бекер ренжисің маған. Сен оптимист боп қала бер. Мен осы ортадағы өзін-өзі сақтау инстинкті болайын. Сонда баланс тура шығады.

	Телефон безілдеп берді. Үшеуі де тапырақтап жүгірді. Алтыншаш бірінші жетті.

	– Алло! Даночка! Үйің құтты болсын! Еленді шақырайын ба? Міне, жанымда тұр.

	– Елекең тыңдап тұр... Айта бер... Іім... Түсінікті. Далаға шығып тұр. Кеттім.

	Елен есікке беттеді.

	– Генка, Алтуша, және ойланыңдаршы! Мүмкін бұдан да мықты идеялар табылар! Менен күдер үзіңдер. Енді он күн пәтер алуға құжат жинаумен боламын.

	Елен Госкомиздаттың алдында тұрған Елдананы көзі шалысымен машина екпінін үдетіп барып, дәл тұсына келе бере шиқылдата, қаңғалақтата тоқтатты.

	– Мұның не? Баспанаға кіріп бір-ақ өлейік те, Елен! Сумасшедший!

	– Тұрысың, кәдімгі, жігіт тосқан қыз секілді. «Кешікпей келем, деп ең»... Майысып, солқылдап-ақ тұрсың.

	– Қайтадан ғашық болдың ба? Ха!

	– Біздің ғашықтықта үзіліс болған емес. Мәңгілік махаббат, Дана!

	– Пәтер алған соң бағам тіпті артып кетті-ау деймін!

	– Әрине! Бәрін рет-ретімен айтшы. Қалай болды өзі?.. Анау қара дәу Аламанның ісі емес пе?

	– Болса несі бар?

	– Ештеңесі жоқ. Есіңде ме алғаш кабинетінде сенен қайда жұмыс істейтініңді сұрап, пәтерді Дана арқылы жасайық деп ашық айтпап па еді?

	– Иә, айтқан. Сөзін өткізу үшін үш жыл керек болғаны ма?..

	– Жә! Өзінен сұрармыз. Ал қағаз жинауды неден бастаймыз?..

	Елен мен Елдана бұдан былай өмір бақи ұмытпастай боп осы қылуеттен құр сүлдерін әрең алып шықты. Рас, бұлар екі күннің бірінде Есікке, Бораштың үйіне барып тұрды. Айтқандай-ақ мына төрт бөлмелі пәтер Аламанның Мәскеуде отырып шалған бір қоңырауынан үзіліп түскен моншақ боп шықты. Оны күлбілтелемей-ақ Аламанның өзі айтты.

	– Мен кейінгі кезде философ боп барам, Елен. Ол жақсылық па, жамандық па – бір құдай біледі. Бұрын мен ананы алсам, мынадан өтсем, әнеу бір жерге жетсем, анау кабинетке қонжисам деп лөк түйеше омыраулап кете беретін едім.

	Біреудің реніші, біреулердің қыңқыл-сыңқылы, ала көздері, сұқтанғаны, ашық жек көргені – маған маса шаққандай да әсер етпейтін. Вперед! Только вперед! деп келдім. Қазір шығатын биік те қалыңқырамады... Оның үстіне мына науқасымды тілге тиек етіп, әлдекімдер тамырымды босатуға барын салды. Мәселе асқынып бара жатқан соң тіке тартып өзіне бардым. Ағамыз бұрынғыдай-ақ. Дегенмен Брежневтің тұсындағы көңіл-күй жоқ. Маған: «Ешнәрсеге алаң болма. Керегінше жатып емдел, одан соң барып-келіп жалғастыр. Өткенде өзіңді бір ірі облысқа бірінші хатшы етіп жіберсек деген ұсыныстар түскен. Жағдай өзгерді. Сен, Аламан жолдас, осында керексің. Кешікпей бір өзгерістер болуы... Сол тұста жаңылыс баспауға тырысыңдар. Ысылған кадрлар бір-біріңе сүйеу болыңдар. Ендігісін ести жатарсыңдар. Горбачев Прибалтикадан соң, және біраз жер шарлап, Целиноградта ауыл шаруашылығына байланысты аймақтық кеңес өткізеді. Сонда көп нәрсе айқындалып қалар...» деді. Басшымыз. Соған қарағанда бәріміз желкенді қайықта отырған сияқтымыз. Жел қайдан соғатынын, оның аңызақ жел боларын, немесе дауыл боп келерін ешкім білмейді.

	1985 жылдың жазы осылай жылжып жатты. Бұл да өткен заманның қойнауында жоғалып кетер сан жылдардың бірі боларында ешкімнің күмәні жоқ. Қазақ баласының ұлттық ғұмыры және бір жылға қысқарып, «қазақ» деп Құдай қойған атты сирек айтылып, совет адамы деген қорғасын кепешпен жүруден құтылудың да еш жолы көрінер емес. Бір кезде өзімді қорғайтын, әжуа-мазақ қылатын өтірік тарихты оқымаймын, деп тарих факультетін тастап кеткен Аламанның өзі «емхана совет адамын» емдейді, деп отыр. Кремльде еденге құлаған қаламның тырсылын естіп отырған Аламанның да ойына ұлттың болашағы келмейтін болғаны ғой? Аламанға осы өмірдің, осы сірескен режимнің өзгеріссіз тұра бергені керек, әрине. Тек Мәскеуде билік ауысса болды, басқа республикалар, облыстар мен министрліктерде аласапыран басталады. Сол бір кезеңде аман қалса баяғыдай-ақ жүре берер еді.

	Елен өзін баспаналы еткен Аламан досына ұрлана ұзақ-ұзақ қарайды. Бір кездегі егеулі найзадай, оқтаулы мылтықтай алғыр, жүректі, намысқой Аламанның іші қалай-қалай өзгерді екен, деп ойлайды ол. Алғырлығы, жүректілігі өзімен келе жатқан болар. Ал оның қазақы ұлтжандылығы, бауырмалдығы, досқа деген беріктігі, намысқойлығы, ешкімге кеудесін бастырмас кісілігін уақыт қалай-қалай мүсіндеді екен? Бұл да осы түрімен, кісіні толғамай жұтар диюдай сұрымен біреудің алдында билей ме? Дірілдеп-қалтырап, арқа-жарқа өтірік күліп, жағына ала ма? Соның бәрі де мұның қолынан келеді. Әйтпесе осынша биікке көтерілмес еді. Өзінен биіктің қорлауынан, әр масқарадан соң осыған не үшін көнемін деп адам ойлануға тиіс қой! Солай болса Аламан оңашада қалай-қалай өзін ақтайды? Әлде ол ортаның өз моральдық нормасы осы ма? «Бәрі солай жасайды. Мен солардың бірімін» деп еті өліп кетті ме? Сырты сұс, адуын болғанмен мұның ішінде көрікті тұстар көп болатын. Солардың аман қалғаны қаншалықты екен? Елен осылай ойлап отырып, есіне Аламан жасаған жақсылықты ойлайды. Бұл сондай адам... Не жасаса да түгел жасайды, бүтін жасайды. Ойып тұрып бергізеді, есігіңнің алдына тау керек болса оны да көшіріп әкеліп береді. Онысына ешкім ілесе алмайды. Тек адами әлемі аман болса етті, деп ойға шомады, Елен.

	Борашқа келмес бұрын Мәскеуде емделіп жатып, Аламан әлемге әйгілі композитор Эдуард Родионович Шадринді Алматыға қонаққа шақырған. Шадрин өзі келіскен уақыттан жиырмашақты күн ерте келді. Жанында аса көркем бірақ сәл-пәл оң жақта отырып қалған қыз ілесе келді. Самолеттің баспалдағына екі «Волганы» қатар тіреп барып тоқтаған Аламан мейманын қарсы алды.

	– Жақсы уақытта келдіңіз, Эдуард Родионович! Тамыздың соңы – күздің лебі. Қазір тамыздың алғашқы аптасы Алматының ауасы байып, мәуесі пісіп, өзі бір рахат күй кешкендей ме... Өзім осы мезгілді Алматыда өткізгенді ұнатамын.

	– Аламан Дайрашевич, танысып қойыңыз. Медицина ғылымдарының кандидаты Светлана Ивановна Жуковская. Өткенде телефонмен айтқан адамым. Біздің семьялық дәрігеріміз осы кісі.

	– Эдуард Родионович, қалай етсек?.. Санаторийде екі люкс қатарынан дайын тұр. Ал Есіктегі емшіңіз екі түрлі жатын-жай жасатып қойды. Бірі кәдімгі қалалық барша жағдайы бар жеке корпус. Ортасында ортақ бөлме, екі қанатта жеке-жеке екі бөлме. Ванна, душ және басқалары ішінде. Күндіз қырық-елу қадам жерде, төбенің үстінде хандар, қағандар ғана түнейтіндей аппақ ақ орда – кәдімгі киіз үй тігулі. Ол – күндізгі демалыс орындарыңыз. Сол киіз үйде жатып-ақ көкжиекті түгел көре аласыз?

	– Қайда барамыз? Алдымен санаторийге барып, жолдың шаңынан арылып дегендей...

	– Аламан Дайрашевич, тіке тартсақ қайтеді? Санаторий, прафилакторийлерге Сіз екеуміз тойып болмадық па? Суға сол жерде-ақ құйынармыз. Әрі уақыт үнемдейік. Артық жүрісті қайтеміз?

	Аламан қас-қабағын бағып тұрған екі жігіттің біріне иек қақты. Анау сәл әріректе тұрған екінші қара «Волгаға» қарай тұра жүгірді. Машинаға жете рацияны қиқулатты.

	– «Сокол!», «Сокол!» Я – «Барс!»

	– «Сокол»... на связи...

	– Едем. Все по плану. Конец связи.

	МАИ машинасы алдыға түсті. Екі қара «Волга» іркес-тіркес Құлжа жолымен жөңкіліп берді. Есік қаласында тосын жолаушылар тізбегі Абай көшесімен едәуір өрлеп барып, шатқал тарылып, жасық ауа шыңылтырланып, тау қойнауына тән жаңғырықты әлемге жетті. Осы кезде үлкен жолдан қиғаштап, қыраттың үстіне бастар қасаңдау жол қызыл-ала шлагбауммен «қол бұлғағандай» болды. Машиналар шлагбаумнан, оны күзеткен қазір сыптай боп тұрған екі милиционердің тұсынан екпіндете өтіп, төбе үстіндегі дөп-дөңгелек алаңқайға жетіп тоқтады. Меймандарды тосушылар – оншақты адам қозғалақтап қалды.

	– Эдуард Родионович, мына тұрған жолдастар осы ауданның басшылары, былай айтқанда жер иесі, ел ағалары. Біздің салт бойынша алыстан алты жасар бала келсе алпыстағы ақсақал келіп сәлем береді. Сол салт бойынша Сізге хош келіпсіз деп айту үшін баршасы, міне, тізіліп тұр.

	Осы өзіңіз тұрған Еңбекшіқазақ ауданының басшысы Әбдиев Смади Алтаевич. – Әбдиев шашы толқынды ақ-сары жігіт ағасы екен. Ол алдымен келіп атақты композитордың қолын алды.

	– Біздің ауданға келгеніңізге қуаныштымын, Эдуард Родионович. Мен бұрынғы мәскеулік студентпін. Тимирязев атындағы ауыл шаруашылығы академиясын бітірдім. Сол арманшыл жасымда, мәдениеттің Туы тігілген мегаполисте Үлкен театрға жылына бір мәрте қайткенде де баруға тырысатынмын. Шығармаларыңызды әлемдегі ең озық оркестрдің, атақты опера және балет артистерінің орындауында көрдім, тыңдадым. Адамзат мәдениетіне қосқан үлесіңіз үшін басымды ием...

	– Смади, сен басыңды име. Өйткені ол саған қарап отырған күллі қазаққа ортақ бас. Ал менің шығармам, есімім өзіңіз секілді адамдар арқылы мына таулардың қойнау-қолаттарына дейін жеткені мені шын бақытқа бөлейді. Рақмет! Сонымен, біз бір-бірімізді бұрыннан білетін болдық қой! Әріптестеріңіздің қолын алайық. Мен егін екпеймін. Мал бақпаймын. Бірақ қарнымыз тоқ. Киім – бүтін. Бәрі осы сіздердің арқаларыңызда.

	– Эдуард...

	– Эдуард...

	Ұлы композитор күтіп алған адамдардың бәрімен, тең адамша қол алысып танысып шықты. Күтушілер қақ жарылғанда мейманның алдына қылшық жүнді, құйрықты, ірілігі бұзаудай қазақы ақ қойды қасапшы жігіт алып келді. Көпті көргендігін білдіріп Шадрин:

	– Аллауакпар! – деп бетін сипады да Аламанға қарады. – Идеологияға, саясатқа қайшы бірдеңе жасап қойғам жоқ па? Алеке?

	– Салт-дәстүр ғой, Эдуард Родионович! Жүріңіздер! Ирочка, Светлана Ивановнаға ие бол.

	Шадрин мына топтың арасынан және біреуді іздегендей. Ол бар болса мына ресми киінген топтың арасынан бірден көрінер еді. Костюм-шалбар, қатырма жағалы жейде, қылғынған галстукпен таудың төбесінде жүргендерге бір сәт жаны ашыды. Партия тәртібі солай. Әлгі адам мүмкін осында шығар? Мені қарсы алу, алдымнан шығу міндетті емес. Құдайдың өзі біледі – музыканың әулиесі Шадрин бе, әлде әлгі испандық вертуоз гитарист пе? Кімді кім қарсы алуы керек?.. Алекеден сұраса қайтеді? Келді ме? Келе ме? ...М... Жарайды. Аламан Дайрашевич бір нәрсені естен шығарып алатын адам емес. Жаналқымнан алмайын. Келмесе, кездесе алмасақ ем-домымызды алып қайтармыз. Негізгі мақсат та сол емес пе еді?

	Келген беттегі жеңіл-желпі тамақтан соң Бораштың фито-ваннасында қырық минут малынып жатып, массаж алып, неше түрлі құтылар, шынылардан алып жағылған майдан соң Бораш Эдуард Родионович пен Аламанға крахмалданған жеп-жеңіл жейде-дамбал, су жаңа табаны қалың шәркей берді. Ем қабылдаған екеуі тер басатын бөлмедегі екі төсекке келіп жайғасты.

	– Сізді білмеймін... Менің терім бір сағатсыз басылмас, – деп Аламан андыздаған терді екі түрлі сүлгімен сорғытып, сәл демігіп отыр. Бұл өткен айларда кеуде кере ауа жұтуға зар боп келген Аламан деуге келмейді. Желкесінде шор боп тұрған қодастың шоқтығындай бәледен арылған, жасы жетпей терісі салпылдап көшіп жүрер, қарны әне-міне тізені соғар болған, жеушенсіз жамалған майдан тізесі кілтілдеп, екі ұрты үрген допша ту сыртынан көрінер Аламан емес. Аяқ-қолы кәдімгідей-ақ өзінің төрт мүшесіне айналған, жіті қимылдап, еркін тыныстап, адам қатарына қосылған Аламан. Рас, қазір де ентігіп отыр. Бірақ сүт пісірім уақыттан соң қара тырнақтан, қара шашына дейін рахатқа бөленерін ол біледі. Бораштың айтуынша, алғаш келгенде жақпардан бөлінген порым-пошымсыз нән қара тастан аумаса керек. Қазір сол Бораш «мүсінші» бірте-бірте оны адам сұлбасына жақындатқан. Әрине ескі досының әсіре сөзі де бар шығар. Бірақ ол сөздің жаны бар екенін Аламанның өзі мойындайды. Әлі де артық ет, жабысып алған май жетіп жатса керек. Ванна, массаж, жаттығулар, диеталар оны сылып түсіруге тиіс. «Мен сенің баяғы жігіт кезіңді қайтарып беремін», деп күледі Бораш. Бораштың ем-домына дейінгі азапты ұзақ-ұзақ түндер есіне түссе Аламан қалған өмірін Бораштың «тепкісінде» өткізуге әзір.

	– Вы не любитель разных финских, русских парилок, Алеке?

	– Был. Но как только набрал этот вес, я просто боялся туда сунуться. Боялся – сердце не выдержит.

	– Возможно вы правы. Мен анда-санда дәрігерге есікті бақтырып қойып парға барып көрдім. Сәл-пәл жеңілдеп қалатынмын. Бірақ дәл мынадай терге малшыну болған жоқ. Тер теріден емес, сүйектен шығып жатыр-ау деймін. Өйткені өзіңіз көріп отырсыз, менде ары кетсе, он-он бес келі артық ет бар шығар. Ол біздің жасымызда бәрінде бар нәрсе ғой. Ал мына сел-себілге қарасаң арам ет, арам тер тереңде жатып, мықтап буын-буынды алып қалған секілді.

	– Сәл шыдаңыз Эдуард Родионович, жарты сағаттай жата тұрыңыз. Содан соң рахатқа кенелесіз.

	– Шыдаймыз... Емшінің айтуынша мұндай ваннадан алғашқы күні бәрі өтеді. Ертеңінде кәдімгідей анализ алып, диагноз қою басталатын секілді.

	– Дұрыс айтасыз. Менікі тым артық салмақ, әр-әр жерге үйіліп қалған тұз. Қысылып қалған нерв. Ал сізге, Родионович, басқа диагноз қоюы да мүмкін ғой! Бұл жігіт бозбала кезімізден бірге келе жатқан досым. Қиыр Шығыста, Приморьеде үш жыл ненец, коряк секілді тайга халықтарының ем-домын үйренді, зерттеді. Одан соң тибет медицинасына ауды. Тибетке, Тайландқа, үнді емшілеріне барып, солардың клиникаларында бір-бір жылдан үш жыл жұмыс істеп қайтты. Өзі нағыз фанат. Бір адамның бір де бір процедурасы онсыз өтпейді. Жалықпайды, шаршамайды, керегін өзі жасайды, болмаса көмекшілері оның бақылауымен атқарады. Мәскеу қойған диагноздарыңыз, дәрігерлік тұжырым – бәрін әкелген шығарсыз?

	– Бәрі Светланада. Жаңа фитованна жасағанда Светлана кірісіп кетті, байқадыңыз ба? Бәрін қағазға жазып, Емшінің жанынан екі елі ажырамады. Өзі де сол үшін, үйрену үшін келген. Үйренсін. Мынандай алтын қолды, алтын жүректі адамдардың көп болғаны жақсы емес пе?

	Әлден уақыттан соң үнсіздік орнады. Екеуі де жан терден кейін балқып, кірпік айқастырған екен. Қанша уақыт осылай жатқандарын өздері білмейді. Тек Бораш пен Светлана есік пердені қақ жарып ішке енгенде ғана олар ес жиды.

	– Бөке, қалай, өзі... Тұрамыз ба?

	– Тұрамыз. Светлана Ивановна, официально огласите пожалуйста статус. – Светлана іркілмеді.

	– Сіздер осы сәттен бастап саушылық үшін күресушілер – медкультурниксіздер. Мұңда науқас адамдар жоқ. Келісесіздер ме?

	– Келістік!

	– Науқасты денеден де, санадан да аластауға көмектесесіздер. Белсенді түрде күресіңіздер. Мұнда үздік-создық ем болмайды. Жуков Берлинді қалай құлатты. Дәл солай қуыс-қуыста отырған ауру-сырқауға ес таптырмай шабуыл жасаймыз. Бұл жерден елге қайтқанда тек жұмыс, творчество туралы ғана ойларлық алаңсыз жағдайға қол жеткіземіз. Ол үшін Светлана екеуміздің айтқанымызды жасайсыздар. Басқа жол жоқ! – Бораш екеуіне қарап езу тартты. Тыңайып, жеңілейіп, құр аттай боп төсектен тұрған екі «күрескер» кешкі асқа келіп Борашқа аң-таң қарады. Үйеме табақ жылқы еті қазы-қартасымен буы бұрқырап тұр.

	– Тізеде, буын-буында аздаған діріл бар ма, меймандар?

	– Бар.. рас, бар...

	– Тойғанша, алаңсыз тамақ алыңыздар. Іштей, мынау қалай болар екен, деп күмәнданбаңыздар. Ол да осы емнің бір ерекшелігі. Асқа күмәнмен қарамаңыздар. Ас – адамның арқауы. Қалғанын ертеңнен бастап реттей жатармыз. Айтқандай-ақ алғашқы дабыра басылып, ем басталды. Ерте тұрып, жаттығу жасап, дене қызған соң мәскеулік екі мейман, Аламан Ирмасымен, Бораш Ойкесімен бәрі қыраттың үстіндегі ат-арба жүре алатын, майса шөп жасыл кілемше төселген соқпақпен екі шақырым өрге қарай екпінді жүріспен жүреді. Белгілі жерге жеткенше дене тершіп, құлақ-шекеден тер домалайды. Омыртқаны қуалап және жылымшы тер ағады. Әлгі межеден соң баршасы жалт бұрылып көлбеп жатқан еңіске бұрылады. Осы кезде бәрінің тұла-бойынан, санасынан, жүйкесінен «анау жерге жеткенше не заман?» деген кіп-кішкентай ішкі қарсылық, іркіліс, уайым жоғалады. Енді ара-тұра қолдарын сермеп, алқам-салқам жүріспен кері қайтады. Одан соң душ, душтан соң алдымен тәңір, одан соң – Бораш дастарханға қойғызған таңғы ас. Ас-судан соң Аламан бейшара кимеске болмас костюмін киіп, галстугын тағып, сіреседі де қалады.

	– Доспехи одеты, теперь вы готовы вести народ навстречу к коммунизму, Аламан Дайрашевич! Не задерживайтесь, будем ждать, Вас, – деп Родионович жеңіл әзіл айтып қояды.

	– Ну, Бораш, успехов тебе с твоим «детским садиком», – деп Аламан да әнтек күліп жолға түседі.

	Үш күннен соң Бораш Алматыдан Эдуард Родионовичтің анализдерін алып келеді. Келді де өзі жасаған анализдермен салыстырды. Кирилл әрпімен жазылғанмен адам түсінбес қаптаған терминдер, атаулардан тұратын қалың қолжазбаны ұзақ оқыды. Ту сыртынан келіп әлгі қағазға көз салған Светлана түк те түсінбеді. Әзірше түсіндір деп те айтпады. Бораш таза параққа латынша әлденелер жазып, бір химиялық формулаларды түсірді. Светлана Эдуард Родионовичты шақырды.

	– Эдуард Родионович, мына күндері жасаған ем – негізгі емге кірісер алдындағы профилактика. Одан еш зиян жоқ, пайдасын сезініп те қалған шығарсыздар. Сізде остеохондроз, омыртқалардың орнынан тайуы, омыртқалар арасындағы шеміршектердің желінуі секілді бұрын қойылған диагноздардың бірі де расталмады.

	– Сонда не?..

	– Зат алмасуын, бауырды, асқазанды емдейміз. Зат алмасуы дегенім, сіздің сүйегіңіздің структурасын ұстап тұрған, сүйекті сүйек ететін мына заттар жетіспейді. Светлана Ивановна, көзіңізді салыңызшы. Енді тәуліктік рационды басқаша жасаймыз, түрлі қайнатпалар, шұбат пен саумалға көшесіз. Басқасы бұрынғыдай жалғасады. Қимылсыз, бойыңыздағы барлық бұлшық ет, барлық тарамыс, тамырлар қозғалыста болмайынша ем дәл біз күткендей нәтиже бермейді. Құттықтаймын! Диагноздың дәл қойылуы – сауығудың бірінші баспалдағы, басты шарты, Родионович!

	– Рақмет, Боря! Бәсе бұл неғылған ауру деймін... Мен үшін мынау үлкен жаңалық болды! Қолыңыздамын, бірге емделейік, бірге күресейік!

	– Қазір Светлана Ивановна екеуміз диетаны түземіз. Одан соң процедуралар мен биологиялық қосымшаларды реттейміз. Қазір киіз үйде демалыңыз. Осы төңіректе әзірленген шұбат келеді. Қалауыңызша ішіңіз. Саумал, яғни биенің сүтін ертең Светлана Ивановна екеуміз пастеризациядан өткізіп береміз. Ұйқы иектесе – мызғып алыңыз. Оянған соң бір кесе не шұбат не саумалдан ішіп алып қыдырыңыздар. Анау, таудың етегіне дейін баруға болады, қыраттан түсіп сарқырап жатқан Есік өзенінің бойымен серуендеңіздер. Өзіңізге өзіңіз жүз процент еркіндік беріңіз, дүние орнында, өмір – алда, бәрі жақсы, ертең бұдан да жақсы бола береді. Жүйкені босату өте қажет, Родионович. Одан соң баста бір түйір алаң, шаруа, ой қалмау керек. Бастың ішін босатыңыз. Денсаулық туралы он жылғы алаңыңыз осымен бітті. Енді тек азғантай ғана уақыт керек. Өзіңіз білесіз... Адам құдайды жаны қысылғанда есіне алады. Ал дәрігерді жай уақытта сынап-мінемейтін адам жоқ. Бәрібір ауру дендегенде сол дәрігерден жәрдем сұрайды. Мұны айтып отырғаным, адам кәнігі науқасынан арыла бастағанда дәрігерді жүре тыңдап, одан алыстай бастайды. Небір шаруалары есіне түсіп, тезірек жолға шыққысы келеді. Содан сақ болыңыз. Айығу керек, одан соң сол емді орнықтыру қажет. Қазір сіздің сүйектеріңізді боркемік етіп тұрған себептерді жою үшін жетіспей тұрған көп компоненттердің орнын толтырамыз. Сонымен бірге, болашақта сол заттар сүйектерді, буындарды үнемі қамтамасыз етерлік жолын ашамыз. Сонда ғана Сіз, Родионович самолетке отырған бетте Бораш Сәтжанұлын ұмыта аласыз. Пациенттің із-тозсыз кетуі – жақсы белгі. Осының бәрін мен айтуға міндеттімін. Енді сіз біздің не істеп жатқанымызды білетін боласыз, ықыласпен қабылдайсыз – яғни бізбен бірге бәле-бәдірден құтылу жолында боласыз. Емді орнықтырмай кетіп қалсаңыз алты-жеті айдан соң не осында ораласыз немесе музыкамен айналысудың орнына ем іздеп жер жүзін шарлайсыз.

	– Ооо! Бораш Сәтжанович, дәл осылай әр дәрігер түсіндірсе ғой, шіркін. Мақтанған емес, менің жағдайымда еліміздің ең қастерлі ауруханалары мен санаторийлерінде жыл он екі ай жатам десем ешкім ләм-мим демейді. Медицинаның небір жұлдыздары келіп консультация жасайды. Бірақ советтік денсаулық сақтау жүйесі кәдімгі колхоздық принциппен жұмыс істейді. Колхоз-коллективтік шаруашылық деген сөз. Онда колхоз мүшелерінің баршасының үлесі бар, сондықтан оның иесі – колхозшылар. Шын мәнінде бүкіл ел де солай. Мемлекет, ел мен жер халықтікі. Бәрі жалған. Жауапкершілік те бәріне тең бөлінген боп есептеледі. Ол да өтірік. Медицина, денсаулық сақтау жүйесі де дәл солай қалыптасқан. Өткен ғасырларда, ғылым әлі дамымаған заманда да әр үйдің өз дәрігері болған. Әрине, ауқатты отбасыларының. Ол дәрігер сол үйдегі балаларды дүниеге шыр етіп келгеннен бастап бақылайды. Ол отбасындағылардың ішім-жемі, проблемалары, адамдарының ара-қатынасы, мінез-құлықтары, жақсы-жаман әдеттері – бәрі-бәрі оған аян болған. Өз қамқорындағы адамдардың бірі кәріліктен шетінесе де ол дәрігер туысындай бауыр басқан адамының бір күн де болса жарық дүниеде болуы үшін табандап күрескен. Жеңілсе жақындарынан әрмен күрсінген. Осыған қалай қарайсыз, Бораш Сәтжанович?

	– Екіұшты. Семьялық дәрігер туралы өте жақсы айттыңыз. Мұнда емшілік пен адами, жанашырлық көзқарас астасып жатыр. Ол институтты қайтару керек. Медицина қазір адамды бөлшектеп-бөлшектеп ғылыми-зерттеу институттарына, Орталықтарға, ірі мамандандырылған ауруханаларға таратып тастады. Ол жалғыз біздегі үрдіс емес. Бүкіл әлем солай. Бірақ солардың арасында альтернативті емханалар өгей баланың немесе кедей, сондықтан да мүсәпірлеу туыстың кейпінде емес, солармен терезесі тең жұмыс істеп, адам емдеуге тиіс. Қаржы да, кадр да, еңбек стажы да, болашақта алатын зейнетақы да тең болсын. Дәстүрлі медицина, классикалық медицинамен қатар халықтық емшілікке белгілі бір тәртіппен жол ашу керек. Айналып келгенде, емшіліктің бар мүмкіндігін адам игілігіне айналдыру ғой...

	– Ертеңдер, осы жерден құлан-таза боп Мәскеуге оралсам, әлгі мені емдеген институттар мен академиктерге қалай жазылғанымды, кім емдегенін арнайы барып айтамын... Не дер екен?

	– Құдай сақтасын! Родионович! Сіз айтқан бойда менің мына клиникамды үкімет жауып тастайды. Бұл қайдан шыққан әулие! Скорее шарлатан! деп тұс-тұстан сол академиктеріңіз-ақ аюдай ақырып шыға келеді. Министрлікке телефон шалады. Сонымен, мына орын жермен жексен болады. Родионович, емделіңіз. Өзіңіз бір жылдан соң және бір соғып кетіңіз. Оған дейін хабарласып тұрыңыз. Дос-жаран, мұқтаж адамдарды, сарсылған адамдарды жіберіңіз. Оған қарсылық жоқ. Тек мақтамасаңыз болғаны!

	...Бораш айтқан тәртіп бойынша бір апта өтті. Родионович киіз үйдің төрінде бөстектерге шынтақ сүйеп, жатып-ақ ашық тұрған сықырлауықтан төменде жазықтағы тіршілікке, одан арғы алыс көкжиекке көзі талғанша қарады. Одан соң еріксіз шаңыраққа көз тастады. Көз суырар көк зеңгірге ілініп қалған ақкөбік шүйке бұлттар тапжылмайды. сипаланып фотоапаратын тапты да сол жатқан күйі екі мәрте басып-басып алды. «Мәңгіліктің суреті осындай-ақ болар», деп ойлады ол. Анау тұңғиық алысқа ұзақ-ұзақ қарайды – бүкіл тұла бойы шым-шымдап босай бастайды. Әлден уақытта судың бетінде көлкіп жүргендей өз салмағын сезінуден қалады. Кірпігі айқасып, бір сәт бүкіл әлемнің салмағынан, тіршіліктің бар ауыртпалығынан, ойдан, санадан арылып, тоқтан ажыратқан шәйнектай сөнеді. Дәл солай отыз-қырық минуттан соң өмірге бірте-бірте оралады. Оралады да көңілін қуаныш жайлайды. Жып-жылы, мап-мақпал қуаныш оның бүкіл денесіне тарайды. Соңында қара табанынан ыстық леп шыққанын сезеді. Родионович, дәл осылай рахатқа шомып, дәл осылай қуанышқа оранып оянған кезін жуық жылдардан іздеп таба алмайды. Болса балалық шақта болған шығар. Бәлендей бақытқа батқан балалық шақ та жоқ-тын. Шоқпыт күпәйкедей ала-құла, жамау-жасқау етіктей, су өтіп, сыз тартқан өмір еді ғой. Бірақ бала болған соң тозақтың ішінен де жылт еткен қуаныш таппай қоймайды. Кіп-кішкентай адамды қыспаққа алған зілмауыт әлемге қарсы тұрарлық, соған төздірер не күш болды екен?.. Әрине, бала жүрек. Одан соң... Одан соң... Бір адамның кетілмеген ғұмырындай үлкен үміт шығар. Иә, Үміт. Кңял. Арман. Осылар әлжуаз өскен Эдикті сүйреп шыққаны анық. Болмаса, әке – абақтыда, анасы – халық жауының әйелі, Эдик пен оның қарындасы Софья халық жауының балалары. Украинадағы Николаевка хуторында, бір жақсысы, халық жауларының отбасылары көп еді. Солар бір-біріне сүйеу болып, көшеде жәбір көрмеді, мазақ болмады. Әке орнына 1954 жылы оның қазасы туралы, оған қоса өлгеннен кейін ақталғаны туралы ақсарғыш қағаз келді. Анасы сол қағазды үстел үстіне жайып, күйеуінің аты-жөніне қарап-қарап қойып ұзақ жылағаны мұның есінде. Анасының сондағы өксігі, күрсінісі қара жерді ойып түсердей көрінген. Анасы жылады, жылады, күрсіне жүріп жолға жиналды.

	– Мама, қайда барамыз?

	– Қалаға кетеміз, балам. Институты бар үлкен қалалардың біріне. Мектеп барлық жерде табылады. Одан соң сендер институтқа түсулерің керек. Институтты үйде жүріп оқымасаңдар арттарыңнан ақша салып тұрарлық шама жоқ. Сен оқу оқып, бізді жарық сәулеге сүйресең, Софья да сенің ізіңмен жүретін болады...

	Ағаш-шұғаш, көк төсектер қаңырап жұртта қалды. Үшеуі поезға отырып, екі тәулік жол жүрді. Одан соң кузовы кенеппен жабылған жүк машинасына ауысып мінді. Ұзақ жүрістен соң бір елді-мекенге келіп жетті. Анасы Клавдия Исаковна әпкесін қара тұтып, Мәскеудің дәл түбіндегі Болшево стансасына екі баласын жеткізген екен. Мұнда атақты адамдардың дачалары, сауықтыру үйлері, демалыс орындары баршылық еді. Клавдия Исаковна әпкесі Сара Исаковна келістіріп қойған санаторийге жұмысқа бірден орналасты. Онда да қолы майланып жүрер асханадан бір-ақ шықты. Санаторийдің бас дәрігері Михаил Ростиславович Рудковский алыстан арып-ашып келген балалардың ішіне май жүгіріп, көтерілсін деді ме, Эдикті де Софьяны да жазғы пионер лагеріне кіргізіп қойды. Сол жерде Эдик пионерлердің жезсырнайын қиқулатып белгі беруді үйреніп алды. Онда да пионер лагерінің иманжүзді меңгерушісі Елизавета Аркадьевна Эдикке ерекше мейірімі төгіліп, жез трубаны жеңіс кубогындай ұстатты. Трубач болған соң Эдик үш ай бойы лагерьде жүрді. Жанында елеусіз ғана Софья да жүріп жатты. Күзге салым сол Рудковский босып жүрген жұмыссыздарды, ішкіштерді, өтпелі-кетпелі қолының мініскерлігі бар, дені дұрыстарды басшы етіп, екі ауызды қиранды үйді жобаға келтірді. Еден салдыртты, ең бастысы – үш құдықты пеш салғызды. Тумысынан өз ортасына жұғымды, жұмысқа, тірлікке аса самдағай Клавдия Исаковна ол үйдің өзін де, төңірегін де қоқысқа батып жатқан жердің де сәнін келтірді. Қоқысты балаларын жанына алып қоқысқа жіберді, аннан-мыннан труба, арматура, сом ағаш тасып, үйді айналдыра сыммен үш қатар етіп қоршап тастады. Ол сым ырсиып қанша тұрарын кім білген, соны түсіне қойып, поселок ішіндегі ең жексұрын әрі көрінген жерге шоқ-шоқ боп өсетін қалақайды тамырымен қазып алып, әлгі сым-темірдің астына жағалата, жыпырлата отырғызды. Күзде отырғызған қалақай келесі жазда-ақ жап-жақсы қалқа бола бастады. Кейін ол атты кісінің бойындай боп ұйыса, шайнаса өсті. Сонда Эдик дәл өзі жататын тұста өсетін, әбден күш алып алған бір түп жас сиреньнің терезеге үңіліп, қозғалақтап, бас шұлғып тұрар суретін оянған бетте көретін. Сол бір ашаң көк гүлдің суреті, соның болғаны Эдиктің жарқырап оянуына, бірден тұтанып, бірден қуанышқа бөленуіне жетіп жататын. Соғыстан кейінгі түлкіқұрсақ кезең болғанмен бұлар тамақтан қысылмады. Клавдия Исаковна қойын-қоншын толтырып, асынып-артынып артылған тамақты тасиды. Қант-шай, ақталған арпа-бидай, күріш, ұнды өз ақшасына алса да санаторий қоймасынан арзанға алады. Кешікпей Клавдия Исаковна ақылдасқан сыңайда баласын әңгімеге тартты.

	– Біздің санаторийге жаңа музыкант келді, Эдик. Кім екенін айтайын ба?

	– Кім?

	– Леонид Васильевич Сац!

	– Өткенде концерт берген?..

	– Дәл өзі.

	– Ол артист қой, мама...

	– Артист, әрине, артист. Бірақ Мәскеудегі коммуналкадан жалықтым, шаршадым. Бір күн де болса өзіммен өзім болсам, деп келді. Ол кісінің сендерден ересектеу екі ұлы бар. Әйелі қайтыс болған. Дирекция ол кісіге бірден үш бөлмелі пәтер берді.

	– Хм... Бұл әңгіменің маған қатысы бар ма, мама?

	– Сұрағың өте орынды. Ол кісі музыка әлемінде танымал адам. Орындаушы да, композитор да. Кез-келген шығарманы иесі әрең танырдай өңдеп, фортепьяноға лайықтап бере алатын сирек маман.

	– Содан?..

	– Содан, ол кісі саған ертең келсін, деді. Сенімен жұмыс істемекші. Өткенде, есіңде ме, фортепьяноға ертіп апарып, клавиштерді бастыртып, тоқылдатып, қайталаттырып, сені біраз әурелеп еді ғой?

	– Иә, ол жай ойнағаны шығар?

	– Ол сенің музыкалық қабілетіңді тексерді. Қабілет жеткілікті деп отыр, үлкен музыкант. Ол кісі трубада ойнағаныңды да естіген.

	– Это не просто трубач. Он импровизатор. Он мечтательный трубач. Это не просто звуки. Это стройная, расчесанная мелодия деген...

	Музыка Шадрин үшін осылай басталды. Сол алыс-алыс жылдардың сүреңсіз суреттерінің арасынан, қаншалықты оптимист болғанымен де кеудеде, санада жұқалтаң ғана сары уайым ілесіп жүретін. Ол не алаң, не уайым екенін осы күнге дейін анық түсінбейді. Оның жұқанағы бүгін де Шадриннің табиғатында бар. Ол жас кезіндегі қап-қара үрейдің сарқыншағы болуы. Ал қазір адамзаттың Адамы болған шақта ол уайымның философиялық реңі басымдау болар. Сырттан берілген баға, аспандаған атақтар оны неге қуантпайды? Мүмкін, өзі өмір бойы іздеген әуез әлі табылмады ма? Өзі белгілеген, өзіне ғана аян биігіне әлі де жете алмай келе ме? Оған соңғы кезде музыкалық дүниенің бәрі қайталанып, бәрі мезі қылып, құнары қашып, шабыттың алқызыл түсі бозғылт тартқандай бір жайсыздық маза бермей жүр. Жаңа әлем, жаңа әуез, терең тылсымнан саз тартқан жаңа дүниелерге басы бүтін кіріп кетер ме еді?

	...Шадрин киіз үй ішінде өз қиялы, өз естелігі, өзінің ішкі тергеушісімен жеке жата берер ме еді, егер едәуір жерден Светлананы көрмесе. Ашаң денесі солқылдап, шашы сусып, иығында желкілдеп келе жатыр. Светик... Бұл қыздың өзі бір симфония. Құдай адамды жаратқан соң осылай керемет етіп жарату керек қой. Көркем де, ақылды да, мәдениетті де, талантты.

	Бірақ екеуміз параллельді екі әлембіз! Жолымыз бірге болғанмен, рухымыз, сезіміміз жуықтамайды. Әлде Светлана әуел бастан өзінің мінез-құлқымен мені солай иландырып тастады ма? Бұл да дұрыс шығар? Сірә, Светик мені процедураға ертіп кететін болар. Иә, сағат... Сағат та соны растап тұр. Шадрин құмыра порымды шыныдан керсен кесеге шұбат құйып алды да ары-бері жүріп ұрттап, дәмін алып іше бастады.

	– О! Пополняем кальций? Я тоже попью... За компанию.

	– Асығыс ештеңе жоқ па, Светик?

	– Мәселе сол «асығыстықтың» жоқтығында боп тұр ғой, Эдуард Родионович.

	– Анығырақ айтқанда?..

	– Асықпау, аптықпау, іштей белгілі бір уақытқа, қатып қалған тәртіпке алаңдап, содан мүлт кетем бе деп кіп-кішкентай стресс алудан арылуда үлкен мән бар екен. Осы жүрген адамдардың бәрі белгілі бір программамен өмір сүреді. Программа күн сайын өзгереді. Сол ритмнен шығып қалмас үшін жан алып, жан береміз. Сіз де, біз де солай қалыптастық. Демалыс үйінде жарты жыл жатсаңыз да демалмайсыз. Өз ойыңыз, өз жоспарыңыз, өзіңізге деген жүктеме, осы күнге дейін жасағаныңызға көңіліңіздің қоңылтақсуы, ұстатпай келе жатқан жаңа әуез, жаңа форма... Бәрі-бәрі өзіңізбен бірге, Эдуард Родионович. Сондықтан демалыс жай ғана, жайлы жерде өтіп жатқан атаусыз, белгісіз күндер. Солай ма, Эдуард Родионович?

	– Солай. Айна-қатесіз. Қазір де әлдебір жаққа асығып отырған сәттерімде өзіме-өзім «қайда?» деп сұрақ қоям. Берер жауап жоқ. Бірақ алаң да, асығыстық та бойымды дендеп алған.

	– Сондықтан, Эдуард Родионович, өз ой-санамызды күшке салмай жетектеп, жүйке-тамырымызды босатып отыруды үйренуіміз қажет.

	– Рұқсат па? Сөздеріңізді бөліп кеттім бе?.. – Бораш келді.

	– Мен Эдуард Родионовичке бір үлкен «лекция» оқи бастап едім.

	– Тақырыбын білуге бола ма?

	– Тақырыбы – саморегуляция.

	– Дұрыс-ақ. Ол үлкен ілім. Егер оның алдында одан да маңызды бір өнерді, ілімді меңгермесе саморегуляция темірді қыздырмай майыстыру секілді қара күшке айналып, пайдасынан зияны асып түсуі мүмкін. Идея – гениальна, Светлана Ивановна. Дело за глубоко осознанном, мастерском исполнении.

	– Түсіндірсеңіз, Бораш Сәтжанович.

	– Саморегуляция – ғимарат. Медитация соның өте орнықты табантасы – фундаменті.

	– Аа.а.а... Шығыс медицинасының алғышарты ғой. Мен Америкадағы бір сапарымда түс ауа Шығыс институты деген үлкен мекемеге бас сұқтым. Біз, біз болғанда пианист Ден Клайберн мен оның адвокаты үшеуіміз кең ападанға ендік те тұрып қалдық. Кемі жүз компьютер қосулы күйінде тұр. Қызметкерлерден жан адам жоқ. Қайда? Сөйтсек іргелес ападанда бәрі медитацияда жатыр екен. Біз дабырлап-ақ кірдік. Селт еткен бір адам болмады. Еденге ашаң жасыл палас төселіп, плинтуспен бекітіп тасталған. Бейне бір жасыл газон, көгал тәріздес. Оның үстінде ені елу сантиметр, ұзындығы екі метрлік спорттық жұқа да, жұмсақ төсенішке шалқадан жатқан жүзшақты адам. Еркек, әйел аралас тым-тырыс жатыр... Медитация дегенді сонда көрдім. Сонда ойладым, мыналары біздің өндірістік гимнастика болар, деп. Оның қайсысы дұрыс, оған бас қатырмадым.

	– Эдуард Родионович! Медитацияға да белгілі бір дәрежеде интеллект, ішкі мәдениет қажет. Сіз, әрине, оған дайынсыз. Бірақ сол медитация сізге қажет пе, жоқ па, әлде онсыз да өмір сүре берем дейсіз бе – мәселе сонда. Ал медитацияны дұрыстап, табиғатыңызға лайық меңгеріп алсаңыз – керемет сенімді серік тапқан болар едіңіз. Медитацияға саналы, сауатты түрде келсеңіз – екі жаны бар адамға теңелер едіңіз.

	– Кащей бессмертный! Солай ма? Шадрин – Кащей! Хо! Ха! Ха!

	Үшеуі де, рахаттана күліп алды.

	– Ну давайте! Делайте с меня Кащея бессмертного!

	– Сіз онсыз да бессмертныйсыз, Родионович. Енді тек «Кешаны» қосып алсаңыз болғаны. Үшеуі және күліп алды.

	– Мен дайынмын. Дүниеде бір нәрсені білгеннен, үйренгеннен, өзіңді-өзің байытқаннан артық рахат жоқ. Неден бастаймыз?

	– Светлана Ивановна өте қысқа медициналық ликбезден өткізеді. Ол ликбез медитация не үшін керек дегенге тікелей жауап береді. Одан соң, мен медитацияны екеуіңізге және Ирама мен Аламанға үйретемін. Келісетін шығар...

	– Әрине келіседі. Адам баласының арманы – Кащей болу ғой! Рас, ешкім мойындамайды, ол туралы бір-біріне айтпайды.

	– Онда бүгін фитованнадан соң демалып, тер босып жатып бәріңіз лекция тыңдайсыздар. Келістік пе?

	– Қазір не істеу керек? Процедура?

	– Процедура... болғанда. Атқа мініп, серуендеп қайтамыз. Аттар дайын. Үйретілген, жүрісті аттар. Аламан мен Ирма жарты сағаттан соң келіп те қалар. Сәл-пәл ауқаттанып, атқа қонамыз.

	– Ооо! Мұныңыз үлкен жақсылық болды, Бораш Сәтжанович! Менің өзімде ипподромда ұстап тұрған екі атым бар. Бірі дөнен, екіншісі бесті. Ат бар – уақыт жоқ. Ал Мәскеуде атпен серуендеп қайда барасың? Мынадай керемет табиғат қойнауында айдарыңды жел өбіп, желіп қайтқан деген рахат емес пе? Маған салсаңыз – күнде қыдырар ем...

	– Болсын. Аламанды да ілестіре жүріңіз. Қанша ат керек болса – соншасы сыптай боп дайын тұрады. Бәріміз қыдырайық. Қалай? Құптайсыз ба?

	– О не дегеніңіз! Әрине, құптаймын!





IX




	Сәтжанның өмірі белгілі бір қалыпқа түскен. Өйткені әлдеқашан зейнетке шыққан. Бірақ жарты ставкаға жетер-жетпес жүктемесінен ажырағысы жоқ. Сол өзі үйренген көне маршрутпен университетке кетеді. Бірде лекциясын оқиды, енді бір күндері практикалық тәжірибе сабақтарын өткізеді. Ол тірлік профессор, ғылым докторы Сәтжан Шалдыбаевқа пәлендей ауыртпашылық та емес. Өзінің бір замандағы «насыбай шақшасы» – нитроглицеринді ұмытқалы да ондаған жылдардың жүзі болыпты. Еңсені көтеру, ертеңге сеніммен қарау, өзін еркін ұстау, денсаулықтың жақсаруы аяғы құтты болған Ойкенің келін боп табалдырықтан аттаған күнінен басталды. Жақсылықтың басы қай күннен екенін кімге байланысты болғанын ол ұмытқан емес. Сәтжанның еңсесін көтертпей келе жатқан түнекті Ойке келіні мен Борашы сылып алды. Тоқшылық, кеңшілік, еш алаңсыз өмірге Сәтжанның қалыптасуы өте ұзақ болды. Алғашында өзіне аян батпан байлық есіне түскенде алтынның буы шалғандай сәл артығырақ сөйлеп, биіктеп, кейде сыздаусып та қалатын. Аяңдап үйге қайтқанда осы мінезіне налитын. Сөйте-сөйте ол өзіне құдайы берген салиқалылығымен қайта табысты. Қазір лепіруден аулақ, езбелеп аксиома айтуға жоқ. Өзінің дәрежесіне, өзінің осы ортадағы орнына лайық қоңыр-салқын, ұстамды ғана мінезімен жүріп жатыр. Жұмыстан қол үзіп, үйде жата беруге де болар еді. Әйтпесе, Бораштың тірлігіне де қолқабыс жасай алар еді. Бірақ анау университеттегі ескі көздермен кездесе кетіп, бір-екі ауыз әзіл тастасып, қазіргі саяси оқиғаларды сөз етіп, ішін босатып, жеңілейіп қайтар әдетін қимайды. Университетке бару, өзінің еті өлген абыр-сабырдан жыртылып өтіп, кафедраға бас сұғу, бұл кіргенде жас оқытушылардың, аспирант, секретаршалардың әңгімелерін кілт үзіп, бойларын тіктеп, әдеппен сәлемдескені не тұрады! Кабинет ішіндегі шап-шағын түпкі кабинетіне кіріп, жайғасып, керек адамын шақырып, мән-жайды сұрау, тапсырма беру, лекция оқу, кафедраға қайта оралғанда оның кабинетінде құрдастарының гу-гу әңгіме айтып, арқа-жарқа күліп отырғаны – Сәтжан үшін өмірдің қайнаған ортасында жүру. Ал өзі шын өмір деп танитын өз ортасынан өзге әлем осының қосымшалары тәрізденетін де кездер болады. Сол гу-гу әңгімеде мәтіби болу үшін, өз ойын да айқындап, сараптап алу үшін Сәтжан «Правда», «Известия», «Труд», «Казахстанская правда», «Социалистік Қазақстан», «Лениншіл жас» газеттерін, «Коммунист» журналын түгел жаздырып алдырады. Түгел қарап шығады. Одан соң жатын бөлмесіне қойып алған «жекеменшік» түрлі-түсті телевизорына үңіледі. Көбіне кең-мол желеңіне малынып, мамық креслосына жайғасып алып саяси хабарлар, саяси-экономикалық ұшқындап тұрған әлемдік саясатқа әуес. Дүниенің рахаты – орнында отырып-ақ ноқаттарды басып, телеарналарды парақтау. Одан соң кешқұрым және бір ермегі бар. Қолға сирек түсетін спорттық костюм мен жастардың көз құрты – керім кроссовкасын киіп, аяңдап Үкімет үйінің алды-артындағы саябаққа барады. Онда да алыстан бас изесіп, сыздауси жылыұшырайтын бұрынғы министрлер, ЦК-ның дөкейлері, бірен-саран өнер адамдары серуен құрады. Ол да болса игі жақсылар қатарында екендігінің белгісі. Сәтжан ол мәртебесінен де қалған жоқ. Әрі қан жүргізіп, серпіліп, сергіп қайтады.

	Сол серуендердің бірінен оралған Сәтжан ас үй жақта екі-үш адам отырғанын сезді. Сол ас үй жақтан аңқыған тамақ иісі де жағып барады. Сірә, Әйкен қазанға етті салып, бүлкілдетіп қайнатып отырғанға ұқсайды. Есіктің ашылып-жабылғаны естілсе керек Елен атасының алдынан шықты.

	– Әй, сендер хабар-ошарсыз кеттіңдер ғой? – деді Сәтжан сәлемнен бұрын.

	– Үйдің қағаздарын жиыстырып. Әрең біттік, көке.

	– Сонымен... Қолдарыңа бірдеңе тиді ме?

	– Пааап! Көрімдігін бересің бе? Көрсетейін.

	– Бермегенде!

	Елдана бір шығыршыққа тізілген төрт кілтті сылдырлатып билеп тұр.

	– Но-ка! Қалтада не бар екен, өзі? – Сәтжан миығынан күліп, жазғы жеңіл костюмінің ішкі қалтасынан әмиянын алып шықты. – Қолыма қандай қағаз іліксе сол сендердікі. – Сәтжан әмиянға қарамай екі саусағымен салаң еткізіп бір қағаз суырып шықты. Жүз сомдық екен. – Так, шіркеен! Жаңа үйдегі өмірлерің жүз процент жақсы болады екен. Мә, табалдырығы алтын, шаңырағы биік болсын.

	Кешкі ас алдыға келіп, аз-кем ішке ел қонған соң Елен тың сөз бастады.

	– Көке, біз бір ұсыныспен келдік. Ұсыныс та емес – солай ұйғарып та қойдық.

	– Айта ғой, балам.

	– Бізге – Елдана екеумізге осы үй былай жетеді. Жаңа үйге сіздер көшіп барыңыздар.

	– Әйкеннің не дегенін білмеймін. Мен – үзілді-кесілді қарсымын. Шырақтарым, бұл Еленнің өнеріне, кісілігіне, адамгершілігіне берілген үй. Ну, пәтер! Пәтер болғанда да Жаңа алаңға сән беріп ЦК-ның қарама-қарсысында тұрған әздек үй. Өздерің ойлаңдаршы, Қызыл алаңға, Кремльге терезесінен қарауға болатын үй жай ғана үй болуы мүмкін бе? Бұл да сол секілді Қонаев ақсақал отырған ЦК-ға, бүкіл үкімет басшылары мереке кездерінде көтерілетін мінберге, республикамыздың басты алаңында, Брежнев алаңы алақаныңдай көрінер үйде отырғандарың бізге де қуаныш қой! Осымен әңгіме бітті. Өз үйлеріңде өздерің тұрыңдар.

	Шынында да әңгіме осымен бітті. Енді осы үйдің ішін немен толтырамыз, деген әңгіме басталғанда Сәтжан мен Елен залға қарай аяңдады. Бұлар телевизорды қосып үлгергенше Самат та келді.

	– Мәссаған! Сендерді іздемеген жерім жоқ. Үйлеріңе екі рет бардым. Мұнда екенсіңдер ғой!

	– Жайша ма, Самат?

	– Борашқа телефон соғыңдаршы. Аламан бір зәру шаруамен іздеді дейді.

	Елен Ойкемен сөйлесті. Әңгіме Аламаннан басталыпты. Сенбі күні сағат төрт-бестен қалмай гитарасын алып Бораштың үйіне келсін деп қатты өтініпті. ЦК-дан Совминнен үлкен адамдар баратын көрінеді. Эдуард Шадринмен, жаңа мәдениет министрімен таныстырмақ. Композиторлар Одағының төрағасы, екі-үш музыкант, екі-үш әнші болады, депті. Еленнің жүзінен жайсыздық аңғарылды. Көрініп тұр – мына шақырыс оған ұнамады. Өмір бойы қызғыштай қорыған жаман намысы ұстады білем. Егер осы қаладағы бір ауданның басшысы осындай шақыру алса ол өзін бақытты санар еді. Ал ауатком орынбасарларының бірі осылай арнайы шақырылса құдайы аямай жарылқап тастады деп, бір ысынып, бір суынып әлек-шәлегі шығары сөзсіз. Ал Еленнің отырысы анау – ұртына көк құрттың малтасын салып, ашырқанып отырған адамның кейпі.

	– Бораш неге іздепті, Елен? – Сәтжан бәрін аңғарды.

	– Жай, көке... ЦК, Совминнен адамдар баратын көрінеді. Шадринмен, мәдениет министрімен таныстырам депті. Композиторлар, әншілер шақырылыпты. Дұрыстап бір демалайық дегені шығар... Маған гитарасын ала келсін дегеніне қарағанда музыкалық қызмет көрсететін болармыз. Музыкант пен даяшының статусын білесіз ғой!

	– Е, онда тұрған не бар, балам. Бірер мозикаңды тартарсың. Аяйсың ба! Еруліге – қарулы. Мынадай үй әперіп жатқанда...

	– Аспазшылар оларға ас қамдайды, сақшылар күндіз-түні күзетеді, даяшылар табанынан тозады. Әнші-күйшілер, музыканттар барын салып ұнауға тырысады. Олар – дөкейлер оны қызықтайды. Көңілінің хошы болса қол соғады. Былай айтқанда – өнерді тұтынады. Қызметтің түр-түрін тұтынады. Мен де сол аса қадірлі тұтынушылардың ішкен-жегені өз орнына бару үшін музыкалық қызмет көрсетем. Бәрі... бәрі... орнында, көке. Әрине гитара тартам, менің әндерім, шығармаларым орындалады. Мына жаңа алған пәтерден сүйегім шыққанша солай болатын шығар.

	– Елен... Әлгілерің иектеп отыр ма? Қоршай бастады ма?

	– Әлгің не, Дана? – Сәтжан секем алып қалды.

	– Паап! Еленнің айтуынша оның екі түрлі Албастысы бар. Бірі музыка, шабыт қысқанда келетін ақ Албасты да, екіншісі – оның намысына шоқ басылғанда қаптайтын қара Албасты. Я вижу... Ха! Ха! Қазір қара Албастылар Еленді басып қалды. Солай ма, Елен?

	– Тұп тура.

	– Қой балам... Адам өзін өзі ақтық демі біткенше тәрбиелейді. Тым секемшіл, кінәмшіл, тым намысшыл болу өзіңе, әсіресе денсаулығыңа зиян. Соның бәрі жүректі тілгілейді. Сен деген үлкен өнерді, талантты Қазиевтен немесе министрден алған жоқсың. Оны саған Құдайдың өзі берді. Сол Құдайым берген сарқылмас байлығыңнан сен де оларға – жаратушы дарын бермей тек қарын берген бейбақтарға мырзалықпен «дәм» татыр. Төменнен жоғары қарама оларға. Әке балаларына тәтті үлестіргенде қалай қарайды? Сен де солай қара. Сенің шығармаларың оқулықтарда жүр. Әнің ел аузында. Түріңді таныр-танымас, ал халық Қасиманов десе өзінің туысын көргендей жылып сала береді. Әндерің нағыз халық әңдері секілді ғасырдан ғасыр асып кете береді. Ал олар кім? Бүгін бар, ертең қою шаңның ішінде жоғалып, көрінбей кетер бір пенделер. Мейлі, аман-есен жүре берсін. Олар да сенің атыңды шығарушы, еңбегіңді ұрпақтан-ұрпаққа жеткізуші пақырлар. Сен солай қара бұл мәселеге, балам!

	Еленге мына сөздер майдай жақты. Гипнозы бар адамша атасы Сәтжан жаңа ғана тұла бойы, бар болмысын басып-жаншып, ішіне у жүгіртіп, қанын басына шаптыртқан қара албасты ізім-ғайым жоғалып кетті. Шашасына шаң жұқтырмас сәйгүлікті кәусәр бұлақ жағасында жуып, тарақтасаң қалай дүр сілкініп, үстіндегі су жан-жаққа моншақ боп ұшар еді. Елен дәл солай дүр сілкіңді. Жасық та дүдәмал ойларды сілкіп тастап, тезірек үйіне, гитарасына, домбыра, пианинасына жеткісі келді. Біраз нәрсені қайталап, ұмыт боп жүрген көп дүниені қайтадан жарыққа алып шыққысы келді. Кәдімгі әуезге деген құмары ұстады.

	Арқасы қозса сол күйін шашып-төгіп алардай қымтанып, Елен бір әуездің, алқызыл әлемнің ішінде қорғасындай балқып ұзақ жүре береді. Сол бір әлемнің еш асылы алмастыра алмас, салыстырса пара-пар келе алмас әуезді күйді бойынан шашау шығармай басқа адами тіршіліктерді жасай береді. Бергі жағынан айтылған сөз, жасалған қимыл, жүрген жүріс оның шабытына жуықтамайды да. Арқасы, шабыты, ішін дендеп, өртеп бара жатқан, өзіне ғана аян әлем алтынмен апталып, күміспен күптеулі күйде жүріп жатады. Оның іші толған әуез, ілуде бір ілігер ой маржаны, аңқыған арман, көркем қиял.

	Осы күйде жүріп-ақ Елен келесі күннің кешінде, көз байланған мезгілде жаңа үйге көшіп кірді. Бұл тірліктің бәрін ұйымдастырған – Самат. Өзі тәңіріндей табынатын, жанын жадуалдай жаттап өскен Самат жездесінің неліктен түнделете көшкенін де ұқты. Баяғы намысшылдығы, секемшілдігінен. Өйткені бұлар күндіз бір келгендеріңде жаңа қонысқа көшіп келушілердің дүние-мүліктері әр-әр жерде шоғырланып тұрған айтары жоқ – байлық жарыстырған жәрмеңке дерлік. Арабы жиһаз, парсы кілем дегендей... Соны көріп Елен шошып қалды-ау, сірә. Саматқа бірден айтты:

	– Күн батқанда көшеміз. Пианинадан басқа ауыр ешнәрсе жоқ. Төрт-бес студентіңмен келерсің, – деді. Он бір қабат үйдің жетінші қабатына дейін консерваторияның әлжуаз студенттері илеуде қыбыр-жыбыр жүрген құмырсқаларша тырбаңдап жатып, араларындағы сүйектісі – Елен мен Саматтың күшін қосып пианинаны зорға кіргізді. Одан кейінгілерін бозбалалар ойнап-күліп жүріп тасып тастады. Бар жиған-тергені киім шешер кіреберістің ортасында шошайды да қалды. Бүйірлі төрт бөлме мүлдем бос күйінде тұр. Елдана тездетіп жайған дастарханнан дәм ауыз тиіп, шөл басқан, алты студент Еленді ортаға алды.

	– Аға, Елен аға, екі-ақ дүние тартыңызшы. Гитарада. Өмір бойы Қасимановтың өз үйінде, дәл жанында отырып гитарасын тыңдадық, саусақтарының жорғасы мен шабысын өз көзімізбен көрдік, деп айта жүрелік.

	Кешелі бері ішті кернеген әуез кеудесін қақырата тысқа шықты. Тұрған орнынан қозғалғанды былай қойғанда үш этаж төмен түсіп, бес этаж жоғары қарай ойқы-шойқы «жол жүрген» пианинаның бабына қарамастан жастар болашақта кабинет болады деген бөлмеге күйсандықты лып еткізді. Одан бірі домбыра алды, бірі пианинаға отырды. Елен гитарасын самбырлатты. Осылай табан астында керемет концерт берілді. Осындай жандардың ортасына келгені үшін Елдана өзін шын бақытты жан сезінді. Ал Қасиманов дегендегі кәсіби музыканттардың қалай тік тұратынын және өз көзімен көрді. Көрді де Еленге ұрлана қарап, оның кім екенін есте ұстамайтынына қымбат та болса меншігіне айналған соң көзі үйреніп кеткен мүліктей қарайтынына езу тартып, есін жиып, тәубесіне келгендей күй кешті.

	Сенбі күні аппақ «Форд» Есікке қарай Талғар арқылы жолға шықты. Елен тау бөктеріндегі жолға асықпаған, әлдебір қиялға жеңістік берген кездері бұрылады. Төменгі Құлжа жолы – арқырап жатқан трасса. Ал жоғарғы бөктер жол мың бұралып, Калинин, Мичурин, Белбұлақ ауылдарын, Қызылқайрат, Талғар қаласын тағы басқа шағын ауылдарды басып өтеді. Еленге бұраңдаған жол да, ауылдың қиқы-жиқы, ала-құла үйлері, есек арбамен, ат арбамен жүретін адамдары, таудан теріп келген сары өріктерін шелек-шелегімен тізіп қойып, жол бойында сатып отырған балиғатқа толмаған ұл-қыздар, кемпір-шалдар қызық. Олар алды-артына қарамай көшіп бара жатқан заманның суреті секілді. Енді аз жылда Елен осы әлемнен көз жазып, күллі дүниені бір түске бояудан жалықпас үй де, қамба да, мәдениет үйі де, мектеп те, бала бақша да, кеңселер де сұп-сұр, төрт бұрышты бетонға айналар уақыттан сәл де болса алыс тұрған кішігірім әлемнен өз рухына нәр алып, іздеген тиянағын сезініп өтетін секілді.

	«Фордтың» үні қыстың күні пеш түбінде пырылдап қана жататын мысықтың кеуде гүріліндей ғана. Содан болар бұлардың алаңқайға секіріп шығып, шырқ айналып барып тоқтағанын ешкім естімеді. Оның есесіне Елен мен Елдана жоғарыда Сегізсерінің «Назқоңырын» аяқтап, «Гауһартасты» Алатаудың шыңдарына жеткізе шырқап жатқан әншіні жазбай таныды – Жәнібек... Кәдімгі Жәнібек Кәрменов. Шіркеен! Дауыс деп осыны айт. Қанша биіктетем десе кете береді, қалай құбылтам десе өрнегі үзіліп түсе береді. Қазақтың әнін қазақы табиғатымен орындау осындай-ақ болар. Елен сыйлас адамның қолын алуға, бірер ауыз әзіл тастасуға асықты.

	– Елен! Тұра тұршы. Әнді аяғына дейін естиікші...

	– Естиік. Жәнібек қой...

	Ән аяқталды. Екеуі бір-біріне қарады.

	– Қалай, Дана?

	– Финиш. Бұдан асырып орындау мүмкін емес шығар. Классика.

	– Кейде телевизордағы қазақ концерттерін өшіріп тастаушы ең ғой?!

	– Өшіретін әнді, өшірердей етіп орындаса не істейсің?

	– Қиқалап жатса, деймісің?

	– Дәл солай! Әннің де, тыңдаушының да жан-дүниесін тонап, жұлмалап мазаны алады.

	– Дұрыс... Сыншым, дұрыс айтасың. Жоғары кәсіби деңгейден төмен түскен соң-ақ өнер оңбайды. Жүр, біз де бірдеңе деп қалармыз. Онымыз қалай-қалай шығар екен? Өнер – жарыс. Күнбе-күнгі жарыс, бәсеке! Өнерге келді екенсің, өнерде бармын дейді екенсің – қасқайып ел алдында өзіңнің кім екеніңді дәлелде...

	Сегіз қанат ақ үйдің бір қапталына уақытша лапас жасалыпты. Лапас астында ұзыннан ұзақ биіктігі жозыдай үстел қойылған. Оны жағалата арқалығы бар сәкі пайда болыпты. Сәкілердің үстінде арқалығынан асыра жабылған кілем. Меймандардың қолтығы толарлық жастық-бөстектердің түр-түрі тырсылдап жатыр. Бұл жерде де, айналайын, өкімет пен партияның пәрмені көрініп тұр. «Бір кештен соң бәрін сыпырып кетпей бәрі осылай қалса етті» деп Елен іштей күліп қойды. «Жоғарыдан мықты пәрмен берілсе жергілікті партия – совет қаһармандары дүниені астын-үстін етеді. Пәрмен болмаса дәл сол қаһармандарың Фараби тіріліп келіп тұр, десе де бүгін қабылдай алмаймын» дер еді. Елен бұл норманың күллі Совет Одағына тән екеніне, сол державаны аралап жүргенде көз жеткізді. Соның бір деталі, бір көрінісі мына қытайы кенеппен төбесі жабылған, кемпірқосақтай құлпырған жазғы қонақжай.

	Елен елеусіз ғана артистер жақтан келіп топқа қосылып, микрофонның ащы ішектей шұбатылған шнурын тартып, микрофонды төбеден салбырап тұрар етіп оңтайлап өзімен өзі. Оны төр жақтан Аламаннан басқа байқаған, елеген де ешкім болмады. Концерттік шағын нөмірлер саябырсып, енді іште күшейткіші бар аса мәртебелі қонақтар екіден-үштен өзара әңгімелесіп кетті. Ішкен-жеген буынға түсіп, ауырлап отырған ЦК мен Совмин, мәдениет министрлігінің шенеуніктері атақ-даңқын, өкіметтен алуға болатынның бәрін алып болған композиторлар мен СССР халық артистері ауырлап, ақыл-есі доғалданып, енжарлық албастыдай басып отыр. Алғашқы даурықпа қошеметтен соң, Шадринге аямай айтылған «ұлы», «гений», «тірі классик» секілді ұлықтаулардан соң өздерін де одан кем санамайтын музыка генералдары өз әңгімелеріне көшті. Сірә, Шадринді қолпашпен тойдырып тастадық. Енді сол тойғанымен отырып, мырзалықпен айтылған сөздерді бойына сіңіріп алсын десе керек. Арақ, шарап та татпаған, бұл күні де Бораштың диетасынан жаңылмаған Шадрин мен Аламан қатар отыр. Өзара сыралғы адамдарша бір әдемі желіске құрылған әңгімеге көшкен сыңайлары бар. Қарсы беттегі дөңкиген биік төбенің артына құлаған күн шапағы сұйылып барады. Бұлар отырған жерді іңір қараңғылығы торуылдар мезгіл жақындағандай. Ал төмендегі сақ қорғандары тарыдай шашылған кең дала, жазира жазық жарқырап тұр.

	– Алтын адам табылған жерде жүрген екенбіз-ау! Міне, қызық! Есімде біздің дәуірге дейінгі алтыншы ғасырға апарды-ау деймін, ғалымдар.

	– Солай. Алтыншы ғасыр дегенге бәрі келісті. Ол тұста бұл жерлерді тиграхауда сақтары мекендеген дейді. Осы Есік, Талғар, Ыстықкөлдің астында қалған Қарғаш дейтін қала тиграхаудтардың негізгі кенттері болса керек. Мен басында тарихшы болам деп оқуға түскем ғой... Тастап кеттім. Дегенмен тарихқа деген ашқарақтығым әлі сол қалпында. Оқи берем, оқи берем.

	– Мен де сол... Музыка, одан қала берді – тарих. Неге тастадыңыз?

	– Несін жасырамыз... Сіз бен бізге белгілі жайт қой. Коммунистік идеологияның, Сталин аға ұлт деп тағайындап кеткен орыс халқының қақпайымен жазылған тарих кімге керек? Варвар, поганный деп көркем шығарма жазылып, кинолар түсірілуде. Сол қорлау көбіне-көп біздің, қазақтың адресіне айтылып жатыр. Сол үшін әлгі оқулықтарды жек көріп кеттім.

	– Ясно... Шынымды айтсам, бір республиканың бес басшысының бірінен дәл осылай ағынан жарылып айтылған сөзді естуім бірінші рет. Рақмет, Аламан Дайрашевич! За чесность и благородство. Сіз Шоломалейкумның шығармаларын оқи алдыңыз ба? Олай дейтінім ұлы ойшыл, ұлы суреткердің шығармалары бізде бір мәрте басылды. Одан кейінгісін көрген де, естіген де емеспін.

	– Шолом ақсақалдың дәл со кітабы үйде тұр. Ирма Мәскеуге барған бір сапарында сол кітапты алып келді. Келді де үн-түнсіз оқи бастады. Содан соң мен де қалыспадым.

	– Тамаша... Біздің отбасы Шолом суреттеген Украин жерлерінің біразында тұрды. Өйткені сол кітапта аталған хуторлар, қалашықтарда еврейлер топтана қоныстанған. Онсыз болмайтын да. Қалың украин, орыс, поляктардың арасында бірер еврей семьясы тұрса күн көрсетпейді. Ересектер кейде бетіңе жылтырайды. Ал олардың балалары өз үйінде еврейлер туралы айтылатын балағат, ғайбат сөз, мазақ, әжуаны естіп өседі емес пе! Баланың аты – бала. Олар көшеге шыға әлгі пиғылды іске асырады – еврей балаларын ұрып-соғады, көшеде жүргізбейді, олармен ойнамайды, мектепте де тек мазақтау, пүшектеумен болады...

	– Сондықтан ол балалар ерте есейеді...

	– Мүмкін.

	– Шоломның кейіпкерлерін мен қазақ деп қабылдадым. Тағдыры ұқсас. Жаңылмасам Шоломалейкуммен замандас Левитанның да көрмегені жоқ қой! Көркемсуреттің де құдыретін енді-енді түсінген боп жүрміз. Левитанның суреттерінде адам жоқ. Шишкиннің суреттерінде де адам бейнесі жоқ. Дегенмен қонжықтарын ілестіріп, бағып жүрген аюлар бар, әйтеуір. Олар да жан иесі, тіршілік нышаны. Левитанда адамсыз пейзаж. Қызғылт-сары бояу басым – қарайсың, ұзақ-ұзақ қарасаң суреттен сарыуайым еседі.

	– Иә, дәл солай, Алеке... Бізді отаны жоқ бақытсыз халық деп келді бүкіл әлем. Бүкіл әлемді билеп отырған ұлт бақытсыз болуы мүмкін бе? Енді Израиль елі бар. Жерінде кен де жоқ, су да тапшы. Бірақ ол қасиетті жер. Түбінде еврейлер сол жерді жасыл жазира етеді. Бақ өсіріп, бақыт ұялар мекенге айналдырады. Себебі қыспақты көп көрген ұлттың ақылды болмасқа шарасы жоқ. Тек әр еврей өзін евреймін деп сақтап қала алса. Өз ұлтының сатқынына, қашқынына айналмаса, әрине. Мен де бір сырымды айтайын, Алеке. Мені қазір совет композиторы дейді. Олар «совет» деген сөзді «орыс» дегеннің синонимі ретінде қолданады. Маған «совет композиторы» деген ұнайды.

	Себебі Совет Одағында жүз алпыстан астам ұлт пен ұлыс бар. Арасында еврейлер де жүр. Армян, грузин, бұхар өзбектеріне жұғысты боп кеткен қаншама еврейлер бар! Менің шығармаларым Америкада, Европада, әлемнің әр түкпірінде орындалып жатыр. Совет композиторы дегеннен қашпайтыным – менің осында туып, осында осы халге жеткенім рас. Ал мен өзімді кіммін деп сезінемін, кіммін деп танимын. Оның аты – ұлттық идентификация. Бұл тұрғыдан келгенде мен өзімді еш күмәнсіз, ашықтан-ашық еврей ұлтының өкілімін деп есептеймін. Ол – шынында да солай. Қазақ әріптестерімнің айтқаны рас болса, немесе сол деңгейге кейінірек жетсем мен еврей халқының ұлы боп тарихқа кіруім, солай дүниеден өтуім...

	– Франция, Италия, Испания, Америка, Жапония – бәрі бірдей қателесуі мүмкін емес қой. Бәрі де Сіздің творчествоңызға өте жоғары баға бергенін өзім көрдім де, естідім де.

	– Шын баға – менің өз ішімде. Бізден бұрын жасап кеткен Шопен, Бетховен, Чайковскийлерден соң «ұлы» деген сөзді абайлап айту керек болар. Маған салса дәл бүгін «ұлы» деп Хачатурянды ойланбастан айтар едім. Бұл мәселеде Эдвин Гонкурдан асырып ешкім айтпаған шығар: «Картина в музее слышит больше глупостей, чем кто бы то ни было в мире» деген екен. Так что, скоропалительных выводов я всегда опасаюсь.

	...Микрофон жақтың тықыры жиіледі. Аламан кісінің келгенін, қазір бір қызықтың басталарын біліп отыр. Құлағы, зейіні Шадрин жақта, екі көзі ту сыртып беріп, микрофонмен, гитарасымен алысып, күйбеңі көбейген Еленде. Аз-кем тықыл-шықылдан соң жеті шекті гитара жер көшіре дар ете қалды. Отырғандар бірден ес жиып, елегізіп микрофон жаққа көз тікті.

	Гитарист сол аяғының астына бір нәрсе қойды да осы отырысының қаншалықты оңтайлы екенін және байқап көрді.

	– Мынаның күйбеңі көбейп кетті ғой... – деп композиторлар Одағының төрағасы сыздады.

	– Е, өстіп емексіткеніне өнері татыса деңіз – ...Гитарист музыка әлемінің төрінде жүрген атақтыларға бір қырындап орнықты да алғашқы нотаны алды. Жаймен басталған бір әуез төрдегілерді де, одан төменгілерді де сілтідей тындырды. Әуез талмаусырап барып дүр ете қалады. Ондайда гитаристің саусақтары құйындай үйіріледі, гитараның жанын алады. Енді бір кезде гитара жақтан дауыл көтерілгендей болды. Гитарист бақсы ма, шаман ба, әйтеуір бір қасиеті өзгеден ерек-бөлек жан боп көрінді. Толқынды қалың шашы бетін көлегейлеп, оның жүзін төрдегілерге анық көрсетпей тұр.

	Шадрин аң-таң. Бұл кім? Мынадай сұрапыл талант ілуде бір кездесетін құбылыс. Ол бұл жұмбақтың шешуін бір білсе Аламан біледі дегендей оған жаймен қарап қояды. Аламан музыка жетегінде кеткен сыңай танытады. Алғашқы шығарма аяқталғанда сатырлап қол соғылды. Музыкант оған мән берместен екіншісін бастап кетті. Ол шығарма тек виртуоздардың ғана қолынан келетін өте күрделі, болмаған шеберліктен ғана туатын дүние еді. Музыканың, орындаушының тосындығы соншалықты жаңа ғана бастары зеңіп, ісініп отырған мэтрлер іштей өздері жасап алған тақтарынан сырғып түсе бастады. Мына тартыс, мына шеберлік, жігер, от оларға бір қауіп төндіргендей ме? Неде болса олардың ішіне жиналған арам май көктемде күн жарқ етіп, қар мен қатқақ бірден еріп, сай-салаға таласып аққаны тәрізді жоғалып бара жатты. Шадринге бұл шығарма жақсы таныс. Оны қай жерде естігені де ойына сап ете қалды.

	– Испандық досыңыз келген екен ғой?! – деп ол Аламанға езу тарта тіл қатты.

	– Келді, Родионович, Алматыда тұратын болды...

	– Это – сюрприз... Надо познакомиться. – Шадрин орнынан тұрып Еленге жақын келді. Көзді жауып, самайдан құйылған терін көлемді сүлгімен сорғытып, іштей келесі шығармаға мойынсына бастаған Елен дәл алдында кез келген музыкант жете алмайтын, жетсе өзі де едәуір биікке көтерілер кәдімгі Шадрин тұрғанын көріп тұр. Бірақ оның өз аяғымен Еленге келгеніне, оның бар құдіретіне баға беруге дәрмені жоқ. Мынау оның өміріндегі кульминациялық сәт. Ол санада қылаулайды. Әне, Шадрин қол созды:

	– Будем знакомы – Шадрин. – Ол Еленнің көзінен жылт еткен еш өзгеріс көре алмады. Түсінді. Музыкант басқа әлемде жүр. Жерге түспеген. – Искренне рад этой встрече. У нас, надеюсь, будет возможность пообщаться?

	– Да... с удовольствием. – Елен «кешіріңіз» дегендей бас изеді де гитарасын өңгеріп отыра кетті. Енді гитарада Еленнің өзі өңдеп, гитараға салған қазақтың халық әндері, күйлері тартылды. Шадрин ол бетбұрысты да рахаттана қабыл алды. Гитарадан ескен қазақ әуезіне кеудесін қақ жарып, құйып алып жатқандай. Осы сәтте: «Ел кезу, алыс-алыс жер шалудан неге тартынамыз, осы? Қарашы, қазақ музыкасының өзі жатқан теңіз. Теңізде не жоқ?! Сарын да, тереңдік те, дауыл да, тымырсық та, шалқыма да, толқыма да... Тыңда, тыңда да сұйылып кеткен фантазияңды байыт, бірсарындылыққа ұрынған қу творчествоңа жаңа рең, жаңа бояу енгіз»...

	– Эдуард Родионович... – Композиторлар Одағының төрағасы алтын оқалы көзілдірігін сұқ саусағымен түзеп қойып, ұлы композиторға ошарыла бұрылды. – Вы с ним знакомы?

	– ...С его творчеством.

	– И как Вам, наш музыкант? – Көрдің бе бізде кімдер бар дегендей Еленді табан астында Одақтың саябағында өскен сазгер, ерен музыкант етіп иемдене кетті. Өзі сол бақтың бағбаны бола қалды.

	– Ничего не попишешь – талант! Они рождаются в независимости ни от чего и не от кого... Дар божий – это бурлящая магма. А где она пробьется на поверхность земли, знать не дано никому.

	– Да! Да! Согласен! Согласен!

	– Он не советский, не казахский – ничей. Они – неистовые таланты – посланцы Бога. Почему о нем ничего не знают в Москве? В Ленинграде? В Киеве? В столицах мира? Почему до сих пор его держите на коротком поводке? Это же издевательство! Аламан Дайрашевич, я в недоумении...

	– Это не в мой адрес, Родионович. Вот он министр культуры, вот наш председатель союза композиторов. Давайте послушаем компетентных людей. Я не музыкант. Я слушатель, дилетант.

	– Первое, что я могу сказать и предложить – это сольный концерт в Москве и в Ленинграде. А дальше – от приглашений у вас не будет отбоя. Нельзя зажимать до такой степени... Это же целое явление. Его творения, его божий дар надо сделать достоянием человечества.

	– Если он так талантлив, почему же сам не пробился естественным образом?

	Біреу теріс қарап отырған бойы бұрқ ете қалды.

	– Если бы он родился в Америке или в Англии, на нем бы продюссеры сколотили сотни миллионов долларов. И он сам был бы несметно богат и знаменит до неприличия. Он сейчас таков, потому, что живет среди нас с вами... Я беру на себя организацию сольного концерта, как я уже сказал – в Москве и в Ленинграде. А вы, товарищи, помогите ему хотя бы доехать до Москвы, там я его сам встречу. Мне нужен он и его гитара. Все! Думайте! Думайте, ребята!

	Шадрин орнынан тұрды да Елен бет алған жаққа қарай аяңдады. Сол кеткеннен Елен алды-артына қарамай кетіп қала ма деп те секем алды. Жоқ. Кетпепті. Светлана Ивановнаның көздері оттай жанып Еленмен сөйлесіп тұр екен.

	– Ах, вот кто украл нашего музыканта! – Шадрин келді де Еленнің қолын қысты. – Мы там без вас вас же «женили». Конкретные планы озвучили.

	– Спасибо, Эдуард Родионович! Легко играть, когда знаешь, что есть для кого стараться. Есть воспринимающая, чутко реагирующая аудитория. Сегодня у меня был Слушатель.

	– Это поездка, я считаю, у меня удалась на все сто. Я практически здоров. Но только мой Лекарь меня не отпускает. Семь дней пролетят, как семь секунд. Но я бы очень просил эти семь дней поработать совместно.

	– Нет проблем. Я в вашем распоряжении.

	– Елен... Я уже предложил вашему руководству провести два сольных концерта – в Москве и в Ленинграде. Поэтому я должен увезти с собой программу, составленную вдвоем. Разумеется, если концерт продлится полтара часа, предварительная программа должна быть расчитана на три часа. Там чиновники от музыки будут отбирать, придираться и т.д. Сам знаешь. А когда утвердят Программу, определяться со сроками, местом проведения, вы должны будете сразу же приехать в Москву. У Вас есть аккомпаниатор?

	– Нет, к сожалению.

	– Подберем. Есть у меня на примете один опытный товарищ... Договорюсь. Думаю Аламан Дайрашевич заставит министра заняться этой затеей на самом высоком уровне – на уровне ЦК КПСС, Минкультуры СССР. Министра культуры в Москве я беру на себя. Так что, работа предстоит огромная. Архиважная. С завтрашнего дня будем впрягаться, Елен. Будет очень много чего... и хорошего, и пакостливого. К этому надо быть готовым. А лучше всего, быть просто недосягаемыми.

	– Эдуард Родионович, помните наших марафонцев – чемпионов олимпийских игр Владимира Куца и Петра Болотникова?

	– Как же не помнить. Я даже имел честь познакомиться с ними.

	– Так вот они говорили тоже самое, что вы сказали только что. На дистанции они не придерживались никаких тактических ходов, уловок. Они со старта уходили в отрыв. Так что не с кем им было тягаться. То же самое вы предложили Елену. Успехов Вам! – Бұл – Светлана.

	– Түнделетіп Шадриннің қошеметшілерінің соңын ала жолға шыққан аппақ «Форд» Құлжа жолына дейін иба сақтағандай тар жолда қысылыспай, тайраңдамай ең соңында келе жатты. Одан соң қап-қара жеті «Волганың» борпылдақ шабысынан жалыққандай Елен «Фордтың» тізгінін босатты. Иномарка ЦК, Совмин, министрліктің «Волгаларының» тұсынан әдемі елестей сусып өте шықты.

	– Бастықтардан озуға бола ма? – деп сыңғыр етті Елдана.

	– Ең болмағанда қара жолдың үстінде бір мәрте озайық та... Басқа уақытта оларға жету қайдааа!

	Елен ертеңінде-ақ түске жуық ноталар салған бір қапшықпен, керек-жарақтарымен оралды. Сол сәттен Шадрин самолет басқышымен көтеріліп кетер сәтке дейінгі жеті күн бойы екеулеп концерттік бағдарлама жасаумен болды. Бағдарламаға Шадрин орыс классикасынан, советтік кезең классикасынан біраз дүние қосқызды. Испан текті шығармалар, қазақ әуездеріне де кең орын берілді. Концертті неден бастау керектігі, арасында қалай құбылтып отыру қажеттігі, әрине, немен ресми түрде түйіп тастайтыны ескерілді. Ал тыңдарман жер тепкілеп отырып алса үш шығармадан – қазақтың бір нәзік те кең тынысты әуезінен, одан соң орыс романсынан және испандық шайпау музыкадан тұратын папури тартып қана, Елен мәскеуліктерден үзір сұрауға келісілді. Енді – тек қана жұмыс, жұмыс. Репетиция, репетиция. Елен өзінің алдында кәдімгі күрекпен қазып, ары таман апарып қондыруға тиіс бес төбе тұрғандай қатты жүрексінді. «Осы әлектен бас тартсам ба», – деген ой да қылаң берді. Бірақ өзін қиынға салғанды жақсы көретін, өзінің шын музыкант екендігіне қашан да күмәнмен қарайтын, дабыра мадаққа ешқашан алданбаған, өмір бойы жаңаны игеруге, жақсыны қабылдауға, қиынды жеңуге құштар, музыканың ішінде жүріп, музыкаға ашқарақ Елен жаңағы ойдан шошыды. Егер осы сыннан өтсе Елен осы музыка елінің бір шоқтығы. Өтпесе жеңілдің үстімен оңай олжаға дәніккен орташа, шала-шарпы, дүмбілездеу бір музыкантсымақ болғаны. Екіншісіне Елен өлсе де келіспейді. Енді тек қана ойнаған шығармаларынан қылтанақ, қылпық түспестей ұстарту, тазарту, ширықтыру ғана қалды. Ұлылар өтер аспантауларға тек осылай шығуға болады, соның үстінде тұрсаң ғана бұл әлем түгел көрінеді. Сонда ғана сен дүниені түсінесің. Ал сайдың табанында тұрып, не көруге, не айтуға болады? Тәуекел!

	Министрлікке, әсіресе министрдің өзіне бұл бір шұбырынды әлек боп жабысты. Шадрин қарашаның жиырма бірінде Консерваторияның үлкен концерт залында Елен Қасимановтың концерті өтеді деп ЦК-ның мәдениет бөлімін, СССР Мәдениет министрлігін келістірген соң науқан тіпті қызды. «Қасимановтың анау шығармасын», «мына әнін мен орындасам» деген батпанқұйрық ұсыныстар топырлады. Министрліктегілер аса шамшыл келетін, жас атақ-даңққа бөгіп отырған халық артистерін министрмен, оның орынбасарларымен де жалғамай Автордың келісімін алыңыз деп құтылып жатты. Авторының мінезін білетіндер қаймыға, білмейтіндер бопсалата телефон шалумен болды. Еленде еш ішкі есеп болған жоқ. Оның тума дарын екенін, музыка әлеміне келген бір жаңалық, құбылыс екенін де біле тұра, шығармаларын орындап жүріп те көзге ілмеген, санатқа қоспаған мықтылардың біразын мұрнын тескен танадай тізіп Мәскеуге апарса, одан сол екпінмен Ленинградқа барса Елен қазақы өнер әлемінің «генералитетіне» еніп-ақ кетер еді. Бірақ ондай есеп Еленнің ойына келмеді. Жуандардың табан астында жуаси сөйлегеніне де мән бермеді. Оның көз алдында Концерт залының сахнасы. Сахнада не болады? Қалай көркемделеді? Әрине, алабажақ сурет те, алабажақ ою-өрнек те жолатпайды. Бұл Қазақстан өнерінің онкүндігі емес. Жеке музыканттың концерті. Оның әндері орындалғанда да Елен сүйемелдеуші екі скрипкашы, бір қобызшы, ударникпен бірге болады. Тек оның бір ноктюрні мен екі композициясын мәскеуліктер орындағанда Елен тыныстап алады. Бәрібір мәскеулік музыканттарға ілтипат көрсету үшін сахнаға шығады. Елен осылай ойлады. Іс жүзінде әңгімені Шадрин КПСС Орталық Комитетінің мәдениет бөлімінің меңгерушісінен бастады. Әңгіме ыңғайға келіп, Шадрин кетуге ыңғайланғанда манадан бері ашық-жарқын сөйлескен партия қайраткері тосын сұрақ қойды:

	– У Вашего протеже есть какие-либо звания, регалии? Ведь этот зал предоставляется соответствующим... – Шадрин төбесінен бір шелек су құйғандай жиырылды да қалды. Бар тапқаны.

	– Я довольно долго копался в его произведениях. Человек не имея ни постоянной работы, не имея квартиры, хронически испытывая материальную нужду, тем не менее написал столько серьезных, высокохудожественных вещей. Но как они оценены чиновниками от культуры я не знаю. Но сегодня же выясню. И надо сказать, любой именитый композитор позавидовал бы его творческому багажу. В багаже нет не законченных, не кондиционных произведений. Ни один концерт, ни одна серьезная концертная программа на телевидении и радио Казахстана не обходит его творчество. ...Думаю, должны быть у него и звания, и какие-то громкие победы.

	– Пожалуйста, Эдуард Родионович, выясните. Иначе...

	– Может все сорваться?

	– Может. Потому, что трудно будет объяснить всем чиновникам, почему оказана такая честь человеку из толпы?

	– Я вас понимаю. Хотя трудно будет объяснить лишь до начала концерта. А после лавры достанутся не только Касиманову. А всем, кто дал ему эту возможность. Я уверен, 22 ноября, на второй день после концерта он проснется знаменитым!

	– Дай бог... Если у него ничего нет... Ну, Вы поняли меня... Еще есть время. Пусть дадут. Если сам Шадрин так высоко оценил его, то чего бояться?

	Шадрин үлкен театрға келді. Келе Аламанның телефонын терді.

	– Дааа... – Аламан гүж ете қалды.

	– Алеке, добрый день...

	Шадрин ЦК-да болған әңгімені түп-түгел жеткізді. Аламан ойланып қалды.

	– Не простое это дело, Эдуард Родионович. Расшевелить секретаря по идеологии?.. Отступать некуда, Эдуард Родионович, за нами Москва! Я просто не знаю, под каким соусом я подъеду к Идеологу. Хотя, есть одна лазейка... Я давно ни о чем не просил своего тестя. Ха! Ха! Ха! Что скажете?

	– Отличный ход. Вот только его сами подучите на кого выйти и на кого нажать. Будем на связи... До свидания.

	Долин түйіні шайнасқан, қиюы келмейтін іске кірісуге мәжбүр болса да әңгімені әзіл-оспақтан бастайды. Ол да болса оның өзгеден бір демі артық екендігін сезгендігінен де болар. Сол әдетіне салып, Георгий Долин Қазақстан Компартиясының бас Идеологына телефон соқты. Долиннің не айтқанын бір құдай біледі, ал бас Идеолог екі иығы қопаңдап, езу жимады. Ең соңында «Хорошо! Хорошомен» телефон құлағын орнына қойды. Одан соң да жүзінен күлкі есіп, ара-тұра басын шайқап қояды. Бас идеолог көмекшісін шақырды.

	– Мәдениет министрі сағат үште осында болсын. Композитор Қасимановқа, оның Мәскеу, Ленинградта өтетін концерттеріне қатысты не істелініп жатқанын айтатын болсын... Иә, Попков та келсін. Министріміз жаңа адам...

	Сағат түскі үш. ЦК үйінің бесінші қабатындағы, терезелері алаңға қарайтын кең кабинет. Шақырылған адамдар өз дәрежесіне лайық мәжіліс үстелінің екі бетіне отырысқан.

	Идеология хатшысы бәрін біліп отырғанмен әңгімені елеусіз нәрселерден бастай салды.

	– Әңгіме Қасимановтың концерті жайлы екенін білесіздер ғой?.. Ендеше ұйымдық жұмыстар басталған болар? Қайсыңыз айтасыз? Кімге жүктелсе сол адам сөйлесін. Арғы жағын көрерміз...

	Мәдениет министрі өзінің орынбасары Попковқа қарады.

	– Петр Алексеевич, доложите...

	– Видите ли... В общем, мы лишь в начале пути. С ним, Касимановым, связались, готовится человек. Музыкант он очень серьезный.

	– Нет нет... Петр Алексеевич! Так не пойдет. Вы пришли в ЦК, чтобы сказать: «Касиманов серьезный музыкант?» Из Москвы звонят и запрашивают на него досье. Для предоставления большого Концертного зала нужен уровень артиста. Звание! Премии! Есть они у него? На какое число назначили первую прослушку? Сначала скажите о регалиях...

	Министр мен орынбасары бір біріне қарады. Министрден үміт күтіп отырған Идеолог жоқ. Өйткені жаңа министр Алланың әмірімен орталық облыстардың бірінен келіп осы орынға отыра қалды. Бір артисті, бір композитор, бір әншіні танымайды. Классикалық күрестен аты шыққан, одан соң жаттықтырушы болса керек. Соңғы үш-төрт жылда шахтерлердің кәсіподағында төрағаның орынбасары болып жүріп жатты. Алланың рахымы көп қой – жолы болып республиканың мәдениет министрі бола қалды. Өнер адамдары онымен қалай сөйлесерін білмейді, ол да алдына келген адамдардың өнер өлкесіндегі орнын, шама-шарқын білмейді. Құдай бере салған ашық мінезі ғана жанын сақтап тұр. Сондықтан ол жүрген жерде оның тірі энциклопедиясы Попков Петр Алексеевич бірге жүреді. Идеологтың алдында Попковтың өзі жан терге түсті. Министр майға бөгіп, шырқ айналған бауырсақтай жылт-жылт етеді. Орынды-орынсыз ыржалақтап қояды. Оның есесіне қаз-қатар отырған ЦК-ның мәдениет бөлімінің меңгерушісі, орынбасарлары, сектор меңгерушілері, инструкторларының Идеологтың қабағына қарап құты қашты.

	– Жолдас секретарь, маған бұл іс туралы ешкім ештеңе айтқан жоқ. – Дұрыс айтасыз... Сізге келерде ғана Қасимановқа телефон шалдым. Бүгіннен бастап бұл істі қолға аламын. Бастан-аяқ өзім жауап берем.

	– Хмм... Бұған да рақмет. Честность иногда спасает, Петр Алексеевич... Слушайте внимательно – все! Это не просто концерт. Это – показательное мероприятие. По нему будут судить, насколько разнообразна наша деятельность. Сам Шадрин занят этим концертом. Он уже был у заведующего отделом культуры ЦК КПСС. Он то и спросил о званиях и регалиях. Дословно он сказал Эдуард Родионовичу: «Если таковых, понимаете, о чем речь, нет, то еще есть время присвоить. Иначе концерт сорвется. Если республика, возглавляемая членом Политбюро, трижды героем соцтруда сорвется – сорвемся все мы. Министерство культуры СССР уже спустило указание о концерте Қасиманова Госконцерту СССР. Госконцерт передал это задание Росконцерту. Уже назначен ответственный работник, курирующий Қасиманова. Дело закрутилось. Обратного хода нет. После двух прослушек, представители Росконцерта, программу представят на суд горкома партии Алматы. Затем Министерства, напоследок ЦК и Совмин. Чтобы заказать афиши, перетяжки, буклеты, у Касиманова должен быть полный комплект – нормальное звание и кое-какие лауреатства.

	– Да... он обладатель Гран при фестиваля игры на классической гитаре, в Праге.

	– Бірінші рет естіп отырмын. Қалай қатысып жүр? – Идеолог аң-таң.

	Сектор меңгерушісі орнынан тұрды.

	– Секретарь жолдас! Қасиманов осыдан біраз жыл бұрын Красноярскінің «Северное сияние» ансамблінде ойнады. Ансамбль гастрольмен Чехословакияда жүргенде жаңағы фестиваль өткен. Қасимановты ресейлік музыкант ретінде жариялап, конкурсқа іріктеусіз қатыстырған. Сол фестивальда Гран при Қасимановқа беріліпті.

	– Бұл аз. Тәәк, срочно, комсомолмен хабарласыңыз, Баспақов. Биылғы Қазақстан Комсомолы лауреаттарының арасына Қасимановты қоссын. Осы айдың 29-ма еді. Әлгі комсомол күні? Е, әлі тоғыз күн бар. Қоссын! Мәселе туындаса маған телефон соқсын. Министр жолдас... Атақ беру туралы құжаттар екі күннен соң менің алдымда жататын болсын. Ұйымдық мәселелерін Петр Алексеевич өз міндетіне алды. Естеріңізде болсын. Консерваторияның үлкен Концерттік залына 1200 адам сияды. Камералық концертке одан артық берілмейді. Акустикасы да келмейді. Концертке Шадрин кеңестік музыка өнерінің туын ұстағандардың баршасын, залдың 10 процент орны шетелдік, оның ішінде капиталистік елдер елшіліктеріне беріледі. Концертті Орталық телевидение тікелей көрсетеді. Одан соң ол концерт ара-тұра барша арналар арқылы да беріледі. Граммзапись, күйтаспаларға түседі. Сондықтан бұл Қасимановтың концерті ғана емес – Қазақстанның абыройы да!

	Үлкен кабинеттен бастары зеңіп бір топ адам шықты. Бұл жиналыстан соң ЦК-ның мәдениет бөлімінің меңгерушісі осы топты сол қалпында өз кабинетіне қой қайырғандай айдап апарды. Сол жерде үлкен тапсырма бақайшағына дейін талданды. Бір қоңыраумен-ақ Қасиманов Елен Қазақстан комсомолының сыйлығын – лауреаттығын алатын болды. Әзірше – Елен Қасимановқа «Қазақ ССР-ның еңбек сіңірген артисі» атағын беру келісілді. Осының бәрі тез арада Росконцертке ресми түрде хабарланып, жарнамада жаңағы атақ пен лауреаттықтары жазылуға тиіс болды. Бәрі адамның адамға жасап жатқаны ғой. Бірақ Еленге, оның туған-туыстарына бұл батпан-батпан жаңалықтар Құдайдың ісі, Жаратушының оған оң көзімен қарағанындай болып көрінді. Мүмкін солай да шығар? Дүниеде бір заңдылық болуға тиіс қой? Тұлпар бой жасырады. Бәйгеге қоссаң ешкімді шаңына ілестірмейді. Одан соң және өз табиғатына сай елеусіз ғана жүріп жатады. Дәл мұндай телефон шабуылын, мұндай өбектеуді өмірі көрмеген Елен де Елдана да өң мен түстің арасында жүргендей. Қоңырау Мәскеуден, Ленинградтан да түсіп жатыр. Министрліктен, комсомолдан, Қазақконцерттен, жеке музыканттар, әншілерден топырлаған қоңырауларда қисап жоқ. Елен екі скрипкашы, бір қобызшы, бір ударникті өз қалауымен тапты. Мәскеуден пианист келіп, бір апта репетиция жасап кетті. Елен концерт алдында ең кемі бес күн бұрын келуге келісті. Қалған кем-кетік сонда реттелмек. Елен ұзын құлақтан естиді – бұл концерттік топты кім басқарып барады, Мәскеудегі Тұрақты өкілдік қанша адам қабылдайды, Еленнің концерттік тобы қайда орналасады – бәрі-бәрі үлкен науқанға айналса керек. «Менің міндетім – концертті мінсіз атқару» деп түйген Елен күнде ең кемі бес сағат репетиция жасайды. Оның сыртында үйге келіп алып және гитараның жанын алады. Саясатқа сәйкестендіріп, ЦК – домбырада бір күй тартсын депті. Енді көптен қаңсып тұрған домбыра да күмбір-күмбір сөйлеп берді. Сөйлеген сайын Елен жат боп бара жатқан бауырын қайта тапқандай күй кешіп жүр. Домбыраға қарайды, қарайды да өзін кінәлі сезінеді. Жоқ, домбырада Елен жай сыдырта салмайды. Домбыра құдіретін ашар бір төкпе күй, бір шертпе күй тартады. Солай!

	Қарашаның жиырмаларына дейінгі үш айға жуық уақытта Елен басқа ансамбльдерде, одан бұрын консерваторияларда көрмегеннің бәрін көрді. Росконцерттен екі адам келді. Бірі үкіметтен алған рақметі жоқтың қасы, ал музыканттар, әншілер арасында беделі бес батпан пианист Аркадий Коган мен сол Росконцерттің есеп-шот жағында жұмыс істейтін Галина Семеновна дейтін отызды орталаған әйел қазан айының орта шенінде келіп, бір жеті жұмыс істеді. Коган келді де бағдарламаны картаны араластырғандай сапырылыстырды. Одан соң әр нөмірмен жеке-жеке жұмыс жасады. Өзі сол концертте сүйемелдеуші болатынын айтып, Елен жобаға келтірген дүниелерді тазалап, ширатып, скрипкашылар, қобызшы, барабаншымен де жеке-жеке жұмыс істеді.

	Галина Семеновна министрлікпен болды. Сахнаның эскизін, жарнаманың төрт-бес вариант нұсқасын осында бекіттірді. Одан соң Еленнің музыканттар тобының қайда тоқтайтынын, олардың іс-сапар қаржысын кім көтеретінін, Қазақстаннан ол концертке қанша адам баратынын, қыл аяғы концерт беруші әр орындаушының алатын ақысы, яғни ставкасына дейін бекітіп, бес шартқа қол қойғызып, мөр бастырып, жолға түсті. Алғашында игеруге тиіс шығармалардан жүрегі қатты тайқыған Елен, енді алдағы концерттің қанша адам, қанша мекеме қатысып жатқанын, қаншалықты мән беріліп отырғанын, сол айтулы кеште залда қаншама өнер пірлері отыратынын еске алып, дегбірі қашатын болды. Бірақ кезекті репетиция аяқталған соң «Бар болғаны осы емес пе? Кім келеді, кім тыңдайды, кім не дейді онда менің не шаруам бар. Мен өз ісімді тастай етсем болмады ма» секілді ойларға беріліп, сабасына түседі.

	Қарашаның он бесінде Елен өз музыканттарымен Мәскеуге ұшты. Енді төрт күннен соң Бораш Ойкесімен, Елдана, Самат, Алтынай ЦК-ның бронымен «Украина» мейманханасына барып тоқтайды. ИЛ-62 жерден үзіліп, Мәскеуді бетке алғанда бұрын болмаған бір күй Еленнің тұла бойын кернеп тұрды. Бұрындар ылғи жүрексінумен, бір омырық күймен жүрсе, бүгін, дәл қазір аламан бәйгенің дүбіріне елегізген сәйгүліктей арқасы қозды. «Совет Одағында классикалық гитараны менен артық тартатын кім бар?» Ешкім есіне түспеді. «Онда кімнен сескенуім керек?» Тезірек кез-келген музыкант өзіне бір сәттік болса да бақыт санар, одан соң сол сәт қалған өміріне сән берер үлкен залдың сахнасына жарқ етіп шығып, бір жарым сағат уақытты желге ұшырып жіберсе... Тыңдаушы концерттен байып, марқайып, әуездердің үзігі құлағында кетіп бара жатса. Елен осыны жасайды. Мына өзі құрған топ қазір артық етінен, қамау тер, арам тер, ащы терінен түгел арылып, тек көсіліп шабар күйге жетті. Өзі дәл осы отырысында Қазақстан комсомолы сыйлығының лауреаты, Қазақ ССР-не еңбек сіңірген артист. Мына концерттің дүрмегі оңай болмады. Қоқыста жатқан асылды Аламанның алыстан шалған айласы еңкейіп қолға алғызды. Сүртіп тазалатқызды. Өзіне лайық қастерлі жерге орналастырды. «Ауылдағының аузы сасық» деген бойкүйез, сүреңсіз өмірден Шадриннің қолымен жұлып алды. Енді жер шарының жартысынан көбін ығында ұстап, басқаларын санасуға, қас қабағын бағуға мәжбүр еткен империяның астанасын дүр сілкіндіруге қиял жетпес мүмкіндік әперді. Сол концертте, әрине, Эдуард Родионовичпен қатар Аламан да Ирмасымен отырары сөзсіз. Аламан... Әй, Аламан... Баяғы Аламан. Итің шынымен-ақ алғыр. Ақыл да, айла да, сабыр да, көкірек те, жүрек те бар. Өнерім мүмкін осы атақтарға, осы қошеметке лайық шығар. Бірақ соны қисынын тауып, өзінің бір міндетіндей бастан-аяқ атқарып шығушың болмаса өмір бойы салпақтап өтер ең, Елен. Баққа да, таққа да партия рұқсат беруге тиіс. Аламан сол қиқы-жиқы кедергілерді шалғымен шапқандай баудай түсірді. Елен болған-біткен жайдың бәріне ашық бағасын беріп келеді. «Бәрін жасаған өзім» секілді шолақтық оның ойын тұмандата алмады.

	Қазақстанның Мәскеудегі Тұрақты өкілеті мен Үлкен концерт залының арасына бұлар күнде ЛАЗ-автобусымен қатынап тұрды. Алдында 15-20 орны бар, артқы орындықтары алынып, музыка аспаптарын орналастыруға лайықталған, көк-соқтың көкесін көрген Росконцерттің автобусы. Сол автобус әдеттегідей 21 қараша күні сағат кешкі төрт шамасында өз орнында тұрды. Бұл күні репетиция болған жоқ. Музыканттар аяқты көсіп, арқаны кеңге салып әбден тынықты. Оларды мазалайтын телефон қоңырауларының үні бітелген, өздері де бір-бірімен тырс етіп қатынаспады. Түске жуық Елен жарауы жеткен құр аттай боп төсектен жеңіл тұрды. Бүгін... Бәрі бүгіннен басталады. Тезірек басталса етті!

	Музыканттар артынып-тартынып, сахна артындағы есіктен кірген бетте Коган алдымен Еленнің бет-жүзіне анықтап қарады да: «Ну, слава богу», деп күбірледі.

	Сахна әзір. Соноу төбеде, әр-әр тұста бармақтың басындай боп шам сәулесі жылтырайды. Іңір байланған шақтағы қара көлеңкеге ұқсас сахнаға концерттік топ бірден орналасты. Енді әркім өз орнында болады. Осылай сәл-пәл абыр-сабыр, «ары отыр, бері тұрмен» өткен қырық шақты минуттан соң соңғы прогон басталды. Нәтижесі Коганға жайлы тисе керек:

	– Давайте, ребята слегка, именно слегка перекусите. Затем в гримерную...

	Сахна пердесі ашылғанда сүйемелдеуші музыканттар орындарынан табылды. Елен тек жүргізуші салтанатты түрде жария еткен соң қара фракпен, толқынды қою қара шашы екі жарылып, сыптай боп микрофон тұсына келіп ине шаншар орын қалмаған залға ізет жасады. Жүргізуші алғашқы нөмірді жария етті. Елен сол аяғын арнайы қойылған тепкішекке орнықтырды да орындықтың шетіне ілініп қана отырды. Шашы сусып, маңдайын жауып қалды. Өңгеріп отырған аса қарапайым, ерекше көлемді алты ішекті гитарасына бас ұрып, табынып отырған адамша үнсіздік орнатты. Міне, бірінші нота шырқырап залға кетті. Гитара адамша сөйлеп берді. Гитара Еленнің өзі туралы, музыканттың қиын өмірі, адасқақ жолы, жылт еткен қуанышы мен ішін жайлаған құсаны, өршілдікті, қайсарлықты залға ақтарып, әдемі үмітке, арманға жалғап барып тоқтағандай болды. – Зал бірден жарылды. Сахна мен зал арасы жалғанды, кермиықтанған көркем көпір салынды.

	...Бір жарым сағат әуезге бөленген жұртшылық қол соғып отырып алған жағдайда тартылуға тиіс папуриге де қанбады. Зал және дүркіреп берді.

	Сахна сыртында Елен Коган мен концертмейстерге «не істейміз?» дегендей қарады.

	– Елен, играй. Это твой день, – деп Коган жарқырап тұр.

	– Елен, делаем так: играете одну вещь и уходите, будут настаивать – выходите и играете следующую... И так до трех раз. Но не более... Я понимаю, зал готов слушать ночь напролет. Вы завели зал, довели концерт до кульминации и надо резко оборвать...

	– Залды классикалық гитара үні кернеп, халық өмір-көшімен тым ұзап кеткен романтика заманын, романстар әуезін, дауылды күнгі теңіздей буырқанған латын-американдық, испандық әуездерді, қазақтың ұлы сахарасын көктей өтіп келе жатқан керуенді, көшті, күймелі көшті көз алдынан өткізіп, соның бәрін өзімен алып кетіп жатты.

	Концерттен соң басқа жерде, басқадай жағдайда және концерт болды. Қазақ ССР-ның Мәдениет министрлігі мәскеулік тілеулестерге, концертке келген атақты әнші, композитор, музыканттарға, Росконцерт, басшыларына арнап банкет берді. Бейресми жағдайда атын есту, өң-түсін көру тек алыстан, тек экраннан ғана мүмкін деп қалыптасқан атақтылар Еленді өздерімен тең ұстаған сыңай танытты. Әңгімеге тартты, өздері фортепьяноға отыра қалып, гитараға лайықтауға болады деген шығармаларын құлағына қыстырып жатты. Елен мына ығайлар мен сығайлар жиналған ортаның өтінішімен бірер дүниені гитарада және үш күйді домбырада шертіп берді. Ән салынды, би биленді. Елен бүкіл өміріне жетерлік мадақ сөздердің астында қалды. Ол сөздерді Самат таспаға жазып жүр. Айтылған сөз беталбаты айтыла салатын сөз болмай бір күні алдынан шығуы мүмкін екенін Саматқа қарап түсінген мықтылар ілтипатын ірікпей Елен творчествосын соны құбылыс деп бағалап, шегелеп, түнді орталап тарасты. Елен қанша адамға арнайы даярланған визиткасын бергенін білмейді. Санаған жоқ. Жанынан екі елі ажырамаған Самат өз аты-жөнін, мекен-жай, телефонын ұсынған жүзшақтыны іскерлік дәптеріне тәтпіштеп жазып алды.

	Ең соңында Елен Эдуард Родионовичпен машинаға дейін әңгімелесіп барды.

	– Ленинградқа бара алмаспын, Елен. Бірақ онда бәрі дайын. Командаң осы күйінде барады. Дәл осындай концерт өтеді. Тек анау-мынау кесірден, күтпеген кедергіден құдай сақтасын. Мәскеулік әріптестерім сені осында әкелгенім үшін маған рақметін жаудырып жатыр. Өзім концерт берердей толқып едім... Бәрі өзім күткеннен де асып түсті. Это – триумф! Ертең газеттер жамырасып жазады. Шет елдерге де есімің кетті дей бер. Интервью алушылар, концертке шақырушылар, әртүрлі ұсыныстар түсері анық. Егер көңіліңе күдік түсірген жайттар, астарында не жатқаны белгісіз әңгімелер болса телефон соқ. Ақылдасайық. Есіңде болсын музыка тек музыка үшін деп ойлама. Сапалы, сенікі секілді бұқараға бірден ұнар, елітіп әкетер музыка – коммерция көзі. Ақша! Сондықтан сенен ақша жасауға ұмтылатындар аз болмайды. Ол жөнінде міндетті түрде менімен ақылдас. Ақшаңда еш шатағым жоқ. Біздің елде өнердің марапаты көп те, табысы қайыршының садақасы секілді. Дегенмен, алаяқтаяқтарға ұрынып қалма. Олар шатыстырса түсіңе кірмес сомаға бірақ отырғызады. Марапатқа, лепірме сөзге иланба. Енді классикаға көше бастасақ деймін. Ұлт аспаптары оркестріне, симфониялық оркестрге лайықталған кең тынысты дүниелер жазуға дайынсың. Үнемі хабарласып тұралық. Наурызда өзімнің шығармашылық кешім өтеді. Соған шақырамын. Өзіңе сол кеште сен орындайтын шығармаларымды жуырда жіберем. Ал, әзірше...

	– Эдуард Родионович, сіз музыкадағы әкемсіз. Аман болыңыз. Ауырмаңыз. Рақмет.

	Бес күннен соң Ленинградта дүркіреп келесі концерт өтті. Бұлар Ленинградқа жеткенде Орталық газеттер, мәскеулік газеттер бұлардың алдын орап кейбіреулері шатасып «ВИА «Елен» деген атпен, көпшілігі Елен Қасимановтың жеке концерті деп ленинградтықтарды құлақтандырып қойыпты. Афишалардың тұрғанына оншақты күн болса керек. Соңғы екі күнде билеттер типыл болыпты. Ленинградтағы зал мәскеудегіден кеңдеу екен. Шамасы мың жеті жүз дегенді құлағы шалды. Ленинградқа да Еленге ілесіп, Бораш, Ойке, Елдана, Алтынай, Самат келді. Елен репетициядан шыға алмады. Ал қыдырмаштар концертке дейінгі күндері Ленинградтың ең атақты, ең көрікті, қастерлі жерлерін түгел аралады. Концерт болар күні мейманханаға польшалық іскер келді. Өзінің дыбыс жазу студиясы бар екен. Сол студияда жазылған советтік талай-талай ансамбльдердің күй табақтарын, үн таспаларын көрсетті. Польшаға концертпен келуді өзі ұйымдастырмақ. Одан соң студияда төрт-бес күн Еленнің концертін, басқа да шығармаларын жазумен айналыссақ дейді. Еленнің ойына Эдуард Родионовичтің «ұрынып қалма» дегені орала кетті...

	– Шақырғаныңызға рақмет. Бірақ оған әртүрлі деңгейден рұқсат керек шығар?

	– Әрине. Оны өзім реттеймін. Принципінде, Сіз осы музыкалық топпен баруға келісім берсеңіз болғаны. Госконцерт қарсы емес. Сондықтан Сізге сенімді түрде айтып тұрмын. Және де... Француздар, испандықтар, венгерлер, гректер, немістер де ұсыныс түсірді. Мен бәрінен бұрын бардым. Келістім. Дегенмен біздің астанамызда социалистік елдердің әскери одағы – Варшава пактісі құрылмады ма?! Сондықтан капиталистік елдерге барудан гөрі бізге рұқсат алу әлдеқайда оңай. Біз – бауырлас мемлекеттерміз. Бір-бірімізге сенеміз.

	– Шынымды айтсам, бүгін кешкілік өтетін концерттен өзгені ойлауға шамам да жоқ. Сондықтан ертең түс ауа хабарлассақ қайтеді?

	– Түсінем... Өз басымызда бар жағдай ғой. Мен пианистпін, Коган шетелге шықпайтын адам...

	– Шықпайтыны қалай? Науқас па?

	– Мемлекеттік науқас. Бұл кісі Америкаға дейін барған үлкен музыкант қой. Сонда журналистердің «Коммунистік партияның идеологиясы сіздің ерен шығармашылығыңызға қаншалықты ықпал етті?» деген сұрағына: «Партиялық музыка дегенді естіген емеспін. Творчество жеке адамның өз дамуы. Ал партия араласқан тұста өнер бояуынан, құнарынан, еркіндігінен айырылып жұтап қалады. Олар құрастырған ресми концерттерде адамдар амалдың жоқтығынан отырады», деп салыпты.

	– Һи... Турасын айтқан. Бәсе, өзі маған қатты ұнайды. Қысқасы, ондай адамдарды не деуші еді?.. Иә, «невыездной» деуші еді ғой. Красноярда жүргенде сондей бір музыкантымыз болды. Оныкі жастықтың ісі. Жапонияда орысша білетін бір қызбен қыдырып кетіп, қонай-түней ертеңінде аман-есен келген. Содан соң-ақ жігітің КГБ-ның қара тізіміне ілікті.

	Басында тіксіне қарсы алған Елен польшалық Петер Новицкиді жылы шығарып салды. Арадағы бірер ауыз сөз «шетелдік» десе қусырына қалатын, үгіт-насихатпен қанға сіңген сезікті жадыратып жіберді.

	Мәскеуде кереметтей өткен концерт Ленинградта одан да көтеріңкі, сәл еркін жағдайда өтті. Өзі Мәскеу, залда музыка пірлері отырса, елшіліктердің дипломаттары жоғарыдан дүрбі салып қадалса, әрине, сіреспе күйден арылу қиын. Әсіресе, екі-үш шығарма орындалғанша. Мұнда, Ленинградта да атақтылар аз болған жоқ. Бірақ олар ресми адамдар ретінде емес, тыңдаушы ретінде келді. Келді де ықыластарын аямады. Мұнда концерттен соң ешқандай қосымша шара болмады. Дегенмен, бұрылып келіп, Еленнің қолын қысып, құттықтап шығушылар аз болмады.

	Концерттің ертеңінде сағат он бірлер шамасында Госконцерттен екі адамды ілестіріп Петер Новицкий келді. Әңгіме тақ-тұқ, нақты жағдайда өтті. Ұсыныстың ұзын-ырғасы былай екен: Госконцерт бұл топтың гастролін ұйымдастырмақ. Польшада алғашқы концерт өтеді. Одан соң бірқатар Шығыс Европа елдерінде концерт беріледі. Соңыра қатар жатқан Испания, Бельгия, Франциямен бітпек. Сонда шамасы он бес-жиырма концертке дейін бармақ. Сыртқа шығу визасы, жолақысы, жамбас ақы, тамақ мәселесі командировкаға берілер ақшаның ішінде. Ал көп жағдайда басқа шетелдік ақшаға ауыстырған тиын-тебен тамақ есебінен іркіліп қалады екен. Өйткені күн сайынғы банкет, кештер, қамқоршы ұйымдардың қонақжайлығымен-ақ бұлар ас-суды ойлаудан құтылып тұрса керек.

	– Сіз Мәскеу, Ленинградтағы концерттерден қанша ақша алдыңыз? Сұрақты дұрыс түсініңіз, Елен. Кейін бір-бірімізбен ренжісіп жүрмеу үшін бәрін анықтап, жолға бір-ақ шыққан жөн.

	– Қанша дейсіз бе? Мәскеуде 25 сом, мұнда да сол. Музыканттар 12 сомнан алды.

	– Енді мен сізге сөздің ашығын айтайын. Сіздің екі концертіңізден мемлекет қалтасына тоғыз мың сом ақша түсті.

	– Бұл арифметика маған біршама таныс. Бұрындар гастрольмен жүрген жігіттер администратормен, директормен дауласып жататын.

	– Дұрыс айтасыз. Құдай қаласа алдағы гастрольде мен – Александр Козлов, осы топқа директорлық етемін, Миша Савенков, танысып қойыңыздар, администраторыңыз. Сіз, Елен, көркемдік жетекші әрі жеке концерт беруші – солист. Жұрт сіздің есіміңізге бола келеді. Бәрін ұстап тұрған сіздің өнеріңіз. Миша екеуміз, Петер досым Польшада бірге боламыз, одан соң әр елдің өз Петері қарсы алады, Миша екеуміз сіздің өнеріңізден ақша жасауды қамтамасыз етеміз.

	– Қайтып келген соң бізді «черный воронмен» қарсы алмай ма, Саша?

	– Орынды сұрақ... Біз репетиция жасау, виза әзірлеумен оншақты күн Мәскеуде боламыз. «Алтай» мейманханасында орындарыңыз сайлаулы. Сол он күнде біз әр елге жіберген контрактарға қол қойылып, мөр басылып, ақшасы көрсетіліп, факс келеді. Сонда өкіметтің ақшасы көрініп тұр. Сіздер сол ставкаларыңызды аласыздар. Оның сыртындағы табыс – Миша екеуміздің мойнымызда. Ашық әңгіме деген осы, Елен. Мен жай бәрін нақпа-нақ сізге мәлімдеп отырмын.

	– Осының бәрі ресми сапар ғой? Партизанщина жоқ қой?

	– Әрине, жоқ. Бәрі бұрынғы ретпен жүреді. Тиісті орындар шетелдік паспорт беріп, тиісті ақшаларыңызды ауыстырып бергенде екі сағат лекция тыңдайсыздар. Шетел толған «жау ғой!» Ха! Ха! Ешкіммен оңаша сөйлеуге болмайды. Аса қырағы болу керек... Елен, сіз оны білесіз.

	– Білемін... – Еленнің іші мұздап берді. Сотталғаны бар, одан Жапониядағы гала-концертте түскен суреттерді аудандық КГБ-ға жіберген жағдай есіне түсті. Мыналар мені КГБ-ның табалдырығынан алып шыға алар ма екен? Соны анықтағысы келді.

	– Біздің документтеріміз тиісті органдарда жатқан болар?

	– Жатқан жоқ. Олар қолдан-қолға өткізіп, сіздерді тексеру үстінде. Тек өзіңізді ғана емес, жақындарыңыз, туыстарыңыз да тексерісте.

	– Саша, менің өмірбаянымда бір кінәрат барын білесің бе?

	– Білемін. Бәрін білемін. Жігіттің басынан не өтпейді? Ақыры ақтапты ғой! Жапониядағы мәселе түкке де тұрмайтын, ойдан шығарылған нәрсе! Ну и что?! Концертке қатысты, сырттан біреулер суретке түсірді. Совет Одағын жамандады деген дерек жоқ. Саспа, Елен. Қарап жатқандардың арасында өз жігіттеріміз бар. Ақылды, түсінігі мол жігіттер. Қиянатқа жібере қоймас. Біз де олардың еңбегін жей қоймаспыз. Қазірше аванспен ырымын жасаймыз, гастрольден кейін дұрыстап сый-сияпатын береміз. Осы жолы шет елге шығып, аман-есен оралсақ, келесі сапарларыңызға жол біржолата ашылады.

	– Алыс-беріске мені қатыстырмаңдар, жігіттер. Менен алатындарың болса – берейін. Тек қолма-қол, көзбе-көз кездестіруден аулақ ұстаңдар. Жаңағы сөзің өте дұрыс. Осы жолы біз аман-есен, еш кінәратсыз барып-қайтсақ – онда келесі гастрольдерге де жол ашық деген сөз. Шынымды айтсам осы жағы мені қатты алаңдатып тұр, Саша.

	– Все будет как надо! Мәскеуде, Алтай мейманханасында кездесеміз. Принципінде гастрольге келістік қой?!

	– Келістік!

	Жігіттер қол алысты.





X




	Елге шұғыл оралу туралы нұсқау 1985 жыл түгесіліп, Жаңа жыл қылқылдап келіп тұрғанда жетті. Оған дейін Польша, Чехословакия, Венгрия, Франция, Испанияда концерттер беріп, Шығыс Германияға келген Еленнің тобы әлі Болгарияға соғып, жаңа жылдан соң қайтуға тиіс еді. Нұсқаудың келісі, әсіресе, Еленнің көңілін нілдей бұзды. «Тағы не бәле?!» деп ол ұйқыдан қалды. Тамаққа тәбеті жоқ. Енді-енді жадырап, құдай берген табиғи болмысымен емін-еркін өмір сүре бастағанда, қайтадан көз сұғы көк семсер боп қатты да қалды. Ешнәрсеге зауқы жоқ. Көз алдына Алматы аэропорты, самолеттен түскен тұста күтіп тұрған «қара қарға» – автоабақты машинасы, баспалдақтың екі жағында тұрған екі милиционерден өзге ешнәрсе елестетуден қалды. Ол бір айға жуық жинаған базарлығына қарап қояды.

	Шетелге шыққан советтік азамат бір заттан екі данадан артық ала алмайды. Кеден тәртібі солай. Одан артық алса алыпсатарлықтың белгісі деп, шекарадағы кеденшілер сыпырып алады. Елен оны жақсы біледі. Қоқыр-соқырға соншалықты әуес болмағанмен етене жақындарын, үлкен-кішісін қуандырғысы келген. Солардың жүзінен, көздерінен ескен қуанышты көру үшін, ешкімді ұмытпай, демін ішке тартып, аны-мұны модалы, таңсық киім-кешектерді сатып ала берген. Енді ол да қолды болатын секілді. Не істеу керек? Заттарды бөлшектеп, үш музыкантына тыққыштасын ба? Әй, қойшы! Ол да бір ер адамға жараса бермес тірлік. Мейлі, не де болса осы күйінше самолетке отырады. Тіке Алматыға ұшады. Мүмкін... Министрліктің өз ішінде басқа жоспар, басқа-басқа шаралар белгіленіп, соған бола шақыртқан болар? Неге, Елен, мына шақырысты тек жамандыққа жориды? Бүлдірген ештеңесі жоқ. Бірақ бүлдір-бүлдірме үндеместер мекемесі қалай даттау керектігін оп-оңай қиыстырады. Олар да бір нәрсемен айналысу керек қой? Халық жаулары жоқ секілді, қазіргі кезде. Жоқ болса табу керек. Пиғылы өзге, қисыны келсе капитал еліне қашып жоғалғысы бар артистер, музыканттар, режиссерлер, суретшілер, ақындар, жазушылар, ғалымдар Мәскеу жақта аз емес. Қарасын батырып, шет елге тастай батып, судай сіңіп кеткендер қаншама! Қазақстан, әзірше, одан аман. Тұла бойы толған өнер, қайда барса да сол ортаның елеулісі болып кете алатын адамдар деп музыканттарға қатал қарайтынын Елен біледі. Бұлардың тобы бес-ақ адам. Мәскеу, Ленинградта берілген концертті бірге өткерген екі скрипкашы, бір қобызшы. Шетке шығарда екі мәскеулік қосылды. Александр Козлов «мен директор ретінде барам» деді. Мақұл. Миша Савенков пианист ретінде әрі жол білетін, жөн білетін адам боп ілесті. Сонда Еленнің ойына бір нәрсе келе қалды. Әлгі үндемесіміз қайда? Онсыз ешкім шет елге қия баспайды. Ол айдан анық жайт. Соңыра түсінді. Осы екеуінің бірі сол үндемесіңнің өзі. Салдыр-гүлдір әңгіме арасында Елен елеусіз ғана Козловтан сұрай салды.

	– Сонда, Саша, сен Госконцерттің өкілісің ғой?

	– Не совсем так... Мен Мәскеудің мәдениет қызметкерілері кәсіподағынанмын. Шетелдік гастрольдерді өткізуге маманданғанмын...

	Түсінікті. Кәсіподақ деген адам джунглиі, иә тайгасы. Үндеместерге ең оңайы сол кәсіподақтың жамылғысымен жүру. Әрине, оның аты Александр емес, фамилиясы да Козлов емес. Шетелден оралған соң бұл паспортты өткізіп береді. Ал Миша Савенковтың өмірбаяны, жұмыс орны айқындау. Гнессинканы бітірген, мықты пианист. Жалпы эрудит – музыкант. Өте мәдениетті, ізетті, өзі адамға жайлы жігіт екен. Екі-үш күннен соң бала кезден білетін адамдай боп кетті. Ал Сашаң, яғни Козловың ала-күлік бірдеңе. Бәсе!..

	Егер Алматыда жамандық тосулы болса осы Козловтан келді дей бер. Әттеген-ай, бәрін біліп тұрып Елен жоспарда көрсетілмеген бес концерт берді. Қыруар ақша Козловтың қалтасына түсті. Бекер обалының керегі не... Козлов кешкілік Еленмен, Мишамен оңаша отырып олжаның ұзын санын айтатын. Одан соң бөліске кіріседі. Өзі музыканттардан екі есе артық ақшаны алады да сөздің ашығына көшеді:

	– Ребята, это мой труд. Волка ноги кормят. Пока вы отдыхаете, репетируете, я рыскаю. Нахожу, договариваюсь. Ну, если вы не довольны, я могу их отдать вам...

	Елен мен Миша өре түрегелді.

	– Жо-жоқ! Саша! Бәрі орын-орынында. Саған рақмет.

	– Жақсы... – дейді, – Саша. – Бұл үшеуіміздің арамыздағы әңгіме. Елен өз музыканттарыңа не бересің, қанша бересің – өз еркің.

	Шетте жүргенде сол елдің ақшасы әп-сәтте таусылады. Содан қаңсып-ақ қаласың. Алатын зат – пішен. Ақша да бар. Бірақ ауыстырылмаған бөтен ақша. Сондай жағдайда Саша талай-талай тұйықтан шығарып та жіберді. Түсі бөлек тиын-тебендерді жиып әкетеді де ресми берілген ақшаның сыртындағы долларды да, франктерді де бұрқыратып алып келеді. Одан да ашық есеп береді. Содан соң мұншамасы менікі – менің еңбегім, деп алып қалады. Оның алғанына ренжіген жан жоқ. Міне, осының бәрі қасақана жасалып жүрген болса, ол жайлы Алматының үндеместеріне мәлімет түсіп жатса – Елен үлкен сұраққа алынғалы тұр. Мұның кеудесі қусырылып, ас батпай, Алматыға беттей алмай тұрғаны содан.

	Кешкілік Еленнің нөміріне Козлов пен Савенков келді.

	– Елен... Ты большой музыкант. Так играть на классической гитаре – редкость. Ты должен встретиться с Пака да Усея. И я хотел бы быть свидетелем этой встречи. Встреча двух гениев... Было бы здорово! Я постараюсь это устроить. Еще... Надо бы нам махнуть за океан. Если я очень постараюсь, ты бы согласился, Елен?

	– Почему бы нет?..

	– По-рукам! – үшеуі қол түйістірді.

	– Мұхиттың арғы бетінде сенің өнеріңмен долларды комбайнмен жиямыз, Елен! Будь, всегда готов. Я что-нибудь придумаю. – Александр Козловтың сөзі осымен бітті. Енді Миша қоштасар сәттегі сөзін айтты.

	– Было очень приятно работать с тобой, Елен! Очень даже легко. Если позовешь на гастроли я всегда готов. Брошу все на свете. Работая с тобой, с твоими ребятами, я здорово обогатил себя. Открылись, как бы, другие горизонты музыки. Я не прощаюсь. Я говорю – до встречи.

	– Біз ертеңнің арғы күні ұшамыз, Елен. Сендер осыдан Москваға барып түсесіңдер. Күтіп алатын адам болады. Содан Алматыға ұшатын билеттеріңді береді. Аса қинала қоймассыңдар деп ойлаймын. Жолдарың болсын! Ертеңінде ИЛ-86-мен Елен тобы елге қайтты. Айналасы он тоғыз күн, он екі сағатта илюминатордан Алатаудың көк мұзбен құрсауланған шыңдары жарқ-жұрқ көзге шалынды. Елен сіреспе күйінен оп-оңай адасып, жарқыраған Алматы әлеміне мәз болды да қалды. Алматыда күн ашық. Тәңірдің мейіріміндей болып күн құйылып тұр. Самолет ошарыла бұрылып бір теңселгенде қала да көрінді.

	Жап-жасыл. Елен өз үйін іздеуге көшті. Тапты. Анау мұнара бұрынғы телемұнара. Одан жоғарылау – ЦК-ның үйі. Оның қарсысындағы, яғни алаңның төменгі бетіндегі екі мұнара үйдің бірі Елендікі. «Әй, бар болғыр, Аламан!»Анау микроаудандардағы кедейлер жатағы іспеттес сұп-сұр панель тас үйлердің бірінде тұрса ғой өз үйін өлсе таба алмас еді. Адам өзін шын Адам сезінерлік ең қастерлі жерден төрт бөлмелі пәтерді ойып тұрып әпергенін көрмеймісің?! Әй, қасқыры-ай, әй, жүлігім-ай! Жүлік?.. Ондайы да бар. Болмаса осынша жерге жете ме? Майда жүлік – жексұрын. Жүлік болсаң да аса ірі болсаң – алымды, алғыр деген сөз! Күнде төбелесіп, біреудің бетін қызыл ала қан қылатын адам да жексұрын, нағыз қанышер. Ал қол бастап, басқыншылықпен келіп мыңдардың, жүз мыңдаған жан иесінің қанын судай ағызғандар – батырлар, қолбасшылар, ілуде бір туар ерлер. Аламан, сірә, не істесе де іріліктен таймайтын батыр. «Жүлік» деп Елен тек өзі іштей еркелетіп айтады. Мына сапар, анау атақтар да соның алымдылығынан емес пе? Бозбала шақтан бірге өскен досын бақытқа кенелте салады. Жолын күреп, адымын кеңейтті. Тарихқа шеге қып қағып жіберді. Өзі қайда екен, қазір? Жап-жақсы сый-сияпат алды. Өзіне де Ирмасына да, анау ерке қызына да. Сонысын біреу тартып алмаса еді... Елданалар біле ме екен мұның Алматының үстінде ұшып келе жатқанын? Бәрінен бұрын, неліктен осылай шақырды екен? Астафыралла! Амандық болса екен! Еленнің есіне әкесінің қазасына келе жатқандағы оу бір жылғы жайт келе қалды... Жо... жоқ, құдай сақтасын!..

	Самолет іші пысынап кетті. Жолаушылар қопарыла көтеріліп сыртқа баяу жылжи бастады. Соңғы бес-алты адамның бірі боп Елен трапқа ілікті. Траптың екі қапталы бос – өзі күдіктенген милиционерлер жоқ. «Қара қарға» да көрінбейді. Ел аман, жұрт тыныш секілді. Аэровокзалға кірер есіктің екі қапталы иін тірескен адам күтушілер. Ол жерден де еш сезіксіз өтті. Енді үш бөлек шамадан, екі жол сөмке конвейермен келуге тиіс. Соны тосады. Жолаушылар өз жүгін танып алып жатыр. Елендер де лентаның тұсында аңдып тұр. Осы кезде біреудің алақаны арқасына жанасқандай болды. Еленнің өне бойы мұздап сала берді. Абайлап бұрылып еді, денесі ду ете қалды. Кәдімгі Бақытжан Жұмаділов күліп тұр.

	– Ал, келуіңмен Елен! Келмей қала ма деп қорқып ем...

	– Ой, өзің мұхит асып кетсең де қайтып келмеп пе ең? – Екеуі әзілдесе кетті. «Дос-Мұқасан» ансамблінің әншісі, жүргізушісі, тұла бойы толған идея, әр қилы өнер, қазақша, орысша, ағылшынша емін-еркін сөйлейтін, ән салатын кәдімгі әзілкеш, керек болса қиып түсер шақпасы да бар Бақытжан. «Достарды» жаңа құраммен Мұрат Құсайынов басқарып жүр. Бақытжан соңғы екі жылға жуық «Қазақконцерт» концерттік бірлестігі деп аталатын, мәдениетті асырап отырған мекеме директорының орынбасары. Қарсы алуға басқа біреуді жібере салуына да болар еді, жоқ, Бәкең өзі келіпті.

	– Тәәк! Жігіттер! Арамызда қыз бала да бар екен ғой! Ну, ничего, нағыз жігіттің ісін істеген соң «жігіт» деп тұрғаным ғой! Сендер туралы отзыв өздеріңнен бұрын жетті. Мақтағанда жер-көкке сыйғызбаған. Жарайсыңдар! Өзіме тартқансыңдар! Ха! Ха! Содан министрге апарып көрсетіп едім, дереу шақыр, деп пәрмен берді.

	– Неге?

	– Жолда айтам, Елен. Тәәк, үшеуің анау «Кубаньға» отырыңдар. Әй, Коля! Үйді-үйіне жеткізесің. Еш қиқаңсыз! – Бақытжан Еленге бұрылды.

	– Осы орыннан қозғалма. Мен өз машинаммен келіп ем... Айдап келейін.

	Еленнің көңілі орнына түсті. Анау үндемесім, Саша Козлов адам екен-ау. Пікір жазып жіберген одан басқа кім дейсің?! Тіпті кім жазса да соның сөзін жеткізген шығар...

	Бақытжанның шымқай жасыл «Волгасы» аэропорттан қалаға қарай ырғалып келеді.

	– Мәселе, мынада, Елен... Шынымды айтсам, бәрін «бүлдірген» мен. ВДНХ-дегенді естуің бар ма?

	– Өзіміздікі ме?

	– Жоқ. Одақтық.

	– Орақ пен балға десеңші.

	– Иә, сол. Ендігі үйің сол ВДНХ болмақ. Лейпцигте жыл сайынғы дүниежүзілік көрме ашылады. Марттың бас кезінде. Биыл СССР-дің атынан Қазақстан көрмесі өтеді. Оның бөлек-салағы көп, әрине. Біздің міндет – мәдени-музыкалық қызмет көрсету. Соған кімдер барады дегенде өзіңді қосып едім, министр жайылып түсті. Оның бағдарламасын жасауға өзім көмектесем. Өйткені, есіңде ме, «Досмұқасан» Түркияда Измир қаласында өткен дәл осындай көрмеге бір ай бойы қызмет көрсеткен. Опыт бар. Соны пайдаланып, бірлесіп бағдарлама ойлап табармыз. Ал музыкалық тобыңды ұлғайтасың. Домбырамен ән салар бір қыз, бір жігіт қосасың. Бишілер тобын ойластыра жатырмыз. Халық әндерін, совет композиторларының әндерін орындайтын екі солист және керек. Барлығы оншақты адамдай боп қалады. Жетекшісі – өзіңсің. Бір ай Лейпцигте демалсын деген ой ғой, менікі.

	– Және басқа ансамбльдер бола ма?

	– Со жағы қиын боп тұр. Как раз... «Достардың» жаңа құрамы бағдарламасын жасап бітіре алмай жатыр. Әлі шикілеу. Мұрат аман болса күзге қарай ансамбльді қатарға қосар. Жайшылықта топырлап көп көрінетін коллективтердің икемге келетіні, Европа деңгейінде өнер көрсететіндері шамалы боп тұр. Өзің білесің бұрынғылар кетіп, жастар келіп жатқан ауыспалы-аумалы кезең. Бастысы – мықты көркемдік жетекшілер жоқ. Болса саған тиіспес едім. Европаны үш айналып, Мәскеуден Ресей аралап, жазда бір-ақ келер ең. Бар жағдайыңды жасаймыз. Кімді ансамбльге қос десең жұлып алып берем. Уақыт жоқтың қасы. Күн-түн демей кірісеміз, Елен. Иә, ертең сағат 10-да екеумізді министр қабылдайды...

	...Тал-теректер енді-енді жапырақ жайған, қар суы, қызыл су, алғашқы нөсерлер Алматыны жуындырып, қаланы таң ертең тау самалы, кешқұрым батыстан ескен самал желдетіп, әп-әдемі ғып қойған шақта Елен елге оралды. Бұл жолғы сапары өткен гастроліндей қызық болмады. Өткен жолы жұрттың үмітін ақтау үшін әр концертке жанын салды. Ол өнер адамын жанықтыра түсетін, қанат бітіретін құбылыс. Ал Лейпцигте бәрі ресми протоколға жазылған тәртіппен бір ай бойы ілбіп жүрді де қойды. Сағат он екіде көрмеде адам бар ма, жоқ па, оған қарамай таптаурын болған бағдарлама басталады. Содан көрме жабылғанша арасында таспаға, дискіге жазылған шығармаларды екі-үш рет қырық минуттан екі-үш рет қосып, жан сақтайды. Есте қалар да ештеңе болмас еді...

	Егер күндердің күнінде сарыала формалы, шалбарында қызыл лампасы бар бір советтік генерал келмегенде. Генерал адъютантымен қара «Волгадан» түсті. Одан соң көрмені үн-түнсіз асықпай көріп шықты. Киіз үй, қол өнер, қару-жарақ, әшекейлер, текемет, алашалар жақта едәуір кідірді. Мейлі, кім болса да риза боп кетсін деген оймен Елен бағдарламаның арасына сыналап өзі кірді. Ол гитараның үн ұңғысына микрофонды жақындатып, дыбыс режиссеріне әр шерткені оқ боп ұшардай, анық та тұнық болуын тапсырып, «Япурайды» бастады. Генерал орнынан тұрып қол соқты. Одан соң өз өңдеуіндегі «Құстар қайтқанданы» орындады. Осылай генерал елегізіп отырғанда Елен испандық музыкадан дауыл тұрғызды. Іле мексикалықтар мәнерімен және бір дүниені дүркіретіп барып кілт үзді. Генерал орнынан тұрып, ең алдыңғы қатарға, Еленнің қарсы алдына келіп отырып алды. Елен енді орыстың бір романсы, бір желікпе әнін орындап барып, орнынан тұрды. Басқа павильондарда жүрген жұрт от шалғандай жүгіріп, Қазақстан павильонына келді. Олар енді дуылдата қол соғып Еленді жіберер емес. Елен грек әлемін түгел көз алдыңа әкелер бір шығарма орындады да тоқтады. Ел қол соғып біткенше оркестрге пәрмен берді – «Адай!» «Адайдан» соң тыңдаушылар тіпті тәнті болды.

	Сахнаның ала көлеңке бір тұсында генерал Еленді тауып алды.

	– Рүстем...

	– Елен.

	– Прошу прощения. По-казахски я ни бум-бум. Так жизнь сложилась. Кзылжарский я. В смысле Петропавловский. Там казахов от силы семь-девять процентов. Орысша оқыды... Затем – служба. В Казахстане целых девятнадцать лет не был. Но узнав, что СССР на этой ярмарке представляет Казахстан, приехал специально. Других дел у меня на сегодня нет. Я не жалею, что приехал сюда. Я просто горд, просто поражен достижениями своей республики. Пока у руля товарищ Кунаев так и будет. Он такой величественный. Я далек от Родины, от Казахстана, но я искренне горжусь нашим руководителем – Динмухамед Ахметовичем. Ваше искусство настолько своеобразно, проникновенно. Оркестр просто рисует мою Великую Степь. Я хотел, если это возможно, пригласить весь ансамбль в Магдебург.

	– Магдебург? Онда кім бар?

	– Я, Елен, я.

	Генерал Магдебургтегі совет әскерлері округының қолбасшысы болып шықты.

	– Менің еркім өзімде емес, жолдас генерал. Басшылармен сөйлесіп көріңіз.

	...Солай аяқ астынан жинақы музыкалық коллективті ілестіріп көрме басшылары Магдебургте қонақ болды.

	...Лейпциг сапарынан есте қаларлық оқиға осы еді. Елен тырп етпей жұма, сенбі, жексенбі үйде жатты. Бұл күндері есікке тыным болмады – ата-енесі, Бораштар, соңғы кездері Еленге деген көзқарасын күрт өзгертіп, етене жақын боп, ішек-бауырын аралап кеткен өнер шенеуніктері келіп-кетіп жатты. Есіктің қоңырауы соғылып, Елдана, бәлен адам келді дегенде Елен өзінің әрі кабинеті, әрі студиясы болып кеткен бөлмеден шығып мейманын қарсы алады. Одан соң аяқ-қолды созып және сұлқ жатады. Әбден шаршаған екен. Басы артық сөзге де зауқы жоқ. Базарлығының мән-жайын Елданға түсіндіріп берді де өзі күллі әлемнен оқшауланып алды.

	Жексенбі күні кешкілік Аламан телефон соқты.

	– Әй, батыр. Бұ не жатыс. Маған әкелген базарлығың, кәне? Келіп алайын ба, жоқ Елдана екеуің әкеліп бересіңдер ме?

	– Екеуіне де әзірміз. Не дейсің?

	– Келсеңдерші. Біздің үй оңашалау ғой. – Сүйріктей ақ «Форд» Медеу шатқалымен сәл өрледі де бір қолатқа жалт бұрылды. Сол бұйығы әлемде Аламан мен Елен төс түйістіріп амандасты. Елен ары ойлап, бері ойлап, әлгі Магдебургте генерал сыйлаған видеомагнитафонды жәшігімен көтеріп Аламанға әкелді. Қанша бай, қаншалықты үкімет болғанымен Аламанның көзінен бір сәуле жүгіріп өтті.

	– Әй, Елен, мынауың тым артық емес пе? А? Елен?

	– Бәрі сенің жуан білегіңнің арқасында болып жатыр емес пе? Бұл да сенің жасағаның. Өзіндікін өзіңнен аяп қайтем а, хүкімет мырза!

	– Айтқаның болсын! Әлгі ұл осының бірін алып бер, деп мазалап жүрген. Өзі, өзі... тап-таза жапонский ме деймін.

	– Жапон. Ең соңғы нұсқасы.

	Түннің бір уағында екі достың құрыс-тұрысы жазылды, Ирма мен Елдана ынтымақты абысындарша өзімен өзі шүйіркелесіп, олар да бір жасап қалды. Сирек күлетін, сіреспе күйден шыға алмайтын Ирма бүгін алқам-салқам. Бұлар далаға шыққанда ақ «Фордтын» жүк салатын багажнигі қайта-қайта солқ етіп, қызметшілер бірдеңені салып жатты.

	– Ой, мыналарың не?

	– Қайтесің! Үйге барғанда көріп аларсың. Өле ішіп көрдік. Енді бөле ішіп көрелік те!

	Аламан мен Ирма машинаның артын еті бар, қара, қызыл уылдырығы бар, қызыл балығы, таңсық астары бар – мықшита толтырып жіберіпті. Төрт-бес рет көтеріліп, тасып алуы болмаса едәуір дүние үйге кірді.

	Дүйсенбі күні таңертең министрдің көмекшісі телефон шалды. Министр сағат он бірде қабылдауға келсін депті. Ең бастысы бұл сыртта жүргенде министр ауысыпты. Бұрынғы Қазақ ССР-на еңбек сінірген жаттықтырушы, еркін күрестен аты шыққан, өнер адамдарын шырамытып та танымайтын палуан министр банкирлікке ауысыпты да оның орнына Министрлер Советінде мәдениет бөлімін басқарып отырған, бұрындар министрдің орынбасары болып төрт-бес жыл істеген Ауданбеков Хамит Мырзабекұлы тағайындалыпты. Әрине, бұрынғы министрдің өзге әлемге адасып келгенін Елен білетін. Таңданатын. Бірақ әлгі дымбілместің тұсында мұның тасы өрге домалады. Ол Еленнің артында кім тұрғанын жақсы білетін. Сондықтан оның төбесінен құс ұшырмауға бекінген азамат еді. Енді мынау келді... Бұл пәленің білмейтіні жоқ. Нағыз сыпайы жыртқыш, алғыш, нағыз сайтан. Ол Аламаннан биік, одан жоғары отырған үш-төртеуге күніне бес кіріп, бес шыға алатын жылым. Енді бұл Еленге не дер екен? Қалай қарар екен? Шіркін, дүние тек дарынмен, шеберлікпен өлшенсе, дарын қонған адамды мемлекет қанамай, қақпайлап, ауыздықтап ұстамайтын болса Елен мәдениетті кім басқарып отырғанын білмей-ақ өмір сүрер еді. Сол себепті Елен жаңа министрге күпті көңілмен келді. Ол аз болса екеуінің арасы ит пен мысықтай болғандықтан Елен қасақана осы мәдениет министрлігінің қарсысына аяқ киімге нәл қағып, жамау-жасқау жасайтын будка қойғызған. Ол кезде Хамит Ауданбеков министрдің орынбасары еді. «Орынбасар» дегені болмаса аса айлакер, самдағай бәле министрдің үстінен ары да, бері де аттап, дегенін жасайтын. Шын билік, шын шешім ылғи да осының қолында болды. Содан бір күні өзі кабинетінде отырып, қыстың күні су жаңа импорттық етігін көп жағымпаздарының бірінен Еленге жіберіпті. Өкшесіне бір қабат қосымша жапсырсын депті. Елен әлгі етіктің бірін көтерді де босаға жаққа шағып алғандай лақтырды.

	– Мәссаған! Аяғын жумайтын адам екен-ау! Тох! Сасығын-ай! Алып кетші айналайын. Алтын берсең де қолыма алмаймын. Иесіне айтып бар: жатарда ылғи аяқты жуу керек...

	Әрине, Елен етіктің иесі кім екенін білді. Бәрін жорта жасады. Кейін, Еленмен кездейсоқ кезіккенде Ауданбеков Еленге қарап, темекіден сап-сары боп кеткен тістерін ақситып күлген:

	– Қасиманов, қал қалай? Рақмет, кеңесіңе! Қазір күнде аяғымды жуатын болдым... – деді. Елен қарап қалмады:

	– Сізде аяқтан басқа да жуып-шаятын тұстар көп қой. Сау болыңыз, – деп кетіп қалған. Еленді сүтке тиген күшіктей етіп аннан да, мыннан да қақпайлап, не жұмыс бермей, еш коллективке қоспай қаңтарып тастаған осы Ауданбеков болатын. Елен басын жарға да ұрды, тасқа да ұрды, бірақ құрығы ұзын замминистрдің сүргінінен құтыла алмады. Талай рет шетелге баратын ансамбльдерді Еленге әзірлетті. Іс біткенде Елен бір уыс қара бақырмен қалып, оның музыканттарын, ансамбльдерін, жаңа құрған, жаңа бағдарламамен қайда барса да ұялмастай дәрежеге жеткізген коллективтерін өзге адамдарға басқартып шетелге жіберген. Соның бәрін жасаған осы Ауданбеков.

	Ақыры сондай бір қорлыққа шыдамай Елен дүниеден баз кешіп, өзін-өзі тастап жіберді. Көше кезіп, үйге қонбай, Кирилл досын ілестіріп, ішімдікке салынды. Бірақ, шындық солай-тын. Елен со тұста және бір ақиқатты білетін. Халық тарапынан құрметтің көкесі оның көлеңкесі секілді ізінен қалмай жүрді. Енді сол құрметті, сол бақытты басына қондыру, игілігіне айналдыру да қиын емес-тін. Ол үшін аяқ астынан өл де қал! Табақтай суретіңмен қара хабар бар газетке шығады. Жерлеу жөнінде мемлекеттік комиссия құрылады. Қаңсып қалған қазан майланады. Оны ешқашан іздемеген, сөйлесуге қомсынғандардың бәрі күдірейіп-күдірейіп, қабақтары салыңқы, ақ «Волга», қара «Волгалардан» түсіп жатар еді. Әттең, солай болса қалған жағдайда Елен басын көтеріп: «Оу, жігіттер, бұрын қайда жүргенсіңдер?» деп сұрай алмайды-ау. Одан соң табытқа айналған сұрапыл дарыннан ешкім мадақ сөзін аямайды. Мақтағанда да бірінен бірі асып түсуге тырысады. Ыңғайсыз да, ұяты да сол – мадақтаушылар – осы тұрған өздері оны көзінің тірісінде ішіп асқа, киіп киімге жарытпай, буырқанған шабытын арнасына құйғызбай, оны қорлап ұстап, жаншып жанын жаралап, доғал туған өңшең өңмен берместі сұрап үйренген сұмпайылар ұлардай шулап, өліктен де бір ұпай алып қалмаққа жанын салады. Мадақтарының да артында өз есебі тұрады. Министр Ауданбеков Елендер жасаған мәдениетті тек тұтынушы, жанап кеткеннен бір сабақ жіп алмай қоймайтындардың сайыпқыраны. Міне, енді Еленнің табиғаты анасынан қайта туып келсе де қабылдай алмайтын, иліге алмайтын адаммен көзбе-көз сөйлесуге бара жатыр.

	Министр Елен кіргенде қағаздан басын көтеріп, алтын оқалы көзілдірігінің үстінен сүзіле бір қарады.

	– Ааа, Қасиманов?.. Кел, отыр. – Үнсіздік орнады. Ауданбеков бір қағазға ұзақ шұқшиды. Елен ертелеу келіп қалдым ба деп сағатына қарады. Бәрі дұрыс... Кабинет иесі сигарет тұтатты. Одан соң көмекшісін шақырып, бейшараның жер-жебіріне жетті. Сол ызғармен сөз бастады.

	– Лейпцигтен келген бетің ғой?

	– ...

	– Онда тек бір ай демалдым десеңші. Дұрыс. Демалғандарың жақсы. Осындай ұлы Отаның, партия болмаса солай жүрер ме едіңдер?

	– Мен Лейпцигке сұранған жоқпын. Творчество үшін оның еш пайдасы да жоқ. Барасың дедіңіздер – бардық.

	– Енді сол Отаныңыз сізге, Қасиманов жолдас, – министр езу тартты және сенім артып отыр.

	– Осы өзің құрған коллективке домбырамен ән салар бір қыз, бір жігітті қосып, қалғанын өз қалауыңмен іріктеп, жеті адамнан тұратын концерттік топ құрасың. Бағдарламасын жасайсың. Біз оны тыңдаймыз, бекітеміз. Одан соң алдымен Мәскеуге барып бір апта лекция тыңдайсыңдар. Одан соң Тәшкент арқылы Ауғанстанға самолетпен ұшасыңдар. Сонда ауған халқын дұшпандардан қорғап, елді түрлі сатқын топтардан, баукеспелерден тазартып, күндіз-түні шайқасып жатқан біздің әскерлерге мәдени қызмет көрсетесіңдер. Рухын көтеріп, жеңісті күндерді жақындатуға сендер де өз үлестеріңді, тарихи миссияларыңды орындап қайтасыңдар.

	Министр Еленнің миын атала ғып ұзақ лепірді. Өзінің мына пафосқа толы сөзі өзіне ұнап бара жатқан секілді. Елен сөздің тоқетерін ілді де, қатып-семіп қалды. Жүрегі мұздап, табанынан тиянақ кете бастады. Енді осы жерден тезірек кетпесе жүрегі қысылатындай көрінді.

	– Бұл не? Бұйрық па әлде ұсыныс па? Жұмыссыз отырған дайын коллективтер бар емес па? Соларды неге жұмсамайсыздар? Мына гастроль менің өз жоспарыма тура келмей тұр. Басқа бір жоспарлар бар еді.

	– Жеке бастың мүддесі партия мен Отанның мүддесінен биік емес шығар, Қасиманов?! Отан айтқан соң...

	– Айтып отырған Отан емес, Қазақ ССР-ның мәдениет министрі Ауданбеков, деп неге сөздің шынын айтпайсыз. Бұл не, сіздің кезекті қысастығыңыз ба? Бармаймын. Не істеп аласыз?

	– Тоқтаңыз, Елеке! Ауғанда он сегіз, он тоғыздағы қыршын жастар жүр, жанын шүберекке түйіп. Өлгені қанша?! Әлі де талай шығын болады. Олар ажалмен бетпе-бет жүр. Ал сендердің амандықтарыңа да олар кепіл. Оның сыртында арнайы органдар творчестволық сапардағыларды қорғаштап, қауіпсіз тұстармен алып өтіп, аман-есен елге қайтуға жұмыс жасайды. Мәскеуден қаншама ССР халық артистері барып қайтты. Ешкім оққа ұшқан жоқ. Менің тәжікелесіп отыратын уақытым жоқ. Барсаң бар, бармасаң бармай-ақ қой! «Ауғанға барудан бас тартты» деп бірінші отделге дерек береміз. Содан соң Совет Одағынан сыртқа шықпайтындар тізіміне ілігесің.

	– ...Қолыңыздан келген жамандықтың бәрін жасай беріңіз, министр жолдас. Сау болыңыз.

	– Тоқта, Қасиманов! Айтқандай, Қазиев Аламан Дайрашевичті қайдан танисың?

	– Газеттен.

	– Қырсықпасаңшы, Қасиманов. Былай...

	– Олай да, былай да танымаймын. Қызметін айт десеңіз айтайын. Қазақстан...

	– Жарайды. Сенсіз де білем. Бәрін білем. Алған атағың, лауреаттығың туралы бүкіл документтерде менің қолым тұр. Ал сен «қысастық», «жамандық» деп оңды-солды соға бересің. Мен бұл әңгіме біткен жоқ, деп есептеймін. Ойлан. Бір апта ойлан. Өйткені ауылдың алты ауызы деңгейіндегі өнерпаздарды Москва өткізбейді. Күні кеше Мәскеу, Ленинградта сольный концерт берген, шетелге екі мәрте шығып, абыройлы оралған музыканттың жолына ешкім бөгет болмайды. Әйтпесе... Аны-мұны әнші-бишісымақтар бар ғой... Жақсы. Ойлан. Егер бір дұрыс шешімге келсең – көмекшіме телефон шал. Одан соң алдыңа бәрін үйіріп салып беремін. Шілдеде Мәскеуде болуларың керек. Уақыт тығыз.

	...Ауғанстаннан Тәшкент маңындағы әскери авиация базасына «Антей» тәрізді қарны салпиған бозаң жасыл түсті алып самолет келіп қонды. Самолеттен оншақты табыт түсірілді, әскерге жарамсыз боп жарақат алған жауынгерлер арнайы келіп тізіліп тұрған машиналарға тиелді. Одан соң ғана Елен бастаған артист-музыканттардың табаны жер иіскеді. Жер болғанда да арқаң мұздамайтын, бұқпантайламай тік жүруге болатын жерге жиырма бір күн дегенде әрең жетті. Елен бұрын «тозақ» дегенді еститін. Бірақ «тозақ» адамның қара санасы, асқынған қиялынан туған қияли ұғым деп ойлаушы еді. Енді «Ауған» десе тозоқ, «Тозақ» десе Ауған боп көзге елестеп, үрей қамап, көңілі құлазитын болды. Бұлар бірер апта ертерек келер еді. Егер тікиық, жер түгі жұтаң күрең таулардың бір шатқалынан шыға алмай жеті күн жатпағанда «Әскери жағдайға байланысты вертолеттер бұл жерден ұшып шыға алмайды. Штабтан сондай бұйрық келді. Шығатын уақыт хабарланады. Бір апта солдаттармен, офицерлермен бірге өмір сүріңіздер. Оқасы жоқ, бір жеті деген не?! Өтеді де кетеді. Сіздер қайтасыздар. Ал біз осы тозақта қаламыз. Қанша уақыт? Қандай-қандай жағдайлар болады? Тірі шығамыз ба, жоқ па – белгісіз», – деді замполит.

	Ташкенге бұлармен бірге азиат өңді және үш жігіт келді. Олардың киімі өзіміздегі ортадан төмендеу тұрмысы бар қарапайым адамдар шамалас. Бірақ иыққа ілгендерінің порымы сол ауғандықтардан айнымайды. Иі түскен, тозығы жеткен тік жаға жейде, көрмегені жоқ, әр-әр жерін шеге ілген жыртығы бар пенжак. Беліне рәзеңке өткізген кең балақ қара шалбар. Шұлықсыз, қоңылтаяқ кие салған ескі туфлилер. Үшеуінің де сақалы бар. Сақал болғанда да қырпылмаған жабайы сақал. Бастарында шалма. Жерге түскенде олар бір-бір мес қарын шамадан, төрт-бес жол сөмкелерін тасымалдап, машинаға ілікті. Сол үшеуінің бірімен Тәшкенттің аэропортында Елен кездесіп қалды. Егер әлгі бейтаныс жұмбақ жігіттің өзі келіп тіл қатпағанда Елен оны танымас еді.

	– Қашан ұшасыздар? – деп ол Еленге тіл қатты.

	Елен жалт қарағанда жігіт аппақ тістері маржандай тізіліп, қарақат көздері жарқырап күліп тұрды. Еленнің алдында мұнтаздай қырынған, әдемі, модалы киінген жігіт тұр. Елен әрең таныды. Таңданысында шек болмады.

	– Қашан дейсіз бе?.. – Ол сағатына қарады. – Әлі сегіз сағаттай күтеміз.

	– Ештеңе емес. Менікі одан да көп. Бірақ енді қанша тоссам да қорқатын ештеңе жоқ. Өз елім, өз жерім. Тыныштық. Бейбіт өмір. Солай емес пе, бауырым?

	– Солай. Өз басым асығып-қамығып тұрғам жоқ. Елге аман жеткенімізге қуанғаннан болар. Өзіңіз ше?

	– Мен жүгімді өткізіп тастадым. Билет қалтада. Сасатын не бар? Хм... Былай, уақыт оздыру үшін ресторанға барсақ қайтеді? Менің сізді шақырғаным деп біліңіз. Сізбен дәмдес болу да бір ғанибет емес пе?

	– Қайда барамыз?

	– Осының бір қанаты – ресторан. Адам көп болмас. Салқындап, демалып отырамыз.

	– Жақсы, келістік. Мен коллективтегілердің біріне ескерте салайын. Іздеп қалса рестораннан табар.

	– Танысып қоялық – Елен Қасиманов. Бейтаныс іркіліп барып қолын ұсынды.

	– Мені Дилшат деп атай беріңіз... Кейінірек бәрін түсіндірем.

	...Ресторанның бұйығылау, тыныштау бір бұрышынан екеуіне орын бұйырды. Терлеп тұрған төрт бөтелке сыра алдымен келді. Айызды қандырды, шөл басылды, денеден суық тер сыртқа тепті. Бұлар әлі де қатып-семіп жүргенін мөлтілдеген жүз грамдар өзекті қыздырып, ішке топ ете түскенде сезді. «Бойың байсал тартты-ау» деген өлең жолын ашулы қымыздың бір кесесін тоқтатпай тартып жіберген серілердің бірі айтқан болар. Әңгіме өзінен өзі ағытылды. Алдымен Дилшат ағынан жарылды, содан соң Елен де шет пұшпақтатып өзі жайлы айтқан болды.

	– Мен сіздердің концерттеріңізге екі мәрте бардым. Екінші рет досым үшін. Ол гитараның фанаты. Бірақ өмірінде кәсіби гитаристердің ойынын екі рет қана көріп, тыңдапты. Смаил, досымды айтам, сіздің өнеріңізді көргеніне өкінді.

	– Ұнамағаны ғой?

	– Сіздің өнеріңізден кейін өзінің гитара ұстап жүргеніне ұялды. Біз сіздердің маршруттарыңызды белгілеп, ұшып өтер тұстардағы қауіп-қатерді сараптап отырдық. Міне, Тәшкенге дейін бірге келдік. Менің сіздермен ұшатынымды естігенде Смаил маған тапсырма берді. Келесі жылы Елен Қасимановпен қалай кездесуге болатынын біліп ал, деді.

	– Оп-оңай. Телефонды жазып алыңыз. Ол өзгеріп кетсе минкультке барса адресті де, телефонды да тауып алады. Сонда... Сіз, Дилшат Ауғанстанға қайта ораласыз ба?

	– Оралам... Қазір бір айлық демалысқа шықтым. Елге, үйге барып, бәрін реттеп қайтпасам болар емес. Әке-шешем қарт адамдар. Ұлдан – жалғызбын. Әпкелерім бар. Солар менің отбасыма көз қырын салып, мені жоқтатпай отыр. Үйленгем, екі ұл, бір қызым бар. Ұлдан жалғыз болған соң ата-анам менің қолымда. Сіздерде де солай шығар?

	– Әртүрлі. Қай бала арақ ішпесе ата-ана соның қолында тұрады...

	– Иә, бұл кесел менің елімді пәлендей дендеген жоқ. Дегенмен жамандық жалғыз жүрмейді ғой. Оның есесіне гашиш, апиын, кәдімгі героин жұқпалы аурудай кеулеп барады. Сондықтан, әлгі екі ұлды, қызды дұрыс тәрбиелеу үшін өлмей, тірі оралу керек боп тұр...

	– Мен де кеше туған адам емеспін. Біраз өмір көрдік. Сондықтан кімсің, қайдансың, не істеп жүрсің, деп сұраудан аулақпын. Жас замандассың. Аман бол, ата-ана, бала-шағаңның тілеуіне аман-есен, дәл осы қалпыңда шаңырағыңа біржолата орал.

	– Рақмет, Елен аға! Өзіңіз жобасын білетін органда жұмыс жасаймыз. Азиаттардан жансыздар дайындалды. Сол тапсырма бойынша тыңшы-жансыздар жүйесі ауғандықтардың ішіне ендірілді. Мен соның бірімін. Бізде «барамын», «бармаймын» деген ерік жоқ. Ант бергеміз. Отан айтты – біз көндік.

	– Қауіп-қатер, қаншалықты?

	– Өте қауіпті. Өйткені біздің әскерлер ашық алаңда, майдан шебінде қарсы жақтың қарулы күштерімен соғысып жатқан жоқ. Әскер ауған халқымен соғысып жатыр. Ес білген баладан төсек тартып жатқан жүз жасар қартқа дейін кәпірлерді елден аластау керек деп, бізді жек көреді. Сондықтан ешкімге сезік алдырмай, көп ауғанның бірі боп жүру оңай емес. Менің келгеніме екі жылдан асты. Тоғыз адам бір жүйеде жұмыс жасаушы едік, соның үшеуі мерт болды. Ауғандықтардың киім киісін көрдіңіз. Жабудан жабуға оранып, бетіне перде тұтқандардың ішінде қанжары, пистолеті, гранатасы иығында салпылдап қаншама «Алланың тазартушылары» жүргенін білмейсің. Үшеуінің екеуіне қанжар салып алды. Біреуін, пистолетті тіреп тұрып атқан. Бәрі де сапырылысқан елді көшелерде, дүкендерде болды.

	– Иә, өткенде оның бір көрінісіне өзіміз куә болдық. Он үш-он төрттегі екі бала, батальонның су тасушысын, водовозын таниды екен. Бұрыңдар сай қуалап сарқырап ағар өзеннен су тасығанда әлгі балалар көмектесетін көрінеді. Солдат оларға бөлке нан, темекі беріп тұрса керек. Сол балалар цистерна суға толған соң машинаның кабинасына кіретін аяқ қойғышқа тұрып жүруді әдетке айналдырған. Солай келе жатып әлгі екеуі екі жақтан рульдегіні де оның жанындағыны да бастан атқан. Өздері секіріп түсіп іздерін суытқан. Машина барған сайын екпіндеп, шлагбаумды ашып-жабатын пост үйшігіне соғылды. Екі солдаттың бірі қаза тапты. Артистердің зәре-құты қалмады. Өзім де Ташкенге жеткенше жанымды шүберекке түйіп келдім. Оның рас... Әскерді жеңуге болар. Бүкіл бір халықты жеңу үшін түгел қырудан басқа не жол бар? Онда біздің әскер ауғандардың еркек кіндігін түгел өлтіріп, қалған жетім-жесірлерін бақытты етпек пе?

	– Ол жағын мен білмеймін, Елен. Ол – уже саясат...

	– Мен шын атымды айта алмаймын, Елен аға. Оны дұрыс түсінерсіз. Қай ұлт екенімді де, туып-өскен жерімді де айта алмаймын. Бірақ алдыңызда тағдырлас бауырым отыр деп біліңіз. Отставкаға шыққан соң іздеп тауып барамын, сізге. Әлгі досым аман болса ол да бір іздеушіңіз боларына сеніңіз. Сіз – халықтың рухысыз. Біздің Темірқазығымыз сіз секілді өнер адамы, ойшыл-жазушылар, ойшыл-ақындар. Атақ-даңқ ақша қуған сайқал жазушы, ақындар өте қауіпті категория. Сенесіз бе, олар әлі күнге дейін домалақ арыз, домалақ хаттарды тоқтатқан жоқ. Олардан құтылу да қиын. Бүгін Компартияның жырын жырлап, жырғап өмір сүрсе, ертең басқа режим басып қалса олар ең алдымен сол режимнің сөзін сөйлеп, өз адамы боп шыға келеді. Тіпті фашизм келсе де сондай чиновниктер, партократтар, жазушылар мен өнер адамдары бір түнде өзгеріп, келесі таңда нағыз фашист болып оянады. Принциптен жұрдай, омыртқасы жоқ, ішкі әлемі сынапша домаланған бұл категория өте шапшаң. Сіз де сондайлардан аман-сау жүріңіз, Елен аға! Қайда жүрсек те аман болайық!

	Тамыздың орта шенінде жолға шыққан Елен қыркүйектің жиырма үшінде Алматысына жетті. Өзінің әбден шаршағанын, жүйке тамырларының адырнадай тартылып, үзілуге шақ қалғанын үйге жеткенде білді. Бұл сапардың бұрынғы сапарлардан өзгеше болғанын Елдана да бірден аңғарды. Алғашқы лап берме қауышудан соң Еленнің көзі сыртқа емес ішке қарайтындай көрінді. Сәл ыңғайы келсе өзінің оңаша бөлмесіндегі жалғыз кісілік диван-тахтаға жата кетеді. Аяқ-қолды еркін тастап, қалың ұйқыға шомады. Одан бір кезде оянып алып, қағазға, нота дәптеріне үңіледі. Анда-санда фортепиано самбырлап-самбырлап басылғанда Елдана күйеуінің қайда екенін, нендей іс жасап жатқанын біледі – ол жаңа шығарманың «толғағымен» қыстығып жүр. Сөйлемейтіні де, телефонға келмейтіні де, көзінің тереңдеп кеткені де содан. Әйтеуір Елен аман оралды, әйтеуір өз үйінде, бала-шағасының жанында – Елданаға одан артық ештеңенің керегі де жоқ. Жұмыс күндері үйге телефон соғып, қызына айтары:

	– Папаң үйде ме? Түскі тамағын бердің бе?

	Сенбі, жексенбі күндері Еленге қолқа салып, анда-мұнда барайық, деуге де батпайды. Ондай желік өзінен шықпаса өзіне-өзі келгенше шыдап бағуға бекінді. Тек екі аптадан асырып барып Елен бомбаша жарылды. Сенбі күні еді. Түс әлетінде өзі «студия» деп атайтын бөлмеде алдымен фортепиано ағыл-тегіл сөйледі. Одан соң гитара сол әуезді, сол сазды тамылжытты. Іле Елен де жарқырап келіп Елдананы ту сыртынан құшақтап, жерден үзіп әкетті.

	– Паап?! Сен шамансың ба? – деді қызы. Әкесі бар болмысымен жарқырап тұрып:

	– Мен шаманнан да жаманмын! – деп қызын бауырына басып, бүйрек беттерден сүйіп-сүйіп алды.

	– Кеттік Бораштарға! Жиналыңдар... Өзі телефонға жармасты.

	– Ойке! Сенбісің? Бораш үйде ме? Жалпы ешқайда кетпейсіңдер ғой? Болды. Біз сендерге қарай жылжыдық...

	Досы әрі күйеу баласы Еленді қарсы алып тұрып Бораш оның бет-жүзіне ерекше қарады.

	– Адам боп қалыпсың. Шүкір. Бетің сәл бері қараған тәрізді, – деді Бораш өзі де бір алқам-салқам күйге түсіп.

	– Иә, осы жолы ажалдың көзіне бір метр жерден анықтап қарадым. Одан соң ол арқамды мұздатып, қыр-соңымнан қалмады. Бүгін ғана сол қара пәледен құтылдым.

	– Бірдеңе жазған болдың ғой? Солай ма?

	– Солай Борька... Біраздан соң бәрі жиналғанда тартып берем. Үрей, қара тажал кетті, аяныш – қалды. Оқ боратып арпалысқан біздің адамдарды да, тоз-тозы шыққан, кедейлік, жоқшылықтың ең шеті мен шегінде тұрған ауғандықтарды да қатты аяймын, Борька.

	– Түсінем. Барған жерің отқа оранған ауған болса, барған адам сен болсаң бәрі түсінікті. Барған, көрген сен тұрмақ, сенің аузыңнан екі-үш сөз естіген менің де сол қасірет етімнен өтіп, сүйегіме жетті. Қайтеміз? Бәрі де саясатқа тіреліп тұр ғой. Текетірес. Заманның өзі оқтаулы мылтық. Сен оны атпасаң, ол сені атады. Ұмыт бәрін. Жүр, шай ішелік. Одан соң екеуміз жақсылап тұрып моншаға түсейік. Қалған-құтқан жын-шайтан, иектеген қара тажал, көк тажалдарды қайың сықпыртқымен аластаймын.

	Екі дос білектерін иыққа арта құшақтасып үйге беттеді. Есіктің аңқыған алма бақтарын кезіп, саф ауасын жұтып, тыңайып, Елендер жексенбі күні қонаға Алматыларына кетті.

	Дүйсенбі. Елен ерте тұрды. Терезе алдына келіп Алатауға көз салды. Қандай керемет. Етегі жасыл жайлау, шыңдары бұлтты тесіп, мәңгілікпен жалғасып тұр. Осы тұрысында бір оқыс ойға тап болды... Қазақстан. Шіркін, оған жетер ел де, жер де жоқ шығар. Тауы жиған жүктей бірыңғай, құрылған түскиіздей көркем. Дала да бар, адырлы, қырқалы жерлер қаншама! Өзен мен көл, балығы тайдай тулаған Арал теңізі, Каспиі не тұрады! Нағыз мекен, Отан. Әттең... кім көрінген осы кеңістікті билеп-төстеп жүр. Бұл да, олар да совет адамдары... Түбі не болар екен? Қазаққа осынау байтақ бұйыра ма? Әлде бірте-бірте орысша балдырлаған, өңмеңдеген кілең өзгелердің жырымдауымен жұтылып кете ме? Алда қандай-қандай зауалдар тұр? Қазақ баласы орыс болуға асығып, қазақша сөйлегеніне намыстанса түбінде кім боламыз? Әзірше, Мәскеу «қазақ – интернационалист, прогреске бейім, орысқа ұқсаған жақсы халық» деп жердің үстіндегісін де, қойнауын да тонап жатыр, тасып әкетіп жатыр. Қазақтың бақытын бағып Қонаев отыр. Бірақ жаңа Генсек ол кісіге қырын қарайтын секілді. Өзінің жасы да келіп қалды. Бұрынғы қалғып-мүлгіген политбюросынан бірен-сараңы ғана қалқайып жүр. Оларды мына Генсек өзі орнығып алған соң демалысқа жібереді. Сонымен Кремль иелері жаңарады, олар Қонаев ақсақалға да тықыр таяттырады. Одан кейін не болады? Кім басқарады? Дүние қалай-қалай құбылады. Игілік пен ізгілікті де, жамандықты да елден ерек сезетін Елен жаңа Генсектен жақсылық болмайтынын аңғарғандай. Бұл саясаткер емес, журналист, жазушы да, басы ашық психолог та емес. Дегенмен, Кремльдің ендігі иесі – Меңдібас Горбачевтен Қазақстанға қарай, Орта Азия жаққа ызғар есіп тұр. Меңдібас барынша батысшыл адам болу керек. Прибалтикаға барғанда латыш, эстон тектілердің студенттерімен тең-тұсындай сөйлесіп, жағынып-ақ бақты. Ал Целиноградта Қонаевты сомпайтып соңына ерген әлдебіреудей ұстады. Алматыны да, Тәшкенді де қомсынды. Басы қақшаңдап, айнала қоршағандармен дамыл таппай сөйлесті. Қонаевқа, ит-ай, бұрылып бір қарамады-ау! Азиялықтардың орыс үшін, Кремль үшін тек жер, тек байлық екенін, ал адамдары басы байлы қара құлы екенін көрсетіп жолға түсті. Мұндай қорлыққа Қонаев ақсақалдың өзі де төзе қоймас. Керегі менің орным болса ал, деп бір парақ қағазын шиырып тастар. Өз орнына өзін жоқтатпайтын біреуді қойып кетсе, ең болмағанда.

	...Қонаев. Елен қырықтың қырқасында отырса да мәдениеттің қазанын жағалаған айлакерлер мен ептілер әдейі «жас композитор» деген аттан құтқармай келеді. Әйтпесе бұл да біраз өмір көрді. Көргенінен түйін жасар жасқа таяды.

	Жиырмасыншы ғасыр түгесілуге он бес жыл қалғанда, Қазақстаннан, Орта Азия республикаларынан ғылымның, өнердің дүлділдері шығып жатса да ЦК, Политбюро деңгейіне жеткен Горбачевтер әлі күнге қазақ, өзбек, тәжік, түрікмен, қырғызға менсінбеушілік танытып отыр. Ондайды Елен орысы сирек, түпте жатқан аймақтан келіп, орысша көп нәрсені түсінбей жүргенде басынан кешірген.

	Сол 1960-61 жылдары бүкіл «Алматыжилстрой» тресінде ары кетсе жұмысшы он қазақ болған шығар. Еңбекақы алатын күні бүкіл трест кассаға келеді. Сонда анау тұста бір қазақ, мына тұста бір қазақ жалғыз-жалғыздан жүреді. Бір-біріне қарап қояды. Жақындаспайды. Тағы да басым көпшіліктің кекеткен-келемеждеген сөзінен жасқанады. «Шо! Нашли друг-друга, черножопые!» деуден олар тайынбайды. Қонаев бір мәрте орнынан алынып, қайта келген жылдар еді. Оның өз қазағына жасаған ең үлкен жақсылығы – ұлттың еңсесін көтерді. Министрліктер мен обком, облисполкомдарға, ірі өнеркәсіптерге, завод-фабрикаларға қазақтарды сыналап кіргізумен болды. Жарты әлемді аузына қаратып, капиталистерді ауыздығымен алыстыра ұстап тұрған державаның бас иесі Леонид Брежневтен кейінгі екінші көсем боп есептелген Қонаев бұл жағдайда халқына бұдан артық жақсылық жасай алмайтын. «Қазақстанның астығы, Қазақстанның бар байлығы – Отанға!» десін, демесін, онсыз да ол ырзық Мәскеуге кетеді. Оны бетке ұстап, Қазақстанның облыс орталықтарын, Алматының өзін көркейтіп жіберді. Қазақстанда ең бір түкпірде жатқан ферма, бригадаларға, қырмандарға дейін асфальт жол салдырып алды. Өнер адамдары омырауларына алтын жұлдыз тақты. Қазақстан СССР-дегі еңселі елге айналды. Қазақ баласының беделі өсті. Енді соның бәрін қисындатып, майдан қыл суырғандай етіп жасаған Қонаевтың басынан күн ауып бара жатыр. Е, құдай!.. Атамыз орнынан кетсе, оның тағына дәл сондай парасат иесі, қанағат иесі, кісілік иесі, барынша адалдық иесі – халықтың қамқоршысы келсе етті.

	– Елен, не ойлап тұрсың? Бір сағат болды ғой, тұрғаныңа. Жүр, менімен шай ішіп ал. Ұйқы басып, жұмыстан қалып барам... – Елдана, бір кездегі бұлаң қыз, енді тасқайнат әйел есікті жартылай жауып, өкшесі тықылдап ас үйге қарай ұзап барады. «Қой, бұл бейшара да көрмегенді көрді ғой. Бәріне төзді. Бәрін жеңді. Мойымады. Есік алдында – лыпып тұрар машинасы бар. Аузы-мұрнынан шыққан автобус тозағына салмай-ақ, жұмысына өзі апарып жүрсе қайтеді?»

	– Асықпа, апарып салам! – дегенде Елдана күйеуіне таңырқай қарап езу тартты.

	– Жұмысқа машинамен күнде келсем кеңседегілер мені жек көріп кетер?..

	– Жек көрмейді. Үйреніп кетеді. Күнде апарып жүрейінші. Рахатын көрмесек – несіне алдық оны?





XI




	1986 жыл. Желтоқсанның бесінші таңы сүйретіліп атып келе жатты. Еленнің анасы Орынша тұңғышының жаңа қонысын, Елданамен бас құрағалы бері алғаш рет алған шаңырағын көрем деп келіп жатқан. Оған дейін қазір Ерғали бас ие боп отырған ескі тамда Алматы «сапарына» қауырт дайындық жүрді. Орынша қыздарына жан таптырмай жүн түткізді. Ерғалидың құлағын жарғақ қып Кемердегі үлкен дүкенге апарғызды. Соның бәрі Еленнің үйіне бас-басына атап төрт көрпе тігуі үшін жасалды. Көрпелерін, құнан қойдың бас-сирақ, ішек-қарнына дейін үлбірете жуып, Орынша Алматыға келген. Бұдан ертерек келу керек еді – Елен қайта-қайта жолаушылап, тыным таппады. Барсын, әрине, бірақ мына тоз-тозы шығып, қара мысықтың тырнағынан құтылса, ала мысыққа тап болып, халқын кім көрінген қынадай қырып, жылы ініне су құйып, қайыршылыққа ұрындырған, кісі өлімі үйреншікті өмір, айтыс-шабыс қалыпқа айналған Ауғанстанға жіберіпті анау министрлігі. Содан бері Орыншаның жүрегі беріш боп тұр. Немерелері Алтынай, Рита, Байтастарына қарап ішек-бауры езіледі. Елданасына қарайды. Мұндай келінді берген Құдайға күнде жалбарынады. Тіл-көзден аулақ. Екеуі бірге келе жатқанда ұрланып көз тастамайтын адам жоқ.

	Орыншаны «ресми» сапарда Ерғали әйелімен, ортаншы қызы, өзінің бас-аяғына қарап, ауырса емдеп, кейбір қаңқу-саңқу сөздерінен жай күліп құтылатын Қарлығашын, егіз туған Айман мен Шолпанын ілестіріп келіпті. Ерғалидың «девятка» «Жигулиі» түс ауа Жаңа алаңның күн шығыс жағындағы мұнара үйге тұмсығын тірей тоқтады.

	– Үйде біреу бар ма екен, өзі? – Орынша желкесіне ысырылған орамалын дұрыстап, жан-жағын шолып тұр. Үйдің биіктігіне де көз жүгіртіп, басы айналғандай болды.

	– Қазір, тәте! – Ерғали подъезге сүңгіп кетті. Кешікпей Елен екеуі бірге оралды.

	– Үйде біреу қалды ма, жеңеше? – Елен сол атасы мен апасының баласы қалпын өзгертпестен шешесін «жеңеше» деп кетті.

	– Қуаңдық қалды, – деді Орынша Еленге қарап, іні-қарындастарыңның санынан адасып, аты-жөнін ұмытып қалғаннан саумысың дегендей. Қарлығаш, Айман, Шолпан үшеуі лифтіге отырып көтеріліп кетті. – Сен Қарлығаш туралы ештеңе естімедің бе?

	– Жоқ. Жақсылық па, әйтеуір?

	– Кім біліпті – жақсылық екенін, құйын ба, боран ба, бізді айналдырған әзәзіл ме? Әйтеуір, республикалық фестивальдің жеңімпазы боп, қызылала дипломдарына, сыйлықтарына әрең ие боп келді ғой, қарындасың.

	– Домбыра тартты ма?

	– Домбырамен де, былай да ән салған. Консерваторияңа жолды ашып қойды.

	– Нота білмейді. Бастауыш музыкалық білімі жоқ. Оқасы жоқ алты-ақ жыл оқиды. Екі жылы дайындық курстары...

	– Оқи берсін. Ол қыздың басын кессең де басқа оқуға бармайды. Сенің жолыңа түсті.

	– Қалай, Ерғали?.. Қарлығаш шынымен-ақ әнші ме?

	– Әнші. Дау да, дауа да жоқ. Бибігүл апайының даусы не деп аталушы еді? Өте нәзік қой! Ал Қарлығаштікі жуандау. Клубта ән салғанда микрофонсыз-ақ құлағыңды жарып, миыңды шағып жібереді. Өзі қылдырықтай. Анау дауыс, анау күш қайдан шығып жатқанына таң қаласың.

	– Бәрін менен көре бермеңіз, жеше... Маған да, оған да әкемізден көшкен қасиет шығар. Мейлі, өз жолын тапса тек қуану керек. Әкеміздің соншалықты дарыны жалғыз маған қонғаны ма, деп өзім де ойлаушы едім.

	– Е, келесі жазда қарамағыңа келеді.

	– Келсін. Үй жетеді.

	Кешкілік Сәтжан Әйкенімен, Бораш Ойкесімен, Самат, Еленнің дастарқанында бас қосты. Үш түтіннің бала-шағасы түгел осы үйде топырлап жүрді. Таптырмайтын Самат та сопайып жетті. Арқа-жарқа күлкіге, ықылас-пейілге толы бір жақсы отырыс болды. Орынша қай мезгілде жатса да сағат тілін жетіге жеткізбей оянатын әдетімен төсектен тұрған. Аяғын еппен басып, жуынды, шайынды. Мұның ойынша әлі бір сағатсыз ешкім қыбыр етпейтіндей-тін. Бір мезгілде желеңінің белін қынай буынып, күлімдеп Елдана көрінді.

	– Мама... Қалада сіз сауатын сиыр жоқ қой! Жата тұрмадыңыз ба?

	– Әдет боп кеткен. Өзің неғып ерте тұрдың?

	– Жұмысқа барам. Қайда не барын көрсетіп кетем... Кешкілік папамдардың үйіне барамыз. Арғы күнге Бораштар шақырып кетті... Культурная программа осындай. Күндіз қала аралаңыздар. Дүкен, базар дегендей. Ертең сіздермен мен бірге қыдырам. Бір күнге жұмыстан сұранам. Сізге етік алып қойғам. Ал енді бір құндыз тонға көзім түсті. Алуға қорықтым. Киіп көру керек. Сол үшін жұмыстан сұранам...

	Енесі мен келіні қаннен-қаперсіз сөйлесіп тұрғанда аспан қақ айырылып, үйді солқ еткізіп, күн күркіреді. Кәдімгі жаз ортасында нөсермен бірге келер күннің күркіреуі. Найзағай жарқ-жұрқ ете қалды. Екеуі жүгіріп терезеге келді. Жер-әлем аппақ қырбақ қар жамылып, қара суық қамап тұр екен. Табиғаттың бұл оқыс мінезінен Орынша іш жиып қалды. Қар түскенде күн күркіреп, найзағай жарқылдамайды. Бұл бір нәубеттің хабаршысы екенін Орынша білсе де білмеген болды.

	– О, Құдай, о, Жаратқан ием! Бала-шағамды аман қыл. Туған-туыс қараорманым аман болсын! Ел ішіне тыныштық бер. Соғыстан, апаттан аулақ! Аулақ!.. – Орынша ерні дірілдеп және жалбарынды. Одан соң Елданаға жалт бұрылды. – Су майыңды, ұның мен жұмыртқаңның қайда екенін көрсетші. Қазір-ақ балалар тұрғанша жеті шелпек пен шамалы бауырсақ пісіріп жіберейін.

	...Жалғыз Орыншаның Жаратқан иесіне жалбарынғаны аздық етті ме, тұп-тура он күннен соң Ұлы Табиғаттың оқыс құбылысы, сол Орынша ойлағандай-ақ елге, дәл Еленнің іргесіне лаң әкелді.

	Еленнің концерттік тобының Ауғанстанға барар алдындағы дайындығына, Ауғандағы жиырма шақты күнгі концерттеріне мәдениет министрлігі емес Қорғаныс министрлігі ақша төлеуге тиіс-тін. Елен ол сапарда қанша концерт бергенін, қай жерде концерт өткенін тізбелеп мәдениет министрлігіне жазбаша түрде есеп тапсырды. Ал қатерлі гастрольдің еңбекақысы әлі жоқ. Музыканттар үйге телефон соғып, сипақтайды, соңында «әлгі тиын-тебеннен хабар жоқ па?» деп аяқтайды. Кез-келген еңбекке ақы төлену керек. Соны айтып Елен министрлікке үш мәрте барды. «Білмейміз... Бізден категорияларыңа қарай смета сұратқан. Біз онысын жібердік. Адрестеріңді сұратты. Оны да кідіртпей бердік. Ендігісін білмейміз» деп олар әдеттегі жайбарақаттығымен жүріп жатыр. Ақшаның керек болмайтын күні жоқ. Елдананың табысына қарап отырғысы келмей Елен жұмыс күні аяқталарда көзіне табақтай қара көзілдірік, басына кепканы баса киіп үш-төрт сағат кісі тасуға көшкен. Онда да біреу-міреу танып қоя ма деп танымайтыны анық болмаса жоламайды. Негізінен өзге ұлт өкілдеріне тоқтайды. Ол жағы құдайға шүкір – орыстар жол шетінде қаланып тұрады. Қазақ секілді саудаласып, қипақтап та қинамайды. Отырады, мырзалықпен тастап кетеді. Қазақ не зіркілдеп сөйлейді, не жыланып бітеді. Көліктен ырсылдап, ах-ух деп шығып болмайды. Еденге аяқтың қиқым-сиқым топырағын, жер лас болса жентек-жентек балшығын тастап жөнеледі. Орекеңдерден соң, әсіресе интеллигенттеу, кірпияздау әйелдерден соң аса жағымды, жұп-жұмсақ әтір иісі қалады.

	Желтоқсанның он бесінде бір маңғаз, кеудемсоқ орыс кісі ойнап тұрған, мода журналынан жерге түсе қалғандай жиырманың төртеу, бесеуіндегі блондинкасымен қарыс жерге апарып сал деді. «Таксист» Елен бірден сезді – көңіл қосып жүрген адамдар. Елен тіке тартты, содан оңға бұрылып барып тоқтады. Есік ашылып алдымен көркем келіншек түсті, одан соң машинаның отырғышына жиырма бес сом тастап, еркек сыртқа шықты. Елен: «мынауың тым көп қой» деп қайтарым жасауға қолын қалтасына салып еді әлгі ер адам, биязы жымиып: «Рақмет» айтты да кете барды. Елен оншақты метр жүріп барып машинаны тоқтатты. Өзіне-өзі келіп алмақ. Оның көңілін өрекпіткен ақша да емес, жаңағы еркектің бикешіне күбірлеп айтқан сөзі еді.

	– Старик завтра покинет дом на холме. Пленум назначен на одиннадцать. Там только оргмоменты, думаю пройдет быстро. Звездного аксакала отправили на отдых.

	– А кто на его место?

	– Большой, большой секрет. Не из местных. Он уже прилетел в Алма-Ату.

	Өте қымбат та сәнді киінген орыс азаматы мен көркем келіншек барынша ақырын, күбірлесіп-ақ сөйлесті. Бірақ Еленнің музыканттық қалқан құлақтары ол сөздің бірін шашау шығармады. Одан өзінің дегбірі қашты. Енді аштан қарадай қатып қалса да Алматыны адақтап бір сом, екі сом қаққыштауға дәрмені жоқ. Бүкіл қуатын біреу сығып алғандай. Іші бос қуыс тәрізді – жүрек те, бауыр да, өкпе де, ішек-қарын да жоқ. Тек қуыс кеудесі ғана мұны адам ғып сырт көзге көрсетіп, алдаусыратып тұр. Елен, әрине, әңгіменің кім туралы екенін анық түсінді. Ертең билік ауысады. Түрік елін Мұстафа Кемаль, түріктер Ататүрк деп ұлықтаған ұлы тұлға надандық түнегінен, ішіп-жеу, дүниеқоңыздық құлдығынан, настық, әділетсіздік жайлаған көрсоқырлықтан, ынсапсыздықтың шегіне жеткен жуандардың бассыздығынан қалай алып шықса Қонаев та Қазақстанды кемсітушіліктен, ұнжырғасы түскен ұлттық қорлықтан, келемеж-әжуадан құтқарған еді. Өнер адамдары халықаралық аренаға шықса ол да сол ұлы тұлғаның беделіне байланысты.

	...Елдана еріне бір қарады да Еленді көргендегі алқызыл реңі желге ұшты.

	– Саған не болған, Елен? Ауырып қалған жоқпысың?

	– Жо-жоқ. Бәрі орнында. Нормально. Отыр. – «Нормальносына» Елдана сенгісі-ақ келеді. Бірақ күйеуінің күйреуік халін да көріп тұр. Үйде үнемі оның қас-қабағын аңдаумен болды. Кешкілік Елен Орталық телевидение хабарларын сүзумен жатын орынға жетті. Түнде аунап-қунап мазасы кетті. Жасыл жайлаудай төсекке сыймады. «Әлде бір әуезді қағазға құйып ала алмай әдеттегі «шабыты» қысып жүр ме? деп Елдана аң-таң».

	Таңертең қалың ұйқыда жатқан күйеуіне жүріс-тұрысын білдіртпей Елдана автобуспен жұмысқа кетті. Өйткені Елен, сірә, таңға жуық кірпік айқастырған болар. Оның дөңбекшуінен бұл да мазасы кетіп, шала ұйқыдан басы зеңіп, әйтеуір қалқайып отыру үшін кеңсесіне келе жатыр. Әлде бір сылтаумен түс ауа үйге қарай сыза ма? Жұмыстан жалтармайтын, өзге бір табанының қышуы бар қыз-келіншектерше сылтаушыл, сұранғыш емес. Сондықтан, бір мәрте жарты күнді жымқырып кетуге әбден болады. Сол дұрыс шығар. Оның үстіне Еленнің ішін кемірген бір пәле бар ма деп те сезіктенеді...

	Түскі он екі шамасында Елен әйеліне телефон шалды.

	– Данка! Жарты күнге сұрана алмаймысың?

	– Жайша ма? Тыныштық па?

	– Жалпы... бәрі орнында ғой. Бір түрлі сені сағынып отырмын. Баяғы махаббат!

	– Ну что же, мой дорогой. Ради любви я готова пожертвовать всем. Сейчас отпрошусь. Если можешь – подъезжай.

	– Түске дейін екі көзім ЦК-да болды. Телевизорды қосып, даусын ашып қойдым...

	– Не үшін?

	– Қонаев атамызды зейнетке шығарды деген сөз бар. Әлі не телевизордан, не радиодан ешнәрсе айтылмады. ЦК-ның төңірегі дәл бір сарай төңкерісі болып жатқандай милицияға, солдатқа толып кетті. Ағы бар, қарасы бар, «Волгалар» қаптады.

	– Еее... Кешелі бергі күйіңді енді түсіндім. Кеше естіген болдың ғой? Солай ма?

	– Солай.

	– Онда тұрған не бар?! Жасы келді. Қатары түгел дерлік кетті. Кремль өзгерген соң Қазақстанда да өзгеріс болуы заңды ғой.

	– Заңды. Солай-ақ болсын. Сәл шыдайық, қаншалықты заңды, қаншалықты ақылға қонымды шешім шыққанын бүгін болмаса ертең газеттерден оқырмыз. Бүгінше кешкілік хабардан, «Алматы ақшамынан» да оқып қалармыз. Мейлі... Табиғи құбылысқа не шара! Тек ол кісінің орнына келген адам да Қонаев секілді нән тұлғасымен қазағын қорғаштап, арқасын Кремльге қаратып, өзі республикамыздың кем-кетігін түгендеп, халыққа жайлы болса дегенім ғой.

	– Бұл өзгеріс Аламанға жайсыз болмаса...

	– Ол да мүмкін. Бізді қойшы! Көппен бірге көрерміз не болса да... Аламанға тықыр таянуы мүмкін. Әйтеуір бір сенетінім – Аламан да қарап жатпаған болар. Сарайішілік күрестің Қажымұқаны ғой. Болмай бара жатса үсті-басына вазелин жағып күресер. Сонда жылпылдап ұстатпайды. Сытылып шыға береді.

	– Күлесің... Ал ЦК, Совмин, министрліктер, обкомдарда қазір талай-талай адамның жүрегі тоқтауға жақын шығар.

	– Ештеңе етпейді. Жаның ашитын адамдарды тапқан екенсің! Олар да үстіне вазелин жағып күресіп жүрген қулар ғой! Күшің жетіп тұрса да ұстатпайды, жығылмайды.

	– «Вазелин» дегенді қайдан тауып алдың?..

	– Иван Поддубный, Қажымұқан Мұңайтпасов секілді алыптармен күресерде қарау палуандар, солай, үстіне вазелин жағып алады екен. Сондықтан біздің елге вазелин өте көп керек...

	– Да, ну! Қайдағыны айтасың...

	– Жақсы... Оны қойдық. Жүр, үйге барып, қазанға бірдеңе салып дегендей...

	– Не үшін?

	– Кешкілік папаңдар, Бораштармен отырсақ деп едім. Все таки бір дәуір аяқталып, жаңа кезең келді. Жақсылық болсын деп жеті шелпек пісіріп, тәңірден жақсылық тілеп дегендей. Шынымды айтсам, өзімді қоярға жер таба алмай, табанымнан тиянақ кетіп бара жатқандай мазам болмай тұр.

	– Тамақ бар ғой... Жүр жолдан шайлық тәттілерді ала кетейік. Телефон соқ. Өзің шақыр. Папамдарды Самат өзі әкелер. Бораш-Борька досың айтсаң болды ұшады.

	Кешкі жетілер шамасында сомпайып Самат келді.

	– Папамдар қайда? – деді есікті ашқан Елдана.

	– Абайдың бойында. Бораштар да сонда. Милиция жібермейді.

	– Неге?

	– Кім біліпті... Сұрасақ баратын үйдің иесі паспортымен келсін, дейді.

	– Керегі паспорт қана болса – жүр!..

	Самат пен Бораштың машиналары іркес-тіркес тұр. Суық қатая түсіпті. Еленнің қонақтары машина ішінде тым-тырыс отыр.

	– Жігіттер! Кім старший? – Елен милиционерлерге таяп келді.

	– Мен!.. Как раз старший лейтенантпын, – деп үстіне бас орнатқан шифоньердей қазақ милиционер жайыла күліп, Еленнің паспортына қол шамын төндірді. – Қа...си...ма...нов... Елен... О! Сіз осында тұрасыз ба? Ағасы, айыпқа бұйырмассыз. ЦК-ның жан-жағы түгел осылай... Түсінесіз ғой. Үлкен жаңалықтар болып жатыр. Провакация болуы ықтимал деп бәріміз қаланып тұрмыз. Жақсы, жол ашық! Оспанов! Өткіз мына екі машинаны! Елен аға, танысқаныма қуаныштымын!

	– Рақмет! Түбі жақсылық болсын...

	Еленнің Алаңға қараған үш терезесіне қаланып, меймандар ұзақ тұрды. Жаңағы милиционерлер өздеріне тапсырылған учаскеден ұзап кете алмай. Алаңдағы шын жағдайдан бейхабар ма, деген ой келді әрқайсысына.

	Табақ тартылғанда ақсақал жасына келген, аппақ-қудай боп бозарған коммунист, атеист Сәтжан алақанын жайып асқа бата берді. Батасын:

	– ...бала-шағама, туған-туыстарыма, ел-жұртыма, Құдай, аман-саушылық бер, – деп бетін сипады. Бәрі де соны қайталады. Едәуір үнсіздіктен соң тымырсық отырысты тағы да Сәтжан бұзды.

	– Елен, балам... мына кәрі жүрек сезеді. Құдай оның бетін ары қылсын, бірақ бір сойқан басталып кетуі ықтимал. Үйден ұзамаған жөн. Қазақ ұзақ шыдайды, неге болса да. Бір көтерілсе шілдеде өрт шалған қурай секілді. Бой бермей кетеді. Өздерің ойлаңдаршы, ауылда талай-талай көкпарды көрдік қой. Додаға кірген қазақ әкесін танымайды... Абай болыңдар.

	Үлкен ас пен шайдың арасындағы үзілісті пайдаланып, Елен, Бораш, Самат үшеуі Алаңға барды. Тек әр-әр тұста бес-алтыдан шоғырланып халық әндерін, Шәмшінің әндерін, Еленнің өз әндерін де әуелете шырқаған жастар әр жерде қарауытады. Енді бір сәтте трибунаға бір бойшаң жігіт мегафонмен шықты. Оған көмескілеу прожектор жарығы түсірілді. «Жақындаңдар!» деп жар салды. Дөңгелете қойған сақал-мұртты, әдемі көзілдірігі бар көркем-ақ азамат. Студент жасынан едәуір озып кеткен. Сірә, отыздың үстінде. Жанында жалынды комсомолдарға ұқсайтын ұл-қыздар. Қыздар трибунадан листовкаларды топқа қарай боратты. Еленге соның бірі бұйырды. Оқу мүмкін емес. Қараңғы. Төрт бүктеп қалтасына сала салды. Ал трибунадағы жігіт сарнап берді. Сөзін барынша ұшқындатып бітірді: «Қазақстанда тек қазақтар тұру керек. Орыстар – отаршылар. Жасасын, тәуелсіз Қазақстан!» деді де шалт бұрылып қалың нөпірдің ішімен жоғалып кетті. Ол сөздерден тұтанған жастар әлгінің сөзін одан бетер өршітті.

	Үшеуі әрқилы оймен үйге оралды.

	– Қайда жүрдіңдер?

	– Алаңға барып келдік. Аға, мынаны оқи тұрыңыз. Басқасын содан соң айтамыз. Елен Алаңнан іліккен листовканы қайын атасына ұстата салды. Сәтжан қорбаңдап көзілдірігін тауып, әлгі қағазды жылан ұстағандай денесінен алыстатып үйдің бір бұйығы бұрышында оңаша оқыды. Оқыды да:

	– Мынаның көзін құртыңдар. Біреу-міреу көріп қалса бәлеге қаласыңдар. Балалардан – аулақ! – деп күйгелектеп кетті.

	– Құрту қиын емес... Алдымен оқиық та, папа, – деп Бораш әлгі қағазды қолға алды. Одан соң Елен мен Саматқа студияға жүріңдер деп ымдады. Олардың ізімен Әйкен де, Елдана да студия аталатын бөлмеге жұтылды. Листовка деген жалаң айқай, шамырқанған ұрын-перін сөздер. Айқайға «аттанды» қосқан шақырулар. Рас осының өзі оқығандарды терең ойға қалдырды. Қап-қара үрей дендетті. Қазақстан тәуелсіз ел болу керек. Орыстарды қуу керек. Қазаққа бостандық әпереміз! Сол үшін басымызды өлімге тігеміз. Әр қазақ Алаңға өз таныстарын, тумаларын ертіп келсін! Жер-жерге жолын тауып хабар тарату керек. Жаппай көтеріліске шығамыз.., секілді ушыққан, қан тілеген сөздер өріп жүр. Бүкіл саналы өмірінде қазақ халқы тек СССР құрамында болады, кешігіңкіреп, сарғайтқаны болмаса он бес республика мен автономиялар шеруіне қосылып, Коммунизмге жетеміз, деген санаға қылаудай күмән келтірмей қалыптасып та, ендігі қатып та қалған Сәтжан мен Әйкенге мына листовка ашық күні жай түскендей, өздері өбектеген отбасының тас ошағын талқандап кеткендей жиренішті көрінді.

	– Оқып болдыңдар ма? – деді Әйкен үрейге бой алдырып.

	– Болсаңдар, міне! Міне! – деп жыртып, ерінбей тегешке салып жағып жіберді. Жігіттер бір-біріне қарап езу тартты.

	– Мам, неге жырттың? Мен оны көбейтіп таратсам деп ем... – Самат жорта айтты, әрине. Ал анасының жалт қараған көзінде көк семсердей адуын тұр.

	– Тарт тіліңді! Айналайын партия емес пе әкеңнің профессор болғаны. Бораштың доктор, өзіңнің де теп-тегін оқып, кандидат наук атанғаның. Доцентсің. Әне-міне, профессор болғалы тұрсың. Мынадай үйді кім беріпті бізге? Елен заслуженный әртіс, лауреат. Басқа азғындарды білмеймін, ал сендердің өкіметті ойыншық жасайтын жөндерің жоқ. Бәріңе айтарым сол. «Артық қайрат – жанға қас» деп отырушы еді енем марқұм. Рас сөз. Анау Алаңда жүрген жүзшақты адамға жарты әлемді аузына қаратып, қалғанының жанын шығарып отырған Москваның қауқары жетпейді дегенге сенесіңдер ме? Мыта салады. Өлгеніңді де білмей қаласың.

	– Мама, шайға отырыңыз. Самат Сізден осы сөздерді естір ме екем, деп әдейі айтқан ғой! Солай ма, Самат?

	– Біздің мамка нағыз большевичка! Мамам айтты – болды!

	Сәтжанның не ойлап отырғанын түсіну қиын еді. Тұнжырап, құлықсыз ғана дәм алғансып отыр. Содан бір кезде тоқетерін айтты.

	– Тәәк... Былай болсын. Елен, Елдана өздерің көріп тұрсыңдар, дәл іргелеріңнен лаң басталды. Бұл жақсылықпен бітпес. Ушыққан жерге ұшынғандар алдымен келеді. Екі баланы сен, Бораш, қазір Есікке алып кет. Бір жеті, тіпті он күн оқуға бармас. Ол түк те емес. Бас аман болсын, пәле-жаладан аулақ. Кәне, телевизорды қосшы, қызым. Не айтар екен?

	Үш отбасы тележәшікке қадалды. Дәлме-дәл кешкі тоғыз отыздағы хабардың беташар музыкасы сұңқылдап жатыр екен. «Кеш жарық, құрметті телевизор көрермендері! Бүгін Алматыда Қазақстан Компартиясы Орталық Комитетінің пленумы болып өтті. Пленумда ұйымдық мәселелер қаралды. КПСС Орталық Комитеті Саяси Бюросының мүшесі, Қазақстан КП Орталық Комитетінің бірінші секретары Дінмұхамед Ахметұлы Қонаев жолдас өз өтінішіне байланысты қызметтен босатылды. Қазақстан КП Орталық Комитетінің бірінші секретары болып, бұрын Ульяновск облыстық партия комитетінің бірінші секретары қызметін атқарған Генадий Васильевич Колбин жолдас сайланды. Қазақстан Компартиясы Орталық Комитетінің секретары болып Башмаков, Ануфриев, Мирошхин, Камалиденов... Меңдібаев жолдастар сайланды. Осымен пленум өз жұмысын аяқтады».

	– Мыналары оккупациядан айнымай тұр ғой! Мұнда, Қазақстанға кім келмеді, Голощекин, Мирзоян, Пономарев, Беляев, Брежнев... Бірақ біріншісі орыс болса екінші хатшыны қазақтан сайлап келмеп пе еді? Енді қараңыздар: Бірінші – Колбин, одан соң Башмаков, Ануфриев, Мирошхин – қатарынан төрт орыс сіресіп отыр. Мынау не басынғандық? – Елен орнынан атып тұрып, ары-бері жүріп кетті.

	– Уақытша болар... – деп Сәтжан екі ойлы баға берді. Мың жерден коммунист болса да Сәтжанның ішін бір жайсыздық жайласа керек. Тістеніп, ара-тұра басын шайқап қояды.

	– Ал, Дана, балаларыңды жолға жина. Ойке, екеуін жақсылап тұрып жұмысқа салшы, бір... – Балалар Ойкеге, Ойке балаларға қарап, ойын достарша жымыңдасып қояды...

	Меймандар кетісімен есік жақтан қоңырау естілді. Жолда және сұраққа алынып кете алмай тұрған өз адамдарының бірі қайтып келген шығар, деп Елен есікті ашып қалды. Екі ер адам, бір аса сыпа келіншек тұр. Олар рұқсат сұрап, жайдарылық танытып үйге кірді.

	– ...Бес минуттік әңгіме бар еді. Аяқ шешіп жүрер жағдай жоқ. Кухняңызға өте салсақ қайтеді? – Бастап келген еңселі орыс Еленнің жасындағы адам секілді. Өңі жылы, бұрындар араласқан немесе сапарлас болған, өзі жайлы жылы әсер қалдырған жандай боп көрінді.

	– Далада не боп жатқанын білесіздер. Алып бара жатқан ештеңе жоқ. Дегенмен соған байланысты бізге тапсырылған міндет бар еді...

	– Меймандардан кейін кухняда не жағдай болатынын әйел адам түсінер... Оқасы жоқ, залға өте беріңіздер. Дала қақаған суық, ақ қар. Так что, ничего страшного. – Елдана өзі бастап үлкен бөлмеге бейтаныс үшеуді жайғастырды. Шайлық дәм со күйі үстел үстінде жайнап тұр. Үштік дастарханнан сәл шегініңкіреп отырысты.

	– Келген шаруаға көшейік, – деді Елен үштіктің мәтібиіне.

	– Мен КГБ-ның өкілімін, куәлігім, міне... – Елен «Федоров» дегенді оқып үлгерді. Суретте подполковник екенін көріп қалды. – Людмила Сакеновна Калинин аудандық партия комитетінен, Юрий Михайлович Кущенко Москвадан келді. Бұл кісі де органда жұмыс істейді. Енді сауалға көшейік...

	– Мен дайын...

	– Бүгін мына ереуілшілердің алды қай кезде, қай жақтан келе бастады? Байқамадыңыз ба?

	– Байқамадым. Ондайды күткем де жоқ. Кешкі он тоғыз отыздар шамасында шақырған қонақтарымыздың бірі ентігіп жетті: «Үй иесі паспортымен келсін. Барар адрестеріңіз осы үй екені рас болса жібереміз» деп милиция өткізбепті. Абайдан бері қарай екі машинаны милиция өткізбей тұр екен. Сонда далаға шықтым. Далада не боп жатқанынан хабарым болмады. Біз әйеліміз екеуміз дастархан қамымен жүре беріппіз.

	– Рақмет. Меймандарыңыз кімдер?

	– Қайын жұрт. Ата-енем, үлкен ағасы әйелімен. Есікте тұрады. Інісі – музыкант, доцент. Болды. Үш баламыз бар. Олардың үлкендерін Есікке жібердік.

	– Өте дұрыс жасағансыздар. Ал енді... Мынадай лаңды бастаушылар кім деп ойлайсыз? Сіз елге танымал, бүкіл Одаққа аты мәлім адамсыз. Сіздің пікіріңіз бізге өте қажет.

	– Бәрі сіздерге аян екен. Соған қарағанда кезінде істі болғаным, екі жарым жыл абақтыда отырғаным да белгілі шығар?

	– Белгілі. Сіз ақталған адамсыз. Жазықсыз отырғансыз. – Елдана бұрқыратып шай әкелді. Сөзге киліге келді.

	– Жастарды біреулер шатыстырған болар. Мына аязда қанша тұрар дейсіз? Үш-төрттерде дірдектеп үйді-үйіне тарар. Сіздер де далада ұзақ жүргенге ұқсайсыздар. Бой жылытып алыңыздар.

	– Қарсылық жоқ. В конце до концов, бәріміз совет елінің азаматтарымыз ғой. алақандай жерде шу шығыпты деп бір-бірімізге жат бола қаламыз ба? Давайте пить чай! – Федоров жамылғысы бар, астары елтірі қара көк күртесін орындықтың арқалығына кигізе салды. Оған қарап, қалған екеуі де солай жасады. Елен байқайды – Хауіпсіздік Комитетінен келсе де адам ретінде Федоров терісі кең, сабаздау жігіт пе деп қалды. Әлде КГБ-ның бір амалы ма? Кім білсін...

	– Сұрағыңыз болса жауап берейін, жолдас Федоров... – Это не допрос?

	– Нет конечно.

	– Подписывать ничего не надо?

	– Да ну, что Вы...

	– Онда... Ойымды ашық айтайын. ЦК-ның дәл жанында отырған мен кешке дейін билік ауысып жатқанын білген жоқпын. Ал түске дейін баршасы лекция тыңдайтын, радиодан бірнәрсе естуге, телевизор көруге мүмкіндігі жоқ студенттер, цехтағы арсын-гүрсіннің арасында жүрген немесе сменадан кеш келіп, діңкелеп жатқан жұмысшы жастар ЦК-да не болып жатқанын қайдан біледі? Олардың есіл-дерті тек Қонаев емес қой! Содан заңды түрде басқа ой келеді.

	– Қандай?

	– Ереуілшілер сағат қаншада келе бастады деп есептейсіздер?

	– Сағат үштерден басталған.

	– Міне көрдіңіз бе?.. Саясатпен ауырмаған, бала жастан советтік патриотизм, интернационализм рухында партия мен үкіметке шексіз сеніп, өскен жастар қалайша, ары кетсе, екі сағат ішінде осынша көлемде алаңға келе қалады? Яғни, бұл өте мықты мекемелер арқылы дереу ұйымдастырылған шатақ.

	– Елен, сен не айтып кеттің? – Елдананың көзінде үрей.

	– Мен адаммын ғой! Жай қарапайым адамның логикасына салып өз версиямды ашық айтып отырмын.

	– Сонда, іс жүзінде қалай жасалды, деп ойлайсыз?

	– Алдымен Москвадан Сіздердің басшылыққа, КГБ-ға, одан соң ЦК-да идеологиямен айналысатын, бұрын КГБ-ны басқарған, генерал шені бар адамға айтылған болуы әбден ықтимал. Арғы жағы оп-оңай емес пе? Әр кәсіпорын, әр мекемеде №1 бөлім бар. Олар КГБ-ның өз адамдары. Райкомдарда, барлық кәсіпорындарда сексоттарыңыз3 өріп жүр емес пе? Анау лозунгтер, транспоранттар қайдан? Оны бүкіл қаланың ішінен алып келу мүмкін емес қой?! Бәрі дайындалған. Екі сағатта студент болсын, жұмысшы болсын лозунг жазар кездеме, бояуды қайдан ала қояды? Жазуға қанша уақыт кетеді? Алаңға келіп жетуге де уақыт кетпей ме?

	– Айта беріңіз. Біздің іздегеніміз де өзіңіз секілді жоғары интеллекті адамдардың пікірін жинақтау. Алаңға тиіп тұрған үй иелерін бәле-жаладан сақтандыру. Құлағым сізде.

	– Трибунаға еркін шығып, партияға Совет Одағына, орыс халқына қарсы лағнет мегафонмен айтып сарнап тұрғандар кімдер? Әрине, арандатушылар. Оларды КГБ жіберген.

	Әйтпесе баяғыда ұстап кетер едіңіздер. Все белыми нитками шито... Мен болдым. Пікірім, болжамым өзіме жала-нала боп оралса обалым сіздерге. Сондықтан документтеріңізді көрсетіңіздер. Мен оны жазып аламын. Оған ренжімеңіздер. Телефондарыңызды да жазып алсам артық болмас. Қазақ баласы әбден запыс болған халық. – Елен үш адамның аты-жөнін жазып алды.

	– Жақсы... – Ойыңызды ашық айтқаныңыз, азаматтық позицияңыз үшін рақмет. Жаңа бүлік басы Москва деп қалдыңыз. Яғни Москва еріккеннен емес, бір мақсатпен жасауға тиіс қой, сіздің ойыңызша?

	– Әрине. Қонаев ақсақал Брежнев тұсында өте үлкен беделге ие болды. Ол кезде Горбачевтарды Димаш Ахметович көзге ілмеген шығар? Қайдағы бір азиятты Брежневтің осынша қолдағаны, Алтын жұлдыз марапаты жөнінде өзінен кейінгі орынға қойғаны да талай адамның ішітарлығын туғызған болар? Сондықтан үлкен республиканың піріне айналған адамның үстіне бір кеспек қан-жын құйып қоя беру керек болған ғой! Басқа не дейсіз. Патша болсын, Король болсын, Президент болсын, генсек болсын бәрі пенде. Одан соң саясат деген әзәзіл бар. Сол менің айтарым... Шай алыңыздар.

	– Рақмет Елен Естілеуович! Ешнәрсеге алаң болмаңыз. Көріп отырсыз. Айтылған сөз айтылған жерде қалды... – деп Федоров орнынан тұра бергенде әлгі райкомнан келген келіншектің тонының қалтасынан бір нәрсе жерге дүңк ете қалды. Елен де өзгелер де анық көрді – еденде әлі тетігі басылмаған, әлі де болған біткенді жазып жатқан диктофон еді. Дыбыс жазу кәсібін жетік білетін Елен әлгі диктофонды алды да ішінен бас бармақтың тырнағындай ғана екі дискіні ащы ішекше шұбылтып суырып алды.

	– Айтылған сөз айтылған жерінде қалды дегеніңіз рас боп шықты. Сау болыңыздар.

	– Зачем Вы это сделали? – Федоров келіншекке шүйілді.

	– Задание райкома.

	– Почему меня не поставили в известность?

	– Партия не подотчетна Вам. Вы делаете свое. Мы действуем как нам это нужно. Давайте прекратим на этом дискуссию... – Монтайып отырған қазақтың ақсары келіншегі айбат шеккен сары мысықша күдірейе қалды. Кетерде Федоров жанындағы екеуді ілгері өткізіп жіберіп Еленге жаймен ғана досжар адамша кеңес берді.

	– Елен, я чувствую мы где-то... ровесники. Я бы не советовал вам оставаться здесь, дома. Никто по вашу «душу» специально не придет. Гарантирую. Но посмотри, что творится вокруг дома. Все равно надо будет выйти из дома. А там, мало ли что может случиться. Уезжайте. Вот мой телефон. Будут проблемы – позвони.

	Үштік кетті. Үйде мазаң тыныштық орнады.

	17 желтоқсан. Елен керіліп-созылып, ұйқысын қимай ұзақ жатты. Кешегі оқиғалар есіне түскенде өрт шалғандай Алаңға қараған терезе алдына келді.

	Ары кетсе бес-алты жүз адам бытырап түр. Екі-үш лозунг бар секілді. Бірақ... Анау қызыл жағалылар тым көп көрінді. Солдаттар топ-тобымен жүр. Алаңды жаппапты – машиналар жүріп жатыр.

	– Тыныштық болсын. Жағдай енді-енді орнығып келе жатқанда... Елен, мен жұмысқа бармаймын. Қала бойынша телефондар жұмыс істемейді, деп жаңа телевизордан айтты.

	Түскі ас ішіліп, бойы байсал тарта бастаған Елен орындықтың арқалығына қарай бойын тіктеп, бабымен бірер кесе шай ішуге ыңғайланғанда дала айқай-шу, тарс-тұрс болды да кетті. Екеуі жүгіре басып терезеге келді. Алаңға адам легі тұс-тұстан ағылып келіп жатыр. Анау Фурманов көшесінің бойында бір жеңіл автомашина өртеніп жатыр. Сол тұста ары ығып, бері жапырылған адам нөпірі анық көрініп тұр. Есіктің қоңырауы шырылдап берді. Милиционер келіп тұр.

	– «Форд» машинасы сіздердікі ме?

	– Біздікі. – Елдана көлікке бірдеңе болған екен деп қорқып қалды.

	– Қожайыныңыз үйде болса айтыңыз: машинасын Алаңнан алыстау сенімді жерге орналастырсын. Пока, күн жарықта.

	Бәрі түсінікті. Милиционердің айтқанында еш қателік жоқ. «Фордты» әкету керек.

	Ақ «Форд» желе-жортып Сәтжанның үйіне тіреле тоқтады. Аулада түнгі қарауылы бар, жан-жағы қоршалған автотұрақ бар-тын. Машина сонда тиянақ тапты. Екеуі үлкен кісілердің үйіне бас сұқты.

	– Еее... Қалай хабарлассам деп отыр ем...

	Сәтжан сабырын алдырған адамға ұқсады.

	– Келгендерің ақыл болды. Бәріміз бір жерде. Не көрсек те... Құдай оның атын аулақ қылсын!

	– Бұл жерде Құдайдың араласы жоқ секілді. ЦК КПСС-ке, Политбюроға, КГБ-ге жаратушымыз ақыл-парасат берсін. Қан тілеген Меңдібастың өзіне көрінсін жаманат! – Елен өз ойын, жорамалын осылай лақ еткізді.

	– Кім білсін, балам... Осыңды мен де аса терең адам деп ойламаймын. Басы қақшаңдап, аузы көпіріп ел ішін ірітіп жатыр. Дүкендерде ішім-жем азайып барады, Меңдібасыңның реформаторлық жоспарлары күнде күшіктеп тоқтар емес. Қонаев оның әкесін өлтірген жоқ. Ақсақалымыз өз тең-тұсымен жақсы жұмыс істеді. Бұл кісі олардың тілін тапты, олар Димекеңе толық сенді. Қазақстан жақтан жел соқпасына, оның шын иесінің бар екендігіне Брежнев шүбә келтірмеді. Мынауың Димекеңнен едәуір жас емес пе? Жасы келген адамды демалысқа жібергенінің қисыны бар-ақ. Бірақ Қазақстандай алпауытты басқаруға республиканы білетін адам жібермей ме? Ал оның пленумының сиқы анау! Колбин, Башмаков, Ануфриев, Мирошхин... Бұ не сұмдық! Басынғандық па?! Шалағай шешім, шалағай пленум! Он бес минутқа жеткізбей Қонаевтай тұлғаны итере салған. Бір ауыз рақметі де жоқ.

	– Пап... Өмір осымен тоқтап қалмайды ғой! Келесі пленумда бәрін өзгерте салады. Одан да Алаңда болып жатқан жағдайды ойласаңдаршы!

	– Алаң... Сол шалағайлықтың, ақымақтықтың салдары. Кәне, телевизорды қосшы! Бір нәрсе айтар ма екен.

	Телевизор қосылды. Диктор жоқ. Экранда «Төтенше хабар!» деген жазу бітеу жарадай сыздап тұр. Сәтжан телефонды көтерді. Телефон істемейді.

	– Телефонның үні өшті. Екі сағат болды. Көршілерге бардым – бәрінде солай. Мұндай сұмдық бір басшының тұсында болған емес.

	– Пап! Білесің бе, Фурмановтың бойынңда машина өртеніп жатыр.

	– Дұрыс болмаған. Қылмыстық іс қозғалды дей бер. Алаңға келді-кетті, жауапқа алса кім де болса түрлі сылтаумен құтыла алады. Ал машина өртеу, қол жұмсау, бір нәрсені қирату – тікелей жауапқа тартуға себеп. Бұл – лаңның басы. Қазақтың басына және қара бұлт төнді. Қанша жерден қайтар екен?! Елендікі жобаға келіп тұр – бәрі анау жақтан келген тапсырма. Қонаевты жаманатқа қалдырып, оңың барша кадрларын осы дүрмекпен қағып-қағып тастамақ. Итіңнің ішіне қан қатып қалған болды-ау...

	– Отағасы, не айтып кеттің?

	– Сөздің шынын... Мұнда өзіміз ғой. Бөтен ешкім жоқ.

	– Сонда да ауызға ие болу керек. Бәріңе айтқаным.

	Сүйретіліп, 17 желтоқсанның қара-сұр түні келді. КГБ, Ішкі істер министрлігі, Мемлекеттік баспасөз комитеті, Телерадио мемлекеттік радиосы тұмшаланып, Совет одағында сиректе болса болып тұратын халық наразылығын ешқашан айтқызбаған, жаздырмаған. Ал Алматыдағы ереуілді, сірә, белгі мөлшерде жария ету де жоспарлы дүние болса керек. Өйткені алғашқы күні жастардың әрқайсысын екі солдат па, екі милиционер ме жетектеп жан-жаққа таратса Алаң үңірейіп бос қалар еді. Бұл жолы партия, үкімет, бес қаруы сай органдар дәрменсіз, тым тәртіпті, аса ұстамды бола қалды. Сірә бұл шулыған оларға керек. Бірақ әлі шарықтау шегіне жетпеген болды. Тез тұтанатын, көп ойланып жатпайтын жастардың арқасын қоздыруға және уақыт берілген тәрізді.

	Таңертең Елен Елдананы жұмысына жеткізіп салды. Одан соң көлікті есік алдына қойып үйге кіріп еді Самат сыбыр етті.

	– Машина тұра берсін. Аяңдап үйлеріңді көріп қайтсақ қайтеді?

	– Мама, біз Самат екеуміз үйді көріп келсек... Машина тұра берсін. Жаяулап барып қайтамыз.

	– Барыңдар. Тек үйден ары аттап баспаңдар. Бәледен аулақ.

	Көшеде адам аз. Жол-жөнекей алған газеттердің хабарлауынша Алаңдағы жағдай ұлтшылдық сипат алған. «Қазақстан – тек қазақтар елі!» «Орыстар кетсін!» «Орыстар – отаршылдар!» секілді транспоранттарды газеттер былшитып тұрып, бұлтартпас айғақ ретінде басыпты. Бұл да түптің түбінде ыстық ботқадай жабысатын, обалың өзіңе деп аңқау елді барынша жазалауға жасалған қамалқа... Елен мен Самат газеттерді аударып, төңкеріп, көз жүгіртіп үлгерді. Бір сәтте:

	– Самат Сәтжанович, ассалау... – деп бір төртбақ кісі амандаса кетті. – Қалайсыздар? Мен Сізді де танып тұрмын, Елеке! Бірге жүріп кетіпсіздер...

	– Елекең менің туған жездем. Ұстазым. Иә, Сәкен қайда?

	– Үйде. Балаларды далаға шығармай әйеліміз екеуміз әрең-әрең ұстап отырмыз. Әлгі үлкен ұлым заводта бас инженердің орынбасары. Сол айтып кетті. Қаладағы әр заводта, үлкен құрылыс мекемелерінде ұлты орыс адамдардан жасақтар жинақталып жатыр. Бәрі – ұзындығы оқтаудай арматурамен қаруланған. Команда берілсе отыз-қырық мың адам көше-көшеде қит еткеннің басын жарып, бәрін інге қуып тығып, Алаңға келмек.

	– Елен аға, бұл кісінің баласы Сәкен менің студентім. Ағай қазір зейнетте. Бұрын өзі аудандық ішкі істер басқармасының бастығы болған. Отставкадағы полковник.

	– Солай, Елеке, менің ныспым – Тоқтар. Бұл саланы едәуір білеміз. Сондықтан айтарым – Алаңдағылар ажалын іздеп жүрген балалар. Соған сөзімді қалай жеткізсем, деп қыстығамын. Мен білем ғой, билік оларды біраз ырбаңдатады, өздеріне керек айып-дәлел жинақталған соң техниканы қосады, әскермен қоршап алып шақ-шәлекейін шығарады. Итке талатады. Түрмеге жабады. Абақтының аузы-мұрны жоқ камерасын құдай көрсетпесін.

	Самат сен көрген едің ғой, дегендей жездесіне қарап қойды. Елен міз бақпады.

	– Камераға екі-үш жендет кіріп алады да тұтқынмен не жасаймын десе өзі біледі. «Өлдім – болдым» дегеніне де қарамайды. Кейде олар оны жаттығу ретінде де, ермек ретінде де жасап жатады. Өлсе аузына арақ құя салады.

	– Бәрін біледі екенсіз. Алаңға барып айтып көрсек қайтеді?

	– Барайық. Олар да біреулердің әздек балалары ғой. Түсінсе айталық. Милиция, анау-мынаулар тиіседі деп қорықпаңдар. Удостоверением қалтамда. Біраз офицерлер былай да таниды. Барайық. Бұғып қалу жарамас.

	Үшеуі Алаңға енгенде айқалап сөйлесер халге жетті. У да шу. Трибуна босамайды. Екі мегафон сұңқылдайды. Бұлар мегафоншыл «шешендерге» қарай өтті. Жақындап келгенде Тоқтар екеуіне осы жерден аспайық деп белгі берді. Өзі үкімет трибунасына тұрып алып сұңқылдаған ұлт «патриоттарына» тесіліп қарап қалған.

	– Елеке!.. Мына балалардың бәрі саясаттың құрбаны болғалы тұр. Анау тұрғандардың, – Тоқтар мегафон ұстап сарнап тұрғандарды иегімен нұсқады, – екеуі де органның адамдары. Енді күмәнім жоқ. Бәрі де партия мен үкіметтің саясатына байланысты қолдан жасалған лаң. Мына жүргендердің біразы жымсыма үндеместер. Соны тезірек түсіндіру керек, каким-то образом. – Ол жан-жағына қарады. Қалың нөпір ішінде де мегафондар бар екен. Соның бірін ұстап тұрған бойшаң бір жігіт Тоқтарды көріп қалды да жалма-жан жармасты.

	– Ассалаумағалейкум аға! Міне, ұлтымызбен, қандастарымызбен бірге жүрміз. Үн қосып дегендей...

	– Әкел анауыңды... Мен де қазақпын. Мен де үн қосайын. – Тоқтар мегафонды алды да трибунаның күн шығыс жағындағы текпішектенген биікке көтерілді.

	– Балалар, жақынырақ келіңдер. Мен пенсиядағы аталарың болам. Жанымдағы Елен Қасимановты танисыңдар ғой! Әнін орындайсыңдар, жақсы көресіңдер. Самат деген азамат Консерваторияның доценті. Ол да музыкант. Біздің сөзді қырық адам естісе де жетеді. Бір-біріңе таратыңдар. Мәселе мынада... Бұл қақтығысты өкімет пен органдар қолдан ұйымдастырған.

	Мақсаттары – Қонаевты былғау. Араларың толған сексоттар, үндеместер, провакаторлар.

	– Әй, көке! Сен бері келші... Өзің провакаторсың!.. Әлгі жылы киінген, студент жасынан едәуір асып кеткен жігіт жақындады.

	– Мынаны тінтіңдерші! Көздерің көп нәрсеге жетеді. – Төрт-бес жігіт тырп еткізбей ұстап тұрып әлгі сақа жігітті тінтіп шықты. Сол жақ қолтығынан кабурасымен пистолет табылды, күртесінің өңіріндегі түйме тәрізді жылтырап тұрғанның бірі фотообъектив екен. Жағасынан желкесіне қарай кеткен рация микрофоны мен белге таңған рацияның өзін жігіттер алып шықты. Сойқанның үлкені сол – әлгі провакатордың екі қалтасы толған әдемі орауы бар есірткі. Жастардың қалтасына тықпыштап жүргендер де мыналардың өзі екен. Кеудесінде оққағар жекеті бар, бөрік ішіне мықты материалдан жасалған тақия тәріздес жасырын кебі де бар.

	– Аға! Не істейміз бұны? Өлтіре салайық па?

	– Мұндай пасық үшін түрмеге жабылып нең бар? Әкел анау пистолетін. Осыны жоғалтқаны үшін, әшкереленгені үшін өзі де таяқ жейді. «Провакаторды» көріп алыңдар, деп күллі Алаңды аралатып, сонан соң анау тұрған генералдарға тапсырыңдар. Трибунада осының және екеуі сарнап тұр. Байқатпай барып дәл осылай жасаңдар. Енді көздерің жетті ғой, балалар. Композитор Қасиманов сіздерге жамандық тілемейді. Ұстаз Самат ағаларың, зейнетке шыққан аталарың, мына мен де осыны сезіп үйде отыра алмадық. Қашан екені белгісіз, бүгін бе, ертең бе заводтардың жұмысшылары арматура ұстап, әскер, техника, ит жетелеген солдаттар келеді де қырады. Тараңдар, балалар! Осыны бір-біріңе жеткізіңдер.

	Үшеуі трибунадағы екеудің қыспаққа түскенін анық көрді.

	– Бұдан артық қолдан не келеді? Жастардың өзі де еліріп, сөз тыңдаудан кетіп қалыпты. – Үшеуі Еленнің үйінің тұсында қош айтысты. Тоқаң ұзап барып бір бұрылды. Жарқырап бір жымиды. Сол сәтте УАЗ оны көлегейлеп барып тоқтады. Алыс-жұлыс басталғандай ма?.. Бір қатер қылаң бергендей. УАЗ жылжығанда оның қалқасынан, одан ары да Елендер Тоқтар ағаларын көре алмады.

	– Әй, Самат!.. Жендеттер шалды ұстап кеткеннен сау ма?

	– Ұстап кетті? Не істесек?

	– Үйін білетін бе едің?

	– Үйі жаңа кездескен тұста. Ал қай пәтер екенін білмеймін. Телефон қала бойынша істемейді... Үйге кірейік.

	Мүмкін телефонды қосқан шығар? Менде пәтерлерінің телефоны бар. – Подъездің іші қоқысқа толыпты. Тұрғындар, сірә, далаға шығудан қорқып, лифтінің арғы-бергі қуыстарын мүңсітіп, қоқысты үйіп тастапты. Лифт істемейді. Амалсыз жетінші қабатқа екеуі жаяу көтерілді. Үй дін-аман. Бірақ балаларсыз, Елданасыз ас үйден аңқыр ас исінен жұрдай болғаннан ба, өз шаңырағы өте сүреңсіз, суық көрінді. Телефон сол күйі үнсіз тұр.

	18 желтоқсан күні Елдана жұмысқа бармады. Кеңселерінде солай, бірер күндік демалыс жариялапты. Өйткені Алматы бұл күндері сырт еткен ұшқыннан жарылғалы тұрған жанармай цистернасындай сыздап тұрып алды. Орыс қазаққа «ұлтшыл», «нашақор», «маскүнем», «бұзақы» деп қарар жағдайға жетті. Баспасөз бен телеарналар бүкіл бір ұлт туралы осындай түсінік қалыптастырып, уландырып үлгерді. Сондықтан жұмысқа алыстан қатынайтындарға билік бұл күндері көз байланбай аман-сау үйіне жетерлік кеңдік жасады. Өйткені осы Қонаевтың тұсында қазақтар оқу бітірісімен немесе бірер жылдан соң Алматыға жармасатын әдет тапты. Үй біткен түгел орыстікі, оның «времянкасында» ақысын төлеп те жалынып-жалпайып тұрып жатқандар – жас қазақ отбасылары. Оларға «үй берем» деген біреу болсашы?! Қаражат та, үміт те жоқ. Бәрібір төбесіне сақырлап тұрған қайнақ су құйсаң да Алматыдан кетпейтін «қазақы» ауру үдеді. Енді олардың жүрмейтін, тұрмайтын жері жоқ, деп налыды «аға» халық өкілдері, саясатшылар, журналистер ереуіл күндері. Он бес, жиырма жылдап жеркепелерді жалдап жүріп сол қазақтар этаж үйлерден пәтер алып, астанаға тамыр жіберіп үлгеріпті. Біркелкі сұп-сұр микроаудандардың едәуір бөлігіне қазақтар қоныстанған екен. Жайшылықта оны ешкім аңғармаса керек. Енді оған ресми Москва «ұлт саясатынан кеткен қателік» деп баға беруде.

	Елен мен Самат тіке тартып әкелерінің үйіне келді.

	Елен төмендегі пошта жәшігінде аузы-мұрнынан шыға нығыздалған газеттерді алып келді. Диванда жайғасып, қолына іліккенін шолып отыр. Біраздан соң құйқасы шымырлап, жүрек тұсы найзағайлата шанышқақтады. Тек жамандық, тек жалғандық арқалаған газеттерден түршіккендей ұстаған саусақтарын от қарығандай тастай салды. Саясатта өзгеріс жоқ. Алаңда жүргендер – кілең азғындар... Партия солай деген соң Алаңдағылардың үкімі шығарылды деген сөз.

	Егер Елен нақақтан нақақ сотталып, советтік лозунгтер, ұрандар, плакаттар, жалынды, тебіреністі сөздердің артында не тұрғанын сот тұсында, айдауда, абақтыда өз басынан өткермесе баспасөздің шылқыған өтірігіне сеніп те қалуы мүмкін еді. Бұл үкімет, оның төбесінен қарап отырған Коммунистік партия ешкімді аямайды. Еленнен кейін бір шөмеле газетті Сәтжан мен Самат сапырылыстыра бастады. Әлден уақытта ас үйден Елдананың шайға шақырған даусы естілді. Үшеуі сөзге кеп қалған адамдарша дүрдиісіп шайға отырды. Әркім өз ойымен өзі. Айтылар сөз жоқ емес. Тым көп. Мәскеуден бері қарай лықсыған насихаттың қара тасқыны жалғыз Алматы емес, бүкіл Қазақстанды, қазақ баласын омақастырып, тұншықтырып ағызып бара жатыр. Оны бірер ауыз сөзбен қалай түйерсің?! Арлы адам айтары жоқ болса сөз таппайды, солай айтар сөз көп болғанда да сол адам нені айтып, нені қоярын білмей дал болады екен. Үш еркектің үнсіздігі әрине, содан.

	Әлден соң Елен үн-түнсіз сырт киімін кие бастады.

	– Жол болсын, Елеке! – деп Елдана әнтек жымиды.

	– Мен үй жаққа барып келем...

	– Машинамен бе?

	– Қайдағы машина?! Алаңға қарай тышқан жорғалап өте алмайтын шығар. Менің өзімді өткізе ме, жоқ па? Өткізбесе қайта саламын.

	– Жоқ! Сен жалғыз кетпейсің.

	– Дана дұрыс айтады, Елен аға. Жалғыз-жарым жүру – қатер. Қарсы болмасаңдар мен де барсам, деп едім. Қалай? – Самат та киіне бастады.

	– Аяқ өздеріңдікі. Жүрем десеңдер – жүріңдер.

	Тексерістен тексеріске түсіп жатып, үшеуі көздеген жерге әрең жетті. Әншейінде, табалдырықтан аттағаннан-ақ «өз үйім, өлең төсегім» дерлік рахат бойды алып қалушы еді. Бұл жолы үй іші салған суреттей мелшиіп тұр. Базары тарқаған елдей, құсы қайтқан көлдей. Елен мен Самат бірден терезеге жабысты. Жетінші қабаттан Алаңдағы айқыш-ұйқыш сапырылыс, адам толқыны, жан-жақтағы хам-қарекет алақандағыдай көрініп тұр. Алаң адамға лық толыпты. Қызыл, жасыл шүберекке жазылған лозунгтер, транспоранттар көбейіпті. Оларда не жазылғаны бұлдырап анық оқылмайды. Оның үстіне жазудың дені жотаның үстіндегі Орталық Комитет үйіне қаратылған. Алаңдағы нөпірді жарып өтіп, Фурманов көшесі жағынан екі машина ортаға қарай әдәуір ендеді. Бұл не қылған машина? Оны Алаңға қалай өткізген?

	– Мен қазір... – деп Самат сыртқа беттеді. Он-он бес минуттан соң оралды. Тершіген көзілдірігін алып, аяғын шешіп жатып не көргенін айтты:

	– Это чистой воды провокация. Жаңа өз үйімізге біз қанша сүзгі, тексерістен өтіп әрең келдік. Ал анау-мынау емес будкалы екі үлкен жүк машинасы Алаңға емін-еркін өткен. Тамақ таситын машиналар не әкелді дейсіңдер ғой? Арақ!

	– Жігіттер! Тоңдыңдар ғой! Бой жылытыңдар, – деп төрт-бес провакатор арақты тегін таратып жатыр... Анаша таратушыларды көрдік. Енді арақты тегін таратып, «нашақорлар», «маскүнемдер» деген сөзді растатуға билік бар күшін салды. Сол арақ, әрине, ішіледі. Шөлмек не қаруға айналады, не қирап, жығылған-сүрінгендерді жарақаттайды.

	– Самат, сыртқа шығып нең бар, сенің? Көрдің бе, арандатушылар толып жүр...

	Елен әйеліне тоқмейіл көңілмен қарап қойды. Өйткені осыдан жарты-ақ сағат бұрын табалдырықтан аттағанда үй іші құлазып тұр еді. Енді ас үй жақтан тараған дәм исі қайтадан береке үйірді. «Оны жасаған, қасиетіңнен айналайын, Әйел», деп Елен көркіне, әр сәттегі әлі де қалмаған бұла мінезіне тоймайтын келіншегіне аялай қарап тұр.

	– Жүріңдер! Қазірше жүрек жалғап алыңдар. Ет салып қойдым...

	– Дананың бір жаман мінезі осы... – деп Самат әпкесіне тисе сөйледі. – Көріп тұр! Қазір шай деген аты болмаса, тура кеңірдектетіп тойдырады. Ол сіңіп бітпей «ет же» деп қинайды.

	– Сенің, Самат, асқазаныңнан кеңірдегіңе дейінгі бір метр қуысты амалын тауып толтыру керек емес пе?! Жүріңдер! Ас үйге – шагом марш!

	...Ет желінді. Екеуі ауызды уылдырар сорпа ішті. Маңдай тершіп, дене дуылдап екеуі уәделескендей-ақ терезеге келді. Келді де тіл-ауыздары байланды. Алаң әскермен, милициямен, одан соң қолдарында темір таяқшасы бар қалың жасақшылармен қоршалыпты. Олардың ту сыртында БТР-лер, олардан соң өрт сөндіргіш қып-қызыл ұзын мойын машиналар тіреп тұр. Фурманов көшесімен ЦК үйінің өкпе тұсын камуфляжды киіммен мұздай құрсауланған әскер тізбегі трибунаның ту сыртындағы бақтың жиегімен өтіп жатыр, өтіп жатыр. Ол прожекторлар жарқ-жұрқ еткенде мына биіктен анық көрінді. Сонымен, Алаңдағы жастар «біз тараймыз» десе де шыға алмастай қоршалды.

	– Кеттік! – деді Елен есі кетіп. – Тек бір ғана тұстан шепті бұзып, жастардың бәрі бір ізбен қашу керек. Олар жан-жақтағы дайындықты білмейді. Қоршауға түскендерін, енді қырғын боларын сезбей мерт болмақ. Бару керек! Жол көрсету керек!

	Елдана жанұшыра жүгіріп жетті.

	– Елен, умоляю! Прошу! Ради детей, ради матери своей... – Екі көзден жас парлады. – Бармашы! Жүрегім сезеді. бармашы, умоляю тебя!

	– Дана! Өзің қарашы, терезеге! Қанша мың жас қырылғалы тұр. Екі күн билік олармен «ойнады». Енді Алаң толған шақта әне, шабуылға дайын тұр. Шабуыл қашан басталарын жастар білмейді. Тезірек бару керек, жол табу керек! Менен қорықпа мен жол табам, амал да табам. Тек қорықпа...

	– Мен де барам!.. – Дегенше екеуі далаға шығып та кетті. Жүрегі қайыңның безіндей қатып, аузы бақадай ашылып жылағанмен үні шықпай Елдана қалды...

	Елен мен Самат Бәйсейітова көшесімен Алаңға тіке шыға алмады. Аула ішімен Фурманов көшесі жағына барып, сол тұстағы өрт сөндіргіш машиналардың жанымен жылыстап жүріп ішке өтті. Осы кезде «Океан» балық дүкені жақтан қырық-елу қаралы адам жапа-тармағай жүгіріп келіп, әскерлер шоғырланған тұсқа тас, кесек жаудырды. Сол-ақ екен мегафоннан өктем дауыс естілді.

	– БТР-ы! Ждите сигнала! Пожарникам, приготовиться! Войска! Милиция! Дружинники! Вперед! Никакой пощады!

	Әскерлер қолтық астындағы қынаптан... сапер күрекшелерін суырып алып, жұбын жазбастан ереуілшілерді баудай түсіріп келеді. Алғашқылар қанға бөгіп, жерде жатқанда одан кейінгілер жапа-тармағай қашты. Амал жоқ біріне-бірі кедергі болып, жүрістері өнбеді. Елен мен Самат жанұшыра Алаңның арғы бетіне, бұта-шыршалардың арасынан жол табуға ұмтылды. Жүгіре-жүгіре екеуі трибунаның екі қанатындағы мерекелер, шеру кезінде арнайы шақырылған құрметті қонақтар тұратын текше-текше биіктің тұсынан шығыпты.

	– Әй, жігіттер! Көріп тұрсыңдар ма?! Жан-жақтан шабуыл басталды. Тек мына тұста техника жоқ. Екі қатар әскер тұр. Бір тұсын бұзып өту керек. Бәріне осылай жол көрсетіңдер! Кәне! Жиналыңдар!

	Елен мен Самат тымақтарының құлағын түсіріп, алқымдап байлап қойды. Қолдарында тері қолқап. Екеуі де сұңғақ бойлы болғаннан да бұлардың маңына жігіттер мен өршеленген қыздар тез топтанды.

	– Кеттік пе?!

	– Кеттік!!!

	Бұлар бір шепті бұзып өтті. Әскерлер де қарап қалған жоқ, сапер күректерін сілтеп жатыр. Елен мен Самат мына адам ағынын үзбес үшін ортаға қарай жүгіріп:

	– Жол ашылды! Тез! Тез! Қашыңдар, – деп айқайға басты. Солай жаңағы тепкішекке қайта көтерілгенде оншақты әскери келді де екеуін қоршап алып соққының астына алды. Екі қолдарымен бастарын құшып, етпеттен жатыр. Керзі етік, одан тәуірлеу көн етіктер екі өкпеден түк қоймай, бас көтертпей тепкілеп қояр емес. Елен бір сәтте басын сәл көтерді де дәл алдындағыны аяғынан сыпыра тартты. Әлгі офицер жалпасынан түскенде Елен тұра қашты.

	– Кто командир?! Кто старший?! Эй, вы, шакалы! Знаете, кто я? Вы знаете, что делаете? Убиваете людей! Убийцы.

	Желкесі сылқ етті. Ауырлап, есінен танып құлады. Болған біткенді, өзінің не халде екенін түсініп, тезірек ес жиюға барын салды. Екі алпамса оны желкеден сүйреп келеді. «Самат... Самат қайда?..» Көзі ашық. Бірақ ешқандай ызың-шу жоқ. Тыныштық. Бір ықтау жерге жетті. Мұны әлгі жан алғыштар жұлқылап жүресінен отырғызды. Енді біраз уақыттан соң мұның бетін біреу қармен ысқылады.

	– Елен аға! Аға! Есіңді жи! Кету керек!

	Бірте-бірте Елен ес жия бастады. Жанында Самат бар екенін түсінді. Бірақ өзін енді жұлмалатпас үшін сол есеңгіреген қалпын өзгертпеу керек. Бүгінгінің жандармдары оңашаны жақсы көретінін бұл біледі. Сондықтан сұлқиып, басы салбыраған күйі Саматқа тіл қатты.

	– Самат... Не шустри. Делай вид невменяемого... Больше никаких подвигов. Плывем по течению...

	Өзі қабағының астынан жан-жағын шолып отыр. Қақаған аязда асфальтта, жұқалтаң мұздың үстінде отырғандарын түсінді. Тізе тиген тұстың мұзы еріп кетіпті. Ал өзі екі аяғын тізеден төмен сезбейді. Бұл қай тұс? Трибунаның арты болса керек. Мұның қатарында және он бес, жиырма адам бар. Қодыраңдап жүрген әскерлер, милиционерлер аузын ашқандарды бірден соққыға алып жатыр. Екі құлағы әйнек сынғандай шарт ете қалады да есту қабілеті сәл дұрысталады. Бұған да шүкіршілік еткен Елен сыр берместен төмен қарап, сұлқиып отыр. Бір кезде «Тұрыңдар!» деген бұйрық берілді. Самат атып тұрды. Елен қозғалмады.

	– Вот этого! Закиньте первым!

	Төрт солдат Еленді жерден жұлып алды да, үсті кенеппен жабылған жүк машинасының кузовына иттің өлексесінше лақтырды. Одан машина кузовындағы екі солдат жансыз адамша шашылып түскен Еленді аяқтарымен домалатып түпке ысырып тастады. «Мейлі, мұндайды да көргенбіз», деп қояды өзіне-өзі. Ұйып, қатып қалған аяқтарын созып жата берді.

	Байқайды, басы телеграф бағанасындай ызыңдап тұр. Сәл қозғалса ылқылдап ауырады. Денесі де қозғалғанды қаламайды. Иығынан беліне дейінгі аралық қорғасынмен қапталғандай ауыр. Болар іс – болды. Енді не істемек бұлар? Қайда апарады? Түрмеге ме? Орын жоқ шығар. Онда қайда? Әй, бұлар кісіні азаптауға келгенде тапқыр. Болмаса... ата салады. Оқ шығарғысы келмесе анау сойылдарымен бастан бір-ақ ұрып жоқ қылады. Тірідей көме салудан да тайынбайды, айналайын партия. Өйткені... Топырлап машинаға адамдар тиеле бастады. Тұп-тура бөшкеге салып тұздалған балықтай тығыздады. «Қасиманов!» «Қасиманов» деген Саматтың даусы естілді. Ол кезде жаншылып қалмас үшін Елен басын көтеріп, жүрелеп отырып алған.

	– Мен мұндамын, Сашок! Фамилиямды атама!

	– Түсіндім.

	Машина қырық минуттай жүріп барып айнала аппақ қар, сойдиған-сойдиған теректері бар бір жерге кузовтағыларды сексеуіл түсіргендей опыр-топыр құлатты. Одан соң екі қатар тұрған солдаттар мен милиционерлердің ортасынан бәрін өткізді. Шыға берістегі екі милиционер еркектердің де, қыздардың да шалбарларын пышақпен, тіліп жалбырлатып жіберіп жатыр. Көйлек киген, юбка кигендердің көйлегін белінен тіліп, юбкаларды сыпырып алып шетке лақтырып қарқ-қарқ күледі. Милиционерлердің екеуі де қазақ. Қарсы сөз айтқан ұлды да, қызды да сылқита соғып барып өткізеді. Қыздарды алды-арты демей жығып салып тепкілейді. Әсіресе бір қыз қайрат көрсетем деп өлімше болды. Шалқасынан құлаған бейшараны тас ұлтан, көн табан етіктерімен аналық тұстан дәлдеп тепкіледі. Қыз сол жатқан жерінен қозғала алмады. Өлі ме, тірі ме – белгісіз. Ең соңында Еленге кезек жетті.

	– Ооо! Мынаны қара! Тіріліпті. Кел! Кел! – Еленнің де балақтары мықынға дейін тілгіленді. Шынымен-ақ басын көтеріп, екі аяғымен өзі келгені болмаса әл-дәрмен жоқ еді. Бір аяғының тізесі солқылдап өлтіріп барады. Бастырмайды. Тыныстаса кеудесінде, ішінде мың жіп бырт-бырт үзіліп жатқандай. Бәрін түсініп, бәрін көріп-біліп-ақ тұр. Сөйлейін десе Алаңда бірер тепкі кеңірдекке тиген екен. Алқымы ісіп кетті. Тілі аузына симайды. Аузынан қан аралас сілекей шұбырып тоқтар емес. Милиционерлердің бірі Еленді тоқтатып, жанындағыға тіл қатты:

	– Әй, Күлімбек! Қарашы-ей! Манада Алаңдағысынан сұлу ғой! Солай ма? Жағы сыныпты. Аузы қисайып, интеллигентный адам боп қалыпты.

	– Ей, енді оған ауыздың керегі не? Бәрібір өледі. Еленнің жүрегі мұздап сала берді. Бұлар қары бульдозермен күрелген алаңға келген екен. Яғни бұл жер алдын-ала дайындалған. Әріректе мүмкін ұзыннан-ұзақ жыра қазып қоюы да мүмкін ғой? Қазір бәрін атып-атып, сол бульдозермен күреп апарып құлата салса, сол бульдозермен көміп, жайдақтап тастамаса де! Не болса да көнер. Тек ажал қуып жетсе ешнәрсе өзгерте алмайсың.

	– Кеттік!

	Әп-сәтте екі әскери жүк машинасы, бір УАЗ жалт бұрылып жолға түсті. Жаналғыштар кетті. Жарақаттар өз жанымен қайғы боп қала берді. Елен қар үстінде қимылсыз жатқан қызға бұрылды.

	– Бармысың, қарындасым? – деп қырылдады.

	Сәл үнсіздіктен соң қыз тіл қатты:

	– Аға, жолдан қалмаңыздар. Мен адам болмаспын. Қан кетіп жатыр. Жүре алмаймын.

	– Қай жеріңнен? Қанды айтамын...

	– Мені сәл ілгері тартыңыздаршы.

	Самат пен бір жігіт қызды кісі бойы ілгері тартып еді бәрі түсінікті болды. Қыздың жатырынан қан кетіп жатқанға ұқсайды. Таңуға келмейтін нәрсені қалай тоқтатады?!.. Елен өзінің қыңқыл-сыңқылын бірден ұмытты.

	– Жігіттер! Анау талды сындырыңдар. Қазір аяз. Ағаш шарт сынады. Давай тездетіңдер!

	Өлімше болған жас қызды Елен екі-үш тал-теректің үстіне салып шамасы барларға сүйретті. Өзі қыздың соңында келеді. Қарға жұққан қанды көреді де жаны түршігеді. Тірі жеткізе ала ма?.. Қайда апарады? Алдымен трассаға шығу керек... Трассаға шыққан бетте «п.Райымбек» деген бағдар тақта көзге түсті. Байқайды, ары кетсе үш жүз метрден соң үйлер ұшырасады. Мүмкін телефонға ілігер. Мүмкін медсестра болса да біреу табылар?

	Ұзақ жүріс, қалжыраған халден соң бірінші үйдің шамы көрінді.

	– Кто там?

	– Бабушка, молодая девушка ранена. Пустите домой.

	– Стреляли в нее?

	– Нет, испинали...

	– Ну тогда, идите подальше! Кто испинал ее, придет испинает и меня.

	– Кеттік! Жгіттер! Тартыңдар.

	Елен екі-үш үйді өткізіп барып, тоқтады.

	– Самат сөйлесші. Үй иесін шақыршы.

	Аласа бойлы, жалпақ бет қазақ кісі іркілмей сыртқа шықты.

	– Кімсіндер? Бұл не нөпір?

	– Ағасы, бізді Алаңда өлімше ғып ұрып-соғып, анау Алғабасқа барар жолдың шетіне төгіп тастап кетті. Мына қыздың халі өте ауыр. Жана милиционерлер шаптан тепкілеп, сірә әлгі жеріне қатты зақым келтірген секілді.

	– Мен не істей алам? Алаңға бар деген мен бе? Тыныш жүрмейсіңдер ме?

	Бұл қазақ та толқи бастаған соң Елен қолын қалтасына салып «Қазақ ССР-не еңбек сіңірген артист» деген куәлігін алып көрсетті.

	– Қасиманов?! Кәдімгі композитор Қасимановсыз ба? Ойбай-ау сіз қалай ұрынып жүрсіз?

	– Алаңға төніп екі биік үй тұр ма?

	– Иә, тұр.

	– Мен соның бірінде тұрам... Солдаттар, БТР, басқа да техника, лек-легімен әскерлер, жасақшылар Алаңды қоршағанда дәтім шыдамай жастарға «қашыңдар» деуге барып едім. Өзім де сол қырғыннан шыға алмай қалдым, отағасы. Кәсібіңіз не?

	– Жай мұғалім...

	– Мына қыз – күні кеше мектептен институтқа барған жас бала. Көмектесіңіз. Әйтпесе өлтіріп аламыз.

	– Жақсы! Кәне балалар! Көтеріңдер. Үйге кіргіземіз.

	...Елен әлгі мұғалім қазаққа қызды әбден табыстады.

	– Мен мына топты қалаға бастап апарайын. Үлкен кісі деп бәрі маған сеніп тұр. Бұлардың арасында да оңбай таяқ жегендер баршылық. Бірер күннен соң келіп қайтармын. Рақмет, адамшылығыңызға.

	– Әй, өзің де көресені көріпсің, інім. Иттің балалары! Воянныйлар шетінен дөрекі, топас па деймін. Әйтпесе Қасимановпын дегенде тоқтай қалып, өздері аман алып шықпас па еді!? Қапа болма! Қазір дәрігерді үйінен ертіп келеді. Оншақты орындық ауруханасымақ бар. Керек болса туысым еді, көктайғақта аварияға түсіпті деп, жатқыза салармын. Мәшине бар. Алаң болма! Аман болыңдар!

	...Бес күн бойы Елен мен Самат Алаңның түбіндегі үйде жатты. Елдана дәрігерлерді, емші-домшыларды үйге бір-бірлеп, алды-артына жалтақтап ертіп келіп жүрді. Түнделетіп №5 ауруханадағы туысына апарып, Еленнің сынған жағын орнына келтіртіп, сыммен, рәзеңкемен тартып, құрсаулатып қойды. Енді бір айсыз оны шешуге болмайды. Елен тек қана сұйық ботқа, айран, шырын іше алады. Не болғанда да Елені көзіне тірі көрінгеніне тәуба деп Елдана қуанып еді. Қуанышы ұзаққа бармады. Желтоқсанның жиырма алтысына ауған түні әскери формалы бір офицер, штаттық киім киген екеу келді де құжаттарын көрсетіп, тұтқындау туралы прокуратура қаулысымен таныстырып, Еленді алып кетті.

	– Где я буду содержаться? – деген Еленнің сұрағына:

	– Мы не готовы на это отвечать. После первого допроса вам скажут. Семье также сообщим дополнительно, – деп жауап берді біреуі.

	– Как в таких случаях лучше одеться я знаю. Посидите. Может чайку? Или по рюмашке?

	– Одевайтесь! – деп кесіп тастады офицер. Киіне жүріп Елен Данаға сыбырлады.

	– Самат қарасын батырсын. Ауылға кетсін де бірер ай қалаға жоламасын. Әке-шешесінен сұраса... «Бөлек тұрады. Білмейміз», дей берсін. Жұмысына шығармашылық отпуск сұрап өтініш тастасын. Оны өзің апарып тапсыр. Мен туралы уайымдама. Енді есіңе сақта... Алпыс екі, тоқсан бір, жетпіс үш. Владимир Федоров. Полковник. Әлгі үйге келген КГБ. Есіңде ме? Содан көмек сұра. Қазір біз кеткен соң бірден Саматқа қарай тарт.

	КГБ-ның жертөлесінде Елен үш адамдық камерада жатты. Күндіз екі-үш рет, кейде түн жарымында сұраққа алынады. Мұндайдың не бір құйтырқысын анық білетіндіктен түсініктемесін үш сөйлемнен асырмады. Бірде қоқан-лоқымен, келесі жолы жылы-жылы сөйлеп тергегенмен ауызша жауабы қағазға түскендегідей сөзбе-сөз қайталанды. Жанындағы екі тұтқынның екеуі де қазақ. Бірі алғашында тұйық боп көрінді. Сөйлеспейді. Дәмге де араласпайды. Теріс қарап жатып алады. Екі-үш күннен соң мұрны қанап, камераға қалжырап келді. Келді де бақсыларша зікір салып, үкіметті, КГБ-ны балағаттай бастады. Сол екпінмен Еленге қол созды.

	– Қанат... СХИ-дың аспирантымын.

	– Елен... Аспирант емеспін...

	Үшінші тұтқын екеуіне алайып қарап қойды. Толықша келген, шашы кірпінің түгіндей қазанбас қараторы.

	– Сен де аспирантсың ба? – деді Елен оған тұңғыш рет тіл қатып.

	– Жоқ. Аспирант емеспін. АХБК-ның... Мақта-мата комбинатының инженерімін.

	– Еее... Аспирант болмасаң болды да! – деп Елен кекесінді езу тартты.

	Елен тар жерге келгелі камерадағы екеудің бірі жансыз екенінде күмәні болған жоқ. Бірақ... Қайсысы? Бүгін «аспирантпын» деген жігіттің сексот екенін түсінді. Оның мұрнынан аққан «қан» бояу екенін, үкімет пен партияға, КГБ-ға тіл тигізіп ашынуы – артистігі. Жапа шегіп, теперіш көрген адам боп мына екеуінің ішін ақтарып, тілін шығармақ. Елен тікен шаш, қазанбас инженерге қарап жөн сұрады:

	– Не істеп қойып ең?

	– Түк те істегем жоқ. Комбинатта партбюро мүшесімін. Станок алмастырып жатқанбыз. Телефонға шақырды. Өзін аудандық партия комитетінің бөлім меңгерушісі Епанешникова Клавдия Петровна деп таныстырды бір әйел адам. Комбинат басшыларымен келісілді. Сменадан бос қыздарды бастап, сағат он алтыда Л.Брежнев алаңына апарасыз. Адам саны елуден кем болмасын. Бұл – партиялық тапсырма. Сағат төртте ЦК-ның идеология жөніндегі хатшысы Камалиденов сөз сөйлейді, деді. Мен тапсырманы бұлжытпай орындадым.

	– Не үшін мұнда отырсың?

	– Ереуілді ұйымдастырушылардың бірісің, деп қояр емес. Іс қозғалды. Епанешникова дейтін атымен жоқ екен аупарткомда. Мені телефонға шақырған орыс әйелді куәға тартып едім, ол телефонға шақырғанын, телефонда әйел даусы болғанын мойындамады. Бет қаратпайды. Ендігі партиядан шығарып та жіберген болар. Қызмет болса да жоқ. Жатысым мынау. Екі балам бар. Әзірше жатақхананың бір бөлмесінде тұрып жатқанбыз. Бала-шағамды баяғы «халық жауының» отбасына теңесе одан қуып шығады. Сол қиын боп тұр. Иә... Мен сізді, Елеке, таныдым. Сізбен осындай жерде кездесем деп ойламап едім. Творчестволық кешіңізге келініңіз екеуміз барғанбыз. Тамаша өтті.

	– Атың кім?

	– Теңізбай.

	Елен «аспирантқа» көз қиығын салды. Бүктісіп төсегінде жатыр. Көзін жұмғансып, басын тұқырайтып тың тыңдап жатыр. Елен Теңізбайға ымдады. Саусағын ерніне басып, «абайла» дегенді аңдатты.

	– Өзіңізге не айып тағып жатыр?

	– Мен Алаңға төніп тұрған биік екі үйдің бірінде, жетінші қабатында тұрам. 18 желтоқсанда терезеге қарасам Алаң мықты қоршауға алыныпты. Әне-міне қырғын басталғалы тұрғанына көзім жеткесін ЦК үйі жақта техника жоқ. Бір қатар шеп бар. Сол тұстан бұзып өтіп қашыңдар деп жастарға айту үшін барып едім. Солай жол да көрсеттім. Қапылып «Қашыңдар!» деп айқайға басып биікте жүргем. Соны таспаға түсіріп алыпты. Не айтқаным естілмейді. У да шу. Бірақ қимылдан, әрекеттен жастарға жөн сілтеп тұрғанымды түсіну қиын емес. Соңында өзім де маталып, адам нөпірінен, оларды ықтырған әскер шебінен шыға алмадым. Бастан ұрып құлатты. Одан соң оңдырмай тепкіледі. Трибунаның артына сүйреп апарып, отыз-қырық студенттің қатарына мұз үстіне тізерлетіп отырғызып қойды. Менің есім кіресіл-шығасыл. Ал қалғандары екі қолдарын желкесіне қойып, көк мұзда бір сағаттан артық тапжылмай отырды. Ең соңында Қаскелең бағытымен анау Алғабас ауылы жаққа апарып, бәрімізді шашып тастап кетті. Жаңағы жол көрсеткен «ерлігім» үшін отырмын. «Сен жастардың кумирысың. Соларды Алаңға тоғытқан да сенсің. Міне дәлел» деп әлгі лентаны өзіме көрсетеді. Лаң болған жердің түбінде тұрып, ары кетсе 40-45 минутқа шығып едім көтерілістің басшысы, көсемі боп шыға келдім.

	– Енді не болады?

	– Тамаша болады. Қазақтың бетке шығар ақылдылары, ұлттың ар-намысы, мақтаныштары итжеккеннен оралмаған. Сен екеуміз ұлт көсемі қатарына қосылатын болармыз...

	– «Үшеуміз» десеңші! – «Аспирант» сөз қосты.

	– Сен «аспирантсың», Қанат. Сені екі-үш күннен соң бізден алып кетеді. Саспа!

	Жаңа жылдан соң Дана жол тауып, Еленге келді. Бұзылмайды-ау деген тамақты көтергенінше әкеліпті. Не айтарын білмейді. Еленге анықтап қарайды. Ұзақ телміреді. Одан соң көзі бал-бұлдап қоя береді. Дана жуған шүберектей боп бозарып, сылынып түсіпті. Енді Елен әйелін жұбатып әуре болды. Адвокат жалдамақ екен. Жалдаған адвокаттары осы КГБ-ға бір кіріп шыққан соң түрлі сылтау айтып, қорғаушылықтан бас тарта беріпті. Қаңтардың 19 жұлдызында Еленді айдауыл алдымен бірінші қабатқа көтерді. Одан соң екінші қабатпен дәліздің бұрылысына дейін әкелді. Кабинетке кіргізді. Арқасын терезеге беріп екі столда екі офицер отыр. Елен көзі қарлығып, олардың бет-жүзін бірден көре алмады.

	Сұраққа алынар орындыққа отырғызғанда екеуін де таныды. Сол жақта былтыр шетелге бірге барған «үндемес» Миша Козлов отыр. Оң жақта – өткенде үйге келіп әңгімелескен Федоров.

	– Так! Елен! Положение серьезное. Дальше некуда. Я ведь предупреждал. Зачем было туда ходить! Ну да ладно. Поезд ушел. Звонила ваша супруга. Мы с московским вашим приятелем хотим помочь тебе. Делай, Елен, все так, как мы скажем. Это последний шанс.

	– Елен! Вы человек далеко не простой. Такими талантами разбрасываться нельзя. Я приехал в составе комиссии и наткнулся на ваше дело. Дальше... Объясните, как ему себя вести.

	Федоров Еленді өзіне жақындатып, оның түсініктемесінің астына бір сөйлем жаздыртты.

	– Пиши. После полученной травмы головы, после сильных ударов по голове наблюдаю выпадение из памяти некоторых эпизодов. Некоторые события вспоминаю с трудом. Страдаю головной болью. Страдаю различными видениями, слышу голоса. За спиной постоянно кто-то стоит.

	Осымен Еленнің түсініктемесі қайта тігілді. Енді Федоров тоқетерін бір-ақ айтты.

	– Сейчас повезут в психбольницу. Там пробудешь три дня. Затем дадут заключение о невменяемости. Рекомендацию о необходимости обследования в институте им.Бурденко в Москве. Слышал о таком?

	– Нет. Институт нейрохирургии имени академика-генерала Бурденко. Надо в течении двух дней исчезнуть из Казахстана. Хочешь один, хочешь с супругой. С супругой будет убедительнее. Иначе могут заподозрить и нас. Устройся в Москве. Иди к своим ребятам. Они помогут. Затем жена может спокойненько вернуться. Это лучше, чем три-четыре года тюрьмы. Согласен?

	– Конечно. Спасибо, ребята...

	– Только не это! «Ребятами» станем, когда все уляжется. Конвой! – Айдауыл кірді. – Машина подогнана?

	– Так точно...

	– Вези аккуратно. Потом... доложишь.

	– Есть! – Айдауыл Еленнің қолына кісен салды да алып кетті.





XII




	Тамыз айы. Аламан талдан тоқылған шезлонгта теңіз жаққа көз тастап жатыр. Бірі көлденеңдеп өтіп бара жатқан, бірі тіке тартып ұзап бара жатқан кемелерден ары аспан мен теңіз айдыны қосылар тұстағы жұмбақ та құбылмалы алысқа қарап осылай дамылдаса бойы байсал тартып, манаурап, бар мен жоқтың арасында қалықтайды. Бір сәттерде аяқ-қолы, тұла бойының бар-жоғын да сезбей қалады. Мұндай күй Аламанға айлап-жылдап барып шым-шымдап қонды. Алғашқы айларда ол тұла бойын дендеген мазаң өмірден, тереңде жатқан үрей ме, қап-қара қорқыныш па, әйтеуір, сондай бір ереуілдеп тұрар ішкі арпалыстан арыла алмай қатты қиналды. Түсінен шошынып, күркіреп-арқырап ояну, жан терге түсу ұзаққа созылды. Жүрегі зуылдап, бұлқынып қоя берді. Аламан кірерге иненің жасуындай тесік болса кіріп, жоқ болуға даяр халде болатын.

	...Солай Аламан біраз жылды артқа тастады. Өлмеді. Бірақ біржолата сақайып та кетпеді. Әлгі жанын қоярға жер таппай аласұрған айлар көмескі тартты. Енді өз ішінде бір адвокат, бір үлкен үміт пайда болды. Кейде сол екі ақылшысынан адасып қалады да бұйра бұлттар арасынан сақалы сала құлаш аппақ абыз бұған мүсіркей қарап, басын шайқап-шайқап қойып ұзайды. Ішін суық жел жайлап, дүние бір-ақ түске – қарасұр түске боялып, ұзақ-ұзақ өзгермей тұрып алады.

	...Дегенмен, қырық күннен соң тозаққа да үйренер адам екендігі де қылаң берді. Алғашқы кездегі елегізу, ереуілдеп, «Әне кеттім, міне кеттім» деген мазаң халден арылды. Өзінің Испан елінде, Жерорта теңізінің жағасында, Таррагона мен Тартосаның ортасындағы теңізге едәуір сұғынған биік үстіртті жалғыз жайлап жатқанын, мұның ендігі мекенін тек Роман Радионович Шадрин ғана білетінін ой елегінен өткізіп, бір болыс елді бір ғасыр асырауға жетерлік қорының бары, өзінің он гектар жердің түпкірінде, күзеті мықты жерде жатқанын ойынан өткізіп барып жан шақырады.

	Биіктігі шезлонгпен бірдей ұзыншақ үстелдің үстінде жатқан трубка – телефон сыңғыр етті.

	– Тыңдап тұрмын... Кім?..

	Аламан атып тұрды. Қуаныш пен үрей текетіресіп, не істерге білмеді.

	– Светик! Светлана! Кто то представился Еленом. Пойди разберись. Может лазутчик уже подобрался...

	– Ашаң денелі, көк шыбықтай солқылдаған келіншек қақпаға қарай асығыс басып ұзап кетті. Аламан мына жағдайдың немен бітерін тосып мазасы кетті. Айналасы жиырмашақты минутта самайын қырау шалған, кез келген ортада жарқырап көзге түсер, сәл-пәл ет алған, байсал тартқан Елен досы кең жымиып келіп жетті.

	– Бармысың, Аламан? Сені көрмей кете алмадым. Мазаң кетпесін. Адресіңді Роман Родионовичтан алдым. Ауызша айтты. Сол жерден табан аудармай жаттатқызды.

	– Дұрыс істегенсің, Елен! Келші, бүкіл елім мен жерімді құшқандай болайын! Келші, Елен!

	Аламанның көзінен жас ыршып кетті.

	– Кешір досым! Бәріңді сағындым. Қатты жалғызсырадым, Елен. Түсінерсің!

	– Жә... Босама. Бәріміздің жолбасшымыз, арқамыз, «атаманымыз» болған Аламан сен емеспісің?!

	– Алдымен жуынып, жолдың шаңын сілкіп таста. Қанша күн уақытың бар?

	Елен қуақылана күліп қойды.

	– Бір күннен соң қонақтың туы жығылады. Екі күннен соң қадірі кете бастайды. Сол екі күн болармын. Қадірімнен айырылып бір-ақ кетпеймін бе?!

	– Еее... Ол тұрмысы тақ-тұқ. Үйі тар, тіршілігі өзіне қарап тұратын советтік өмір ғой. Мына үйде, – Аламан вилланы нұсқады. – Он үш секция бар. Әрқайсысының өз ваннасы, ас үйі, жаяу барар жері, демалыс холлдары, бәрі-бәрі бар. Мені көргің келмесе арғы жағында, өкпе тұсында сыртқа шығар жеке кіреберістер және бар. Саған ешнәрсе жасаудың керегі жоқ, митың-митың тірлік бүкіл өмірді тонап алатынын бір түсінсең осында түсінесің. Жат та ірі істер туралы ойла. Музыка жаз, кітап жаз, ғылыми теориямен, философиямен айналыс. Үш мезгіл дене шынықтыр. Суға шомыл, ерсілі-қарсылы жүз. Әне, ұзындығы елу, көлденеңі жиырма метрлік бассейн. Су бұлақ суы емес, сүзгіден өткен теңіз суы. Мен мұны мақтанып айтып тұрғаным жоқ, Елен. Сенің екі күннен соң кетем деген сөзіңе қарай айтқаным ғой. Сен уақытың болса күн санама. Біраз аялда. Мына жерде жата бермей Сарагосқа, одан әрі Мадридке барып қайталық. Бұрын болып пе ең?

	– Мадридте болғам. Екі мәрте.

	– Ендеше Сарагостан Барселонаға барайық. Сенің арқаңда біз Светик екеуміз де бір желпініп қалайық. Келісеміз бе?

	– Жарайды. Айтқаның болсын.

	– Сөйтсеңші. Келе салып менің өкпемді қыстың да қойдың. Айтылмаған әңгіме қаншама?! Мүмкін ақыл қосарсың... Қанша дегенмен елден келдің. Ондағы жағдайдан менің хабарым тақ-тұқ.

	– Оны мен де шамалағам. Қазақстандық, ресейлік біраз газеттерді ескі-жаңасына қарамай көтере келдім.

	– Асықпа... Жат та ұйқыға бас. Біраз жер жүріпсің.

	– ...Ол да бар. Оның алдындағы үш күн де оңай болмады. Күнұзақ конкурсанттарды тыңдайсың. Кешкілік, әйтеуір, бір дырду дайын тұрады. Түн ауа жатасың. Шала ұйқы, шаршауық күймен және күнұзақ отырғаның. Үлкен конкурс. Үлкен жюри. – Жеңіл тамақтан соң Елен тынығуға жайланды.

	– Сенің сол үлкен жюридің ішінде жүргенің керек маған. Демал. Кешкі «дырдуды» енді Светик екеуміз мойнымызға аламыз.

	– Елен, осында көшіп келмеймісің. Бізден бұрын осы елдің өз адамы болып кетер едің, – деп әзіл тастады.

	...Светлана. Анау бір жылдары Бораштың емханасына Роман Родионович Шадринге ілесіп келген Светлана. Сол кезде медицина ғылымының кандидаты, халықтық, дәстүрлі емес медицинаны зерттеуші, Шадриннің отбасылық дәрігері болған Светлананың өзі. Оны Аламан қағып кеткенін Елен енді көріп отыр. Таңғалатын да ештеңе жоқ. Аламанның ниеті ауса, көзі түссе, құрты жыбырласа болды емес пе? Светлананы қамалға тығып қойсаң Аламан оны қамалымен қоса көтеріп кетеді. Елен бір тал ақ кірмеген қазан басында тарақ батпас ұйысқан қара шашы дудырап отырған досына аңдатпай қарап қояды.

	– Как у вас, у казахов принято говорить: Алеке, Елеке, с вашего позволения я спущусь вниз. Дело в том, что мы изучаем испанский язык. Преподаватель ждет наверное. Алеке делает большие успехи! Как говорится, на чьей телеге едешь... И вообше, без испанского мы как ущербные... С работниками кое-как уже общаемся. Но нам нужен литературный, официальный, печатный язык.

	– Да, Света, как же иначе. Жить здесь и не знать языка общения. А как же Алеке?

	– Ладно, пропущу урок. По уважительной причине.

	– Смотри, Алеке! Лишь бы на второй год не оставили...

	Светлана кеткен соң екі дос негізгі әңгімеге көшті.

	– Дарбазаның арғы бетінде, әлгі қарауылдарың мені тергеп тұрғанда Светлана келмеді ме? Төбемнен жай түскендей болдым. Ирмамен араласып тұрамыз. Дана екеуі абысындай боп кетті. Сөйтсем...

	– Сөйтсең Аламан Данаға және бір абысын даярлап қойыпты, демексің ғой. Ха! Ха! – Аламан әңгіменің басын аша салайын, тұмандатып қайтем, деген болу керек. Жөнін айтты.

	– Өмірдің өзі қақпайлап осыны жасатты. Сөздің ашығы сол – жалғыз кетуге жүрегім дауамады. Өзің білесің қып-қызыл шатақтан соң, киллердің қарауылына іліккен тұста адам қандай күй кешеді?! Егер оққа ұшпасам жүректен кетіп қалуым анық еді. Содан Светланаға бәрін ашық айттым. Түсінді. Келісті. Оған дейін Мәскеуге келген сайын театрға барып, ресторандатып, әңгімелесіп жүргенбіз. Алматыдан жол сөмкелерге мықшита салған ақшаны, ақша болғанда да АҚШ долларын қалай алып шығарымды білмей, ал кідірсем оққа ұшатын болып жанталастым емес пе? Ирма да, ұлдарым да аңдулы. Содан ұлдарымның екі досы менімен поезға мініп Мәскеуге, Светлананың пәтеріне дейін жеткізіп салды. Испанияға дипломатиялық статуспен ұштым. Сол рейсте турист ретінде Света да болды. Мадридке жетіп алып жан шақырдық. Жылжи-жылжи осында қоныстандық.

	– Рақмет. Досым деп ағыңнан жарылып отырғаныңа. Енді заман солай, қисын солай болса амал не? Ирмамен араласамыз, бірақ сен туралы әңгімені айналып өтіп жатамыз. Оған Дананың ақылы да, әдебі де жетеді. Өмір бойы сенің көлеңкең болған бейбақ қой! Жалғызсырайтын секілді.

	– Әрине. Жалғызсырайды. Балалар өсті. Олардың өз өмірі бар. Ирма бейшараны Медеудің аузындағы бір қойнауға қонжиттым да қарамды батырдым. Оны ойласам жүрегім қанжылайды. Көңілге медет қыларым – үлкен ұлға бір зауыт, бір автопаркті, толып жатқан кішігірім ғимараттарды ұстатып кеттім. Айырылып қалмаса қаржысы да жеткілікті болатын. Одан кейінгі ұлға бір бала бақша, бір үлкен дайын дүкен, теміржолдан тупик, өте үлкен қоймасымен, оңбағандай қолма-қол ақшасымен өз үлесін бердім. Өзім сендерді тапқанша мені іздемеңдер, шешелеріңді жалғызсыратпаңдар, дегем. Ал Ирманың өзі де менің одан қашпағанымды, қанталапай тұсында менің қанжығамда көп нәрсе кеткенін, сол үшін ашық та, астыртын да шабуыл басталғанын біледі. «Мен бәріне шыдаймын, тек басың аман болсын» деді. Біраз уақыт өтті. Бірақ анау қызыл көздер жыбыртқылатып әлі іздестіріп жатыр. Ресми түрде емес. Өз каналдары арқылы. Тапса келіп алып шантаж жасап, бөктергіде кеткеннің бәленбайын бізге бер демек.

	– Бөктергіде кеткені әлгі сөмке-сөмке жасыл қағаздар ғой?

	– Жо...ға... Швейцария дейтін тамаша ел бар емес пе? Е, сонда Леонид Ильич Брежневтің тұсында «Советское отделение швейцарского банка» деген бөлімше ашылған. Сол бөлімше ашылған кезде-ақ, мен осы империяның күні санаулы шығар деп түйгенмін.

	– Онда тұрған не бар?

	– Өзің ойла... Дүние жүзінде Генсектен, Политбюродан қаһарлы бірде бір билік болған жоқ. Олардың айтқаны ешқашан талқыланбайтын, тіке орындалатын. Коммунистік идея жарты әлемді қамтыды. Сөйте тұра сол жарты әлемді билеушілер өз ақшасын неге өз елінде ұстауға сенбей Швейцарияда өз өкілеттігін ашты?

	– Иә, ойыңды түсінгендеймін... Лениннің артында тауық қора да қалған жоқ. Сталиннің артында да ештеңе қалмады. Тұқым-тұғиянының тоз-тозы шықты. Никитаның да арты тұл болды. Баласы Америкада өмір сүріп жатыр. Содан политбюродағы көсем шалдар жиған-тергеніміз сенімді жерде болсын. Кейінгілер арып-ашып, қуғын-сүргінге душар болса ес жиып, ел қатарлы өмір сүрер пұл қалсын деп келіскен ғой.

	– Әрине! Соңғы жиырмашақты, мүмкін отыз жылда совет халқы қызылсырап ет көрмеуге айналды. Алматы обкомының әр дүйсенбі күнгі отырысы астананы қалай ғана сүтпен қамтамасыз етеміз, деген мәселеден басталатын. Мемлекеттің сырты бүтін, іші кеуек, қуыс еді ғой. Ал мен Швейцария банкіне апарып, болашақта қазақ ауылының қажетіне жұмсаймыз деген, миллиардтаған АҚШ долларын салдым емес пе? Мәселе ақшаны мемлекет атынан емес, жеке адамның атына салу керек болды. Ол адамың – мен. Банктерде ешкімнің аты-жөні жоқ. Бәрі кодталған, менің қолым ғана жүреді. Так что, іздеу, табамын деу далбаса. Тек мені тірідей қолға түсіріп, шекеме пистолет тіресе ғана, болмаса қолымды кесіп алып экранға тақаса...Бірақ елдегі ерлердің ол заманнан бергі уақытта жиғаны, жегені, ұрлағаны маған тапсырылған мөлшерден әлдеқашан асып кеткен шығар?

	– Содан олардың аптығы басылды, дейсің ғой?

	– Кім білсін. Бұл оңай ұмытылатын дүние емес. Ол сабаздар мені ашық айыптайын десе бүгін өздерінен өткен ұры жоқ.

	– Қазір ауыл сәл-пәл көтерілді. Мыңға тарта қойы, үш жүздей жылқысы, табын-табын сиыры бар шаруалар пайда болды. Жекешелендіру тұсында парадан тартынбай өз ауылының жылт еткенін түгел өзіне жаздырып алғандар баяғының байлары секілді. Ал басым көпшіліктің күнін итке бермесін, бес-алты жылда сол малмен мал боп кете ме деп те қорқамын.

	– Неге?

	– Азды-көпті тиын-тебені, мал-жаны болғанымен адамға астан өзге де нәрселер керек емес пе?

	– Әрине.

	– Ал ауылда баяғы мәдениет үйлерінің орнын мешіт басты. Телевизор жоқ. Әр таудың үстіне ретранслятор орнату керек қой! Ол кімге керек? Үкіметке газет оқып, телевизор көріп, елегізіп отырған ауылдан гөрі ішкеніне, жегеніне мәз тас керең, соқыр, мақау ауыл жайлы секілді. Қыз ұзатылса, ұл үйленсе той қалада өтеді. Сонымен, ауылдың тусовкасы тек өлім-жітіммен шектеліп тұр.

	– Түсінем. Егер интернет болмағанда мына мен сол түпкірдегі ауылдың қазағының кебін киер едім. Мен де күллі әлемнен бөлініп, өзімді-өзім абақтыда ұстап отырмын. Алғашында тыныш өмірді біреу талқандап, қолым кісенделіп кете ме деп екі жылдай күні-түні тың тыңдаумен болдым. Одан соң арқам кеңіп, мына ұжмаққа батып-ақ кеттім. Енді маған бөтен адам да, бөтен сөз де, басы артық бір де бір қадамның да керегі болмады. Осы манаурап жатқан жатысымды ешкім бұзбаса екен деп тіледім. Ол да бір кезең ғана екен. Бес-алты жылдан соң ой тұнып, жүйке тыңайды ма, әйтеуір, не бір сандырақ жоспарлар, ойлар келе бастады. Содан бұқпантайлап жүріп бұрынғы СССР құрамында болған республикалардың қашқындары тұратын аймақтарды білдік. Бірақ араласпадық. Кілең криминалмен сыбайластар, немесе сол баскесерлердің өздері боп шықты. Бірақ солардың сұранысына орай Ресейлік газеттер, журналдар, кітаптар орыс тілінде сатылатын дүкендерге жол түсірдік. Светик аптасына бір мәрте өзі барады да бір мая газет әкеледі. Осылай жабайылықтан жан сақтадым. Бірақ Қазақстан туралы объективті ақпар жоқ. Тек Президенттің сапарлары, кездесулері, саммиттер туралы құрғақ бірдеңелер жазылады.

	– Көп жыл өтті. Сен елден кеткенде туған бала оңы мен солын аңғарар болды. Саясат мың құбылды. Елің танымастай өзгерді. Билікке, саясатқа лек-легімен жаңа адамдар келді. Олар сені іздемек түгіл аты-жөніңді білмейтін де болар. Енді елге қайтпаймысың?

	– Қайту керек. Бірақ аңқалаңдап барып апанға түсу ақымақтық болар. Құдай бар болса, өтірік сөйлесем өкпемді түсірсін. Мен біреуді жылатып, тонап кеткем жоқ. Партия тараған соң қандай қызметте отырғанымды білесің. Қазақстанның тоқтап тұрған зауыт-фабрикалары, мүлкі мен арқылы бөліске түсті. Мен басы бүтін қожалық еткем жоқ. Ең майлы, құйқалы дүниеге жоғарыдан белгі соғылады. Маған одан өзгесі де жетіп жатты. Сонда «мынаны маған бер», деп долларды мықшитып әкелгендердің айтқанын белден басып жасай бердім. Масқара! Қаншама дүние мына қолдан өтті! Аласапыранда мықтап асап үлгергендердің ақшасынан алғаным рас. Олар өз еркімен берді. Мен тартынбадым. Сол олжа сол кезде-ақ үшке бөлінетін. Үштен екісі жоғары кетіп жатты. Олжа бөлістегі сенімділігім үшін Швейцариядағы мол дүние маған сеніп тапсырылған. Сенесің бе? Сол қаржы мұрты бұзылмаған күйі жатыр. Менің мына өміріме өзіммен бірге келген қолма-қол ақша жетіп тұр. Еш алаң жоқ. Егер елге қайтсам, сол Швейцария банкіндегі қаржыны беріп, жан сақтауым мүмкін. Ал парадан жиылған ақшаның да қисыны бар. Мен елді тонағандардың арам ақшасын көтеріп келдім. Мемлекеттің қалтасына түскем жоқ, жеке адамның соңғы тиынын тартып алған жоқпын. Қылмыс жасадым ба? Әрине, жасадым. Бірақ елден кетуге мәжбүр еткендердің жанында мен періште болармын.

	– Періште болғаның керек-ақ. Былай таратып айтшы. Неге тұра қаштың?

	– Қазақстан азаттық алған алғашқы жылдары-ақ талай-талай ауыс-түйіс болды. Жаңа министліктер, құрылымдар пайда бола қалып, бірер жылда тарап жатты. Неге құрылды, неге тарады оны халық түсініп те үлгерген жоқ. Ол мекемелер сырттан келген көмек, байғазы, бонус, ұзақ мерзімді су тегін несие-тін. Өз ақшасы жоқ, экономикасы қалт-құлт республикалар қайтадан Ресейге барып қосылып жан бақпасын, деп капитал елдері бәрін бақылап, керек болса мырзалықпен көмек жасап жатты. Сол ақшаларды ресми Ұлттық банкке емес, басқа «ыдысқа» құйып алу үшін әлгі министрліктер, корпорациялар, жүйелер құрылды. Соңыра – таратылды. «Тәуелсіздікті нығайту» министрлігі соның алғашқыларының бірі. Министрі үлкен ауылдың сенімді адамы-тын. ЦК-дан екеуара адам ретінде сыйласып кеттік. Үйімізбен араластық. Мен оның кімге жақын екенін білмей-ақ қолдан келгенше ұмар-жұмар көмек жасағам. Сол кісі – Мақұлбек Әбенов мені жаңағы министрлікке шақырды. Бірінші орынбасарлыққа. Дүние күрт өзгеріп жатқан кез. Қызмет таңдар хал жоқ. Бардым. Бірге жұмыс істедік. Кешікпей әлгі қуыс қурай министрлік тарады. Мақаң Кабминге орынбасар боп барды. Негізінен мүлік тарату ісімен сол кісі айналысты. Мені бірге алып барды Кабминге. Мақаң өте сақ адам. Кез-келген қағаздың шекесіне «Рассмотреть» деп жазады да маған жібереді. Өзіміз екеуара келіскен бір ноқат бар. Сол тұрса – беру керек. Ол жоқ болса не бірден кері қайтарамын. Немесе ұшы-қиырсыз сөз – бұйдаға кетеді. Сол кеңседен жиылған дүние ғой бәрі де. Жақсы-ақ отыр едік Мақаң жаңа құрылған жекешелендіру комитетіне ауысты. Ол өз бетімен мені ертіп кете алмай қалды.

	Светлана шайға шақырды.

	– Жаңа айттым ғой – бәрінің көкейін тескен – Швейцария банкіндегі ақша деп. Арқадан қағып, премьер Тапалов мені өз жағына тартып, өп-өтірік аны-мұны қызмет ұсына бастады. Жігіт болсаң – сондай бол. Жиналыс ашып, нарықтық экономикадан сабақ өткізеді. Одан газеттерге, телеарналарға, экономикалық сөздіктен күреп қосып интервью береді. Аса сыпа, аса білімдар адаммын дегенді осылай елге сіңіріп жатты. Ал шын мәнісінде жұмысты көпірген сөз басып кетті. Есіңде ме?.. Жаңа заманның алғашқы жылдары Москваны аштан қыра жаздап, қоқысқа бөктірген демагог Греков дейтін болып еді ғой. Мынау соның сыңары екен. Бұл сабаз анау мол дүниені бәрінен қызғыштай қорып, менімен сыр бөліскенсіп жақын ұстады. «Бұрын органда істеген, онда да КГБ-ның қуысың ғой», деп мен міз бақпаймын.

	– Скоро, очень скоро найдем вам достойную должность. Не ниже министра, – деп емексітіп те қояды. Оның да сыры ашыла бастады. Түпкі ойы әлгі олжадан алғаныңша ал, қалғанын маған бер, дегенге тірелді. Сонымен үш-төрт топ мені шыр көбелек айналдырды. Доқ көрсетті. Ашық айбат шекті. Мен ол қоржынның шын иесі бар. Ол – халық. Мен тек тапсырма орындаушымын. Ол ақша туралы әңгіменің арты қатер. Мен ештеңе істей алмаймын, деп кесіп тастадым.

	Бір күні жұмыстан оралып, дачаға бұрыла бергенде қоршауға түстім. Бет-ауыздары бүркеулі кілең алпамса жігіттер ай-шайға қарамастан микроавтобусқа екі бүктеп тығып жіберді. Көзімді байлады, қолым кісенделді. Бір уақытта есік-терезесі жоқ, қабырғалары еменмен қапталған кең бөлмеден бір-ақ шықтым... Түнімен азаптады. Соққы тимеген жер қалмады. Банктегі счетты айт. Қағазға Швейцария банкіндегі есеп-шотты жаз, дейді. Жақсы, жазайын, бірақ банк маған берген лақап атымды мен өзім ғана білем, мені өлтірсеңдер ақша иесіз қалады. Ешкім ала алмайды. Мен кім көрінгенге оны айта алмаймын. Сендерді жұмсаған иелеріңе айтайын. Бәрібір ол екеуміз Швейцарияға бірге баруымыз керек дегенде әлгілер иелерімен сөйлесті. Таң бозында үйдің жанына әкеліп, тастап кетті. Үсті-басым әлемтапырық, қан-жоса боп үйге келдім. Сонда Ирма бірден:

	– Алёк! Сен бүгін жолға шығасың, – деді. Үлкен ұл өз фирмасында істейтін екі мықты жігітті қаруландырды. Су жаңа сегізінші маркалы «Жигулиге» мінгізді. Сонымен кешкі апас-қапаста қаладан шығып кеттік. Қарағандыда машинаны автотұраққа орналастырып, ұлым мен оның екі жігіті – төртеуміз Алматы-Москва поезына міндік. Солай Светланаға жетіп жығылдым.

	– Алдында қиналғаның болмаса Мәскеуде жығылған жерің жаман болмапты.

	– Оның рас. Бұл қатын болмағанда мен өліп едім... Өзі дос, өзі көркем әйел, өзі мықты дәрігер. Ақылды адам.

	– Әйел жағынан құдай сені қолдады.

	– Ирма, Ирочка мені жақсы-ақ сүйреді. Мен де оның әкесінің, туған-туыстарының алдында борыштар болмадым. Қолдан келгенді аяғам жоқ. Әкесі онсыз да Брежневтің оң тізесінде отырған адам ғой. Академик. Әлемге әйгілі саясаткер. Атақ-даңқ, бүгінгі бес батпан бедел ертең сол сайқал саясатқа байланысты өзіңе жау боп шығуы да... Оның үстіне бүкіл СССР-ға танымал сол менің қайын атам секілді саясаткерлердің, ғалымдардың, өнер адамдарының тұрмысы тақ-тұқ екенін талай көрдім. Ал тағдыры күрт өзгеріп, мүгедек болған, басқадай ауруға шалдыққан, түртпектеуді көп көргеннен, ішіп асқа, киіп киімге жарымай қойған соң ешкіммен араласпай, кездейсоқ нәпақамен өмір сүріп, тұйық ғұмыр кешуге көшкендерді сол партияңыз, үкіметіңіз еске де алмайды.

	– Қол ұшын бере алдың ба?

	– Көмектестім. Қалғанын Ирма өзі білер деп қойдым. Айтқандай өз атаң қаншаға келді?

	– Сәтжан аға биыл жетпіс сегізде. Енеміз тың. Жалпы екеуі де жаман емес. Изектесіп күндерін өткізіп жатыр. Пенсияда. Бораш досың, Борькамыз жақсы адам ғой! Балаларынан не керектінің бәрін әке-шешесіне жіберіп тұрады. Ұлдары да, қыздары да жақсы өсті. Ойке сол қалпында. Бораштың беті сәл шалбарланып, өзі мосқалданып-ақ қалды. Ал Ойке келін боп түскен қалпында.

	– Баяғы Сучандағы Ойке дейсің ғой!

	– Дәл солай. Сірә, табиғат солай жаратқан-ау...

	– Бораш ем-домын жасайтын болар?

	– Онсыз ол Бораш бола ма? Әбден өз кәсібіне беріліп кеткен. Тыным таппайды.

	– Жағдайы дұрыс па?

	– Жаман емес. Балалары үйелмелі-сүйелмелі өсті емес пе? Содан бірінен соң бірі институтқа барды. Бір жақсысы астамшылдық, қысыр сөз, өтірік сөз дегенді естімеген, білмеген, еңбекпен өскен балалар таңдаған оқуларына өздері түсті, стипендия алып оқыды. Үлкені үйленді. Бөкең бір мықты бизнесменмен құда болды. Одан кейінгісі қыз еді ғой... Ұзатты. Қызы Астанада. Күйеу бала Америкада оқыпты. Сыртқы істер министрлігінде. Қалған төртеуі оқып жатыр.

	– Бораш... Бәрі Ойке екеуінің ниетіне қарай қиюласып жатқан шығар. Құдайдың бар екенін содан-ақ білмеймісің. Ешкімнің ала жібін аттамады. Жасағаны – тек жақсылық. Менің де науқасымның бетін қайтарып, тамақ ішу, денсаулықты күту, денені ширақ ұстау мәдениетін маған ұқтырған Бораш болды. Одан бұрын апырып-жапырып, бастан аттап, белден басып өмір сүрдім емес пе? Мына отырысым соның өтеуі шығар! Маған обал жоқ. Мен елім үшін, исі қазақ үшін бір шіріген жұмыртқамын.

	– Қатты кеттің, Аламан. Сен елдегі дүниені түгел таратқан жоқсың. Басын бастап бердің. Жердің үстінде қарайғандарды берген боларсың. Одан соң нағыз базар басталды. Мен саясатқа шорқақпын. Тіпті жердің астындағы бар байлық қолды болды, деп оппозиция ұшқындатады. Теміртау, Жезқазған секілді дайын комбинатардан айырылдық дейді саясаткерлер. Ал салынып жатқан Астанаға, Алматыдағы үйлерге, жолдарға жұмыс іздеп, ақша іздеп сыртқа кетпеген жұртқа қарасаң басқаша ой келеді. Бөліс, қайта бөліс әлі жүріп жатыр. Ал сен кеткелі қанша жыл өтті? Соған қарап-ақ ол процесстің аумағын біле бер.

	– Бораш мен алып берген жерінен айырылып қалған жоқ па?

	– Жоқ. Жер актісін алып, дәрі шөптерін егіп, үлкен плантация жасап тастады. Рас, алмақ болған. Бірақ оған келіп жан сақтағандар, әке-шеше, бала-шағасын емдеткендер әр-әр жерде бар екен. Көмектесті.

	– Өзің ше?

	– Жүрміз, әйтеуір.

	– Желтоқсан оқиғасында мықтап ұрындың ғой. Саған қол ұшын беру мүмкін болмады. Желтоқсанға қатысқан адамға араша түссең өзің де ұлтшыл боп шыға келесің. Оның үстіне ЦК КПСС, Қазақстан Орталық Комитетіндегі ішкі майдан да оңай болған жоқ. Әр сөз, әр қадам аңдулы. Саясат күн сайын өзгеріп тұрды.

	Биліктегілер төрт-бес топқа бөлініп кетті. Бір топ: «Қазақтың жағдайын кейін көріп алармыз. Өмірі мызғымайды деген Қонаевтың жүйесі саудырап құлап жатқанда, орыс болмаса оймауыт болсын, осы Колбинді қолдағансып, өзін қолға түсіріп, ендігі кезеңде Қазақстанды біз білейік», деген регион жігіттері де болды. Одан кейінгілердің лидері Меңдібас Горбачевпен ежелден таныстығын пайдаланып, «билік біздің «ауылға» көшсе несі бар?!» деп білек сыбана кірісті. Бірақ өзің білесің оған орақ ауыз, от тілді өз ауылдастары қарсы шықты. Ол «майданда» үшінші топ жеңді. Өйткені олардың арасында сүйекті, табанды, азулы да кемел жігіттер көп болды. Олар аз сөйлеп, дереу іске кірісіп кетті. Қазақстаннан еш хабары жоқ Колбинге басқа топтардың жағымпаздығы мен лепірген ұшқары сөзінен гөрі республиканың экономикасын үйретер, сол экономиканы өзі өз болғанша шегіндірмей ұстап тұрар соңғы топ өте керек еді. Мен сол топтың қарасын көбейтуші ғана болдым.

	– Мафия деп ашық айтсаңшы...

	– Жоқ, мафияны біз кейінірек құрдық. Ол кезде жаңағы басым топқа ілесу жан сақтап, баяғы ең жоғарғы номенклатурадан, сол оқшантайдан түсіп қалмау үшін керек-тін. Осы бір аласапыранда Сәкен Базарбаевтың жанкештілігі, шапшаңдығы, адамды ұйыта сөйлейтін таланты, жол тапқыштығы, керек болса жылтырлығы ең шешуші фактор болды. Бірақ 1991-жылы партия тарап, СССР империясы құлаған соң бұрынғы мына мен сияқтылар ұсынған қызметтен бас тарта алмай қалды. Онда да біреу ұсынса... Мафия дәл осы кезде табиғи түрде құрылды. Мен үлкен мафияның орындаушылары қатарына түстім. Кім-кімде арығын білдірместің кебін киіп сырттай ғана жылтырап, ендігі басшыға жетінші адам арқылы болса да жол тапсам деп жан алып-жан берген сарт та сұрт «соғыс» жүріп жатты. Бойың бес метр болғанмен табаныңнан тиянақ кетсе гүрс құлайсың. Сондықтан жаңа Басшы ол ұсынған қағазға көз салмай-ақ қол қоятын адамынан ұзамауға тырыстым. Иі жұмсақтау, әлжуаздау, не нәрсе болса да жүрегінен өткізіп барып жасайтын кісі-тін. Қайын жұрттығынан бұрын өз басының тазалығы, ар-ұяттан аттамайтындығын аса жоғары бағалап, Басшы оны ең керекті, жанды жерге апарып отырғызады. Мен сол Мақаңмен-Мақұлбек Әбеновпен қызметтес бола қалам.

	Қазір, дәл бүгін ханға ғана иілер ірі кәсіпкерлердің, қайнап жатқан бизнесі бар, жағдайы мығым, өзі билікте ірі функционер боп жүргендердің көпшілігі біз арқылы халықаралық бизнес деңгейіне көтеріліп, құрығының ұзындығынан билікке де еніп кеткен сабаздар. Олардың бәрі кездейсоқ адамдар емес. Жоғарыдағылардың жақындары, немесе өз атына алғысы келмей, сенімді адам арқылы әлгі мол олжадан үлесін алғысы келгендер. Арада бір жылға жуық уақыт өтті. Мақаң телефон соқты.

	– Әлеке... Қазір төменге түс те менің машинама отыр. Мен қазір шығам... – деді. Екеуміз Медеу шатқалымен өрледік. Содан дәл менің дачамнан ары өттік. Сөйтсем, Мақаң өзінің жаңа біткен коттеджіне алып келіпті. Ас-судан соң, алқам-салқам, бір еркін жағдайда тың әңгіме бастады. «Біздің министрлік тарайды, Аламан. Күні санаулы. Қаулы дайын. Төраға Түркиядан келген соң... қол қояды. Кетерінде ұзақ әңгімелестік. Өзің туралы көп сұрады. Саған мен арқылы аса жауапты тапсырма бермек», деп жүректі дір еткізді. Кәдімгі шытырман оқиғалы кинодағыдай бір афераға кіргелі тұрғанымды түсіндім. «Нендей тапсырма?» деп едім, уақытысында айтылады. Ол кісі сенің кандидатураңды арғы-бергі жолда әлі де салмақтап көрмек. «Министрлік тараса біз не істейміз, Мақа», деп едім. Оны ашық айтты «Мен мүлік комитетіне төраға боп барамын. Сен осы министрлікте ИО боп отырасың да счеттағы бар қаржыны Аппараттан келген нұсқауға қарай аударасың. Қазанның түбі тақырлағанда өзің маған бірінші орынбасар боп ауысасың. Осылай... Қарсылық жоқ па?» деп күлді. Ол комитетте немен айналысқанымды жаңа айттым.

	– Тапсырма не болды?

	– Тапсырмалары мына Швейцарияда жатқан валютаны, алтын құймаларды өз атыма орналастыру екен. Швейцарияға үш рет келіп кеттім. Есеп аштым. Бәрі дайын болғанда арнайы сомолетпен бес адам ұштық. Қолма-қол тірі долларлар өзге маркировкамен жәшіктерге салынды. Алтын құймалар да солай банк талабына сай жәшіктерге салынған. Бәрі де жеке адамның – яғни менің атыма жазылды. Өйткені бір мекемеге, немесе қорға жазылса бақылаушылар, үлескерлер көбейіп кетеді. Бәрі біткен соң менімен бірге ұшқан төртеудің төңірегіне бір ұлты кәріс жігітағасы пайда болды. Орысша акцентпен сөйлейді екен. Сірә, өзі Европада тұратын болуы керек. Французша, ағылшынша сайрап тұр. Табиғаты мен көрмеген адамдар тегінен. Бір ресторанға екеуден екеу келдік. Әлгі кәрісім «Мерседестің» қарапайым бір маркасын өзі айдап жүрді. Мені адам деп жүрген ол жоқ. Өзі берген заказбен дәм таттық. Содан соң ол менің алдыма буклет тәрізді бір нәрсені салқ еткізді. Расында буклет екен. Ашып қарадым. Біздің ауылдың көрінісі, әке-шешемнің суреті. Ұлдарым мен қызымның, Ирманың суреті... Мен бәрін бірден түсіндім.

	– Түсінбейтін не бар?..

	– Егер ақшаның, алтынның буына шарпылып, қиқаңдасаң туған-туыстарың типыл болады, деген ескерту еді. Жүрегім мұздап қоя берді. – Аламан сағатына бір, аспанға бір қарады. Аспан сол Алматының аспаны. Шоқ жұлдыздар орын орнында. Оларды көмескілер ештеңе жоқ екен. Кәдімгі жұлдыз жамыраған, ойға, қиялға, философияға жетелер қаракөк аспан.

	– Әңгіме көп деген өзің. Бәрін бір кеште сарқып алмайық. Шаршаған да шығарсың?

	– Иә, демалайық. – Аламан Еленді бөлмесіне жеткізіп салды. – Қалай, мына жағдай жарай ма? Әлде тізе жылытар жетпей қоңылтақсып тұрсың ба? Керек болса ертең табамыз, а?

	Аламан әнтек жымиып досына шексіз ризашылықпен, тоят көзбен қарап қалды.

	– Еее... Аламан досым-ай! Сенің де ішіңде сотың, прокурорың, адвокатың айқасып жатады екен ғой! Ол – жақсылықтың нышаны. Солай ес тоқтатқан шағыңда ісіңді реттеп, ойыңды тарақпен тарап, пейіл-пиғылыңды тұндырып аласың. Іштей ағару, тазару дегенің сол.

	– Мүмкін... – Аламан бөлменің бір бұрышында әдемі сым тәріздес торлауытта жыпырлап жатқан шараптардың бірін алды да бокалдарға меймілдете құйды. – Кел, мына жарықтық ұйқы шақырады. Жүзімнен жасалған, он тоғыз жыл бапталған екен. Еш зияны жоқ. Кәне!

	* * *

	Елдана телефон шырылдаса балаларынан бұрын жетеді. Ұялы телефонға қарап жүрегі зуылдайды. Бес күннен бері Еленнің ұялы телефонына қоңырау жетпей жатыр. Өзі де бір хабарын білдірмейді. Сырттағы бал жұтады, үйдегі у ішеді. Соның дәл өзі. Не болды? Аман болса етті...

	Елдананың құты қашып, күнбе-күнгі үй тірлігін жаттандылықпен жасап жүр. Бүгін де кеш бойы екі телефонға құлақ түрумен болды. Солай түнгі он бір жарым болды. Кең төсекке келді де бір шетіне кіріптар адамша ілініп жата кетті. Өзі де байқайды – аяқ-қолдары сіресіп, тұла бойы тарамысша тартылып қалған. Күллі әлемде жалғыз өзі қалғандай құлазыды. Жүрегі күздің өкпек желінде қалтыраған жапырақтай боп көзіне елестейді. Алтынай бойжетіп қалды. Өз бөлмесі, өз төсегі – өз әлемінде болғысы келеді. Мамасының жанына жатпайды. Бір кезде мамасының жанындағы орынға Рита таласар Байтас та бар қызық мамасының маңы дер жастан озса керек. Оның да өз әлемі өзімен: өзінің ұялы телефоны, компьютері, компьютерлік ойындары, компьютерге қосып көрерлік «боевик» кинолары, музыкасы... Елдана осы өзгерістерге қуанады, бірақ жалғызсырайды. Оның өз галактикасы, ғаламшары – Елен. Сол Елені, құдай жарылқап, телефон соғып қала ма, деп екі телефонды да төсек жанындағы тумбаның үстіне қойды. Ой түбіне жете алмай кірпігі айқасып кеткен екен қалалық телефон шар ете қалды.

	– Да!? А! А! Ирма... Қалайсың? Қашан келесің?

	– Солай ма?.. Әрине, емді аяғына жеткізу керек. Жақсы ертең барамын. Бәрін айтамын. Өзім телефон соғам. Хабар менен. Алаң болма. Тек дұрыстап емдел. Ертеңге дейін. Жақсы... Жақсы... Целую.

	– Мам! – Іш көйлегі көлбеңдеп Рита келіп тұр.

	– Папам ба?

	– Жоқ. Ирма Георгиевна. Мәскеуден...

	– Білемін. Жазылып па, мама?

	– Әлі емделіп жатыр. Мұрат пен Сұлтанға көзбе-көз ғана айтуға болатын бір өтініш жасады.

	– Түсінікті.

	Ұйқысы бұзылды да Елдана Ирма төңірегіндегі ойларға шырматылып қалды. Аламан мен Ирманың өмірлері дәл осылай болады деп кім ойлаған! Олардың бүгін де ақшасы, мүмкіндігі, үй-жайы құдайға шүкір. Бірақ Аламан із-тозсыз.

	* * *

	Ирманың айтуынша Аламан, сірә, бір ірі былыққа кіріп кеткен. Бұл заманда елдің таласы дүние-мүлік, соған апарар қызмет, одан соң, әрине, ақша. Сол таласта Аламан соққыға жығылып, кісі атқыштардың қарауылына іліккен. Аламан оңай берілер адам ба?! Қапысын тауып, амалын асырып жоғалып кетті. Сол кеткеннен мол кетті. Ирманың өзі оның қайда екенін, тіпті, өлі-тірісін білмейді. Қазір жесір әйелше сопайып жалғыз жүр. Екі ұлы, қызы ер жетті, есейді. Ештеңеден мұқтажы жоқ, әрине. Тек үйде отырғанды иектейтін қара сана, жалғыздық жанын жеп, жүйкесін жұқартса керек. Рас, Аламанды үйден қашырған Ирманың өзі. Қайда жүрсе де тірі жүрсін дегені ғой. Аламанды әлдебіреулер күштеп алып кетіп, түнімен соққының астына алғаннан соң әупіріммен үйіне жеткен. Сол күні жан шошырлық жарақаттары анық көрінер төрт суретті Ирма конвертке салады. Аламан Мақұлбек Әбеновке қысқаша хат жазады: «Құрметті Мақа! Мені мына Тапалов өз аппаратына не үшін әкелгенін енді мықтап түсіндім. Одан бұрын үш рет оңаша қабылдап, әлгіні... өзіне қотарып алуға әрекет жасады. Мен тек Михаил Пактың ғана нұсқауымен жасай аламын, деп қайталаумен болдым. Бұрын үш қаріпте істегені, сізге белгілі болар. Қоятын емес. Осы әңгімені өзіне тездетіп айтқаныңыз дұрыс. Кеше кешкілік маска киген төрт-бесеу мені күштеп микроавтобусқа тығып жіберді. Қолым кісенделді. Көзім таңылды. Одан соң түнімен ұру-соғумен болды. Сондағы сұрақтары «Әлгінің» есеп-шотын айтқызу, келіссем дереу сол елге алып ұшу. Пистолеттің ұңғысын желкеме тіреп банкке апармақ. Олар оны жасайды. Маған қорған керек. Басқа жұмысқа ауысуым керек. Тапаловқа тиым салу керек. Таң бозында үй маңына домалата салыпты. Дәрігерлер келді. Тергеушілер бірге келді. Бірақ менің есігімді қоритын қанден ит те жоқ. Жендеттер кез-келген уақытта сау ете қалуы. Мен өз тарапымнан бой жасыруға амал жасап көремін. Бірақ үйді жендеттер торуылдап жүргеніне менің күмәнім жоқ. Мақа! Басшыға бұл хабар өте тез жету керек. Амандықпен көрісуге жазсын! Сәлеммен, зор құрметпен Аламан» деп хатты суреттерге қосқан. Ирма үлкен ұлы Мұратқа ұялы телефонмен хабарласқан. «Мұрат! Әкеңді түнімен біреулер ұрып-соғып, ес-түссіз үй жанына әкеліп тастады. Өлімші ғып. Олар және келуі мүмкін. Кел де әкеңді әкет! Тез! Жалғыз келме. Кемі үш машина іркес-тіркес келіңдер. Күзет қызметіндегі қарулы жігіттеріңді ерт.

	Шамамен қырық минутта Мұрат та, кіші ұлдары Сұлтан да үш-үштен машина ертіп жетіп келген. Ирма Сұлтанның адамдарымен Үкімет үйін бетке алады. Хатты, суреттерді Ирма екі көзін бұлап отырып Мақан Әбеновке тапсырады. Мақан Әбенов Басшының парламенттегі үш өкілінің бірі қызметінде екен.

	– «Өзі қайда?!» – деп ол орнынан атып тұрды.

	– Үйде, – дейді Ирма.

	– Қалай үйде? Әлгілер келсе не істемек?

	– Есікті ашпаса... Темір есік қой...

	– Ой, Ирочка! Ондайларға есік сөз боп па?! Машинаға жалғайды да есікті жұлып алады. Олай болса осында отыра тұр. Мен өзіне кіріп-шығайын. Әйтпесе мәселе созылып кетеді. Арада кім тұрғанын білесің...

	Осы кезде Аламан келісілген шаруаға кірісіп кетеді. Есіктің құлпын екі жерден жауып, сол екі құлыпты көздеп Мұратпен келген бір жігіт оқты боратады. Есік салқиып ашық қалғанда бұлар спорттық нән сөмке, жол сөмкелеріне кесек-кесек долларларды мықшита салып, ортаңғы машинаға тиейді де жөнеп береді. Сол кеткеннен Қарағандыға бір-ақ барған. Шопырлар Қарағандыда қалады. Мұрат жанына екі жігітін ертіп, поезбен Мәскеуге дейін келген. Аламан нұсқаған үйге жеткен. Алда қандай өмір тұрғанын екеуі де түсінеді. Алматыда тал түсте оқ атылып, кісі өлімі болып жатады. Қала шетінде әртүрлі топтар әрқайсысы қырық-елу машинамен бақайшағына дейін қаруланып келіп, келісе алмаса бір-біріне оқ жаудырып, қыршындар қырқылып жатқан жабайы кезең. Қолында мүлкі, банкте қаржысы, өз кәсіпорны, дүкендері барлар рэкеттің айтқанын екі ете алмайтын заман. Оларға, жаңағы барымташыларға сәл қиғаш келсең атады да тастайды. Заң орындарының оларға тісі батпайды. Өйткені рэкеттің оғы адам таңдамайды. Осы қиямет-қайымнан Мұрат пен Сұлтан аман-есен шыға ала ма? Биліктегі мықтыларға сүйенген, қылмыс жасауды табысты жұмыс деп білген білекті жігіттер қызыл-жасыл пенжакпен, шетелдік жүйткіген машиналармен пистолеттерін жасырмай-ақ базарларды, сауда орындарын, жаңа офистерді сүзіп, жалғанды жалпағынан басып жүрген дүрбелең өліара. Аламан Мұратқа үзір берерде балаларының ендігі өмірін ойлап тұрып қалды. Қолынан дәл қазір ешнәрсе келмейтінін, балаларына қорған бола алмайтын дәрменсіздігін сезінгені тұңғыш. Енді тек өз кіндігінен жаралған ұлдарда өзіндегі көкжалдық, қатерді алыстан аңғаратын түйсік, керек жерінде тіке кететін алғырлық, күрделі жағдайлардан жол тауып шығар амалшылдық, жүректілік болса екен деп тіледі. Көңілге медет, сабырға тиянақ болары – екі ұлға келесі ұрпақтарына артылар қозғалмас мүлік, мол қаражат, ешкім тисе алмас тастай құжатымен тең бөліп, басын ашып, ұстатып кетті. Екеуінің де өз қауіпсіздік қызметі бар. Әрқайсысында мылтық асынған, тапаншасы оқтаулы, әскери қызметтен келген отызшақты адам бар. Ендігі заман осы ұлдардікі. Мүмкін олар да қарап жүрмеген шығар? Өз ортасына бейімделіп те алуы. Олар тек қорғанушы ғана емес, бүгінгі өмірдің қою шаңында жүруі мүмкін ғой. Мәскеуге жеткенше Аламан қалтыраумен, алақтаумен болды. Ал үлкен ұлы Мұрат та оның жігіттері де аса саспаған тәрізді. Мұрат шал-кемпірдің баласы боп өскендіктен әкесін «аға» дейді.

	– Аға, ешнәрседен қорықпаңыз. Бізді ешкім тоқтата алмайды, – деді ол екі машинамен Алматыдан шыққанда. Жолда, Балқашқа жетіп, Қарағандыға бұрылар тұста жол инспекторлары тұр екен. Өздері үш адам. Біреуі ала таяғын көлденең көтерді. Ешкім машинадан шыққан жоқ. Мұрат инспектордың өзін келтірді. Сондағы сөз саптасы, зілі, Аламанның өзін шошытты.

	– Братан, кел, отыр машинаға, – дегеннен-ақ әлгінің жүні жығылды.

	– Старшой кім?

	– Әне машинада отыр.

	– Шақыр. Өзі жалғыз келсін.

	Старшой да бәлсіне алмады. Тез жетті.

	– Қандай проблема?

	– Проблема әзірше жоқ. Керек болса ол қиын емес, бауырым. Жақында. – Мұрат төрт жүз долларды алды да екеуін старшойға «мынау саған» деп айтып берді. Екі жүзді анау жаныңдағыларға бер деп ұстатты.

	– Алда кімдерің бар?

	– Екі пост.

	– Екеуіне де айтып қой. Бізді тоқтатпасын. Біз науқас адамды алып келе жатырмыз. Түсіндің бе?! – Мұрат старшойға зекіңкіреп ажырая қарағанда Аламан өзінің жас кезіндегі мінезіне тап болды.

	– Әй, Мұрат... Әлдебіреулер бой бермей машинаны тексереміз, документтеріңді көреміз десе қайтер ең?

	– Сөйлесеміз... Сөз жүрмесе – өз обалдары өзіне. Сойыл ұстап жүрген жоқпыз. Калаш тура шалғыша шабады... Басқа не амал бар? Не оларға біз жем боламыз, не олар өз топастығынан көреді де... – Аламан калашников автоматтарына қарап, бәрін түсінді.

	– Осы барғаннан соң сендерді сұраққа алатын шығар. Не шараң бар? – деп ол қоштасар сәтте баласынан сұрады. Мұраттың жауабы дайын екен.

	– Бара көреміз. Мамамды қаладағы пәтерге орналастырам... Аңдаушыларды тірідей ұстап алып көзін жылтыратып бір жерге тығып қойсам ар жағынан жұмсаған командирдің өзі де көрінеді. Оны сатып аламын. Келіспеуге амалы жоқ. Жан керек. Одан соң өп-өтірік аңдытады, басқаша мәлімет береді. Аяғы құмға сіңеді, аға. Саспаңыз. Бізді ойлап, уайымға салынбаңыз. Бәрін жасадыңыз. Біз Сұлтан екеуміз ешнәрсеге мұқтаж емеспіз. Егер сіз жасап берген осынша дәулетпен өмір сүре алмасақ, оны алға жылжыта алмасақ, онда ақыл-есіміздің кемдігінен ғана болуы. Ирма тәтемдегі бакстерді басқа жерге орналастырам. Жалғызсыратпаймыз. Айтқанын жасаймыз, – деп салқ еткізді. Содан сәл-пәл үнсіздіктен соң ішіндегі түйткілдің түйінін шешіп кетпекке бел буды:

	– Осыншама дүниемен кімнің үйінде қалып бара жатқаныңызды білуге бола ма?

	– Болады. Аты Светлана. Есіңде ме, мені Бораш емдегенде Шадрин өзінің жанұялық дәрігерін ерте келмеді ме? Бұл – со дәрігер. Ғылым кандидаты. Осы адаммен бірге сыртқа кетемін. Денсаулық жоқ. Мұнсыз жүре алмаймын. Басқасын уақыт көрсетер.

	– Түсінікті. Онда мен кеттім. Хабар сізден.

	– Мен хабарласа алмаймын. Оған едәуір уақыт керек. Өйткені менімен бірге қазіргі бір жылдық бюджеттің ақшасы кетіп бара жатыр. Мына олжадан тыс, – Аламан сөмке-сөмке долларды нұсқады. Бұлар Швейцария банкіндегі, менің атымдағы дүниенің құмалағындай ғана. Әдейі түсінсін деп айтып тұрмын. Ақшаның көлемі қатердің көлемін ұлғайтып тұр, балам. Мен үндемей шетте жата тұрамын. Өздерің аман болсаңдар болғаны. Бұл екеуара ғана әңгіме. – Мұрат сәл жасыңқырап тұрды-тұрды да әкесін қапсыра құшып, жалт бұрылып кете барды.

	* * *

	Алматыда... Аламандар ұзап кетті-ау дегенде Ирманы кіші ұлының форма киген қарауылдары қорғаштап Медеу шатқалындағы үйіне әкелді. Келді де Ирма баласы Сұлтан екеуі қираған есікті көріп үйге жүгіре басып кіріп кетті. Қарауылдар тапаншаларын ыңғайлап, өздері көрінбейтін, жан-жақты шолуға болатындай позицияларға бекінді. Ирма мен баласы дауыстап сөйлесуге де болмайды деп сақтық жасады. Содан кейін Сұлтанның, ұялы телефонына біреу қоңырау шалды. Қоңырау бес реттен соң тоқтады. Сұлтан кімнің телефон соққанын көрді де шешесіне белгі берді. Бұл қоңырау Мұраттардың қаладан ұзадық деген белгісі еді. Ирма телефонға келді.

	– Мақұлбек Әбенович! Кошмар! Дверь взломан стрельбой, Аламана нет! Что делать? Ради бога приедьте сами и убедитесь пожалуйста... Я никому больше не верю. Могут быстро починить и обвинить меня во лжи. А Он верит Вам. Это очень важно.

	Мақұлбек Әбенов бір қора адаммен келді. КНБ-дан, прокуратурадан, ішкі істер басқармасының екі полковнигімен қоса іркес-тіркес келіп, абдырап қалған Ирманы жұбатты.

	– Табамыз, Ирочка! Мен қазір Өзіне қайта кіремін де мына масқараның суреттерін көрсетемін. Одан соң Аламанды босатпай көрсін! Аламан тұрмақ өз басын қорғаштаудан ес жиғызбаймыз. Сабыр, Ирочка! Сделаем все возможное...

	...Сол дүрмекті күндердің бірінде Ирма шынымен-ақ әлденеден секем алып, Елданаға хабарласқан. Күйеулері үйден безген екі әйел бір апта бір шаңырақтың астында сыр бөлісіп, күпті көңілдерін өздерінше жеңілдеткен болды. Аламанның із-тозсыз кеткенін. Тапалов өзінің қармағына ілініп тұрған аса мол ақшадан айырылып қалғанын, Аламанның енді ұстатпайтынын түсініп, өзіне де тықыр таянғанын сезіп, түсік тастаған әйелдей қуарып жарты күн отырса керек. Түс ауа Тапалов сұраққа алынған.

	– Егер Қазиев табылмаса оның өлімін мойныңа ілемін, – деп Басшы оны қоя беріпті. Ирма оны Мақан Әбеновтен телефон арқылы білді. Ресми түрде Қазиевке іздеу жарияланды. Бір айдан соң, заң бойынша, табылмаған адам өлдіге жатады екен. Іздеу тоқтатылды. Қозғалған іс әлі де түрлі деректермен толығып жатты.

	Бір күні кешкілік Мақан Әбенов бастаған топ келді. Ресми түрде Қазиевті жендеттер Іленің Балқашқа құяр сағасында суға батырып жіберген. Сүйегі табылмаған, деген тұжырымды Ирманың қолына берді. Көңіл айтылды. Қонақасы берілді...

	Мәселе бір жайлы болған соң ғана Ирма сәл-пәл жеңілейіп қалды. Айлас қатын – мұңдас. Ирма мен Елдана осылай бір-біріне бауыр басты. Бір-біріне ес те, сес те болып қиын жылдарды бірге өткерді. Алғашында Ирма бірер жылға қоянның терісі де шыдайды, деп өзін қатайтып қойған. Бірақ уақыт өзі күткен мезгілден асқан сайын күдігі де, уайымы да қалыңдай берді.

	– Анандай ақшаны арқалап жүру – өз ажалыңды арқалаумен бірдей. Шынымен бірдеңе болды немесе басқа біреуді ілестіре кетті. Мүмкін Мәскеудің өзінде бір жылы ұя тапты. Не де болса бір хабарын берсе ғой, мұнда не істеп, не қоярымды біліп отырар едім, – деп бірде Ирма Елданаға мұңын шақты. Кешікпей ауруханаға түсті. Гастроэнторология бөлімінде жатыр екен. «Бауыр, асқазан»... деп жөнін айтты. Келесі жолы барғанында Елдана Ирманың орнын сипап қалды. Медсестралар дүңк еткізіп айта салды.

	– Онкология институтына ауысты...

	Елдана ол жерге де барды. Ирма жеке палатада жатыр екен. Палатасы мейманхананың номері дерлік ерекше жасаулы.

	– Даночка! Нашла-таки... Проходи и не бойся ничего.

	Мұңайып, ішек-бауырын діріл жайлап келген Дана сол қатып-семген күйінен бәрі бір құтыла алмады. Бар күшін жиып, жайбарақат сұрай салды.

	– Дәрігерлер не деп жатыр?

	– Олар анализ не десе соны айтады. Сигмовидная кишка, қазақшасын да біліп алдым – бүйенде бір ноқат тұр дейді. Жейденің түймесіндей. Тіпті әлгі жаман ауру болса да әлі тек бастамасы ғана. Қабынбаған, тармақтанбаған.

	– Не істейміз дейді? Консервативно емдей ме әлде хирургтер кірісе ме?

	– Алдымен бәрін анықтап алмақ. Содан соң тактикаларын айтамыз, деді.

	– Тактика-мактикасын айтқан соң, Ирочка, Мәскеуге тартпаймыз ба? Все-таки все светила медицины там. Да и аппаратура, формакалогия там по-богаче. Ложись на платное отделение. Тебя на руках будут носить. Всех мобилизуют...

	– Да, скорее всего так и будет, Даночка.

	– Не хочешь со мной поехать? Тебе ведь есть к кому ехать...

	– Можно.

	Солай екі әйел поезға отырған. Дүниенің бәрі алқам-салқам күйде тұрғанда Ирма самолетке сенбеді. Екеуі вип-купемен оңаша, әңгімеден ауыз жаппай үш тәулікте Мәскеуге жетті. Елен күтіп алды. Өз үйіне алып келді.

	– Үй осы, Ирочка!

	– Үй десең – дегендей-ақ. Менің дүниеге келген үйім осы тектес еді. Балалық шағым есіме түсті. Құтты үй болсын. Тек сатпаңдар. Бұдан жақсысын алатын болсаңдар, әрине, сатыңдар. Әйтпесе, осылай тұрғаны жақсы. Болашақта не боларын кім білсін... Дәл қазір Қазақстанда Еленге жол жоқ. Москва кімнің даңқын шығармай жатыр... Москва кімді миллионер жасамай жатыр? Москваны жарылқайын деп ешкім келмейді. Алаяқтардың түр-түрі, қолдары білектен қан баскесерлер, ұры-қарылар жосылып жүр. Ал Еленге Москвадан да, Париж, Лондоннан да орын табылады. Ол адамзаттың рухани азығын жасаушы адам. Қай ел қадіріңді бағаласа сол жерде өмір сүру керек. Көңіліңе келмесін, Елен, біз өмір сүріп жатқан орта, өзіңнің Алматың, Қазақстаның сенің кім екеніңді түсінер деңгейден тым төмен. Сен шығарған «өнімді» москвалықтар жерге тигізбей «тұтынып» жатса – осында бола тұрғаның дұрыс. В Алматы и в Астане тебе делать нечего. Даже будучи на виду, будучи у всех на устах будешь влачить жалкое существование. Культура окончательно скатилась на уровень обслуги. Не культура ныне в почете, в почете деньги и власть. Все до единого мэтры культуры и светила науки к своим грошовым пенсиям получают мизерные добавки в виде стипендии и потому молчат в тряпочку. Вот их истинный уровень внутренней культуры, порядочности, гражданственности. Это – не финиш нашего отката назад, в дремучесть. Процесс этот идет полным ходом...

	Ирма Еленге бір Елданаға бір қарап, өзінің ұзақ монологқа кетіп қалғанын аңғарды.

	– Кешіріңдер... Кез-келген сөз тыңдаушысы табылғанда өз-өзінен төгіледі. Мен де жалғызбын ғой. Түнде, әрең-әрең көз ілгенде не мүлдем жоқпын, не жалғызбын. Күндіз бір өзім төрт-бес Ирма боп небір ойларға кетіп, өзіммен-өзім айтысып-тартысып жүргенім. Бір кісідей-ақ қызмет істедік. Жоғары, биік кеңселерде отырдық. Мәселе шештік. Тек жақсылық жасадым, мать Терезаның жолымен жүрдім дей алмаспын. Бірақ көргенім көп-ақ. Жүрегімнен өткізбей ешнәрсе жасаған емеспін. Аламанның арқасында әлемді әжептәуір шарладым. Неше түрлі елдер мен халықтарды, олардың өмір салты, мәдениетінен аздап болса да хабардар болдым. Сондықтан мәдениетті азғындықтың көркем шымылдығына айналдырғанға, құдайдың көзі түскен дарын иелерінің арамзалардың сайқымазағы боп жүргеніне сол Қазақстанның шын жанашыры, тілеулесі, қазақ азаматының әйелі, қазақ боп дүниеге келген екі ұлым мен қызымның анасы ретінде қарным ашады. Ішім удай ашиды... Мен тоқтайын... Достарым, өзімнің осынша ақылды екеніме өзім риза боп тұрмын! Ха! Ха! Ха! Лекция аяқталды...

	...Содан бері оншақты жыл өте шығыпты. Ирма Аламанның ізі суыған соң, оны ресми түрде өлдіге жатқызғаннан кейін Төлебаев көшесіндегі мүлгіп тұрған кең қолтық пәтерінен Медеу жақтағы бұрынғы мемлекеттік дачасына, ендігі жерде, өз меншігіне айналған үйіне жетіп алды. Елен Алматыға келіп-кетіп тұрады. Келген күннің ертеңіне Елдана екеуі базарлығын көтеріп Ирмаға соғады. Қазан қоңырсыған бір сәттерде Бораш Ойкесімен жетеді. Бұлардың бас қосуы Ирма үшін үлкен оқиға. Әттең, Аламан жоқ... Аламан өзі басынан кешірген, көзімен көрген оқиғалардан соң, сірә, одан кейінгі жайттардан бейхабар. Елдана ары ойлап, бері ойлап, Ирманың науқасын Аламанның өлі-тірісі белгісіз, тірі болса күндердің күнінде Ирмаға бір көрінері де неғайбыл созбауыт сарыуайымға толы жылдардан көреді. Енді ерін тосудың не екенін өзі де Елен телефонын көтермей қойған бес күнде әбден түсінді. Ішкен-жегені бойына сіңбей, қаны көгілжім суға айналып жатқандай бір сезім пайда болды. Елдана бес күнде осылай жұқарып та, таусылып та бітті. Ирма бейшара, міне, тоғыз жыл осындай қабарған өмірді бастан кешірді. Ол ауру болмай кім ауру болады?! Ал Еленге не жорық?.. Тек аман болса етті. Конкурс он бес күнге созылмайды ғой! Кімге барады, кімнен біледі? Әлде конкурс өткен жерге барып іздеу салу керек пе? Мүмкін... Европаны су басып жатыр. Неше түрлі нәубеттер болып жатыр. Құдай содан сақтасын! Жоқ! Бұлай отыра беруге болмайды. Ертең Борашпен ақылдасады. Одан соң, мүмкін Ойке екеуі жолға шығады...

	...Елдана сілесі қатып ұйықтап кетті. Қай мезгіл екенін түсіне алмады, әйтеуір ұялы телефоны үйді басына көтере әндетіп қояр емес.

	– Алло! Елен! Сенбісің?! Өлтірдің ғой! Неге телефонды көтермейсің?

	– Келген соң айтамын. Амансыңдар ма?

	– Аманбыз. Қайдасың?

	– Испанияда. Сарагоста. Антуан Жильбердің имениясындамын. Бірлесіп бірер дүние жаздық. Кешір, Даночка! Музыкаға басы бүтін кіріп кетіппіз. Келген соң бәрін айтам... Өздеріңде не жаңалық?

	– Есіңде ме, осыдан біраз жыл бұрын Ирма Москвада емделіп еді ғой. Бүйенде жара тұрған. Енді бүгін сол ауруханадан телефон соқты. Операцияға дайындап жатса керек. Мұрат пен Сұлтанды үйге шақырдым. Ирманың ауызба-ауыз айтар тапсырмасын жеткіземін.

	...Мм өте жақсы. Зәреміз қалмады. Так нельзя! Менің жүрегім ауырды. Тез келуге тырыс. Күтеміз! Иә, қызың сөйлесем дейді.

	– Пап! Біз қатты қорықтық! Сағындық, папуля!.. Тез келші. Ешнәрсе әкелме, өзің келсең болды. Тосып отырамыз. Пока!





XIII




	«600»-ші «Мерседес» Еленге кішігірім үй секілденіп көрінді. Ақылды электроника бәрін жасап тұр. Күн шыжып тұрғанмен салон ішін климат-бақылаушы 18-20 градус аралығынан асырмайды. Светлана алғы отырғышқа жайғасқан. Екі дос екінші қатардағы кең орынға жайғасып, үздік-создық әңгіме айтып, жан-жаққа көз сап келеді. Сарагосқа жеткенде Елен Антуан Жильберге, иә атақты гитарашы, композиторға телефон шалды. Осыдан біраз бұрын екеуі жюриде бірге отырған. Жильбердің қуанышында шек болмады. Сарагосқа келіп тұрып маған соқпасаң мен сені, Елен, сірә түсіне алмаспын, деп бой бермеді. Мен жалғыз емеспін. Өзім жанымдағы екі адамның мейманымын, деп көріп еді бәрің келіңдер. Ешнәрседен қысылмаңдар деп «аттың» басын бұрғызды. Бір тәулікке жуық Жильбердің арғы аталарынан ұрпақтан ұрпаққа көшіп келе жатқан имениясында саяхатшылар жақсы демалды. Бозбала шағынан дәл испан тілін өздігінен үйренген Елен еркін көсілді. Жильбердің мақтауынан гөрі Елен творчествосын талдаған, соған берген бағасы Аламанды таң қалдырды. Жильбер өз студиясында Еленнің өз орындауында бір күйтабақтық шығармалар жиынтығын жазып алды.

	– Мен осы дүниелерді жаттап, бәрін ойнайтын болғанда, Елен, сен осында келуің керек. Екеуміз сенің шығармаларыңды кезекпен кезек үзбей іліп әкете тартамыз. Керек жерінде қосылып кетеміз. Әзірше Европалық музыканттар Еленді жоғары бағалайды. Енді Европа тыңдарманы сені жаппай танитын болады. Европа үшін мына әуездер – фантастика! Солай мықты дискілер шығарамыз. Оны Европа бір аптада сыпырып кетеді. Мәскеу, Питерге апарып сатқызу керек. Онымен қатар Алматың мен Астанаңда сатқыз. Мен Европаға сенің арқаңда, Елен, жаңа қырыммен танылайын. Сен менің атыммен Ресей мен Қазақстанда қай дәрежеде екеніңді көрсет. «Елен Қасиман, Антуан Жильбердің орындауында Елен Қасиманның шығармалары» деп күйтабаққа жазсақ қатып кетпей ме?

	– Әлемнің қай құрлығы болмасын құшақ жая қарсы алатын Антуан Жильбердің үйінде болам, дәмдес болам, деп ешқашан ойламап едім, Аламан. Досыңның қандай адам екенін енді дұрыстап түсінген шығарсың... – Светлана үшін мынау бір дәреже болса керек.

	– Бұрыннан-ақ, Шадрин берген бағадан-ақ түсінгем. Бірақ музыканы, музыкантты елдің бәрі Шадринше түсіне алмайды ғой! Қандай адамдар Еленді іздейтінін, қадіріне жете алатынын көріп тұрмыз. Капитал елінде өсіп-өнгендердің жағдайы, мүмкіндігі қандай, біздің елде қалай? Жер мен көктей. Бұрынғы одақтас республикалар мәдениет жағынан Европадан бір ғасырға кенжелеп қалған болар. Европа талап алар дискіңіз дүниеге келсе сол дүниенің өз елімізде соншалықты сұранысқа ие боларына күмәнім бар.

	– Москва ше?

	– Москва – Москва ғой! Күллі бір империяның ғылыми, мәдени потенциялы қордаланып қалған, сыртқы әлемнің қақпасы болған, өзге мәдениеттермен араласқан жалғыз мегаполис. Москва Еленді жақсы қабылдаған, Ленинград та жоғары бағалаған. Ал Россияның перифериясы сол Қазақстанның Алматысы мен Астанасы қарайлас шығар

	– Мүмкін. Сөзің дұрыс-ақ, Алёк! Бірақ мынадай жойқын талантқа, адамзаттың Адамы дәрежесіне өзін-өзі шашынан тартып шығарған сирек құбылысқа жағдай туғызу қолыңда емес пе? Алматыда, тіпті, Москвада оған Антуанның имениясының жүзден біріндей жағдай жасау қаншаға түседі? Ары кетсе үш-бес миллион. Ол дегенің, Алёк, сен үшін бір тамшы ғана. Өз қаржыңа тиіспеймін десең Швейцарияға барып қайтайық. Елден келген ақшалардан, мемлекет қалтасынан жиылған дүниеден сол елдің бір талантына қаржы бөл. Моральдық тұрғыдан да әбден орынды болар еді. Өзіңнің жүрегіңдегі зілді сәл де болса жеңілдеткеннен басқа не зиян шегесің? Бәрі бір ол дүние процентімен семіріп, елдегілерге мәлім цифрдан әлдеқашан асып, үстіне жиылған депозиттік өсімнің өзі бір тайпа елді он жыл асырауға жетерлік болды.

	– Дааа. Светик, уәждермен, дәлелдермен мені қамап тастадың. Мен оған қарсы емеспін. Бірақ Елен ондай мырзалықты қабыл ала ма? Дұрыс түсіне ме?

	– Бұл ұсыныстың аргументтерін, маңызын, ешкім ешкімге мәңгілік борыштар болып қалмас жағын Еленге мен айтайын. Келісесің бе?

	– Еш қарсылық жоқ. «Менің ең үлкен байлығым да, басты құндылығым – жаман намысым» дегенін бір-екі рет естіген едім.

	– Пәтер әпердің – алды ғой! Оны не деп түсіндірді?

	– Мен совет азаматымын. Пәтер алуға құқым бар, деді. Оған ешкім өз қалтасынан ақша шығарған жоқ, деп айтып-айтып тастады. Бәрібір намысына тиіп тұрғанын білгендіктен әңгімені ушықтырмадым. «Сенікі дұрыс», деп құтылдым. Мейлі сондай кіді адам болғаны да керек шығар. Осындай адамдар ғой моральдың алтын қазығы, адасқанға жол сілтер Темірқазығы. Дегенмен жас кезіндегідей шытырлап тұрар мінезі сәл жұмсарған секілді.

	– Әрине, жасы ұлғайды. Қиын-қыстау жағдайлардан жаншылып әрең өтті. Дүние – салыстырмалы. Анасын, іні-қарындастарын, өз әйелі, бала-шағасын ойламайды деймісің? Өзі үшін емес өзіне қарап отырғандар үшін шамалы компромистерге баруы заңды. Бұрын да ұстамасы бар ақкөз болмаған шығар?

	– Әрине... Адам. Кісілігінен ешқашан таймайтын Адам. Өнері өзінше бір төбе.

	– Ендеше жаңағы ойды мен үйге жеткен соң алыстан орағытып жеткізейін...

	Сарагостан Аламанның бұйығы әлемі – қазіргі тұрағына жеткенше Елен мен Аламанның әңгімесі көсіліп кете қоймады.

	Оған Еленнің көзінен себезгілеген беймәлім алаң себепші болып тұрғанын екі серігі де аңғарды.

	– Үйге телефон шалдың ғой?

	– Иә, амандықтарын білдім.

	– Тыныштық па, әйтеуір?

	– Тыныш...

	– Жай... Біртүрлі ойланып қалған соң сұрағаным ғой?

	– Оған мән берме. Ойландыратын нәрсе аз ба? Бәрі айналып келіп жүрекке тиеді.

	– Ешнәрседен қорықпа, досым. Ашылу, серпілу, шығандап шығу үшін не керек?! Бәрін сатып аламыз! Саспа! Жильбер саған гениальный ход ұсынды. Соны бірге жасаймыз. Бәрінің кілті ақша ғой. Ол баршылық, құдайға шүкір...

	– Әлекеее, ақшаға көнбейтін де жағдайлар болады. Ол туралы үйге жетіп алып, асықпай ақылдасармыз...

	Осы сөздердің қалқасында не барын ұқпай, енді, Аламанның көңілінің көгіне шөкімдей бұлт байланды.

	Жаздың ұзақ күні түгесілер шақта жолаушылар Аламанның мекен-жайына жетті. Кешкі асқа жиналып, ішке ел қонған соң Елен сөз бастады...

	– Аламан... Сен Светлана екеуің Мәскеуден осы елге аттанғалы бері елден еш хабар алмадыңдар ғой?

	– Жоқ. Тым-тырыс. Үйге, балаларға телефон соқсаң КНБ қайда жүргенімді біліп қояды. Адамдар ауыспай елге баруға болмайды.

	– Оның рас та, дұрыс та. Бірақ... сені іздеп жатқан ешкім жоқ.

	– Қалайша?!

	– Рет-ретімен айтайын... Сен ұзап кеткен соң, Ирма Әбеновке сен жазған хатты, сенің соққыдан соңғы суреттеріңді апарып жайып салды. Ол дереу аппарат басшысына барды. Басшы Тапаловты сұраққа алды. Одан үйге оралған соң Әбеновке телефон соқты: «...есікті оқпен қиратыпты. Аламан жоқ», деп. Қысқасы, сенің жоғалып кетуіңді басшы Тапаловтың мойнына ілді. Бір айдан соң сенің «денеңді», құдай оның бетін ары қылсын, Іленің Балқашқа құяр сағасына апарып, ағызып жіберіпті деген қорытынды жасалды. Сонымен, сен жер бетінде жоқсың. Ирмаға топырлап келіп көңіл айтылып жатты. Мал сойылды. Құран оқылып, ас берілді.

	...Бәріне риза шығарсың. Сен риза болмай біз байымаймыз, дедік те жүре бердік.

	– Светик, қалай?! Ирма Георгиевна бәрін тастай қатырған, а?

	– Қазіргі аты-жөніңді үш адам білеміз – Шадрин, Светлана, одан соң – мен. Солай, Алан Аганас де Кази, тақсыр. Алан – түсінікті, Кази – түсінікті. Ал Аганасты қайдан қостың?

	– Ауылдың етегінде ені қырық, ұзындығы жетпіс шақырымдай теп-тегіс дала жатыр. Со жердің Ағанас атауын алсам, киесі қорғап жүрер деп ойладым.

	– Дұрыс жасағансың. Жаңа мен айтқан жағдай, Әлеке, мүмкін ендігі өміріңе өзгерістер енгізуге себепші болар? Оны өздерің ойларсыңдар... Бұл – бір. Енді сәл жайсыздау әңгіме бар. Соны ойлап, бүгін жол бойы мазам кетті.

	– Біздің үй жақта ма?

	– Солай, Әлеке... Қирап кеткен ештеңе жоқ. Дегенмен ойлануға тура келер.

	– Өлген-жіткеннен аманбыз ба, өзі?

	– Аманбыз.

	– Ендеше айта бер...

	– Сарагоста мен Елданаға телефон соқтым. Оған дейін сенің жағдайыңды ойлап, телефонды сөндіріп тастағам. Сол із-тозсыз кеткен бес-алты күн ішінде, біздің Елдана күйіктен, қап-қара уайымнан ауруға шалдыға жаздапты. Ал Ирманың сенен хабар күткеніне қанша болды?..

	– Иә, айта бер...

	– Сен кеткен соң бір ай бойы өз үйің, бала-шағаң екі тараптың аңдауында болды. Кім аңдығанын өзің білесің. Одан кейін де ұрын-перін әлдебіреулер үйге соққан. «Қазиев өлген жоқ. Өлмесе қайда?» деп сұраушылар бопсалатқан. Ұлдарға да сол тараптан баскесерлер барған. Ұлдарың олардың өзін байлап-матап, КНБ-ға тапсырған. Әңгіменің желісін байқап отырсың ғой?

	– Әрине... Басшылар жаққа ресми түрде «өлді» деген қорытындыны кім жасап жүр? Ненің негізінде?

	– Тапаловтардың баукеспелері өздерінің бір адамын шынымен-ақ суға ағызыпты. Оның мәйіті жиырма күннен соң табылған. Мәйіт кімдікі екені жұмбақ күйінде қалған соң әрі адам танығысыз болған соң ұлдарың тергеушілердің аузын алып, экспертизасын да жасатып, моргте аяғының бас бармағына «А.Д.Казиев» деген бирка байлатқан. КНБ-ның нұсқауымен еш дабырасыз жерлеген. Қазір аты-жөнің жазылған қара гранитпен «басыңды қарайтып» қойды. Бұған қалай қарайсың?

	– Өлді деген талай адам соғыстан соң тіріліп келіп жатпады ма? Олар, әдетте, ұзақ жасайды. Балаларға рақмет! Ирмаға құдай қуат берсін!

	– Ирмаға дегенің дұрыс... Ирма сен кеткеннен кейін екі жылдан соң онкологияда жатты. Бүйенде жейденің түймесіндей жара пайда болыпты. Мәскеуге барып ұзақ емделді. Жазылып Алматыға оралған. Одан бері алты-жеті жыл болды-ау, сірә. Кеше Елданаға телефон соқтым емес пе?.. Сондағы айтқаны Ирма сол баяғы науқаспен Москваға қайта барыпты. Елданаға телефон соғып, Мұрат пен Сұлтанға ауызба-ауыз айтар бір тапсырма беріпті. Не тапсырма екенін Елдана телефоннан жасқанып маған айта алмады. Ирма өзін операцияға дайындап жатыр депті.

	– Түсінікті... Ел ішінде күйіктен өлді. Күйік ішіне түсіп, ауру болды, деуші еді. Мүмкін солай болған да шығар. Мен Ирманың жанында болуым керек. Бейшара... Ол үшін «Аламан» деген сөз «Өмір» дегенмен пара-пар. Операция қашан екенін қалай білсек?

	– Елдана арқылы ұялы телефонын біліп алайық. Одан соң бір қисынын келтірерміз, – деп Елен ақыл қосты.

	– Былай істейік, – Светлана сөзге араласты. – Ұялы телефонмен хабарласпайық. Барселонаға дәл қазір барайық. Сол жерден телефон стансасы арқылы Елен хабарлассын. Дәл со жерден Елен Ирма Георгиевнаға телефон соқсын. Ұялы телефон барлық жерде жазылып қалады. Әлгі аңдушы тараптардың «Қазиев өлді» дегенге сенуі, мүмкін, амал-айла шығар? Сондықтан, сақтық керек.

	– Мұның ақыл, Светик. Қалай, Елен, Барселонаға барып қайтамыз ба? Ары кетсе жетпіс-сексен шақырым...

	– Барайық. Жағдайды анықтаған соң және ойластырармыз...

	* * *

	Екі күннен соң Елен Елданаға және телефон соқты.

	– Дана... Мен өткенде айтқандай Алматыға тіке ұшпайтын болдым.Мәскеуде шұғыл жұмыстар болып тұр. Соларды реттеп, бір-ақ келсем үйде бірер апта балалардың жанында болуға уақыт кеңиді дегенім ғой.

	– Өзің біл. Оның да дұрыс. Қанша күндік шаруа?

	– Ары кетсе үш-төрт күндік...

	Алан, яғни, Аламан, Светлана, Елен үшеуі «Боингке» отырып Москваға аттанып кетті. Аламанның тұла бойы бір ойдан лап етіп ысып, келесі бір ойдан суынып келеді. Мұның құдайдан тілегені – зәу-сайтан исі қазақ кездесіп қалмаса екен, танып қалмаса етті деген үрей еді. Дудар шашты саусақ әрең ілінер етіп, қырыққызған, самайдан самайға дейін қырпулы сақал жіберген. Көзінде әдемі хамелеон көзілдірік. Баяғы қолпылдаған костюмді Аламанның өзі де ұнатпаушы еді. Енді тізеге түскен қарыннан құтылған, үнемі суда жүзіп, дене шынықтырып тарамыстанған Аламан батыстық пошым сәтімен қонған жіптіктей жігіт ағасы болып Москваға жетті. Турасын айтқанда, Аламанды алты қадам жерде тұрып та тану оңай емес-тін. Дегенмен, артының қуыстығы оның өкпесін қысып-ақ тұр.

	– Сен, өзіңді еркін ұста, Алан. Дәл осы күйіңде сені Борашқа көрсетсең де тани қоймайды. Мен әлгі тар жерден шығып, Уманға бара жатқанда осындай күй кешіп ем. Байқаймын сен де қыстығып, әр нәрседен секем алып келесің. Рас па?

	– Рас. Елдің бәрі сендей сезімтал болса ше! Айттың. Дәл айттың да шемен боп тұрған жүрегімді жадыраттың. Жүз жаса, Елен!

	Аламан бәрі-бір бойын дендеп алған үрейден бір жола арыла алмады. Светлананың үйіне түсуден ат-тонын ала қашты. Еленнің үйіне тоқтауға келісті. Бірақ түн баласы әр тықыр, әр дыбыстан елегізіп шықты. Арасында Ирмамен кездесетіні есіне түсіп, оған деген аяныш пен оның алдындағы бес батпан кінәсі де жүйкесін жұқартып барады. Не де болса тезірек көрсе, тезірек кеудеде тұрғандықтан құтылса, деп Аламан аласұрды.

	– Мен таксимен жүре берейін. Машинаң келген соң хабарлас. Ренжіме. Шыдамым таусылып барады. Әлгі институттың төңірегінен мейманхана іздейік. Қалай, мейманхана табыла ма?

	– Совет Одағының қатып қалған тәртібі жоқ. Мейманханалар клиентке таласады. Не айтсаң соны жасайды. Табармыз.

	Елен Аламанды жалғыз жібере алмады. Досына телефон шалып, түс ауа мені тауып ал деді.

	Далаға шықты да екеуі Кутузов даңғылымен көктемгі сең сөгілгендей жылжыған машиналардан түңіліп кетті. Мынадай адам нөпірі, машина нөпірінің арасында кез-келген адам өзін жердің құрты, дәрменсіз жәндік сезінетін шығар, деп терең күрсініп алды. Өзінің қазіргі жағдайына шүкіршілік етті.

	Өкпесі өшіп, шаршаған таксилердің біразын өткізіп барып, бұлар бір күтімді, терезелері қарауытқан сүлік қара БМВ-ны тоқтатты.

	– Склифософский институтына... Вернее, рядом с институтом есть гостиница так более-менее?..

	– Там три гостиницы. Выбор есть. Вас прямо туда?

	– Да, сначала надо бы устроиться, так чтобы в институт не ходить через улицу.

	– Да, найдется... Поприличнее этих трех, и к тому же по тротуарчику пешочком метров пятьсот, не более.

	– Везите туда...

	Аламан атшаптырым люкс номерді Еленнің атына жаздыртып, өзі сонда қалды. Елен Ирмаға кетті.



	– Әлеке... Мына жердің тәртібін, ішетін-жейтін орындарын зерттей бер. Мен Ирманы бір тәулікке сұрап аламын.

	– Ішім-жем табылар. Тек сұрап алшы.

	Ұзын дәліздің басында Ирма көрінді. Ол қалың желеңін қымтап, екі қолын қусырып, ұзақ жүргендей көрінді. Ирманың бет-жүзі анық көрінер тұстан бастап Елен оның өн бойынан, жүрісінен, бет-әлпетінен әлгі жаман аурудың табын іздеді. Таба алмады. Тек қарама-қарсы отырып жағдай сұрасқанда Елен Ирманың көзінде мүлдем жылудың жоқтығын анық аңғарды. Дімкәс адамның кірпігіне ілігер кірпияздықтың арғы жағында сұп-суық үрейлі көздер қатып қалғандай.

	– Һм, оншақты күнсіз операция болмайды екен ғой. Қазір не істеп жатыр?

	– Операцияға алуға болатын өздерінің параметрлері бар-ау, шамасы. Күллі анализ бәрі-бәрі соған сай болғанша дәрі құяды. Одан соң – операция. Операциядан соң – белгісіз... Солай, Елен.

	– Түсінікті. Ирма, менің келу миссиям бөлектеу боп тұр. Мен кеше ғана Франция, Испания сапарынан оралғам. Испаниядан бері қарай Аламан екеуміз бірге келдік... Ол қазір осы жерден бес жүз қадам жерде, мейманханада сені тосып отыр.

	– Аламан?..

	– Дәл өзі.

	– Аман-есен ба? Жүре ала ма?

	– Жүргенің не?! Жорғалайды. Конспирация, Ирма. Сені «приманка» деп біреулердің торып жүрмесіне кім кепіл?

	– Конспирация... Тым ұзап кеткен жоқ па? Кімнен бой тасалап жүр? Өкіметтен бе әлде менен бе?

	– Ренжуің орынды, Ирма. Бірақ адам сөйлессе ғана бәрі орнына келеді. Қазір барып, бір тәулікке сұрана аласың ба?

	– Сұрануға болар. Бірақ мен Мұрат пен Сұлтанды тосып жатқам. Енді бір жарты сағатта келіп те қалар. Мен... Мен... сұранып, кигенше олар да келер... Солай етсем қалай, Елен?

	Ирманың Аламаннан күдер үзіп, семіп қалған санасына жойқын жаңалық енді-енді саңлаулап ене бастаса керек. Сөзінде жаңғалақтық, қолдарында сәл-пәл қалтырау пайда болды. Елен бәрін түсініп, Ирманы керемет аяп та отыр.

	– Соның дұрыс, Ирочка. Қайда баратыныңды, не істейтініңді айтып жату міндетті емес шығар?

	– Ол жағын білем ғой! Мен киінгенше ұлдар келсе бірге тоса тұрыңдар. Әзірше оларға ештеңе айтпай-ақ қоялық. Барсын да көрсін.

	Елен келімді-кетімді кісілерге арналған фойедегі қатар-қатар тұрған былғары диван, креслолардың біріне жайғасып, енді бір отыз-қырық минутының бос өтетініне көндігіп, есік жаққа көз салды. Аламанның балалары кешікпеді. Мұрат та, Сұлтан да әкелеріне тартқан еңселі жігіт боп өскен екен. Олар бүкіл фойеде жалғыз отырған Еленді көрді. Көрді де асықпай келіп, селсоқ сәлем берді. Болып та, толып та біткен, өмірдің бір тұтқасы қолдарына тиген аса мығым жігіттер боп көрінді. Қол алысқанда Елен орнынан бір мәрте қопаң етті де үнсіз отыра берді.

	– Сұлтан, бар мамамды ертіп кел... – Мұрат Елен секілді жеке креслоға емес, шөгіп жатқан түйедей қоңыр былғары диванға ұзап барып жайғасты.

	– Сұлтан, мамаң қазір киініп шығады. Одан соң бәріміз бір жерге барамыз.

	– Қайдаа?! – деді Мұрат Еленге ажырая қарап.

	– Бара көресіңдер... – Елен досының ұлдарына қарап ойланып қалды. Мұрат соноу Приморьеде дүниеге келіп еді. Одан соң атасы мен апасы «ұлдың тұңғышы – кемпір-шалдың қызығы» деп алып кеткен. Солай ауылда, қазақы ортада өсті. Бірақ мектептен кейінгі, қайтадан өз әке-шешесінің қолына келген жылдары оны қатты өзгерткен екен. Дүние тек қызметпен, ақшамен таразыланатын құнары қашқан, рухсыз әлем боп қалыптасқан, сірә. Жақсылық, ізгілік дегенде жүрегі жарылған жұмыртқаша жайылатын, жамандық, қатыгездік, тәкаппарлық, озбырлықты аңғарса жүрегі қайыңның безіндей қатып қалатын, тұла бойы, бар болмысы өре түрегеліп, кірпіше тікенектеніп алатын Елен досының ұлдарын бірден түсінді. Енді олар өздері тіл қатпаса Елен тіс жармайды. Бұлар басқа ұрпақ. Ұлттық рухы, ұлты жоқ ұрпақ.

	– Агашка! Вы толком объясните, куда и зачем мы поедем?

	– Мұнда, жап-жақын жаяу баратын жерде. Объяснять-то нечего. Как только дотопаешь – сразу поймешь.

	– Смотрите... Только без подвоха. Такое мы не прощаем. – Сұлтан сыздата, тастай суық зілмен Еленге ескерту жасады. Елен Сұлтанға көзін тіктеп, мүсіркей қарады. Кекесінді жымиды.

	– Если что... Посмотрим, кто будет смеяться последним...

	Дәліздің түкпірінен Ирма көрінді. Жақындағанда Елен байқады – күйеуімен көрісетін әйел бет-жүзіне опа-далап жүгіртіп, сәл-пәл боянып үлгеріпті. Ішкі толқу сыртқа теуіп, алқыныңқырап та тұр.

	– Куда он нас ведет? Ты все расспросила?!

	Сұлтан шешесіне шүйілді.

	– Как ты выразился?! «Кто он?» Надо же... Охамели! Зажрались! Отупели до нельзя!

	Ирма Еленге қарады.

	– Пока я возилась они, невзначай, не нахамили?

	– Да, нет.

	– Ну, слава богу. Ныне молодежь ни с кем не церемонится. Не то, что вы, Приморские друзья.

	Елен мен Ирма алдыда. Ирма Еленнің білегінен ұстады. Досжар адамдарша әңгімелесіп келеді. Аламанның ұлдары өңкиіп олардың соңына ілесті. Аламан әйелімен, екі ұлымен мейманхана номерінде көрісті. Баяғыда қарны салпиып, ырсылдап, қайта-қайта тершіген жуан мойнын беторамалмен құрғата беретін, дудыраған шашына тарақ батпайтын гүж қара Аламанды көруге еті өлген үшеуі кең тынысты қабыл бөлмесі, екі бүйірінде және есігі бар, жасау жиһазы келісті номердің төрінде тұрған адамды жатсынып қалды. Төрде хамелеон көзілдірікті, тықыр шашты, артық етінен ештеңе жоқ, қол-аяғы балғадай, қимылы жіті, киім киісі батыстың жолаушы бизнесмендеріне келетін Аламан тұрды. Алғашқы қауышулардан соң Ирма көз жасына ие бола алмай креслода едәуір егілді. Аламан жұбатып әуре. Екі ұлдың жүні жығылды. Жастарына қарамай артық ет жамап алған сабаздар әкелерімен өздерін салыстыруға кіріскен тәрізді. Алақан жетпес ақ сазандай әр беті ту сырттарынан көрінеді, әукелері салбырап, шалбардың белдігінен әлдеқашан асып кеткен қарын, бөкселеріне қарап қорланып-ақ отыр. Олармен салыстырғанда әкелері де, оның досы да кино жұлдыздарындай жұтынып тұр.

	– Әлеке, мен үйге барып қайтсам... Үйіріңді таптың, көзайым болып, оңаша шүйіркелескендерің де дұрыс қой. Көлік қолға тиісімен хабарласам. Ирманың телефонына...

	– Елен, сенен жасырар ештеңе жоқ қой. Тамаққа барсақ деп едім.

	– Қазіргі асты менсіз ішіңіздер. Кешкі қонақасын мен ойластыра келемін. Келістік пе? Әзірше...

	– Ира, саған нендей диагноз қойды?

	– Рак сигмовидной кишки, Алёк.

	– На какой стадии?

	– Пока на операбельной. Опухоль локальна, без зловещих корней. По крайней мере, я так поняла. До операции остались считанные дни – девять дней. После операции придеться лежать еще дней двадцать. Затем, сто пятьдесят дней я должна еженедельно приходить к своему хирургу на осмотр, на сдачу анализов... В общем, моя болячка обойдется детям в кругленькую сумму. А подъемно ли все это ребяткам, не знаю. Если нет, то надо ехать в Алматы и договариваться с врачами по-новому.

	– Проблем с деньгами не будет. Я сам все оплачу, снимем квартиру или поживем у Елена – не имеет значения. Можем жить прямо здесь, в этом номере. Так, наверное, лучше. Рядом с институтом. А еще какие проблемы имеются? Давай обговорим до конца.

	– Аға, – деді Мұрат әкесіне, – жаңағы досыңыздың осында үйі бар ма? – Даусында таңданыс бар.

	– Кутузов проспектісінде мықты үш бөлмелі пәтері бар. Сендер Еленнің кім екенін білмейсіңдер-ау, шамасы.

	– Неге білмейміз? Ол кісі Дана тәтейдің күйеуі.

	Аламан күркіреп күліп алды. Балаларының доғалдығына Ирма да езу тартты.

	– Бәрі түсінікті... Менің досымды бомж демегендеріңе рақмет.

	– Он, кажется, скрипач. Ну видно, что человек искусства.

	Аламан доңғалағы бар, доғал сүйретпе тұтқасы бар қара шамаданды ашты да Еленнің бейне кассетасын Мұратқа ұстатты.

	– Сендер бүгіннен қалдырмай осы кассетаны көріп, ертең осы әңгімеге дайын болыңдар. Ол сендерге батпандатып табыс әкелуі ықтимал. Қалғанын кейін айтармыз. Мамаларың не үшін шақырғанын айтты ма?

	– Кеше айтқан. – Мұрат екеуі үшін жауап беріп үйренген.

	– Сендер не шештіңдер?

	– Шығынның бәрін өзіміз көтеріп аламыз, деп бірден айтқанбыз. Қанша еді, Сұлтан?

	– Ну где-то около семидесяти тысяч. Конечно, в баксах.

	– Шамаларың жетер ме еді?

	– Жетеді. Анамыздан аяймыз ба?

	– Мы с Муратом планировали попеременно быть рядом с ней.

	– Келіндер ше? Олардың шешелеріңе қатысы жоқ па? Олардың алтын асықтай күйеулерін дүниеге кім әкеліпті?! А?! – Аламан аюдай ақырды.

	– Да, мы хотели сначала решить все финансовые дела... А потом, с кем ей будет лучше, она сказала бы сама.

	– Жақсы... Енді ешкімнің басы ауырмайды. Бәрін өзім жасаймын. Так, что қанша күн мұнда боласыңдар – өздерің біліңдер. Тығыз жұмыс, асығыс шаруаларың болса қайта беріңдер.

	– Пап! – деді даусында толқу бар Сұлтан. – Пап! Ты не думаешь о том, что мы могли соскучиться по родному отцу? Все-таки около десяти лет не виделись. Встретились-то полчаса назад. А ты уже гонишь нас от себя подальше.

	– И вправду... – деп Ирма күйеуіне қарады. Қараған көзінен «Арсын-гүрсін мінезің со күйінде қалған екен» секілді жайма-шуақ жылылықты аңғару қиын емес-тін.

	Аламан тосылып қалды.

	– Кешіріңдер, балалар. Мен... Мен мамаларыңның диагнозын естігелі сабырымды алдырып алдым. Қазір өз аузынан естіген соң құдайдан үміт бар екен, деп және сасқалақтап қалдым. Сендерді сағынбады дейсіңдер ме! Сағынғанда қалай! Хабар берудің, өлі-тірі екендігімді білдірудің реті болмады. Мен тұрып жатқан жағалау елі, оның іргесіндегі елдер ерсілі-қарсылы жосып жүрген қашқындар. Дәл мен секілді. Өз елдерінде қылмыстық жолмен байығандар, мафиялық қақтығыстарда кісі өлтіргендер, түрмеден-түрме адақтап жүріп, мына қалаймақанда біреулерді тұқымымен құртып, оның байлығын сыртқа алып шыққандар өте көп. Олардың ізіне түсіп, тың-тыңдап, із кесіп жүрген орган адамдары қаншама?! Сондықтан ешкіммен араласпадым. Тек Мәскеу газеттерінен бұрын СССР құрамында болған елдер туралы там-тұм мағлұмат алып отырдым. Интернет те сәл тынысымды кеңейтті.

	– Аға... Сіз біздің алдымызда кінәлі емессіз. Есі дұрыс адам өлместей жағдайды екеумізге де жасадыңыз. Мамамның да жағдайын жасап кеттіңіз. Хабарсыз жатқаныңыз дұрыс болған. Ресми түрде сізді о дүниелік дегізіп, бәрін құжаттап қойдық. Көрсеңіз өзіңіз риза боларлық ескерткіш орнаттық. Бірақ біздің ізіміз әлі де аңдулы. Оған күмәніңіз болмасын. – Мұрат едәуір есейіп, бастыққан адамның сыңайын танытты. Мұраттың жетегінен кетпесе, өзім-өз болдым деп жаңа мінез көрсетпесе Сұлтан да осылай ойлайтын болар.

	– Сен не айтасың, Сұлтан?

	– Мұраттың айтқаны рас. Алматы үлкен қала болды ғой... Базалық фирмаларымыз, филиалдар, дүкендер бытырап әр жерде тұрғанмен офистеріміздің қайда екенін, пәтеріміз қайда, коттедж үйлеріміз қай тұста екенін органдағылар жұмулы көзбен табады. Телефондарымыз тыңдаулы, іс-әрекеттеріміз қатаң бақылауда. Так что один звонок мог испортить всем нам жизнь. Самое страшное – они могли тут же тебя арестовать. А дальше...

	– Фирмаларың, жалпы бизнестерің өркендеді ме? Әлде титықтатып жүрмей жатыр ма?

	– Оны да өзіңіз жасап кеттіңіз, аға. Ақша, дүние-мүлік там-тұм болса ендігі тоз-тозымыз шығатын еді. Мүмкіндік жетіп артылады. Ақшаның банктегісі, банкідегісі баршылық. Ол күн сайын заңды түрде көбейіп жатыр. Сондықтан біз қала әкіміне де, банкирлерге де, салық полициясы, салық комитетіне де, Астанаға да сүйкімдіміз, аға!

	Мұрат рахаттанып күліп алды.

	– Алматыға сүйкімді болғандарыңды түсіндім. Ал Астанада кіммен жалғасып жүрсіңдер?

	– Билік партиясымен, папа. Мұрат Орталық Саяси Кеңестің, жемқорлықпен күрес комиссиясының тұрақты мүшесі. Мен екі мәрте партия съезіне делегат болдым. Алматы қалалық партия ұйымында бюро мүшесімін.

	– Дұрыс... Дұрыс. Бұларың тапқан ақыл екен.

	– Майда-шүйдеден тек зиян. «Балақтағы бит басқа шығам деп тек қаныңды сорады» деуші еді Дайраш аталарың. Сол аталарыңның және бір сөзі есіме түсіп тұр: «Жалғыз жүріп жол тапқанша – көппен жүріп адас», дейтін. Әкей аудандық, облыстық партия комитеттерінің номенклатурасынан шеттеген емес. Сендерде ол жағы қалай?

	– «Номенклатура» деп бадырайтып айтпаймыз. Бірақ басшы болу үшін біздің партияның мүшесі болу міндетті. Бір орынға үш-төрт адам таласса, әрине, билік партиясының мүшесі жеңеді.

	– Біз, кезінде, бір қоңыраумен КГБ, Прокуратура секілді азулы органдардың дымын өшіре салатынбыз. Сендер қалайсыңдар? Мәселен, Алматыдағы финполиция фирмаларыңа баса-көктеп келе ала ма?

	– Білмей келіп қалуы... Артынша құты қашып тайып тұрады.

	– Кім арқылы үркітесіңдер?

	– Финполицияның басшысына тіке шығамыз. «Мынауың кім? Не үшін жібердің?» дейміз. Ол әлгіні телефонға шақырады да жекиді. Болды.

	– Сол бұрынғы тәртіп қайтып келді десеңші. Сонда... Партия бәрінің үстінен қарайтын болғаны ғой?

	– Солай. Финполдың бастығы да партия кадры. Партия оның мәселесін қараса – шаруасы бітті деген сөз. Мен партияның оң көзі екенімді бәрі біледі...

	– Түсінікті. Өздерің ел ішіндегі әлеуметтік, саяси, ұлттық мәселелерге ризасыңдар ма?

	Үнсіздік орнады.

	– Говорите как есть. Это же ваш отец спрашивает, а не прокурор.

	– Қалай десем... Мінсіз мемлекет болмайтын шығар, аға. Мен қарап жүрмей халықаралық құқық факультетін бітірдім. Сонымен, екінші мамандығым – заңгер. Соноу Рим правосынан бергі еңбектерді емтихан үшін емес, өзім үшін қадалып оқыдым. Соның ішінде Сталиндік Конституция мен Брежнев тұсында қайта қабылданған Конституцияны да ежіктеп оқыдым, талдадым. Нағыз гуманизмнің туын тіккен елдің Конституциялары. Өте сауатты, тіпті, мінсіз. Ондай Конституциясы бар елде өмірге келудің өзі бақыт деп қабылдамасқа шараң жоқ. Бірақ Конституциялар қастерлі мұқабалармен кітап сөрелерінде тұрды. Өмір басқаша болды. Адам факторынан туындайтын былықтан құтыла алмады. Сталин үшін миллиондаған адам қазасы, олардың бақытсыздығы ауызға аларлық та мәселе бола қоймады. Никита елді тоздырып жіберді. Брежнев тұсында дүние кемелденген секілді еді. Сөйтсек елдің табанынан тиянақ кетіп қалған екен. Леонид Брежнев тұсында жаппай азғындық басталды. Адамдарды қызметіне қарай алалау нормаға айналды. Сөзді қай заманда да билік халықты бөліп тастайтын перде, халықты қанаушылардың шын тірлігін жасырушы қалқан ретінде пайдаланды. Сталин осы құбылыстың күш алып кетпеуін қатты қадағалады. Бірақ Никитаның тұсындағы қалаймақанда бұл пиғыл тірілді. Брежнев оны заңсыз, қаулысыз, үнсіз ғана қоғамдық нормаға сіңіріп жіберді.

	– Ол заманға біздің де қатысымыз бар, балам. Рас, партия халықтан іргесін бөліп алды. ЦК, Совминнің өз шаруашылықтары болды. Біз химикат қосылмаған таза ет, таза сүт, таза жеміс жедік. Оның бағасы да базардан бес есе төмен болды. Шешелеріңнің бір кереге тоңазытқышында не жоқ еді?! Бәрі де болды. Ел енді жеткен банан, ананас, цитрустың түр-түрін сендер сол кезде-ақ жеп өстіңдер. Менің алдымнан қазы-қарта, икра кеткен емес. Мемлекеттік дача, оның бар шығыны, күтімі, транспорт, қызмет етушілер жалақысы – үкімет есебінен жүріп жатты. Мамаларың телефонмен тағамның түр-түріне тапсырыс береді. Үйді-үйге тамақ таситын рефрежиратор айтқан уақытында жетіп келеді. ЦК мен Совмин номенклатурасының бетке шығарлары дүние-мүлік, киім-кешек алатын атшаптырым қойма бар. Бәрі Европадан келетін тауарлар. Франция, Англия, Италия, Финн, неміс, Чехославакия секілді елдерден келетін, тіпті Америкадан да алдыртатынбыз.

	– Сол киімдерің әлі шифоньерде тізіліп, жейде-галстугымен сіресіп тұр. Олар тозбайтын, өң бермейтін дүниелер екенін енді түсіндік. Қазіргілер бір маусымдық барахло...

	– Біз сол барахлоңызды вагонымен алып, сатып жатырмыз. – Сұлтан сөз қосты.

	– Әңгіме неден басталып еді?

	– Сіз осы заманға ризасыңдар ма дедіңіз...

	– Біз ризамыз, – деді Мұрат әңгімесін сабақтап. – Шындығын айтқанда партияға ертең жауапқа тартылып, кім-көрінгенге жем болмау үшін кірдік. Біз әкеміз жасаған байлықты еселеп, еш қыжалат көрмей келе жатырмыз. Ал халық ше? Халық мемлекетке тек сайлаулар тұсында, салық төлеуге, табысы татымсыз қара жұмысқа ғана керек. Жер сатылды. Жердің астындағы мұнай, кеніштер шетелдіктерге берілді. Бір кезде өз ұлттық табысының 8 процентін Мәскеуден бөлдіріп алып қалалар, жолдар, зауыт-фабрикалар салған Қазақстан өз мүлкіне, өз байлығына 100 процент ие болғанда да халық көтеріле алмай отыр. Жаппай ұрлық, жемқорлық, парақорлық, кландық дүние бөліс, ара-тұра қайта бөліс, қырғын-төбелес, өлім-жітім...

	– Мына сөзіңді партия жиналыстарында айтасың ба?

	– Бірін де айтпаймын. Мен жасырын оппозиционермін, аға. Мен сияқтылар сол партияның өзінде кемі жетпіс процент. Шын сөз тек сенімді, сыралғы жігіттер арасында айтылады.

	– Елде сын айтушылар, оппозиция бар ма?

	– Бар. Бірақ олардың қолынан ештеңе келмейді. Бұрын осы өкіметтің қазы-қартасы мен икрасына кенелген біраз адам со оппозицияда жүр. Шын жүргенін әлде тапсырмамен барғанын білмеймін. Биліктің потенциалының бір тамшысындай-ақ, әлгі, оппозициясымақ. Жоғарғы билік эшелоны халықаралық деңгейдегі ойынға кірісіп кетті. Бізге тиімсіз шарттарға қол қойылып жатыр. Өзіміз де, бүкіл билік те баяғыша жүз процент қазақ отырып-ақ орысша самбырлап жүрміз. Қазақтарға ара-тұра құлағына майдай жағар аталы сөздер тастап қойып, болашақта бәрі қазақша болады, қазақ қонақжай ұлт, кең пейілді, тарихы терең, батыр халық, деп бұрқылдатып қояды көкелеріміз. Содан кедей сорлының аузы жайындай боп, ертеңгі күнге үміт артады. Өздерін мына заманның тастандылары деп біледі. Бірақ бала-шағалары санатқа қосылады деп тозақта жүруге көнген.

	– Мен Қазақстан есі дұрыс ел болады дегенге сенбеймін. Қазірдің өзінде кісі басына шаққанда жеті мың доллар қарызбен отырмыз. Ол қарыз ұлғая бермек.

	– Мұрат, конечно преувеличивает. Все не так уж плохо. Международное сообщество очень высоко ценит Казахстан. Живем без эксцессов, зарплата выплачивается, пенсии растут. Только ленивый может жить бедно. Вон! Из всех азиатских республик за заработком бегут к нам. Покупательская способность населения дай боже! – Бұл телевизор алдында отырған Ирманың ойы еді.

	– Сен, Сұлтан, маған мынаны айтшы: Қазақстанның бар потенциалына өзіміз ие болып, өз халқымызға жақсылық жасасақ қалай өмір сүрер едік, ал бар табиғи байлығымызды таратып беріп, солардан түскен салыққа мәз боп отырғандағы өміріміз қандай? Онда да шетелдіктердің табысы, одан төленетін салығы да бізге белгісіз. Олар бізге өз мүддесіне қарай не бөлсе біз соған ризамыз. Миллиардерлер кімдер? Аты-жөні бөтен, Қазақстанға үш қайнаса сорпасы қосылмас өзге ұлттар.

	– Өз ұлтың жетісіп тұр ма, Мурка? Кабминді басқарған Тапалов қайда – шетте. Ақша қайда – офшорда. Еще елді тонап кетіп, оппозициялық газеттер арқылы бүгінгі билікті сынайды. Кезінде ауылды құртқан, мәдениеттен, кітаптан, елді жұрдай қылған Тапаловты оппозиция қолдап, қолпаштайды келіп! Тапалов қазір өкініп жүр. Өйткені, где-то үш жүз миллиондай ғана алып кетті. Не де болса бәріне көніп, аяқты жалап, өзін сәл төменшік ұстап, екі-үш миллиард алып шығуым керек еді, деп жүр ол қазір.

	– Мен бұл сөзге сенемін. – Аламан гүж ете қалды. – Кезінде сол Тапалов қой менің соңыма түскен. Ол ештеңеден тайынбайды. Тек сол кезде қатты жаңылды. Тапалов бұл елде нарықтық экономиканы менен артық ешкім білмейді, деген жарнамасын үдетіп жіберді. Сөйтіп, өз персонасын елді тұйықтан шығара алатын бірден-бір мемлекетшіл, аса сұңғыла, Дэн Сяо Пин етіп санаға сіңдірмек болды. Сөйтсек, одан гөрі арырақты көре алатын, кең ойлап, көпшіліктің қамын жейтін адамдар бар екен... Тапалов ара-тұра жағына сөйлейтін. Бірақ ішкі есебі мүңкіп тұрды. Әйтпегенде ол жылым екі-үш миллардпен де тоқтамас еді. Бойына ақылы шақ боп шықты. Дәл қазір ол мына менің қорымдағының жүзден бір бөлігіне жете алмайды.

	– Алёк! Осы сөзді енді ешқашан, еш жерде айтпашы.

	– Жай... Сол иттің баласының мені соққыға жыққаны, мысықтың тышқанмен ойнағанындай қорлағаны есіме түсіп кетті. Жарайды. Мұнда тек өз әйелім, өз ұлдарым. Айтқаның дұрыс, Ира, бұл сөз, бұл цифр ауыздан шықпау керек. Өзара да әңгіме етпейік. Бар ма? Бар. Болды! Енді тамаққа барып қайтсақ қайтеді?

	– Пап! Ас қабылдайтын кең бөлмең бар. Осында отырып тапсырыс бермейміз бе? Әкеледі. Бағасы бірдей. Шақырайын ба?

	– Ира, сен не айтасың?

	– Сол дұрыс. Әйтпесе «ассалау Аламан Дайрашевич!» деп біреу жетіп келер.

	– Келістік. Тамаққа заказ бере беріңдер. Шешелерің екеуміз оңаша сөйлесіп алайық. Айтар сөз аз болмас. Мамаларыңның жағдайын ысырып қойып саясатқа көшіп кеттік, шамасы. Сол Дайраш аталарың айтушы еді: «Басы аманның – малы түгел», деп. А ну, ка, Сұлтан, осыдан не түсіндің.

	– Бас – голова. Аман – целехенький... Следовательно, кто цел и невредим, у того все в порядке! Правильно понял?

	– Очень даже! – Ирма өзі өсірген орысқолдау баласының сүрінбегеніне, қуақылана аударып бергеніне разы.

	Аламан мен Ирма жатын бөлмеге кіріп, есікті саңлаулата жапты. Жайлы былғары креслоға екеуі жайғасып алды.

	– Алёк! – деді Ирма күйеуіне ең көкейкесті сұрағын дайындап. – Осы жылдары жаныңда кім болды?

	– Светлана.

	– Бұрыннан араласқансыңдар ғой?

	– Бір өтінішін орындап беріп едім. Елден кетерден жеті-сегіз ай бұрын. Соның қарымтасы болар «Кармен-сюитаға» шақырды. Шадриннің компаниясында бірге болдық. Одан соң үйіне жеткізіп салып едім дәмге шақырды...

	– Өзім де москвичкамын. Бірақ институттан соң сыртта болдым. Басқаша қалыптастым. Ал осы жерден табан аудармаған москвалық, оқыған-тоқығаны көп, жылтырақ қаншықтар сәл жанасқан мүмкіндікті өлсе жібермейді. Өтініш деген не? Жалғасудың тиімді амалы. Әрі шаруасын жасатады, әрі борыштар болғансып шырмауықпен торлайды, байлап-матайды. Сен де аса бәлсінбеген боларсың?

	Аламанды күлкі қысты. Бірақ өзін қара саннан оңдырмай үзіп, күлкісін әрең тиды.

	– Ұсақ-түйегін тергіштеп қайтесің, Ирочка. Болар іс болды. Алматыдан өрт шалғандай боп келгенімде пана болды. Ол жерде испан тілі мен ағылшын қатар жүреді. Мен екеуін де білмеймін. Светлана ағылшынша сайрап тұр. Өзі дәрігер. Алғашқы жылдары, шетелде, мен қатты ауырдым. Қап-қара депрессиядан бірер жылда әрең құтылдым. Өзім ауру, шет тілін білмеймін. Ол болмаса мен не істей алар едім? Өзі жол тапты. Өзі мекен-жайды қиюластырды. Өзі емдеді. Кеш батса келесі таңға жете алмайтын шығармын, деген қара түнектерден алып шықты. Мен тұрмақ оған сен де, балалар да рақмет айтуға тиіссіңдер.

	– Рақмет?.. Тым артық емес пе, Алёк? Не үшін? Мен – сенің некелі әйелің сенің ашынаңа рақмет айтам ба? Һм... Дүние не боп кетті, өзі! Иә, мен науқас адаммын ғой. Сірә, көп нәрсені сендерше түсінуден қалған болармын.

	– Ирочка! Жаным! Бүгінгі күннен бақытты күн болуы мүмкін бе?Өмірдің жаңа бетін, тап-таза парақтан қайта бастайықшы. Бәрі артта қалсын. Ең бастысы сенің амандығың. Сенсіз ұл-қыздарың, мен – бәріміз шашылып қаламыз. Отбасы, жанұя әлі де бар болса – сенің арқаң. Сен бәріміздің алтын қазығымызсың...

	Ұзақ үнсіздік орнады. Аламан енді байқады, Ирма үнсіз егіліп отыр екен. Жүрегі дір етті де үлкен сүлгілердің бірін әкеліп берді. Ирма көзін құрғатып, солығын басып, алқымында тұрған кесек тарағанша ештеңе айтпады. Енді табиғи түрде кезекті сұрақ қойылды.

	– Енді не істемек ойың бар? Мені Алматыға жібересің. Ол түсінікті. Светлананы қайтпексің? Сыртта үй-жайым бар дейсің – оған кім ие болады?

	– Заңды сұрақ. Мен осында келгенше бәрін ойластырып та қойғанмын. Светлана мәселесі аяқталды. «Разошлись как в море корабли»... деуші ме еді?

	– Білмеймін.

	– Светлананың Шадрин де, өзге де біле бермейтін сыры бар екен... Студент кезінде өз курстасына тұрмысқа шығыпты. Әрине балалы болады. Бала болғанда бір ұл, бір қызды егіз туыпты. Жігіттің әкесі үлкен қызметтегі адам болса керек. Қазір Светлана тұрып жатқан үш бөлмелі үйді алып береді. Оқу бітірмей жатып мұндай жағдайға ие болу деген сөз – бақыттың баспалдағында тұрғанмен бірдей ғой!..

	– Алёк! Біреулердің өмірбаянын талдап отырар жағдайым жоқ. Тоқетерін айтшы.

	– Тоқетері... Жігіт Кеңес өкіметінің бар саясатына қарсы адам боп танылады. Мақалалары, еңбектері КГБ-ға барады. Содан Америкаға кетіп тынады. Екі балаға Светаның мамасы мен папасы ие болып, екеуін де өз аттарына жаздырып алады. Өйткені шетке кеткен диссиденттің баласы болу тиімсіз. Қайда барса көретіні түртпек.

	– Оған сенің ендігі қатысың не болмақ?

	– Қысқасы өз үйінің төңірегінен екі бөлмелі екі пәтер сатып әперем, солай он жыл еткен еңбегіне, өлтірмей, аман алып қалғаны үшін рақметімді айтамын.

	– Өзің ше?

	– Өзім... Әлі ештеңе шешкен жоқпын. Бір ой келіп тұр... Шетелдегі имениені саудалап, соның пұлына осы Мәскеу түбіндегі бір әдемі жерден ойып тұрып, үлкен вилла алсам ба деп... Оны көре жатармыз. Балалармен де ақылдасайық. Шетелдегі имениені де кимаймын. Келіссең сонда барып тұралық. Как раз сенің денсаулығыңа өте қолайлы.

	– Алдымен алдағы сынақтан аман өтейік. Бәрі соған байланысты болуы... Қазір мені ешнәрсе қызықтырмайды. Жатсам-тұрсам алдағы операция ойымнан бір сәт кетпейді.

	Кешкілік Елен Қазиевтерді маңдайшасында аты жазылмаған, көпшілікке емес, елеулі адамдар ғана кіре алатын «жабық түрдегі» тойханаға әкелді. Су жаңа ақ Lx 570-тің кілтін Елен униформадағы қызметшіге тастай салды. Келесі дәл солай киінген қызметші бұл топты екінші қабатқа ертіп әкеліп, төмендегі кең ападанда болып жатқан қызықтың бәрі көрініп тұратын керемет жерге жайғастырды.

	– Бүгін осында демалайық, – деді Елен. – Біз төмендегіні түгел көріп отырғанмен олар бізді көрмейді. Айна секілді шыны ғой мынаның бәрі. – Елен қабырғаларды айнала көрсетіп барып, тізе бүкті.

	Енді біраздан соң телеарналардан түспейтін эстрада жұлдыздары екіден, үштен, топтанып келе бастады. Аламан осы келгендердің арасынан өз заманында көрген бес-алтауды аңғарды. Классика мен эстраданың арасында жүрген, едәуір ауырлап, қартайып қалғандарын жазбай таныды. Мұрат пен Сұлтан өз көздеріне сенер-сенбесін білмей отырғанға ұксады. Бұл артистердің Алматыға келгендері некен-саяқ. Екі жас кәсіпкер оларды бір-бірден Алматыда соңғы кезде модаға айналған түрлі жабық корпоративтік кештерде көрген, рюмке де қағыстырып төбелері көкке жеткен. Ал бүгін олардың бәрін бір жерде көріп отыр. Оркестр кешті бастап, жастау әншілердің бірді-екілісі ән салды. Осы шамада оркестр сілтідей тынып, ападан жым-жырт болды.

	– Господа! Именинник! – деп диджей жиналған жұртты бір-бір тостақ крахмал ішкізгендей қатырып тастады. Бір қарағанда қарапайым ғана киінген, бойшаң, дәл культурист тәрізді бұлшық еттері пенжектің сыртынан-ақ байқалатын мығым жігіт бәріне қол бұлғанымен, қосағымен оза берді. Оның соңын ала қос-қостап келе жатқандар тізбегі кетті.

	– Жаңа ең алдымен кіргендердің алдыңғысын танитын боларсыңдар. Алматыда туып-өскен Сосковцев Игорь Николаевич.

	– Мынау сол ма? – Аламан сәл ұмсынып Сосковцевке төбесінен қарады. – Білемін... Көз алдымызда бір адамның қолдауымен тұңғыш долларлық миллионерлердің бірі болды. Одан соң «көкесі» Юраға тапсырды. Юра оның түріктермен байланысын пайдаланды. Мәскеудегі құрылыстың ең көлемдісін, ең қымбатын осы Сосковцевке берді де тұрды.

	– «Форбс» жария еткен ол туралы. – Сұлтан жаңа дерек қосты. – Қазір миллиардер. 9 миллиарды бар екен.

	– Елен аға, сіз оны тікелей танисыз ба?

	– Танимын. Менің жаман пәтеріме оншақты рет келген.

	– Сіздер бір-біріне жанаспайтын екі әлем деп ойласам... – Мұраттың сөзінде «артық кетіп қалған жоқсыз ба?» деген мысқыл табы бар.

	Елен бәрін түсінді, бірақ әкесі жасаған боқ дүниеден арыға ой жүгіртпеген мешкейдің алдында ақталуды жөн санамады. Кешті диджей бірден дүркіретіп әкетгі.

	– Композитор Виталий Игоревич Сосковцев: «Триумф». Специально ко дню Именинника. Исполняется впервые, – деп жария етті.

	– Алеке, құлақ сала отыр... Осы күнге деп әкесі екеуі берген тапсырыс болатын. Әжептәуір күрделі шығарма болып шықты.

	Алыстан талмаусырап жеткен үн тәрізді бір камералық шығарма басталды. Ол барған сайын үдеп, кейде шорт сынып, қайта жалғасып барып аса биік пафосқа ұласты. Шырқау шегіне жеткенде құйқа шымырлап, биіктік, асқақтық таусылғандай шарықтаған күйі алмас қылышпен шауып түсіргендей үзілді. Ападан дүркіреп берді.

	– «Композитор» Виталий Сосковцев әкесі екеуі ортаға шығып ізет жасаумен, құшақтасып, сүйісумен болды. Кештің сәні Еленнің екі мәрте оркестрдің сүйемелдеуімен орындаған екпінді, дауылды гитаралық дүниелері еді. Той иесі келіп Еленнің қолын қысты. Өзімен бірге ертіп кетті. Елен жарты сағаттай бөгеліп барып, өздері отырған екінші ярус деңгейіндегі екі түсті вип-залдан әрең шықты. Онда миллиардердің өз өтініші бойынша төрт-бес дүние ойнады. Қазиевтер вип-залдан шығып, Сосковцевпен оңаша әңгімелесіп тұрған Еленді анық көрді. Не айтып тұр екен екеуі? Иықтас, тең адамдарша, ойын достарша ұстайды өздерін.

	– Елен, дружок, есть вещи, которых самый богатый, самый-самый хитроумный человек не в состоянии осуществить. Это я о себе и Витюхе. Я дал ему музыкальное образование. Натаскивал в Англии, Италии, Америке. У нас как... Ну все лучшее, там за бугром. Привыкли так думать. Если бы мы с сыном не прошли все эти Крымы... ...Медные трубы, уж точно я не смог бы развеять свое сомнение о твоей до неприличия одаренности. Спасибо, что Бог редко, но все же посылает нам таких людей. Спасибо, за Витальку! Его, вне сомнения, все причислили к гильдиии серьезных композиторов. А надо бы закрепить успех. Еще бы пару хитов, несколько коротеньких вещей, чтобы общими усилиями с лихвой хватило на творческий вечер. Ради этого я не пожалею ничего. Сын, как у нас, у казахов водится, продолжатель рода. Между прочим, я себя в какой-то мере считаю казахом. Это не просто слова. Это состояние души, Елен.

	– Верю. И потому о твоих деньгах, статусе, при встрече начисто забываю. Если человек не по душе, я его не подпускаю даже с сотней миллиардов. А ты, Игорь, просто запал мне в душу. С первой встречи мне казалось, что мы где-то в алматинских задворках выросли вместе. И что все началось с «казахов – разбойников». Мне легко с тобой говорить. И я чувствую обратную связь. «Все остальное – суета». Давай, Игорек, позвони. Надо встретиться. Возможно, втроем слетаем на пару дней в Испанию. Кое-что надо увидеть своими глазами. Я чувствую пора нам вылезти из своих детских штанишек.

	– Может из совковых униформ?

	– Очень может быть. Будь здоров! Дел! Сам знаешь...

	Екеуі қол алысып, төс қағыстырып, қутыңдап күлісіп тарасты.

	– Бес жүз адамды қаңтарып қойып, миллиардер екеуің бөлек кеттіңдер. Бұл не құрмет, Елеке?

	– Елен аға, мұндай кешке қатысамыз деп ойламап едім. Енді Алматыда дәл осы кеште болдық десек те ешкім сенбейді. Рақмет. – Елен футбол алаңының жартысындай ападанға төмендеп, меймандарына жол ашып келе жатқанда москвалық «бомонд» түгел қарап қалды. Сірә, көпшілігі бұл топты Еленнің испандық, жапондық, француздық меймандары деп ұқты. Көңіл балқып, сезімі шалқып тұрғандар Еленмен сөз тастасып, қол алысып қалуға тырысты. Бұлар сыртқа шығып, алдарына ақ «Лексус» көлденең тартылды. Машина жайғастырушының кіршіксіз ақ қолқабынан көлік кілті үзіліп Еленнің алақанына түсті. Сол сәтте сондайлардың бірі шағын бір дипломатка әкеліп ұстатты.

	– Рақмет. – Кеш осылай тамам болды. Мұрат пен Сұлтан ата-аналарының төңірегінен бір люкс жалдады. Үзір сұрар сәтте Елен досына сыбыр етті. Мен қазір басқа жерге барамын. Сол Игорьдің тойының жалғасы. Үкімет, депутация, банкирлер, миллиардерлерді бір тәулік демалдырады. Білесің ғой – супер-мупер. Қыз-қырқын... Қауіпсіз. Таза. Бассейн, сауна, монша, массаж дегендей. Өзім де барғым келіп тұр. Шаршаңқырағанда барып тұратын жер ғой. Мені ұялы телефонмен табасың. Игорь екеуміз манағы әңгімені аяғына жеткізуіміз керек. Әрі демалыс әрі іскерлік әңгіме.

	– Ондай жақсылықтарыңмен, жігітшілік қызықтарыңмен бөліспейтінің жаман екен. – Аламан бет-әлпетінен ешнәрсе аңғартпай тапсырыс бергенге ұқсады.

	– Кез-келген күні, Әлеке!

	– Онда ертең жетіде күтем, досым. Жақсыны көрмек үшін. Басымыз жерге жете қойған жоқ. Ал, давай! Көлігің керемет екен. Үйіңе аман жет! – Аламан сөзінің соңын бәріне естірте айтты.

	Жұртшылық «Эдем» деп атап кеткен спорттық, сауықтыру кешенін бір қалталы адам салдырған-ақ екен. Басқалар Мәскеу шеңберінен кеткісі келмей ескі-құсқы үйлердің біразын сатып алып, сіресіп көнбегендерін өртеп жатқанда мына «Эдемнің» иесі қаладан 45-50 километр алыстап барып, орманның ортасынан жиырма гектардай жерді ойып алыпты. Мемлекетке тәуелділіктен біржолата құтылған: су – артезиан, электрді ғимарат астындағы машина залындағы дүркіреген двигательдер, насостар, желдеткіштер қамтамасыз етіп тұр. Осылай, сірә, үкіметтің оң қалтасынан ұрланған ақша, «Эдем» кешенінің иесіне жекеменшік боп қағаздалған. Әйтпесе 1991 жылға дейін мұндай бір әлемді салдыру Л.Брежневтің де, министрлердің де қолынан келмеген. Дегенмен кешен иесі «Эдемнің» жол жақ бетіне қысқы бассейн, сауна, ойын-сауыққа деп орын бөліпті. Келген адам «бары осы болар», бұдан артық не болуы мүмкін деп таң-тамаша, риза боларлық етіп жасатқан. Ал шын «Эдем» ғимаратты ортасынан қақ бөліп тұрған қалың там-бетонның арғы бетінде еді. Міне, сол кереметтің алдына Еленнің машинасы келіп, кілтті қызметшіге тастады да жұре берді. «Қасиманов» дегенде есіктер бірінен кейін бірі ашылып, ішкі қызметшілердің бірі оны өзіне бекітілген номерге дейін жеткізіп салды. Ол номерде одан басқасы түгел болатын. Номердің өз ішіндегі саунада ұзақ-ұзақ ақжайма үстінде аунап-қунады. Одан үш-төрт мәрте қоңыр-салқын бассейнге түсіп сергіді. Жатарда мұнтаздай қырынып, гүл жапырақтарын бықтырып, денеге хош иіс сіңірер косметикалық сұйықтар қосылған шағын ваннада жарты сағат домалап, тіпті көзі ілініп те кетіпті. Қандай жағдайда да өзін өзі жаратар, тек, арғымақ тектес жылқыға тән қасиет осы Еленге қонған. Ол ұзақ-ұзақ сапарларда жүріп, әрине, Тәңір берген аспен қоректеніп келеді. Мәскеуге келгелі де оның ас-суы меймандарынікіне тәуелді болды. Бүгін де сол. Сәл-пәл артық ас, көзге ілмейтін сусындар, шамалы ішімдік те қошемет көрсетем деп ішке топылдап түсті. Оқасы жоқ. Бәрі орын-орнымен жасалған соң өкінудің реті жоқ. Тек ел аман, шаруа бүтін болса басқасы түк емес. Жатарда «Баржоми» суының бір бокалын тартып жіберді. Содан соң анадан туған қалпы бес адам тұрмақ бес аю еркін сиятын нән төсекке батып кеткен. Оянғанда сағаттың қанша болғанын болжай алмады. Бірақ дәл бүгін қапылып жүгірердей шаруасы жоқ екені есіне түсіп, арқаны кеңге салды. Ұйқысы қанып, әбден тыңайып, шыңдалып қалыпты. Алдында құлпырып уыздай жас қыз тұр:

	– Тамақты осында ішсеңіз, міне, әкелдім. Басқа заказ берсеңіз – айта беріңіз.

	– Қоя сал, Танюша... – Таня кетті.

	Екінші қыз адамның және бір арсызын тірілтті.

	– Оля, ты не торопишься?

	– Куда нам торопиться? Жуынып-шайынуға көмектесейін бе?

	– Көмектес. Екеуінің де бар лыпасы еденге сыпырылып түсті. Өздері жылымық бассейнде шомылып жүр. Мұндағы тұтыныс дүниесі түгелдей бір-ақ рет пайдаланылады. Солай тіс щеткасы, орамалдар, ақ жайма, плавка бәрі-бәрін біреу жүрісін сездірмей келіп алып кетеді. Басқа-басқаларын қойып кетеді.

	– Тер басайық, Оленька! Кел!.. Тер басудың арты ащы тер, қамау тер шығарумен тынды. Сол жатқаннан Елен және талмаусырап кетіпті. Телефон соғылды. Игорь Сосковцев екен.

	– Елен, я в безымянном зале. Жду, если не занят.

	– Иду...

	Мұнда сырт киімді тек біржолата көтерде ғана киеді. Басқа уақытта шорт, плавка, халат секілді еркін киіммен демалады.

	– Біз бес-алты мәрте кездестік-ау, шамасы, – деп бастады Игорь. Бәрінде асығыс, немесе, бөтен біреулер болады да кеңінен сөйлесе алмадық. Мен кешегі «детские штанишки» деген сөзіңді ұстап қалыппын. Оның артында бір күрт бетбұрыс тұр ма деп қалдым.

	– Игорь, есіңде ме?.. Біздің СССР-дің ұлы спортшысы Валерий Брумель планканы 220-ға қойып, үш секірістің бірінде ілінбей арғы бетке түсті. Одан биік ешкім болмаған соң, басқаларында Брумельдің басы ауырмады.

	– Ойыңды түсіндім. Өте дұрыс айтасың. Ол үшін не істеуіміз керек?

	– Мен Алматыға бір аптаға барып қайтуым керек. «Д» витаминін жеткізіп беріп, балалардың жанында болайын. Репертуарымды ретке келтіріп қайтайын. Одан соң өзің, Виталий үшеуіміз Испанияға Антуан Жильбердің имениясына, сондағы студиясына барып бәрін өз көзімізбен көруіміз керек. Онсыз болмайды. Бүгін біз қою шаңның алдындамыз. Ал осы күйімізден өзгермесек заманнан кешеуілдеп, былтырғы өңі түскен киімді қайта киеміз.

	– Менің баруым міндетті ме?

	– Меніңше міндетті. Өйткені біз тек тапсырыс беруші мен орындаушы емес шығармыз. Мүдделес, рухтас адамдармыз деп ойлаймын. Мен қаншалықты мықты болғаныммен қазіргі москвалық жаңа студиялардың жанында біздікі эксклюзив авто мен 01 «Жигулидей» боп тұр. Электроника күн сайын жаңарады. Біздің аппаратуралар – архаикалық деңгейге түсті. Онымен алысқа бара алмаймыз. Егер баланы енді қаншалықты төмен тартса да, жаулары күндесе де мызғымас тақ жасап, анау мықтылардың санатына қосу керек. Одан кейін не заман келсе де композиторға, атақты музыкантқа ешкім тиісе алмайды. Болашақта атақ керек. Оны да ұзатпау керек. Бірер сөлкебаймен наградталса тіпті жақсы. Менің ұлым да музыкаға бет бұрыпты. Қарындасым өз күшімен Бибігүл Төлегенова апасының қарамағында вокалдан білім алып жатыр. Бізді әбден діңкелетіп, алқаш боп кетерге дейін қорлады өз уақытымыз. Сәтін салып, досым, әлгі мықты досым демеп жіберді. Біз де соны жасауымыз керек. Болмаса советтік принциппен балаларымызға «Ерлікпен қаза тапқанша күресіңдер», деп отыра берейік.

	– Дааа... Елен. Загрузил ты меня по полной! Я не о деньгах. О том, что я не до понимал, на каком промежутке находитесь вы с Виталиком. Оказывается на последнем издыхании. Надо же! Я почему-то считал вас упакованными до нельзя. «Автоэксклюзив» и «Жигули»... Не в бровь, а в глаз... Надо менять положение, меняться самим. Сам знаешь, я максималист от роду. Я не могу и не люблю плестись за кем-то... Пока ты слетаешь в Алмату, мы раздобудем детальные сведения о самых крутых студиях звукозаписи: о технике, помещении, о перспективах.

	Если удасться, о зарубежных студиях тоже постараемся раздобыть кое-что. И тогда будем готовы лететь в Испанию. За это надо браться немедленно со знанием дела. Елен, я ведь обыкновенный смертный. Деньги, положение – ряд удачных ходов в бизнесе. Вот и все. А у меня в самых далеких уголках души иногда возникает законный вопрос. Мы можем об этом сказать друг другу откровенно.

	– Вполне.

	– Виталий мой не в тягость тебе? К тому же произведения, вызвавшие фурор, на 95 процентов твои. А он их выдает за собственные. Это тебя не корежит?

	– Если бы было так. Не было бы никакого творческого союза ни за какие деньги. Я, кажется, об этом говорил. Вы с сыном из разных миров. Мне он нравится как человек, его тонкость, восприимчивость, умение в двух словах оформить очень тонкую мысль. Он в творчестве азартен, беспощаден в спорах. Вспыльчив, но отходчив. К большой музыке человека-творца ведут сотни тропинок, по которым надо идти, чтобы выйти на трассу – это и есть поиск. Ему осталось совсем немного, чтобы я отпал от него, как инородное тело. Тогда не для печати и не бахвальства, а для себя, я буду думать, что помог талантливому человеку, просто чтобы он не заблудился. А мы с ним совершенно разные. Я ведь делясь с ним кое-какими секретами ремесла, в какой-то мере освежал и себя. Сколько разных течений в музыке?! Он их легко раскладывает по полкам. Но, и тебя Игорь я понимаю. И уважаю за то, что не замкнулся в этом сложном, чаще жестоком мире бизнеса. Бизнес твой украшен тягой к искусству, искусство изнутри одухотворяет бизнес. Твои рассуждения о Шопенгауэре, Ницше относительно музыки меня обрадовали. И сам ты музыкант. Слух отменный. Значит в тебе все еще живет мечтательный мальчик со скрипкой на перевес. Мечтательность – это лучший санитар. Такие люди не портятся. Если, где-то неправ или несправедлив, то не обессудь.

	– Нет, Елен... Все нормально. Спасибо за искренность. Все это не может стоять без движения. Чтобы кто-то выиграл, кто-то должен проиграть. Завтра может произойти обратное. «Жизнь не стоит того, чтобы ее прожить» говорится в Евангелии. Это вы, музыканты, помогаете сохранить толстосумам человеческий облик. Имея немыслимые деньги, человек не может быть счастлив беспрерывно. Счастье-то само состоит из пестрых лоскутков. Миг счастья ускользает мгновенно. Не будь на душе тревоги, если порой пессимизм не «гостит» в душе, не давая выпрямиться в полный рост, мы не смогли бы погрузиться в тяжелые мысли. Лишь пессимизм делает музыку, литературу, изобразительное искусство ближе к совершенству. Виталий мой старший сын. Толик, он другой. Дочь учится на юриста. Не по годам «правильная». Но я то чувствую, что стержень у Виталика крепче. Если что, эти двое могут прислониться к нему. Кстати, а что если Виталий получит еще и юридическое или экономическое образование?

	– Я против. Если надо будет наймет юриста. Да и дочь на юриста учится. Лучше Толика выучи на экономиста. Не просто экономиста, а экономиста теоретика и практика.

	– Вообще-то, ты прав. Зачем Виталика отвлекать?.. Он ведь витает в другом мире.

	Ертеңінде дәл осы «Эдемге» Аламанды ертіп Елен және келді. Олар қарама-қарсы бір-бір блокты алып, келесі күннің сәскесіне дейін демалды. Аламан түнге қарай бірінен бірі өткен төрт сұлуды алып лыпасыз бассейнде асыр салды. Одан соң төртеуі оған гүл исі, иісті су қосылған ваннада жеңіл массаж жасады. Соңында қиялы шарықтап, ұзақ жылғы бір сарынды өмірден қашып шыққандай нән төсекте сұлулардың төртеуіне бір-бір мың доллар ұсынды. Сөйтіп таң сәріге дейін қызға шомылды. Төртеуі сол айқыш-ұйқыш жатқаннан сағат он жарымдарда бір-ақ оянды. Қыз ойнақ бір керемет, бабымен қайталанды. Әлгі перілер Аламанды жуындырды, сақалын қырып, балаша киіндірді, одан соң өздері де жеңіл киініп, өзгеріп, бұған таңғы ас алып келді.

	Өзін-өзі ретке келтіріп, кең ақ халатқа оранып, Аламан досына келді. Елен диван үстінде малдас құрып бір нәрсе жазып отыр екен.

	– Елен – дос, мына жақсылығыңды ұмыту қиын болар. Адам осылай өмір сүруге тиіс шығар, а? Анау тәртіпсіздік, мынау ұят, мынау моральға жат... Тьфу! Адамзат жануардың бір түрі емес пе? Қанша эмоция, қаншама құмарың, іңкәрің, еркіндігің іште өмір бойы бұғулы жатады. Анау кереметтер менің мың жылғы құрыс-тырысымды, іште булыққан небір құмарымды, жыртқыштық, хайуандық құштарлығымды суырып шықты. Жасарып, жеңілдеп, өзіме-өзім келген сияқтымын.

	– Бізде Алматыда да бар шығар осындай қуыс-қуыстар. Бірақ мына дәрежеде емес. Мұнда демалаушы адамдар бірін-бірі көрмеуі тиіс. Тек сонда ғана ойдан да, желкелеп ұстап тұрған «арты қалай болар екен» дейтін алаңнан да құтыласың. Басқасын өзің көрдің. Қазіргі заманда тамаққа жарымай, мұрнынан қан кетіп талықсып, жүрегін құшып өліп жатқандар жоқ. Ал ой қамап, қисын өкпені қысып, жүйке шегіне жете шаршап, жүрекке тым көп салмақ түскеннен адамдар қырқылып жатыр. Мынау соларға мың да бір ем емес пе?

	– Солай... Досым. Таңға жуық сілем қатып жатып түс көрдім. Әкем марқұмды көрдім. Баяғы тасқайнат кезіндегідей. Бір шашы сусыған сары орыс аппақ қайықпен келді. Әкем: «Сені мына қайықшы арғы бетке, анау мекенге апарып салады. Бұдан артық жер таппайсың. Бұл алқап жеке бір патшалық. Ақ сарайдың ортасында, бау-бақшаң мәуелеп тұр. Шаршадың ғой, енді орал. Бала-шағаңмен осында тұр. Ие бол!» дейді. Ояндым да елді сағынғанымды түсіндім. Анау өзі де, ұстаған таяғы да қиқы-жиқы шалдарды сағындым. Дүние дәл өзі отырған тулақтың төңірегінен басталады деп сеніп кеткен кимешекті апаларымды сағындым. Шалғынды беткейлерді, шатқалдың қуысында қайнап жатқан қайнарларды, бастауларымды сағындым. Барып қайтамын. Тәуекел!

	– Мынауың ойланатын іс, Әлеке! Қызбалыққа салынба. Бізде жағдай қиын. Заң керек жерінде адамды шеге қып қағып жібереді. Ал керек болмаса министрдің, ірі әкімнің төбесіне отырып кетсең де елемегенсіп қояды. Әлгілер бастарын жақсы шампуньмен жуып тастап, түк болмағандай жүре береді. Ал сен – оларға аса ірі олжасың. Сенің құның сол-ақ. Ұстаса бәрін сығып алып, балаларыңа да зияның тиеді. Ойлан.

	– Ертең жоқ... Арғы күні Ирмаға операция жасайды. Мерзімін ауыстырыпты. Бәрі сәтімен болса бір апта жанында, осы төңіректе болармын. Одан арғысына көзім жетпей тұр. Испанияға барып, Ирманы өзіне-өзін келтірсем деймін. Мүмкін бір жылдай аялдап қалармыз. Онда да жанында жалдамалы медсестра, қызметшілер бар. Ал менен басқа да көзге жылтырар бір жақын адамы болса деп ем. Оны өзі айтар. Сол бір жыл бос жатпас үшін мен елден мол мәлімет, мол түсінік алуым керек. Соған қарай тірлікті олай-былай өзгертеміз бе? Білмеймін, Елен. Тым шашылып кеттік. Суып барамыз. Мына балалар да алыстап бара ма? Ал олардың балалары «дедушка давно умер» деп мүлдем мені сызып тастаған. Сонда менің болашағым жоқ деген сөз ғой, бұл? Қазақ ұрпағы үшін өмір сүреді. Ал менің өмірімнің соңы пышырап барады. Ирма өлсе менің ешкімге керегім де жоқ. – Сәл үнсіздіктен соң Аламан сөзін қайта сабақтады.

	– Осындай кері кетушілікті көріп-түсініп тұрсың, Елен. Ал өзің бір орыс па, еврей ме, біреудің баласын атақты композитор жасаймын деп Мәскеуде жүрсің. Өз еліңдегі надандықпен неге күреспейсің? Қандай, қандай себептер сені Алматыңа барғызбай тұр?

	– Мм... Әлеке... Бұл ұзақ әңгіме. Бірақ оны қысқарта салуға да болады. Алматыдағы опера театры мен драма театрларының кассасын тексерші. Керемет екі ғимаратты бабында ұстап тұру үшін қанша қаржы керек? Касса соның бестен бірін жаба ала ма? Театрларға адам бармайды. Кезінде «Севиль шаштаразы» атты операда басты партияны Ермек Серкебаев орындайды дегенде театрға билет табылмайтын. Сол «Зоовет», СХИ аталатын кілең ауыл балалары оқитын институттардың студенттері-ақ залды лық толтыратын. Қазір кімге келеді? Қолы шығып тұрған солистер шетелдерде шарт бойынша жұмыс істеп жатыр. Қазақстанда екі заманда да мәдениет министрлігі болды. Бірақ не өзгерді? Біздің қазақ қызы, құдай дарынды, басқа да қабілеттерді аямай бере салған, көркі де көз тояр әншіміз Парижге конкурсқа өз ақшасымен барады. Ақшасы тамағын асырауға жетпей көшеде құлап жатты. Сол қыз конкурста «Гран при»-ді жеңіп алады. Сонда мәдениет министрлігі жеңімпазды құрметпен қарсы алады... Бұл қалай, Әлеке? Мені де сол Алматысына барып қоңыз теріп кетсін дейсің бе? Әлде өнер адамын мәңгілік дардай атақпен алдаусыратып, бір шөкім тарыға таластырып ұстау дұрыс деп ойлайсыз ба? Мен Алматыға оралғым-ақ келеді. Бірақ онда әр деңгейдегі, әр жанрдағы орта жоқ. Өнерді жасайтын халық. Халықты мешіттерге итере тастап, газет, кітап, телеарналардан да айырдық. Бұл не саясат екенін ме түсінбеймін...

	Кім арсыз – сол атақты, әрине, тұрмысы да жақсы. Мына қызықты қараңыз... Алматыда өнер иесін оның талантына қарап бағаламайды екен. Мінген машинасы, салған коттеджі, жиған мүлкіне қарай бағалайды. Арсыз әрі дарынсыздар шын таланттардың алдында тайраңдап жүр. Тіпті оларға мүсіркей, кекесінмен қарайды.

	– Айтқаныңның бәрі мәдениетке деген мінездеме. Ал мәдениетті төмен тартып тұрған әлеуметтік кесел не?

	– Республика мәдениеті КСРО кезінен жарты ғасырға шегініп кетті. Жаппай мәдениетсіздік және онымен мемлекет ісі ретінде айналыспау. Басшылар, байлар өз тойларына жердің түбінен миллиондаған долларға жалдап артистерді шақырып алады. Шет елдерді сапасы өте төмен фольклормен алдаусыратады. Есіңде ме, Әлеке? КСРО кезінде ішіп тамаққа, киіп киімге жарымасақ та ауданда Мәдениет сарайы, колхоз-совхоздарда Мәдениет үйі, бөлімшелерде клубтар тұрақты жұмыс істеді. Кинопрокатта дамыл болмады. Казкнига, Казпотребсоюз екеуі кітапты қалай таратты? Әр шаруашылық, оқу орын, кәсіпорынның өз көркемөнерпаздар коллективі, вокалды-аспапты ансамблі...

	– ВИА-деуші ме еді?

	– Дәл солай. ВИА-сы болды. Аудандық, облыстық, республикалық көркемөнерпаздар байқауы жыл сайын өтетін. Партия, комсомол қызметкерлері ансамбль құрып, аспап іздеп, алашапқын болатын. Дос-Мұқасан солардан шықты. Оған иықтас көптеген ансамбльдер болды. Соның бір әншісі. Дінішев. Роза Рымбаева республикалық байқауда көзге түсті. Кейін «Золотой Орфейді» елге алып келді. Қазір дәл осындай қозғалыс бар ма? Жоқ. Халық «Тамашадан күшіктеген арзан күлкі» деңгейінде жыртақ-жыртақ...

	– Біз тапқан – таянғанымызды тығып, алып қашып жүре берсек, ел тұрмақ балаларға да керек болмай қалармыз, Елен?

	– Сөзің сөз-ақ, Әлеке. Ондай жағдай өз басымда да жоқ емес. Дана екеуміз ары кетсе екі айда бір кездесерміз. Балалар нағыз әке керек кезде менен бөлек өсіп жатыр. Жанұямды жинап алсам деймін. Оған мына үш бөлмелі пәтер тарлық етеді. Одан үлкенін алуға шама жоқ. Сондықтан Сосковцевтің ұлынан ұлы композитор жасап жатырмын. Өте мықты орындаушы, сауатты, мінезі де жақсы. Ең бастысы – Адам. Бірақ композиторлық қасиет қонбаған. Шатып-бұтып жазғанына жан бітіріп беремін. Ел іліп әкеткен үш-төрт хит оны едәуір көтеріп тастады. Содан соң әкесі маған жабысып алды. Әкесі де баласынан ешнәрсе аяғысы жоқ. Сол үшін бір жоспарлар жасап, нобайын кеше айтып едім бірден қабыл алды. Ол үшін мен Антуанмен уәделескендей елге барып өз творчестволық қоржынымды орындаушы – оранжировщик ретіндегі дүниелерімді алып келіп, сұрыптап, реттеуім керек. Содан соң Игорь, баласы Виталий үшеуіміз Испанияға ұшамыз. Соның арасынан бір нәрсе қолға ілінсе отбасымды түгел Мәскеуге көшіріп аламын.

	– Алматы ше?

	– Алматыға... Қазақстанға тұтынушылық әләулай ғана керек. Ел болған соң таланттар дүниеге келмей тұрмайды. Соларды ара-тұра шетелге апарып, домбырасын тартқызып, қобызын сарнатып, қыздарының үкісін желбіретіп, алажабақ костюмдермен экзотикаға суарып келсе болды бұл үкіметке. Бұл – рухани ваккум. – Енді 20-30 жылдан соң сандалып қай жерде қалғанымызды бір-ақ білетін боламыз.

	Көзбояушылық, жасандылық, жағымпаздық, ұрлық, ыстық ботқаша жабысқан заңсыздық. Ел ырзығын тауықша шашу.

	Міне, Қазақстанның бүгінгі автопортреті. Алматыға барғанда бір жетіде телеарналардағы мақтаншақ жарнамаларға тойып кетемін. Анау идеологиямен айналысатындардың есіл-дерті тек көзге түсу, жағымпаздану. Президенттің, сірә, шын досы, шын жанашыры жоқтың қасы. Әйтпесе оның суретін, ол туралы плакат тәрізді құнарсыз жарнамаларды бес минут сайын беру, адамның көзіне тықпалау, жалаң айқайға толы адрессіз, ақыл-ессіз шақырулар, лозунгтер ел басқарып отырған адамды адастырудың ең жиіркенішті жолы емес пе? Соның дозасын сақтататын адам жоқ. Соның салдарынан шетке шығып оқып келгендері бар, бұрыннан қазаны майланып, нәпақасына риза адамдары бар, әсіресе әкімшілік жолымен жасалған жастар ұйымдары бар – бәрі-бәрі құлаққа жағымды, шылқыған өтірікті міз бақпай айту мектебінен жаппай өтіп, қалыптасып жатыр. Яғни жалғандықтан Қазақстан бұл жалғанда құтыла алмайды. Біздегідей парламент дүние жүзінде біреу ғана. Өйткені депутаттар түгелдей Президентше, Үкімет төрағасынша, спикерше ойлайды. Олай болса осы үш-төртеуін қалдырып, парламентті тарту керек. Сенаторлары, депутаттары бар – екі-үш жүздей масылдың керегі не? Олардың әрқайсысында көмекші бар. Парламент жұмысын жүргізетін үлкен штат, транспорт... Және олардың бәрі ынсапқа үйренбеген, қолы жеткен жерді үңірейтіп кете беретін ХХІ ғасырдың шонжарлары Президент жұмыс бермесе, жағдайын жасамаса екі езуі көбіктеніп оппозициядан бір-ақ шығады. Енді Москва дегенде бір түйіткілім бар.

	– Ол не?

	– Ресейде ұлтшылдық өршіп тұр. Африкандықтар, үнді, қытай, жапон демей, қазақ демей оқшау шықса, тіпті ел сабылған қастерлі жерлерде де отыз-қырық скинхед келеді де бірер жат жұрттықты таза өлтіріп кетеді. Сол қиын боп тұр. Ресейдің үнсіз саясаты ма? Әлде уақытша құбылыс па? Білмеймін. Анығы сол – скинхедтер сот залынан бостандыққа шыққан үш-төрт процесті шетелдік газеттер жазды. Ресейдің еврей ағайындарға тән басылымдары егжей-тегжейлі зерттеп жариялады. Кешікпей не редакция өртенеді, немесе мақала авторы өледі. Қазақстанның солтүстік облыстары, Шығыс Қазақстан, Алтай жақ Ресейдің жері, деп Александр Солженицын бадырайтып жазды. Қазақстан деген ел жоқ, қайтарып алуымыз керек деп Госдума депутаты Жириновский өршітіп жүр. Ал біз Ресейдің табанын жалап, өз елімізді соның ыңғайына қарай мың құбылтып жатырмыз. Қазақтан қазақ жасаудан гөрі, Қазақтан Елен емес, Емельян Қасиманов жасау оңай шығар.

	Сен онсыз да испандықсың. Сонымен хакас, ненец, коряк, буряттың ізімен кетеміз де?!





XIV




	Екі айдай уақыт өтті. Кімнің не істеп жатқаны белгісіз. Достар, мүдделес әріптестер бір-бірінен адасып қалды. Бірақ қайтадан Мәскеуде бір-бірін тапқанда әркім әртүрлі күйде еді. Елен, Игорь Сосковцев пен Виталий үшеуі Испанияда ары кетсе үш күн боламыз деп барып, екі ұлы музыкант Елен мен Антуан Жильбердің музыкалық «кухнясынан» шыға алмады. Екеуі бірін-бірі емеуріннен түсінеді екен. Қолдарына не аспап алса да сөйлетіп жібереді. Елен мен Антуан бір дискіге жетерлік қазақ музыкасын бірге орындау үшін күніне 10-12 сағат қан сорпа боп репетиция жасады. Шіркін, кез-келген аспап өз құдіретінің қолына түскенде ғана бағы ашылып, ішін ақтарып тастайды екен.

	– Сіздер демалыңыздар. Зауқыларыңыз соқса студияға келіңіздер. Қырық бес гектар жерде біраз дүние бар. Серуендеңіздер. Бұл жеті атадан қалған мұра. Өздеріңіз таңдаған Барокко стильді ғимараттан шықпай өмір сүруге болады. Шараптың ең қымбаты да, ескісі де сол үйдің астында. Қызметшшілерге айтсаңыздар болды – бәрі әп-сәтте орындалады. Бәрі тегін. Қысылмаңыздар, – деп Антуан сөздің ашығын айтып тастады.

	– Виталь, келші, отыршы, – деді бір аптадан соң Сосковцев баласына. Біз осында уақытты бос өткізіп жүрген жоқпыз ба? Ертең бұларға ХХ–ХХІ ғасырлардың бір жұмбақ жаны Пака де Усея келіп қосылады. Ешқашан ақшаға, дәулетке бола, билікке иіліп ойын-сауыққа келмейтін Пака біздің Еленді өз теңдесі, саусақпен санарлық виртуоздардың бірі деп сыйлайды, құрмет тұтады екен. Сол музыка тәңірлерінің ішіне келген екенбіз бәрін көріп, бәрін жазып алып кетейік.

	– Көре беруге болады, папа. Жазуға рұқсат жоқ.

	– Мейлің... Бұлардың арасында дәл осылай өз адамы болып жүру енді жоқ. АҚШ-тың президентіне жолығу одан әлде қайда оңай, балам. Бұлар дүниедегі шын тәуелсіз адамдар. Олар кез-келген мемлекеттің аса қастерлі адамы болып жүре береді. Тұра береді. Оларға есі дұрыс адам оқ та атпайды, саясаттың күйесі де жұқпайды.

	– Сонымен, бір аптада не түсіндің, папа?

	– Түсінгенім – бұл үшеуімен ақша сұраса ақшамен, басқа ұсыныс айтса онысын қабылдап, сен Антуанмен, Пакамен жұптасып, Еленмен жұптасып, соңында осы құрамға жармасып төрт дүние жазып әкетуің керек. Құны қаншаға тұрса да! Тек осылай сен өзің музыканың үш шыңына үш ту тігесің. Одан кейін кім-кім де сенімен сол деңгейде сөйлеседі. Атақ-даңқ сені өзі іздеп келеді.

	– Мен өзімді-өзім жармастыра алмаймын. Алдымен олардың теңдессіз дарынына, құдай жаратқан қасиеткерлігіне өз бағамызды берейік. Кеше мен испандық сувенирлерді сүзіп жүріп үш гитараға тап болдым. Ол музыка ойнайтын гитара емес. Сувенирлік дүниелер. Сөреде тұрғанына алты-жеті жыл болыпты.

	– Өтпеген бе?..

	– Тым қымбат, пап. Алтын, платина, піл сүйегі, гауһар тастар пайдаланылған. Соның үшеуін әрқайсысына сыйға тартайық. Әрқайсысының құны 65 мың.

	– Олар оны қабыл алмайды, балам.

	– Әрқайсысы алпыс бес мың доллар тұратын сыйды ма?

	– Иә, соны. Олардың еңбегінің бағасы басқаша. Үшеуінің шығармашылық одағынан туындаған жаңа дүниелерді пресса мақтаса, сол шығармалар сахнадан орындалып, баспасөзден, телеарналардан, сыншылардан тың сөз, ерекше баға алса олар ішпей-жемей бақытты болар еді. Ал кез-келген сый кезекті қоқыс.

	– Дегенмен Елен арқылы әртүрлі вариант іздеп көр, папа. Мүмкін жолымыз болар.

	Және төрт күн өтті. Антуан мен Елен қосылған қазақ әндерін жазу аяқталды. Үшеуі қосылған трио концерті де жазылды. Пресс-конференция өтті. Ертеңінде музыкалық салонға музыкалық фирмалар қалта телефондарына дейін тапсырып кірді. Әр фирманың аккредитациядан өткен өкілі өзіне ұнаған, контракт жасаймын деген дүниелерін қағазға жазып отыруға мәжбүр болды. Егер қайтадан жеке тыңдаймын десе жеке студия, салон, кабиналар дайын тұрды. Игорь музыканың базарына бірінші қатысуы еді. Оған бәрі қызық көрінді. Контрактардың да түр-түрі болады екен. Біріншісі дискідегі өзі көрсеткен шығармаларды ғана көбейтуге рұқсат. Екіншісі, өте қымбат. Дискіні басы бүтін сатып алады. Қанша көбейтсе де белгілі бір мөлшерде орындаушылар есебіне дискіден де, пайдаланған радио, т.б. концерттерден гонорар түсіп жатады. Әр ел, түрлі фирмалар өз шарттарын ұсынып жатты. Оларды он бес заңгер сараптап, авторлармен қайта-қайта ақылдасумен болды. Үш алып күңгірттеу вип-залда, үстелдеріне шағын шам жақтырып терең-терең креслоларда әңгімелесіп, ас-суын ала отырды. Құдайы жарылқап, осы жерге Еленнің айтуымен Игорь мен оның ұлы да келген. Олар үшін бұл шешуші күн. Осы күні олар өмірлік дүние табады. Мәңгілікке кетер шығармаларын ұзатып салады. Сондықтан күмәнді, дүмбілез, астарында қулығы бар шарттарды шұқшия оқумен болды. Арасында Елен ұсыныс тастады: Шарттарды Игорь Сосковцевке де неге оқытпаймыз? Нағыз бизнесмен.

	Сонымен Сосковцев болмаған жерде әлгі үш алпауытпен бірер күнге мүдделес, жұмыстас бола қалды. Сосковцев жеті контрактан бас тартқызып, оны өз редакциясына көндірді. Соның арқасында жүз мыңдаған, миллиондаған ақша жардан ұшпады. Бес күннен кейін бәрі бітті. Контрактар төбе боп үйілді. Үш күннен соң ұлттық телеарна үш ұлы музыканттың қатысуымен жаңа музыкалық жоба туралы бір жарым сағаттық хабар берді. Және екі күннен соң үшеуі сахнаға көтерілді. Жаңа жобаға енген шығармалар орындалды. Билеттің қымбаттығына қарамай зал лық толды.

	Осы оқиғалардың тізгініне жармасып Сосковцев пен баласы жүрді.

	– Бұл – тарихи оқиға, балам. Елен сені де ретін келтіріп сахнаға шығарғысы келді. Квартет боп бір шығарма жазайық дегенде де сен ілесе алмадың, кірікпедің. Талантты адамдар кең келеді. Қызғаныш дегенді олар білмейді. Өзінен мықты ешкім болмаса кімді неден қызғанады? Сондықтан Еленге өмір бойы ілесесің. Еңбек, еңбек, еңбек! Басқасы менің мойнымда. Біз Еленді үйде бір нәрсе сынса жөндеп берер сантехник деп қараған екенбіз. Ал мына күндер оның кім екенін анық танытты. Елен әлемдік деңгейдегі Музыкаға ертіп апара алатын алтын көпір. Ол бұрын да өзін тәуелсіз ұстайтын. Сұғанақтық, сұраншақтық оған жат мінез. Ол өз қолындағы аса қымбат дүниелерді бізге су тегін ұстата салғанын енді түсіндім. Олар сондай... Көңілдің адамы. Оңдырмай жақсылық жасап, жасағанын сол сәтте ұмытып кете береді. Мен Еленді онсыз да жоғары бағалайтынмын. Кісілігін, адамдығын. Ал оның еңбегін ақшаға шақса қанша тұратынын енді білдім. Мына контрактардан соң ол ешнәрседен таршылық көрмейді. Оның есеп-шотына неше түрлі ақша түседі де жатады. Бұрын да тәуелді болмаған Еленге енді біз жармасамыз.

	– Елен, өзіне басы артық ешнәрсе сұрай қоймас. Ал мұнда бізді алып келгендегі ойын, папа, түсіндің бе?

	– Түсінгенде қандай. Келмесем, өз көзіммен көрмесем бәрі-бір сендердің сөздерің маған бұлыңғыр, дүдәмал боп қала берер еді. Енді соқырдың көзі шырақтай жанды. Бұған бір нәрсе қосу, ұқтырудың қажеті жоқ. Шынында да Елен мына дүниенің, мына музыка әлеміне деген көзқарас, ықылас, мұқтажын айтып түсіндіре алмасын білген.

	– Енді не істемексің, папа?

	– Еленнің қолы босасын... Содан соң ақылдасамыз. Әзірше үш бөлмелі пәтердің бір бөлмесін студия жасап, күні әлдеқашан өтіп кеткен аппаратуралармен, қайдан келгені, кімнің жасағаны белгісіз аспаптармен отырғандарыңа, сонымен-ақ халық іліп әкеткен хиттер, талай шаралардың дәмін кіргізген симфониялық, камералық дүниелер жасап жүргендерің, турасын айтса, Еленнің жасап жүргені таңқаларлық құбылыс.

	– Осы тоқырауды мен талай рет айттым, папа. Сен мән бермедің. Ал Елен айтса арасынан пайда түсірмек деп ойларың анық еді.

	– Мүмкін. Білмеген – у ішеді. Енді маған жаңа бір әлем ашылды. Ол ақша шығару ғана болмайды. Тегінде сол дыбыс жазу, оны тираждау, клип түсіру жағын қамтысақ музыкалық «Голливудқа» айналып, одан ақша жасауға болады екен. Ол сенің студияң болып қалады.

	– Елен ше?

	– Еленге ол студияның есігі ашық. Бір блокты оған арнайық. Қашан келеді, кіммен кездеседі, қашан демалады. Меншігіне жазып берелік.

	– Кіммен демалады... – Виталий қарқылдап күлді.

	– Ол да керек. Елен осы студияда жұмыс істесе сенің фирмалық маркаң ешқашан төмендемейді. Ренжітіп алсаң Елен еліне кете салады. Оған дейін Қазақстан да оянатын шығар. Хандық, қағандық заманнан сәл ілгері басар.

	– Неге олай дедің, папа?

	– Папаң сол Қазақстанды жек көргеннен айтпайды, жаны ауырған соң... Ол ел қазір Потемкин қалашықтарын соғып жатыр. Деньги уходят в песок. В областных городах невозможно купить газету. Их просто нет. Музыку Елена везти туда еще очень рано. Его просто не поймут. В районах самое большее два казахских телеканала. И то со страшными помехами. Люди вынуждены слушать Китай, Таджикистан, Узбекистан, Туркменистан. А что в Москве на ниве музыки батрачит казах уровня Пака, Антуана даже министр культуры вряд ли знает. У казахского бомонда, элиты свои придворные скрипачки, певички, этно-фольклорного толка певцы-домбристы. Они плотным кольцом окружили властные органы, влиятельных людей. У них идет двадцатилетняя байга по лизоблюдству. У нас тоже было нечто такое. Пока Папа похмелялся, Россию растаскивали. Когда к власти пришел человек строгих правил, кто успел – вырвал да ноги унес, кто не успел или подумал, что его можно купить – сел. А там... Черт ногу сломает. Лучше Елену повременить с переездом на Родину.

	– Он как-то говорил, что хочет собрать семью под свое крыло.

	– Где?

	– Здесь им будет тесно. Наверное в Алматы.

	– Нет, этого нельзя допустить. Хорошо, что сказал мне об этом. Ну ничего, утрясем и этот вопрос. Завтра – домой. Разговор надо начать сегодня. К черту сон! Я в панике! Виталий! А вдруг ему уже предложили. Деньги. Интерес важнее всего! Ты видел как нефть качают?

	– По телевизору.

	– Так вот Елен и есть нефтекачалка. Если смекнет какой-нибудь средней руки бизнесмен от музыки – считай Елена мы потеряли. С него можно качать деньги бесконечно. И жить он будет неплохо. Но по сравнению с хозяином он будет получать гроши.

	Мәскеуге оралған соң Сосковцев Еленге телефон шалды. Екеуі кездесетін орынды белгілеп, мегаполистің екі жерінен бір мезгілде екі машина жылжыды. Игорь Мәскеудің орталығына жоламауға тырысатын әдетімен шеткеріректегі шағын ресторанға сүйреп болмады.

	Тал-түс. Ресторан түнгі дырдудан соң есеңгіреп, шаршап тұрғанға ұқсады. Екі кісілік кабина. Музыка жоқ. Абыр-сабыр жүріс жоқ. Оңаша әңгімеге әбден лайық.

	– Испаниядан кейін сөйлесе алмадық. Жақсы демалдыңдар ма? Ойға ой қосарлық бір нәрселер көзге ілікпеді ме? – Игорь сәл жымиып қойды. – Сірә, сен, Елен әбден ішің толып кеткен соң мына қауынбастар Өнердің Мекесі қандай боларын өз көздерімен көрсін деген боларсың. Дұрыс істедің. Сөзді сөз, ойды ой інінен түртіп шығарады. Қысқасы, өз сөзіңмен айтсам, біз «студия» деп жүрген бірер бөлме – баяғы «Москвич-408» де, Антуандардікі Марсқа бара жатқан космос кемесіне тең екен. Тіпті осынша уақыт көзімізді ашуға асықпағаныңа таңмын.

	– Шет-жағасын Виталийге айтқанмын. Бірақ ол жас қой. Мынадай көлемде тіршілік жасауға болады деп ойлай алмайды.

	– ...Дұрыс. Менде ертеректе алып қойған жер бар, Елен. Жер көлемі Антуандікінен көлемдірек. Саған түсер салмақ екеу. Бірі Антуанға телефон соғып, Виталий екі архитектормен, бір ландшафтық дизайнер, бір музыкантпен барып аралап шығуға рұқсат алып бер. Ақшасы төленеді. Екіншісі – қайда, қанша бөлмелі үйде ме, пәтерде ме тұрғың келетінін айтсаң болғаны. Тек қысылма.

	– Иә, бала-шағаны жинақтау керек. Тіпті жат боп кетеміз бе деп қорқам. Жалпы, мылтықтың басуына құланның қасуы дөп келіп-ақ тұр. Мен тұратын қабатта екі-ақ есік – екі пәтер. Сол пәтерді иесі сатып, баларына екі пәтер алып бермек. Бағасын сұрамадым.

	– Телефонын білмейсің бе?

	– Білемін.

	– Звонда. Көруге болады десе барайық. Бәрібір жасайтын шаруамыз. Іс біте берсін де!

	– Ақша жиналған жоқ қой, Игорь?!

	– Контрактарыңның ақшасы қайда кетер дейсің?! Қанша дүние келе жатқанын мен білемін. Талантыңа, еңбегіңе келе жатқан ақша сені олигархтар санатына қосты. Бірақ мен саған қарыз боп жүре алмаймын, Елен. Дәл со пәтердің құнын екі орап кетер еңбек жасадың. Сондықтан қарыз боп жүргім келмейді. Ал Антуавдікіндей музыкалық «Голливуд» жасасақ онда өз блогың болады. Блок болғанда... Ол өз студияң, өз жерің, өз меншігің етіп қағаздаймыз. Бизнесте бәрінің басы ашық болу керек, Елен! Қысқасы менің ұлым, ұлым арқылы менің болашағым, ел сыйлар, тарихтың бір пұшпағына кірер жағдайым болу үшін Елен Қасиманов алаңсыз, мұқтажсыз өмір сүруі керек. Ал, тәуекел, деп телефон соқ, көршіңе.

	– Бір секунд... Ол пәтер, жалпы үйдің өзі кезінде француз үлгісі, француз дәстүрімен салынған.

	– Айырмашылығы неде?

	– Пәтер төрт бөлмелі деп есептеледі. Екі туалет, екі ваннасы бар. Одан соң бөлме санына кірмейтін «куртизанская» дейтіні бар.

	– Һм... Білемін. Үй қызметшісі жатып-тұратын асханадан ары өтетін бір бөлме болады. Көргемін. Прагада, сол Париждің өзінде. Мына пәтердің биіктігі үш жарым метр болар?

	– Жоқ. Тұп-тура – үш.

	– Ее. Француз үлгісі, бірақ биіктігін азайтқан. Үш метр де жаман емес. Қалай ойлайсың?

	– Әрине. Біздің үйде болдың ғой. Үш бөлме дегені болмаса, жатқан бір әлем. Тынысы кең.

	– Давай звонда. Қолды боп кетер.

	Елен көршісіне телефон соқты:

	– Петр Алекперович, здравствуйте! Это Елен, ваш сосед беспокоит вас. – Елен әдептен аспай, асығыстығын бүркелеп әдеттегі хал-жағдай сұрасуды жеріне жеткізді. – Иә, менің телефон шалғаным – бір дұрыс адамдарға пәтер туралы айта жүр деп едіңіз. Ол жоспарыңыз өзгермеді ме?.. Онда бағасын жобамен айта аласыз ба?

	– Хм... Иә, әрине, әрине. Елен, бастапқыда... болған. Енді осы аудандағы үйлердің орташа бағасына жақындаттық. Әлі де сөйлесе жатармыз. Бәрі өз қолымызда емес пе?

	– Не дейді?

	– Бағасы – мынау... Сәл-пәл түсірем, дейді. Егер көрем десеңдер, алушы серьезный адам болса, адвокатымды, қызымды шақыртамын дейді. Не істейміз?

	– Үй неден салынған?

	– Қызыл кірпіш. Этаждардың арасы арматураланған бетон.

	– Үй қанша этаж? Қай жылдары салынған?

	– Төрт этаж. Сталиннің тұсында салынған.

	– Сенікі үшінші этаж ғой?

	– Үшінші.

	– Онда «келеміз» деп телефон соқ. Ойланатындай ештеңе жоқ екен.

	Петр Алекперович «үйді көруге болады» деп қайтара телефон соққанша Игорь мен Елен музыка тыңдап, Еленнің үйінде отырды. Оған дейін екеуі үйді айнала қарап, ішке кірген. – Мынандай қисынды қолдан шығарып алсақ көп ұтыламыз. Оның үстіне қазіргі үйлерді білесің. Дүңгіршек. 17-20 этаж етіп соғады. Бөлмелер арасындағы тамдар – ішіне пенопласт салып екі жағына гипсокордонды бұрандалап тастаған болмашы дүниелер. Ал мыналардың этажы аз болатыны сыртқы там, бетонды көтеріп тұрар қабырғалар екі жарым кірпіш, оның үстіне және сейсмикалық белдеу құйған. Парижде Бальзак, Гюголар тұрған үйлер бар. Қаланың сәні, бет-бейнесі сол үйлер. Лондонда Шекспирдің тірі кезінде салынған қаншама ғимараттар тұр. Олар уақыттан қорықпайды. Олар құнын жоймайды. Түсініп тұрмысың, досым?

	– Түсінемін. Бірақ өз еңбегімді тым артық бағалап отырмын ба, деген дүдәмал мазамды алуда.

	– Елееен! Испанияға бірге бармап па едік? Дәл сендей музыканттардың тұрмысы анау! Имение! Бәленбай гектар жер. Шағын мейманханасы, шағын тойханасы, кафесі жұмыс істеп тұр. Терренкур басындағы бес атқа маза жоқ. Гольф алаңы анау. Соның жанында мына пәтер деген не? Мен Елен, ақшамен байыған жоқпын. Ең алдымен өз түсінігімді, жақсы өмір, өкпесі қысылмаған кең өмір дегеннің не екенін түсініп барып ұмтылдым.

	Әйтпесе бір бөлмелі пәтерін дәулеттің шегі деп ұғар адамдар аз ба? Алдымен пәтерді қолға түсірейік. Одан соң келімді-кетімді адамдарың болады. Екеуіміз қазақпыз – қонақсыз, туыссыз өмір сүре алмаймыз. Содан соң әр пәтерде сопайып-сопайып қалған шал-шауқандар бұл не қылған «вокзал» деп арыз да жазады. Соны болдырмау үшін... Соны болдырмау үшін Петр Алекперовичтің арғы тамын, терезе жоқ тұйық тамды тесеміз. Швеллерден кең баспалдақ жасаймыз. Үстін жарық өткізетін, иілетін жақсы материалмен үңгір жол секілдендіріп жабамыз. Ол мына өзімізге керек. Ол жаққа басқа көршілерің де көз сала алмайды. Өйткені ол терезе жоқ тұйық там. Есік шыққан тұйық тамның алдын бірнеше көлік қоятын алаңқай етіп, бұл жердің иесі бар дейтіндей көркемдеп қоршап қоямыз. Бұта, талмен, гүлзармен қоршағанды біздің жұрт әлі түсінбейді. Оларға көріктен шыққан әдемі, қола түсті мықты қоршау жасасаң «әп, бәрекелді!» дейді. Оның рұқсатын, жұмысын өз мойныма алам. Алаң болма.

	Сауда сауда болғанда да мынадай ірі сауда бір жарым сағаттан аспады.

	Игорь үйді үн-түнсіз екі-үш айналып көріп шықты.

	– Ремонт болмағанына да жиырма жылдай өткен шығар... – деп ақтала сөйледі үй иесі.

	– Біз Елен Қасимановтан шикілік шығады деген ойдан аулақпыз. Міне, үйдің құжаттарымен танысып қойыңыздар... – деп адвокат құжаттар топтамасын Игорь мен Еленнің алдына қарай ысырды. Игорь телефон шалды.

	– Боря, мы заждались тебя. В принципе все решено. Сейчас Елен даст тебе доверенность на оформление недвижимости. Дальше действуй по закону, по человечески! Здесь твой коллега присутствует. ...Ну, адвокат хозяина – Петра Алекперовича. Задаток обязателен. Это дисциплинирует всех нас. А из какого расчета? Думай!

	Ертеңінде Игорь көрінбеді. Оның орнына адвокаты, жылжымайтын мүліктер жөніндегі заңгері Борис Клюев жүрді. Үйді құжаттау түс ауа аяқталды. Күллі құжат жылжымайтын мүлікті тіркеу орталығына барып түсті. Құдай жазса, енді үш күннен соң Елен Мәскеудегі мықты үйлердің бірінде екі пәтердің иесі болмақ. Алматыға бұл қуанышты хабарды құжаттар қолға тиген соң жеткізуді жөн көрді. Кешкілік:

	– Елен! Дорогой! Зайди ко мне! Вернее к себе... – деп Петр Алекперович есігін аңырайта ашып шақырып кетті. Үйінде қызы отыр екен. Көрші қоштасу ырымын жасады.

	* * *

	Тамыздың соңғы аптасы жаз бен күздің арасына көпір салды – жауын-шашынсыз-ақ күн күрт салқындап, лекілдеп күздің аңызағы жетті. Дүние жинақталып, қусырынып, қымтанып алды. Кешегі жарқыраған жаздан қапыда айрылып қалып, көзге көрінгеннің бәрі бір нәрседен секем алғандай сіресті де қалды. Осындай сүйкімсіз кештердің бірінде Аламан Ирманың телефонынан қоңырау түсірді.

	– Әй, Елен дос! Өткендегі ұжмаққа барсақ қайтеді. Менің уақытым бітіп те қалыпты... Екі-үш күнде қайтам...

	– Онда қанша уақыт болмақсың?

	– Ертең сәскеде тарасармыз.

	– Жақсы. Қазір жолға шығамын...

	– Кім?.. – Күйеуін төсектен жұлып алған кім екеніне Елдана сәл таңданды.

	– Алеша...

	– Не дейді?

	– Екі күннен соң қайтады екен. Сөйлесейік дейді.

	– Түсінікті. Қаншада тосайын?

	– Ертең түске қарай. Тек амандық болсын.

	– Неге олай дедің? Сөйлеуге екі-үш, тіпті алты сағат жетпей ме?

	– Барар жер осыдан 120 шақырымдай. Орманның ішіндегі бір санаторийде.

	– Ирма қайда?

	– Әкесінің дачасында. Ал, ертеңге дейін...

	Елен Данасының көзінде қатып қалған үрейді сейілтіп, екі көзінен кезек сүйді.

	Әлден уақытта аппақ «Лексус» жаймен жылжып бара жатты. Бүкіл терезелері оқ өтпейтін әйнектен, кірер есік мына үй түгел құламай ашылмайтын болса да Мәскеуге бастығып болмаған Елдана жүрегі бір уыс боп қала берді. Күндіз де үрей, түнде де үрей. Батпандап келіп жатқан гонорар, француз үлгісімен қайта өндеткен мына үй, көздің жауын алар әр бөлме, әр зат Елданаға аса жоғары процентпен берілген, қайтарымы өте қатқыл қарыз секілденеді де тұрады. Ендігі өмірі үшін алаңдаудан құтылғанына сенбейді. Бұл бір әдемі түс пе, аян ба – анық білмейді. Елданаға осының бәрі Еленнің бас амандығының жанында қара бақырға арзымайтын қоқыс.

	Еленнің ақ «Лексусы» Елданаға айтқанындай алысқа барған жоқ. Досы сол төңіректегі елеусіз, ақшасын төлесең тіркеусіз қабылдай беретін мейманханада жатқан. Жүрісте, жігіттік-жорықта іркіліс болмады. Аламан сыртта тосып жүр екен.

	– Е, батырым, қара машинаны аққа ауыстырыпсың ғой? Түнде қара машина мін, күндіз ақ «Лексус».

	– «Инфинитиді» ұлға бердім. Ол да су жаңа. Мынау кішігірім үй секілді.

	– Жақсы! Жақсы! Есіңде ме? Біз Бораш үшеуіміз Қиыр Шығыстан үш «Жигулимен» Алматыға оралып, бәрінің аузын ұрамыз, деп гүмпілдеп едік қой!?

	– Әрине, есімде. Ол Кеңес Одағы жасап берген арманның, байлықтың шегі еді ғой. Біз «Волга» мінеміз деуге батпай «Жигулимен» тоқтаппыз. Сөйтсек...

	– Сөйтсек, дүниеде бір нәрсені болжау, мен өйтем, мен сөйтем дегеннің бәрін естіп отырып Тәңірім күлетін шығар. Бәрі быт-шыт, қым-қуыт. Әйтеуір, бас аман.

	– Басы аманның дүниесі түгел. – Еленнің ішін мұз қарып өтті. Еленнің анасы Орынша баласының бүгінгі тірлігінен бейхабар, үміт екеш үміті тұйыққа тірелгенде қалай шыдады екен? Бәрі – жамандықта жақсылықта Алматыдағы желтоқсандағы көтірілістен, ұрып-соғу, қамау, айдаудан басталған екен-ау!... Енді шешесінің қабағына кірбең ілінбесе екен. Өзін келесі көктемде Мәскеуге алып келу керек шығар. Алматыдан ары өтпеген адам. Мәскеу ол кісіге қиял-ғажайып...

	– Ойланып қалдың ғой?

	– Тіл-көзден аулақ... Мынадай жақсылықтардың қызығын аз да болса көрсін деп шешемді өз үйіме, өзің әперген үйге көшіріп әкелдім, кілең оқушы, студент іні-қарындастарыма командир етіп қойдым. Қашанғы, отын жарып, күл шығарып, жүре берсін. Жасы келді. Өз балаларының ортасында жылы үй, дайын газ, дайын судың қызығын көрсін. Арғы жағында Ерғалиы аудан әкімі боп тіреп тұр. Оның да балалары сол үйде. Ақшаны Елдана жіберіп тұрады. Өзі барып келеді. Әзірше, бәрі дұрыс. Айтқандай, ертең өзің сияқты бір жуанмен сені таныстырамын. Бүгін ол сонда демалып жатыр. Ертең сәскелікте тоқайласып қалармыз.

	– Әлгі Сосковцев пе?

	– Сол

	– Кездесейік. Ол мені жақсы білетін қу. Сыртқа дерек кетіп қалмай ма?

	– Кім білсін. Араларыңда еш бәле болмаса саған жамандық жасап несі бар?

	– Ол әлгінің қолынан Мәскеудің тапалтағына көшкен бәле ғой. Ілік-шатыстары үзілмеген болу керек. Соны қоялық, артық адам – артық сөз.

	– Мейлің.

	– Сен одан қол үзуге асықпа. Сен оған керексің. Бірақ пәтер әперді деп сарай әншілігіне біржолата беріліп, мөнді-мөнді болма.

	– Біз сатылмайтын қазақпыз. Игорь, өзі былай жақсы адам, баласын да жақсы өсірген. Сөздің ашығы – мен оған қарыз емеспін. Он жыл бұрын оның ұлы қашау тимеген нән қара тас болатын. Енді Париждің Луврына қоюға болатын көркем мүсін. Он жыл өмірім кетті. Баласы Ресейдің атақты композиторы атанды. Ондай еңбек ақшамен есептелмейді. Енді менің де ұлым музыкаға келді. Қарындасым консерваторияда. Вокал жағында. Бір мықты ән жазып, оны қарындасым орындайтын болса бір-ақ күнде 300 миллион халық тұратын елдерге танылып шыға келеді. Ұл да солай. Бұлар, әрине, эстрададан бастайды. Шоу-бизнесте топ-тобымен жүріп күн көреді.

	– Біздің балаларды қайтеміз?

	– Бір ауыз «әу» деп өлең айтса ақ боз атқа қондырам.

	– Рақмет. Немерелер өсіп жатыр. Бірі болмаса бірінен Дайраш аталарының серілігі, әнші-домбырашылығы жылт етуі мүмкін ғой?

	– Қанда бар болса өнер тесіп шығады.

	Екеуі «Эдемге» жетті де екі әлемге бөлініп кетті. Аламан өз бетімен бір мәрте мұнда келген. Компьютерден қарап қызметші оны таба алмады. Сіз санатта жоқсыз деп қайтарып жіберді. Енді Еленмен келгенде бәрі оның атын судай сіміріп, қоғадай жапырылды.

	Елен өз блогына барып жайғасты. Әппақ мамық халаттың белін буып, нота дәптеріне лайықталғанмен қосымша жапсырма қалташалары бар сөмкесінен қағаздар алып шықты. Оның ту сыртында кірпік қақпай бір сұлу бағып тұр.

	– Есіміңіз кім?

	– Лариса...

	– Кім дедіңіз?

	– Ла-ри-са... Хи хи...

	– Құлағым ауырлау, жатарда үш ыдыспен су әкеліп қойшы, Лариса.

	– Не үшін?

	– Жатарда біріне мына оң көзімді саламын, екіншісіне тістерімді, протездерді, үшіншісіне – әлгі деликатты мүше....

	Қыз төбеден ұрғандай аңырып тұрып қалды.

	– Тәәк, Лариса мұнда музыкалық аспаптан не бар?

	– Пианино. Клависин.

	– Болды осы екеуі жетеді. Онда мен жұмысыма кірісейін. Сен демал, Лариса.

	– Мен осы блокта, бұрылыстағы бөлмедемін. Мына ноқатты бассаңыз болды келемін. – Қыз үш ыдыспен үш бөлек су әкеліп журнал үстеліне қойды. Елен оны балаша алдағанына мәз. Ол диван үстінде, қағаз қаламдарын жайып тастап отыр. Ту сыртында әспетті қораптан шыққан ала көлеңкеде гитарасы жатыр. Елен стол үстіндегі лампаны жағып, ара-тұра қағаздарға бірнәрсе түртіп ұзақ отырды. Онан соң бір дүние пианинода бастан-аяқ ойналды. Одан кейін әлгі нота дәптерін жайып қойды. Өзі гитараны көтеріп барып, пианиноның бір тілін басып, гитарасын соған дәлдеп ұзақ әуре болды. Әбігер біткен тәрізді. Ол барды да Лариса қойып кеткен судың екеуін ішіп алды. Тоқ басқан адамша, жүрексініп тұрған балаша нота дәптеріне тесіліп, әлдеқайдан көмек, қолдау сұрағандай көзін алысқа тігіп және отырды. Әлден уақытта гитараның бір шегі шың ете қалды. Ол өше бергенде екіншісі қоңыр үнмен қауыз ішін кезіп кетті. Енді саусақтар майда жорғалап бір әуезді бастады. Кез-келген адамның ішінде «Әттең-ай» деген бір қолжетпесі, алдырмас арманы жүреді. Ол – өкініш те болуы, сағыныш та болуы, дәрменсіздің өксігі де болуы... Әйтеуір мына шығарма кез келген адамның жанды жеріне тимей қоймас дүние боп әр дыбысы оқша атылып, инеше қадалып, селдетіп, толқыны жарды ұрып, буырқанып барып, бірте-бірте тоқтады.

	– Так вы музыкант? – Лариса қызыл-көк мақпал халатына қымтанып отыр екен. Оның қашан келгенін Елен байқамады. Жауап та берген жоқ. Барды да әлгі ноталардың астына қолын қойды.

	– Бүгін қай күн, Лариса?

	– Жиырма жетінші тамыз.

	Елен солай жазып барып кейін шегінді.

	– Шаршадыңыз ба?

	– Шаршадым.

	– Тамақ әкелейін бе?

	– Әкел. Өзіңе не ұнайды, соның бәрін әкел.

	Түнгі үштер шамасында Елен бейтаныс қыздың қолынан дәм татып отырды.

	– Не ішесің, Лариса?

	– Ешнәрсе. Сіз ше?

	– Анаау ақты берші маған. – Бұжыр-бұжыр кәусар шөлмектің үздігін үзіп, жарты бокал аса әспетті, «одан бас ауырмайды», «еш зиян жоқ» деген аңызы қоса жүретін арақтан алып қойды. Қарны да ашқан екен. Арақ та дәл кезінде келген екен. Дене балқып, дүниеге қызыл-жасыл реңдер кіріп, бәрі кеңіп сала берді. Елен алдымда кім отыр деген жоқ, гитарасын алды да желдірме, аса самдағайлық, хас шеберлікті қажет ететін бір шығарманы төгіп салды. Мұнысы қол жаттықтыру ма, келесі ойнағаны, тура жерді тербеп, мұхитты өз құдіретімен шайқалтып жатқандай болды. Арбалып Лариса отыр. Не кете алмайды, не сөйлей алмайды. Ішектерде жортқан салалы саусақтар мен Еленнің маңдайына сусыған шаштары көзін жауып тұр. Алдында адам емес, Құдірет отыр, срә. Музыка күңіреніп барып, сойысқа әкелген жылқының ақтық жанталасы, күресіндей тулады-тулады кеп! Содан соң қауызда құлақ шыңылы ғана қалды. Елен музыка аяқталған қалпын бұзбастан біраз отырды. Желеңін иығынан сілкіп тастап, айбарланған күйі Ларисаны белінен құшып бассейнге әкетті.

	– Мынау керек емес пе? – деді, Лариса оған плавка ұсынып.

	– Жоқ. Қажет емес. – Лариса нағыз Аппалонның қолтығына кіріп кеткендей сезініп, суға бірге құлады. Қыздың үстіндегі шымқай қызыл төс тартқышын Елен сыпырып тастады.

	– Массаж керек пе? Қыздарды шақырайын ба?

	– Жоқ қажет емес. Жүр, сәл қыздырынып алып демалайық.

	Шам сөнді. Мінсіз сұлу екен мына Лариса. Ол қызға тіл қатты.

	– Сен кімсің?

	– Ларисамын...

	– Сіз маған алдыртқан суды ішіп қойдыңыз ба?

	– Иә, ұмытып, көзімді қоса жұтыппын.

	– Протезіңіз қайда?

	– Орнына салдым.

	– Әлгі интимдік протез ше?

	– Оны да бұрандалап орнатып қойдым.

	– Ха! Ха! Ха! Сіз мен көрмеген ұлы музыкант боларсыз. Сонымен бірге... Шалун! Мен алғашында шынымен сеніп қалдым.

	Сөз тынды. Төсек тарлық ете бастады. Елен бар сағынышын сарқа жұсап, алғашқы Ларисасын құшып, сүюде. Қараңғыда көз алдында тек сол Лариса, сол «суық жүзді Лариса». Әйел затының ит жандылығынан ғана мына Лариса бырт-бырт сынбай тірі қалды.

	– Қалайсың, Лариса?.. – құшақтар жазылмаған. Өртенген денелер бусанған қалпы. Дене әлі де бірдеңе тілеп тұр. Кенет Лариса орнынан тұрды да қараңғылыққа сіңіп кетті. Елен дел-сал. Маған енді ешкім тимесе, қозғамаса, сөйлемесе деп қана көбік бұлттың үстінде ұшып бара жатты. Бірақ қанжылым үлкен екі сүлгі бұны ары аунатып, бері аунатып тазартып, денесін сергіткен соң Лариса қайта оралды. Қолында екі бокал. Бірі ортан белінен, екіншісінде қоянның зәріндей ғана.

	– Сен үшін, Қожайыным. Я счастлива. Приходите по-чаще.

	– Приду...

	Бокал да босады. Елен де былқ ете қалды.

	– Түнімен «Лариса», «Лариса» деп бұлыңғыр бірдеңелерді айтумен болды. Таң сәріде Елен Ларисаға басқа бір шексіз ләззат «музыкасын» сыйлады. Қайтадан ұйықтап кетті. Лариса оны сағат онға жуық оятты. Елен көзін ашты да оны биік туфли, көркем көйлекпен көрді. Мұндай да сұлулық болады екен-ау, деп таң қалды. Адамның, әсіресе, еркектің тойымсыздығына, сірә, шара жоқ, деп мойындады.

	– Жуынайық. Тамақ әзір, қожайыным.

	– Сендерді осылай сөйлесуге үйрете ме, Лариса?

	– Үйретеді. Сізден соң мен бір апта үйдемін. Сол күндері осы жерге келіп, медосмотрдан толық өтемін. Анализдер тапсырамын. Одан кейін күн сайын гимнастика.

	– Затем?

	– Все повторяется вновь.

	– Хотела бы уйти отсюда, жить по-другому?

	– Разумеется. Это естественно. Скажем так, вы были просто удачным лотерейным билетом. Извините за сравнение. Я ведь живой человек. Молодая девушка. Которая, когда время придет, уедет очень далеко и перечеркнет свое прошлое. На руках лишь документ о том, что я работала медсестрой. И на самом деле мы и учимся здесь этому. И через год я получу диплом. Умеем ставить уколы, системы, оказывать первую помощь. Изучаем анатомию по полной... Но после Вас я буду обслуживать другого еще душевно не выздоровев от Вас. А вы вышли за дверь и... забыли. Вы понравились... Скорее я в вас влюбилась. Сколько дней я буду жить воспоминаниями, не знаю.

	– Я, Лариса, никогда никому не даю визитку. Для тебя, милая, сделаю исключение. Вот возьми. Меня зови не хозяин, а Елен. Хотя «хозяин» ласкает мой азиатский слух. А это просто от меня.

	Будь еще краше, живи без тревог. Договорились? Да, кстати, ты не владеешь музыкальной грамотой?

	– Владею. Я окончила музыкальную школу. Не хотелось быть серой мышью в вашем мире..

	– Играешь на?..

	– Пано... На скрипке чуток.

	– А давно повесила скрипку?

	– Давно.

	– К пано часто подходишь?

	– Да так, когда устраиваем семейные торжества, на девичниках побалдеем. Все это не серьезно.

	– Так и надо играть. Это игра. Это сплошь импровизация, состояние души. Кто играет строго, по нотам, тот чиновник от музыки. Ну, пока!

	– Хозяин!

	– ...

	– Не слишком ли много для чаевых?

	– Это чтобы ты была еще краше и забила мобильник единицами и почаще звонила мне!..

	– Ладно...

	Сағат он бірге жуық сол желеңмен екі дос үлкен бассейн жанында кездесті. Суға бір-бір сүңгіп, ары-бері малтып, жағадағы жатқыштарға қатар орналасты.

	– Қалай демалдың, Алеша?

	– Жаман емес, Емеля!

	– Келіп тұрсаңшы.

	– Енді бір титтей сылтау тапсам ұшам...

	Жалпы мынаны өте ақылды адам жасатыпты. Ей бәріміз адамбыз ғой. Заң да, шарт та, моральдық шектеулер де қағазда емес пе? Ол да керек. Бірақ мына демалысты мен емге жатқызар едім. «Снятие стресса», «Синдром хронической усталости», «Отвлекающая терапия», Массаж, бассейн, сауна, еркіндік. Ең бастысы бір тәулік болса да басыңды ойдан тазартып, еркін жүресің. Біреу көреді-ау, анау не дейді, мынау не айтады, ол неге өзгеше қарады... Соның бірі де мұнда жоқ.

	– Енді нақты сұраққа нақты жауап бер!

	– Сұра прокурорым. Не айт дейсің?

	– Қайда жоғалып кеттің? Не бітіріп қайттың?

	– Қайда деймісің? Омбыда болдым. Юркин есіңде ме?

	– Есімде.

	– Сол ескі досыма хабар жіберіп едім. Омбының шекарасында қарсы алды. Сенесің бе – екеуміз де жыладық. Ол қазір Омбыда губернатор. Мені өз резиденциясына орналастырып қойды. Мен онда он күн жатып Қазақстанның телехабарларын тыңдадым, газеттерін құшақ-құшақ алдырттым. Ол аз болса Антошка-Картошка мені өзінің көмекшісі Дордонов Аткен Иванович, деп жаздырып, кәдімгі паспорт әперді. Сол жерге мені тіркетіп, одан бұрынғы жерге де жаздыртып тастай қылды. Енді мен Дордонов Аткен Иванович, Нанай халқының өкілімін. Ал одан әрі іздесе ата-анасы ит жеккен шанадан табылып, балалар үйінде өскен етіп жаздыртты. Сенесің бе?..

	Менің өмірбаянымда үзік болмасын деп, бір жеті бір кісінің ересек шағын түгел неше түрлі құжатпен толтырды. Арасында үш жыл жұмыссыз да жүріппін. Екі жыл ЛТП-да болыппын. Кейін ес жиып, техникум бітіріппін. Қызметке ілігіппін. Антоша бәлее! Тергеуге бір ілінсең түгел тексерілесің ғой. Ол соны ойлаған. Енді Ресейде маған жол ашық. Содан Антоша мені өзінің көмекшісі деп тізімге қосып, Солтүстік Қазақстан облысына, Ақмола, Көкше, Бурабай жеріне дейін барып қайттық.

	– Ирманың жағдайы қазір қалай?

	– Бірде лай, бірде былай. Ол анау емхананың бақылауында. Ұзап кете алмайды. Әкесі үш гектар жерді алып жатқан имениясын Ирмаға сатқан боп құжаттап қойды. Ақшасын шалдың өзіне ұстаттым. Шал өзінің жолға жақын салынған үйінде тұра береді. Мен бір фирмамен келісім жасап тастадым. Оң жақ қанаттың түбіне таман екі этажды, асты цоколь, төртінші қабаты – мансард болады. Шартты «под ключ» деп бекітіп, елу пайыз ақшасын төлеп тастадым.

	– Мұның – ақыл. Шал қаншада, өзі?

	– Тоқсан бірде.

	– Жер бөлінбейді ғой?

	– Бөліп қайтеміз. Жалғыз мұрагері Ирма. Ел ішінде «Долиннің дачасы» деген атпен жүре берсін. Құжаты өзімізде. Үй біткен соң көрерміз.

	– Сыртқа жалғыз кетпексің бе?

	– Светланамен. Оған өзі көздеп жүрген клиниканы сатып әперем деген уәдемде тұрдым. Соны «Сенімді басқарушыға» басқартып, өзі менімен кетуге келісті. Ол тіпті, кеше, кетіп те қалды.

	– Ал тойсақ – қойсақ қайтеді?

	– Мейлің.

	– Онда осыдан шыға біздің үйге барамыз. Досың және үйлі болды. Елдана сені көруге асық. Қалған әңгімені сол жерде таусып, таң бозында өзім аэропортқа апарып саламын.

	– Апарып салғаныңа қарсы емеспін. Бірақ алыс жолға Ирманың жанынан кетейін сен өзің махаббат дегенді ұмытқансың-ау, шамасы?

	– Келістік. Ирмамен бол, өзім келіп алып кетем. Дегенмен үйге бас сұқ. Ары кетсе екі сағаттай боларсың.

	Игорь Сосковцевтің ерекшелігі сол – айтқаның айтқан уақытынан бір минут кешіктірмей жасайды. Өткенде осы Еленнің пәтеріне пәтер қоспақ шаруаға кірісіп кетті. Арасында жеке баспалдақ, есік алдына бірер машиналық алаңқай жасатты. Сыртын қымбат та берік, көркем темір шарбақпен қоршатамын, деген. Үйді баяғы француздардың классикалық үлгісімен жөндетем деген. Ол да, басқа да – бәрі-бәрі бітті. Алты-жеті бөлмелі пәтер ІХ-Х ғасырдан бері адам кірмегендей мүлгіп тұр. Бәрі асыл, бәрі қымбат. Аламан, не көрмеген Аламанның өзі үйді асықпай, зер салып түгел қарап шықты.

	– Анау үш бөлме де сенікі ғой?

	– Менікі. Ол бұрынғысынша тұр. Әртүрлі жоспарлар бар, Алек.

	– Игорь Антуанның ауылында жүр.

	– Испанияда ма?

	– Сонда. Жанында мықты юрист, екі оққағар қорғаушысы, архитекторлар, музыканттар, құрылысшылар, ландшафтық дизайнерлер, түрлі гольф, теннис т.б. алаңдар жасайтын мамандар бар. Баласы да жанында. Әйтеуір бір қора адам кетті.

	– Антуанды шаршаттық қой, өзі?

	– Өздері келім-кетім, жатын орын, ішім-жем мәселесінің басын ашып, ақшасын төлеп тастапты. Антуан риза.

	– Еее... Онда жөн екен. Игорь бизнесмен ғой. Ол жағын алдымен ойлайды. Сондағы мақсаттары не?

	– Антуаннның жерінен көлемділеу, шағын өзені, бір, екі көлі бар едәуір жерді тоқсан екінші жылы сатып алып қойыпты. Ол жер зауыт салуға келмейді. Кәсіпорынның бір саласын дамытуға жарап-ақ тұр. Бірақ түрлі инфрақұрылымдардан тым шалғай. Ал Антуан мен Паканың именияларынан кейін Игорь «Это будет родовое имение Сосковцевых», деп бір-ақ айтты. Соның бір пұшпағын маған басы бүтін сыйламақ, Онда студия, тұратын коттедж үй, бассейн секілдінің бәрі болмақ. Ал мен...

	– Ал сен... Мен білетін Елен болсаң одан бас тарттың? Солай ма?

	– Әрине солай.

	– Мәскеуге тамыр жаюыңа қарағанда елге қайту болашақ жоспарыңнан біржолата түсіп қалған-ау, сірә?

	– Түскенің не? Ұшарға қанатым жоқ. Өнер деген адам баласының бар болмысы, рухы. Арманы, алданышы, қанаты. Ол Абай, Махамбет, Жамбыл, Кенен, Біржан, Ақан сері, Сегіз сері, Мұхит. Ол күй атасы Құрманғазы, Дәулеткерей, Күй анасы Дина Нұрпейісова. Ол кешшегі Манарбек, Ғарифолла, Жәнібек. Солай кете береді. Ермек, Бибігүл, Шабал Бейсекова, Роза Жаманова, Ришад Абдуллиндер. Бүгін Нұржамал Үсенбаева, Майра Мұхаметқызы, Марат Бейсенбаев. Олар да мен секілді біреудің «бұзауын» бағып, жан бағыспен жүрген саңлақтар. Өте сирек адамдар. Солардың басы Алматыда қосылса ғана өнер орнығар еді. Талғам қалыптасады. Орта қалыптасады. Бірін-бірі танитын, қамшылайтын, сауатты пікір айтылатын өнер ортасы пайда болар еді. Мен сол күнді болдыру үшін қазір есектің артын жуып жүрмін... Ол туралы ешқашан тіс жармап едім, енді анау дүниелерді жазып келген соң бір үміт пайда болды. Мен де Алматының бір қастерлі жерінен 20 гектар жерді сатып алсам деймін. Мына пәтерлер өте қымбатқа кетеді. Соның пұлын, басқа да табыстарды апарып сонда салсам деген арманым бар. Дәл қазір, бірер жылсыз қимылдай алмаймын. Ала салып қайта сату ұят та. Оның үстіне Алматыда маған табыс жоқ. Құптаушы мүлде жоқ. Есесіне ісіңді алға бастырмай ұн қып тартып жіберуге даяр «авторитетті», «атақты», үкіметтің өзіне айналып алған үлкен қатер бар. Олар үкіметке айтқанын істетіп үйренген, бізден басқа өнер жұлдыздарың жоқ, деп ұйытып тастаған аса айлакер де адамдар. Сондықтан Үкіметке жалынып, сарсылып, телмеңдегім келмейді. Барамын да тамырымен бір жерді сатып аламын. Ол – жекеменшік. Сонда не ашам, не қоямын өзім білемін. Анық білетінім – әлемдегі мені музыкант деп білетін ең үздіктер сонда келеді. Сонда тоқтайды. Сонда екі концерт береді де қайтады. Мәскеу түгел маған келеді. Концертпен де, онсыз да. Сөйтіп қана қазіргі стереотипті бұзамыз. Ол жерде музыканттар әзірлейтін мектептер, училищелер, институттар жұмыс істеуге тиіс. Онсыз болмайды. Ал біз синкретикалық өнер ордасын жасауға тиіспіз.

	– Мен саған бір қызық айтайын ба?

	– Иә, құлағым сенде.

	– Дәл осы идеяны Светлана маған Антуанның имениясында қыдырып жүргенде айтқан.

	– Тура осы идеяны айнымай айтты ма?

	– Жобасы бір. Ол маған едәуір лекция оқыды. Анау «халықтыкі» деген дүниеден керегінше опырып бер. Ол ақшаны халыққа таратып берсең де ертеңінде еш өзгеріс көре алмайсың. Ал соның үш жүз миллионы республикадағы рухани, мәдени ахуалды күрт өзгертуі әбден ықтимал. Кеше, жазушы, ғалым, космонавт, атақты артист, спорт жұлдызы боламын деген балаларда бүгін «крутая тачка» – дан басқа арман жоқ. Бәрі «Куда бы пристроиться?» деп адасып жүр. Бұл не? Бұл мал болуға қарай кетіп бара жатырмыз, деген сөз. Космонавт – геройдан гөрі, «вор в законе», «пахан» болу әсерлі. Бұлай Ресей де Қазақстан да енді жиырма шақты жылда топастар мемлекетіне айналады, дейді ол. Сен қалай қарайсың?

	– Светлананікі дұрыс. Ресей өте үлкен держава. Үкімет тек Мәскеуге жақын облыстардың, негізгі өндірістік региондар орталықтарын сәл-пәл дұрыстады. Ал жабайылықтан бір-ақ қадам тұрған мекендер қаншама. Ресей оны түзейді, көтереді. Өйткені соны түсінетін, ұлты үшін жаны ауыратын намысшыл патриот жігіттер келді басшылыққа. Мен қызығам да, кейде қызғанам. Олар Россияға әлемдік аренада қолдан шығарып алған өктемдіктің бәрін қайтарып берді.

	Рас, Ресейден бізге еш жақсылық жоқ. Алпауыт мемлекеттер қашан да «достығынан», одақ болғанынан пайда түсіреді. Қытайдың да, Ресейдің де достығы сатулы. Күллі экономикалық, саяси шарттар солардың мүддесіне оңтайлы формада жасалады. Біздің қанша жеріміз Қытайға берілді. Енді Ресей де олардан қалар емес. Каспийді бөлу, құбыр тарту, транзиттік жолдардың бәрі Қазақстанның арқасынан таспа тіледі де отырады.

	– Ол рас. Бірақ мен түсінбейтін бір мәселе бар. Осы ұтылыстың бәрі содан туындайды.

	– Ол не болды екен?

	– Ол Қазақстанды біреу желкелеп, өкшелеп, арқасын піспектеп қуып келе жатқандай асығыстық. Қарбалас. Жанталас. Біз дербес мемлекетпіз. Өз үйімізде қу жаныңа керектінің бәрі бар. Соны халықты қинамайтындай етіп, кең отырып, келісті етіп пішіп, Қазақ елінің бағыт-бағдарын өз әлеуетімізге орай неге жасамаймыз. Неге соншалықты тыраштанамыз? Бізге қыл аяғы жанып жатқан жаңқаны өшіруді үйретуге Америкадан өрт сөндірушілер келіпті. Гендерлік саясат. Қазақстанға керек емес. Әйел-ана бізде қашан да қастерлі. Қазақ қыздарынан ел басқарған патша да, ханзада да, батыр да, кемеңгер де шыққан. Шығып та жатыр. Қисапсыз форумдар, дарақы тойлар елдің ырзығын тауықша шашу ғой. Біз неге өлсек те, тірілсек те алда боламыз деп өліп-өшеміз. Неге бәрін рет-ретімен, ұқыптылықпен, ақылмен жасамаймыз? Егер күллі елдер бізбен бір сәтте араздасып, бұрылып кетсе біз тақырға отырамыз. Кәсіп түрлері жоқ. Жеңіл өнеркәсіп жоқ. Ауыр өнеркәсіп жатқа кетті. «Қазақстан маладес!» дегенді есту үшін, қазақтар прогресшіл халық, европалықтарға бір табан жақын, ақылды халық деген жалған мақтауды есту үшін бәрін таратып жатырмыз. Біздің чиновниктерде ондай патриотизм жоқ. Қазақстанның құны олар үшін 100 доллар. Кез-келген қағазды жазып, қол қойып бере салады. Шоу бизнес Ресейде – идеология. Өмір бойы екі көзі Европада, Америкада, Италияда, Францияда болған Ресей шоумендерінің арасында қаншама миллионерлер жүр. Олар атақты, олар бай, олар еркін. Егер орыстың екі көзі үнемі Батыста болса, солардай болсам деп емінсе өз Отанын, өз өнерін, өз дәстүрін, өз ұлтын төмендетіп тастар еді. Қазір сол итальяндықтарың, француздарың, америкалықтарың Мәскеушіл боп алды. Саясаттың ықпалымен, ақшаның күшімен қызықтың бәрі Мәскеуге ауды.

	Ресейде бір ұлттық рухани серпіліс бар. Қайта жаңғыру да болуы ықтимал. Ресейдің байлары ақшасын шаша алмай жүрген жоқ, олар өз шығынын қайтарып алады. Бәленбай миллионер осындай концерт өткізіпті деп бедел жинайды. Өз өнімін әлгі мықтыға жарнамалатады. Біздің ағайындардың ақшасы жанбаста. Жұмсауға, көрсетуге әлі де жасқанады. Қорқады. Сараңдықтары және бар. Қазақ кәсіпкерлері өте сараң. Олардың санасы, мәдениеті ұлттық санаға көтерілген жоқ. Сондықтан олар орысша сөйлеп, орысша ойлап жүр.

	– Мен Көкшеден асып, Бурабайға дейін барып қайттым. Бір қазақпен айызым қанып қазақша сөйлесе алмадым. Адамдар өте суық. Менмен. Аузын ашса орыс сөзі шығады. Сонда қазақ мемлекеті жоқ деген сөз ғой?

	– Бізге күлмейтін ел қалмады. Өзбек – өзбекше, Қырғызың да қырғызшасын бет-жүзіңе қарамай соға береді. Бүкіл 15 республиканың ең соңында орысша балдырлап жүрген тек біз. Масқара. Рухын алдырған халық шығармыз.

	– Сен үлкен музыкантсың. Сенің талғамың бөлек. Ал мен Шортандыда «Шәмші әндері» деген бір концертті бастан-аяқ тыңдадым. Шәмші шын бақытты адам екен деп ойладым. Қандай әншілер, қалай-қалай құлпыртып әндетті, десеңші. Мен өзімнің қазақ екенімді мақтан еттім.

	– Дұрыс. Елді басқарушылар мемлекетті біреудің қалтасына тықпаса, тәуелді, кіріптар етпесе, саясатпен күні-түні уламаса болды. Халық өз өнерін аш-жалаңаш жүріп те ілгері бастыра береді. Өнер корпоративтік кештерге, торқалы тойларға қызмет етумен өспейді. Ол жерден болмашы, рас, садақа дерлік ақша таба алады. Оны көріп, өнер өркендеп жатыр екен деу түсінбестік. Надандық. Біз әлгіндей өнер Ордасын жасасақ сөйлеу мәдениеті, көпшілікте өзін-өзі ұстау мәдениеті, киім кию мәдениетінің үлгісін қалыптастырар едік. Ал үлкен өнер өз алдына. Соны жасау керек. Мен қайыршы боп кетсем де сол істі бастаймын. Қазір түрлі жобалар, бағыттар ойластырсам, одан соң кадр мәселесін шешу керек. Кадр табылады...

	– Саспа ақша да табылады. Бір үш-төрт айдан соң. Сен болашақ орталықтың жобасын, сметалық құнын жасатып ала келші. Тек анадан «үнемдейік, мынаны қысқартайық» деме. Ол орталық өзін-өзі ақтайтын мезгілге дейінгі қаржы түрлерін түгел жазыңдар. Жұртқа нан әпергенше сол нанға май жағып жерлік ақыл қоссақ дұрыс болмай ма? Әкел қолды! Уәде!

	Дана мен қызы үлкендер отырған кең тынысты қауызға алтынша жарқылдайтын екі ас арбамен дәм әкелді. Бәрін столға қоя-қоя салды.

	– Ал дәмге келіңіздер... – Елдана. Қашан көрсең өзі дәл сол жерде жаратылғандай табиғи сұлулығымен, жайдарылығымен екі көзі шарасына әрең сиып күліп тұрады.

	– Елдана, мына батыр үйін аралатып көрсетпеді де. Алтынай, қызым, сен бізге гид болшы. Әкең көрсетпесе өзі білсін. Елдана үшеуіміз көріп шығайық.

	Үшеуі нән пәтерді аралап кетті. Ара-тұра үшеу ду-ду күліседі. Олар қайта оралғанда Аламан қолын сүртіп тұрып:

	– Мына үйді сатпа, Елен. Осыны сатарлықтай өкпең қысылып тұрған жоқ. Басқасын басқаша жасаймыз. Тек амандық болсын.

	– Елен, сен бәрінен құр қалдың. Әр бөлме емес, ашылып-жабылған әр есікке бір мың доллардан көрімдік алдық.

	– Тоо, тура сыпайы тонау ғой, мыналарың?

	– Тәк! Билетті бір тексеріп алайық та алаңсыз отырайық. – Аламан төс қалтасынан паспортын, оның ішінен Испанияға ұшар билетін алып шықты.

	– Кәне, берші. Мен де қарай салайын. Кейде адам шатысып кетеді. – Елен билеттегі аты-жөнді оқыды да ішегі түйілгенше күлді. Билетте «Дордонов Аткен Иванович» деп жазылыпты.

	– Көрейін дедім. Албасты басып өз аты-жөнімді өзім ұмытып қалып жүрмін. Аэропортқа жеткенше жаттамасам.

	Тамақтан соң қоштасар сәт жақындағанда Аламан қалтасынан керемет қабы бар ұялы телефон алып досына сыйлады.

	– Мынау минут-сағат сайын мені есіңе салып тұрсын, досым. Ал өзіңдікін маған бер. Көзіңдей көріп жүрейін. – Екеуі телефондардың SІМ карталарын алып шықты. Елен өз номерін жаңа телефонға салды. Аламан бұрынғы номеріне қарап тұрды да салмастан жаба салды.

	– Бүгін де, кеше де номері көрінбейтін бір қоңыраулар соғылды. Тыңдайды-тыңдайды содан соң өшіре салады. Сондықтан осы номермен қош айтыссам деймін. Алтынай, мә, мынаны сындырып, қоқысқа таста. Аэропортқа жетпей-ақ қазір басқасын аламыз.

	Түнгі төрт шамасында Аламан доңғалақты бір нән шамадан, бір жол сөмкесімен аэропорттың өз шекарасынан өтіп, бір мәрте күректей алақанымен қол бұлғады да көрінбей кетті. Ақ «Лексус» өмірі саябыр болмайтын Мәскеу трассасын майша тіліп ұзай берді.

	Үш айдан артық қобыраған сабылыс осымен тоқтаған сияқты еді. Тоқтамапты. Телефон зарылдап қояр емес.

	– Да...

	– Елен, здравствуй, дорогой. Я уже на месте. В курсе? Так вот... Вчера наш дом посетили трое. Представились работниками префектуры. Но я, как женщина, как психолог, почувствовала что-то неладное. Сегодня днем сходила в префектуру. Там мне сказали: если все налоги уплачены, мы десятилетиями никого не тревожим. Сегодня я их видела на повороте в кафе. Те же трое. Один похож то ли на корейца, то ли на японца. Двое других крепко сложенные русые парни. Возможно даже русские.

	– Слушай внимательно. Делаем так: я сейчас разворачиваюсь. Беру билет на его рейс. Они полетят через два часа. Сейчас он в накопителе. Позвонить не могу, посколько несколько часов назад он выбросил SІМ карту. Новую он вряд ли взял. Об этом он забыл, наверное. Я лечу с ним. У меня все документы при себе. Виза открыта. А ты делай вот что... Срочно найди адвоката. А он пусть заявит в полицию. Заява должна быть такой. Пиши: рейс – такой, гражданин России Дордонов Аткен Иванович, по национальности нанаеец. Бизнесмен. Летит декларированными наличными деньгами. Его и в Москве и там пасут. Возможно покушение с целью ограбления, а там могут быть и непредвиденные обстоятельства. Звони почаще. Полиция пусть выйдет на меня. Пока.

	Елен жалма-жан ФСБ генералы Ринат Фатхуллинге телефон соқты.

	– Ринат. Я очень извиняюсь.

	– Говори. Ничего страшного не стряслось...

	– В общем самолет Москва-Мадрид. Рейс № 15013. Там на 54 месте наш человек. Летит с декларированной солидной суммой в зеленых. Его пасут здесь уже два дня. Теперь и в Мадриде ждут. Один видно кореец, другие крепкие ребята. Похоже наши – русские.

	– Моя задача, Елен?

	– Нет ли в этом рейсе подозрительных лиц? Я хочу полететь с ним. Билеты имеются. Я сейчас куплю и улечу с ним.

	– Хорошо. Если что, найдем. Позвоню. Где-то около сорока минут уйдет на это.

	Жарты сағаттан соң Фатхуллин телефон соқты.

	– Похоже ты не зря встревожился. Их трое. Двое бывшие служаки КНБ. Они расположились за ним через ряд. Один держится особняком. Сидит на 19 месте. Видимо исполнитель... Я дам задание своим ребятам. Пока что их не в чем обвинять. Всех возьмут там, в Мадриде, на месте преступления. Так проще. Ему, твоему другу, ничего не говори, если удастся не показывайся на глаза. Иначе нервы могут не выдержать. Договорились. Пусть никто его не встречает. Пока он будет озираться по сторонам, наши люди возьмут их в оборот. Кино... Их привезут в Москву в наручниках. А там после опознания... Сам знаешь, расколем. ОПГ отдохнет лет пять... Может покажешь свои апартаменты? Ну, пока!

	Елен билет алып, көңілі орнына түскен соң Светланаға телефон соқты.

	– Я лечу тем же рейсом. Ты сейчас сядь за руль и до десяти часов где-нибудь устройся. Не вздумай встречать. Спи. Отдыхай. После подписания «контракта» позвоню. А может быть раньше.

	Аламан көптен бері жабысқан секемшілдігі ұстап, аэропорттың ұшу алаңына қарап, алдынан оны ешкім көрместей орныққан. Ұшақтар... Баяғы СССР кезінде жат елдің ұшақтары сирек болушы еді. Қазір түсініп болмайсың. Бірі келіп, бірі жерді қалшылдатып ұшып кетіп жатыр. Өмір. Қазір Мәскеудемін. Түн. Енді шамалы уақыттан соң ұзақ ұшқанмен де қайтадан осы шамалас, осындай түнгі қалаға келуге тиіспін. Мен шығыстан батысқа қарай Күнмен бірге жылжимын. Сондықтан уақытта көп айырмашылық болмайды. Мадрид... Жеңіл көтеріліп, жұмсақ қонуға жазсын. Қаншама адам, қаншама тірлік тосып тұр. Он жыл бостан-бос өтті. Астафыралла. Бос өткен жоқ. Денсаулығымды түзеп, қатарға қосылдым. Жаңа мекен таптым. Жаңа тіл үйрендім. Үйірімді таптым. Жер бетіндемін. Бармын. Осының өзі аз ба? О, Тәңірім қолда. Өзің ғана білетін, менің басымда түйін тастаған бір іске ертеңнен бастап кіріссем деймін. Еленге 400 миллион ұстатамын, өзіме бес миллиард сақтап, мына қолдағы пұлды реттеп, ойды тұндырып әлгі істі орындауым керек. Елге обал. Халыққа обал. Қазақтың жұлдызын оңынан тудыратын ұлдар, ерлер жоқ емес. Бар. Бәрі орын-орнына келеді. Тәңірім қолда... дей бергенде самолетке отыруға шақырған диктор даусы естілді. Аламан ешкімге мойнын бұрмастан дөңкиген қалпы өз орнына жайғасты. Алда – Мадрид. Қырық минуттан соң тамақ келді. Аламан одан тартынбады. Тойған бойда қор ете қалды. Еті ауыр, мінезі ауыр адамдардың бір рахаты сол – қарны тойса, орны жайлы болса дөңкиіп жата береді. Ұйқыға басады. кімге алты сағат қалай тигенін бір құдай біледі. Аламан нағыз санасыз ұйқыға басып, самолет іші пысынап, жолбикенің даусы деміл-деміл естілгенде ғана кіресіл-шығасыл ес жинады. Мадридке таңсәріде жеткен екен. Жол сөмкесін оң қолына алып, доңғалақты шамаданын сүйретіп асықпай алаңға шықты. Не Светлана, не шофері келуге тиіс еді, көрінбеді. Аны-мұны ой келіп те үлгерген жоқ. Екі қапталын ала екі көк «Мерседес» микроавтобус қыспаққа ала тоқтады. Жүгі бір машинаға ұшты. Өзін оң қапталдағыға күшпен біреулер домалата салды. Арқасына мінген біреу зіл-батпан екен. Басын біреу еденге жаншып басып тұр. Екі қол қайырылды – кісен салынды. Басына қапшық кигізілді. Машиналар бұлт-бұлт етіп оқиға болған жерден тезірек қарасын батыруға бар күшін жұмсап келеді. «Кім?» «Кім?» Анау ма, Тапал ма? Әлде басқа біреулер ме? Қап! Тым ашық-шашық жүрдім... Біреулер сыртымнан таныды ма?

	Қара түнек қыспақта етпеттеп жатып әр дыбыстан бір нәрсе ұққысы келеді.

	– Полиция! Уходим вправо! – Машина аударылып кетуге шақ қалып барып әрең түзелді. Ол да ұзаққа бармады. Машина әлдебір мызғымас тосқауылға барып соғылды. Етпетінен жатқан Аламан орындықтардың ортасымен сырғанап барып баспен ұрынса бас та кетер еді, желке де үзілер еді. Машина қопалақтағанда ол орындықтардың сирағынан ұстап үлгерген. әйтеуір жан-дәрмен денесін жиып, бүктісіп алған. Сол қамалқасы оның алдыңғы бортқа соғылып, жұмыртқадай жарылмауына себеп болды. Бәрібір есінен танып, құлағы шыңылдап сұлқ жатты...

	Аламанның қолын шешіп, басынан бүркемені алғанда орай тұстан аққан қара қан бетін жауып кеткен. Дәрігерлер бірден үймелеп, күйгелектеп, арбаға салып, жедел-жәрдемге әкетті. Оның жанында системаны көтеріп, қатар желіп келе жатқан адам жылышұрды. «Әй, мынауың, Елен емес пе, өзі? Бұл қайдан?» дегенше, талықсып та кетті.

	...Қайда жатқанын, қай мезгіл екенін білмейді, Аламан көзін ашқанда көргені – Елен мен Светлана.

	– Қайдамын?.. – деп Аламан қырылдап тіл қатты.

	– Госпитальдасың. Әлі біраз жатасың. Жаның қалды – сол олжа. Ми шайқалған, бас сүйекте үш сәнті сызат бар. Ол жіктен еш қатер жоқ. Гипстеп тастады. Енді он күн төсектен тұрмайсың. Басыңды да көтермейсің. Естіп жатырсың ба, «Аткен»?

	Аламанның қанталап, бұлтиып сыртқа тепкен көздері дорбиып ісіп кеткен беттен бір жол тауып жылт етті. Одан соң айта бер, бәрін айт дегендей ымдады.

	– Біздің үйде өзің айтпап па ең?! «Біреулер телефон соғады. Тыңдайды. Содан соң жоғалып кетеді» деп. Сол тура шықты. Сенімен бірге Мадридке үш жендет келді. Оны білген бойда мен де сол самолетке отырып үлгердім. Ринат Фатхуллинді білемісің? Сол араласты. Бәрі ұсталды. Осында екі машина тосыпты сені. Енді міне, Аткен Иванович Мадридтесіз. Дүние-заттарыңыз дін аман. Жолдасыңызға табыс етілді. Ресей елшілігінен Испан үкіметіне, операцияны жүзеге асырған полицияға алғыс айтылды. Шығын өтелді. Енді жат та күш жина.

	Аламан Еленге жақында дегендей кірпік қақты.

	– Кімдер?

	– Жаулар ма?

	– Тапал... Соның ұйымдастырғаны. Мәскеуліктер бар. Олар сұрақ кезінде сені Қазиев Аламан, бұрынғы бәленбай деп шатыстырыпты. Содан Қазақстан елшілігі Қазиевтің өлгені туралы қағазды, Кеңсайдағы ескерткішіңді Сыртқы істер министрлігіне табыс етіпті. Сонымен іс тамам. Әлгі баскесерлер өз қожайындарынан да тергеушілерден де сазайын тартып жатыр. Олар бізді жұмсаған Тапалов деп турасын айтыпты.

	Аламан госпитальдан шыққан соң адвокатын шақыртты. Өзі бірге отырып, он жыл пана болған имениенің бағасын белгіледі. Бір кезде үш машина қатарынан келіп тоқтады. Аламан Еленді оңаша алып кетті:

	– Бүгін АҚШ-қа ұшамыз. Светлана екеуміз. Одан соң және біраз сарсылатын шығармыз. Егер ыңғайы келсе бой тасалайтын жерді табу керек. Қайда жүрсем де адвокатым білетін болады. Басқа бір жағдай туса оны және көрерміз. Әзірше тек тірі жүре тұру керек. Жер бетінен бір тоқым жер табылар. Елен, сен де аңдулысың. Игорь де, Ирма... Сондықтан телефон шалудың қисыны келмес. Сәл сабыр сақтайық. Тек, саған рақмет айтудан басқа, осындай досымның бар екендігінен арқаланып жүруден басқа шаруа жоқ. Ал, аман көріскенше!





АЛТЫНШЫ БӨЛІМ





I




	Еш ескертусіз, қоңыраусыз екі кештің ортасында Светлана Еленнің үйіне келді. Өз келісінің тосындығы үшін кешірім сұрағандай, жымиып сәл бөгелді.

	– Светик, заходи! Какими ветрами?.. И без провожатого...

	– Все путем. Пока... – Төргі бөлмелердің бірінен Дана шықты.

	– Света! Что же ты стоишь, как не родная. Проходи.

	– Учтите, я с ночевой. Таков приказ.

	– У нас как раз трехместная кровать, Света... Потеснимся, – Елен мәз-мейрам.

	Дәм ала отырып, үш ересек амандық-саулықтың жай-жапсарын тауысқандай болды. Енді көмейде тұрған дөңбекке жеткендерін әрқайсысы түсінді.

	– Негізгі әңгімеге көшсек қарсы емессіздер ме?

	– Тіпті ділгір боп отырмын, Светик. Құлағым сенде.

	– Ол осында... Мәскеуде. Бүгін, қазақша айтқанда бәйбішесінің үйінде. Елен, есіңде болар. Долиннің жолға жақын өз үйін Алек кереметтей етіп жөндетіп, патша сарайындай етіп берген. Академик атамыз риза. Ол кісінің жері үш гектардай еді ғой...

	– Иә, Брежневпен бірге жүрген заманында бұл жерлер иен дала емес пе еді. Долин сол кезде актілеп, ешкім қақпасын қақпастай етіп, бұл жердің ерекше статусын жасатып қойған екен. Біздің адам ол жердің түп жағына, самырсын ағаштарынан көрінбейтін тұсына сарай салдырды. Оны суреттеу мүмкін емес. Өзінің намысы, амбициясына қойылған бүгінгінің Вавилон мұнарасы Семирамидасымен деуге болады.

	– Сендерден адасқалы қанша уақыт болды?

	– Екі жыл, Елен. Бармаған жер, баспаған тау жоқ. Америкада, Канадада, Австралияда, Англияда болдық. Ол... еш елге сіңе алмады. Жерсінбеді. Екі көзі осында, есіл-дерті осында болды. «Мен қайтадан тірілемін» дейді досың.

	– Тірілгені қалай?

	– Соны ертең сағат үштер шамасында өзі, өзің – Елен, Долин үшеуіңіз отырып ақылдасаайық дейді, Алек.

	– Пәлендей қиындық жоқ. Жолай бір адамға мына ноталарды тастап кетсем болғаны. – Елен алыстан Игорьдің Хаммерін көрді де машинаны тоқтатты.

	– Если не секрет, скажи, кто в той машине сидит и ждет тебя? И куда путь держишь?

	– Светлана – жена, ну токалка нашего общего знакомого. Сам он ждет меня в доме тестя, вместе с Ирмой.

	– Семейная драма... скорее всего.

	– Нет. Это ситуация сложилась закономерно. Повторяю, в силу обстоятельств. К чести, как Ирмы, так и Светланы, они не стали этот вопрос озвучивать. Ведь все и так понятно. Проблема в другом – Он хочет воскреснуть! Поскольку уже в Испании был сорван план перехвата двух группировок. Сейчас он самый богатый бомж во всем мире. Его ведь официально считают отошедшим от мира сего. Поминали. Поставили надгробный памятник. У Ирмы на руках справка о смерти. Тем не менее наши ушлые казахи отыскали его. Это дело рук Тапалова. Хозяину тоже доложили, что он залег на десять лет, а затем всплыл из-за болезни жены. Вот сегодня он хочет обсудить этот вопрос жизни и смерти. Почему я это рассказал тебе, Игорь? Да потому, что он запуган досмерти. Боится всего. А вокруг него нет неординарных людей, друзей. Его домище, построенное на территории тестя, не просто жилище, а цитадель, со многими отходными подземными, замаскированными выходами. Сам он вооружен до зубов. Но я считаю, что это не выход. Завтра, не дай бог, его выковырнут оттуда. Нельзя бесконечно отходить вглубь норы. Все равно наткнешься на тупик. Лучшая защита – нападение и действие. Тут есть над чем подумать. И в этом ты, Игорь, был бы хорошим советником. У тебя большие связи... А он еще не готов с тобой сотрудничать из-за того, что ты от него делегирован человеку в кепке. Но я постараюсь свести вас в Эдеме. А там посмотрим. Ведь в Швейцарии у него в четырех банках более 12 миллиардов. Наличными таскает с собой целый воз зелененьких. Теперь подумай. Разве можно упустить из вида такого одинокого беглеца?

	– Я не люблю навязываться. Если мое содействие потребуется ему, я помогу чем смогу. А пока передай ему от меня до начала разговора... Из этой суммы, пусть отдаст 8 «тонн». 2 «тонны» якобы ушли, чтобы получить вид на жительство, на покупку имения, на откуп своей жизни...

	– Зачем?

	– Потому что это неучтенка. Висит в воздухе. Куда подуешь – туда и поплывет. А в Казахстан не попадет ни одной копейки. Пусть внимательно прочтет счета куда велено перекинуть деньги. Все они, эти миллиарды, упадут в офшор. Так, стоит ли тогда отдавать все? Если он хочет когда-то начать свою деятельность здесь или там в Казахстане. Не оставив себе ничего, из перепуга всучив всю сумму, в дальнейшем он будет влачить серую, тоскливую жизнь. А при деньгах в нем не иссякнет кураж. И вообще, если деньги халявные, почему бы из этого пирога не отсечь свой кусок? Столько лет хранил. Он имеет и моральное право на это.

	Елен келген бетте Игорьдің сөзін сол қалпында Аламанға жеткізді.

	– Түсіндім. Игорь дұрыс айтады. Мен енді бәрін қайтарсам да олар үшін жақсы адам бола алмаймын.

	...Долин ұзақ-ұзақ уақыт кабинетінен шықпайды. Кабинет ұзын да кең дәліз тұйықталған тұстан басталады. Шамасы қырық шаршы метрдей жарқыраған бөлме.

	– Кешіріңіз, күткен кісілеріңіз тосып отыр... – деп үй иесіне күндікшісі мәлім етті.

	Ұзын дәліздің бойымен қарттыққа бой алдырған Долин балпаң-балпаң басып, ара-тұра жап-жасыл көгал тәрізді жолкілемнің екі жағындағы жолақтарына қарай ауып кетіп, қайта түзеліп үлкен залға жетті.

	– Я бросил ручку, как только мне сообщили. Ну, здравствуйте.

	Бұл күні Ирма күйеуімен Долиннің көңілінен шығу үшін ет асқызған. Орта шеніне адамның қолы жетпейтін табақтың үстіңгі жағын, жарықтық қазы мен қарта тіпті әдемілеп жіберіпті. Әңгімеден бұрын жиналғандар тамаққа кірісті.

	– В простоте – гениальность. Так сказал великий французский архитектор Ле Корбюзье. Бешбармак категорично подтверждает слова художника, философа. Сколько фантазии, ловкости, мастерства прикладывают виртузы кухни. Чем только не пичкают кусочек мяса? А казахи взяли да положили мясо в воду, долго, на малом огне варили, положили тесто – вот и все! И ни одно мясное блюдо не обойдет бешбармак. Все так просто и ясно. А главное – вкусно. К тому же, нет остракизмов. Значит – не навредит. Наоборот, дает силу на целую неделю.

	Академик буы бұрқырап келген астың ауылынан шыққан екі адамның жүрегін сәл де болса жібіткісі келді білем. Бірақ Аламан мен Елен әзірше үзіп-жұлқыған амандық-саулықтан артық әңгімеге бара алмады. Екеуінде де алдағы әңгімеден жүрексіну бар. Елен Аламанның бірбеткейлігі, мойнының қаттылығынан сескенді. Өзі үшін емес, Аламан үшін сескенді. Егер ол өз шешіміне біржолата тоқтаған болса «не ат өледі, не арба сынады». Бірақ заман өзгеріп, ұшарын жел, қонарын сай білетін мына қатыгез кезеңде Аламан да ажалдың көзіне талай рет қадалып қарады. Өмірмен іштей қоштасқан да кездері болған шығар. Оның бәрі Аламанның алпауыт тұлғасында, небір өзгерістер жасамай кетуі мүмкін емес. Алдымен өз ойын ортаға салар. Басқа әңгімелер содан туындайды.

	Дастарханнан табақты алып кеткен соң академик қызылкүрең доқабамен қапталған, бұрышқа үш бұрыштата қойылған диванды нұсқады. Диванның екі қанатына жайғасып, қолдарындағы артық-ауыс заттарды бәрі де журнал столына тастай-тастай салды.

	– Ал, Аламан балам, баста әңгімеңді. Біз тек тыңдаушы болсақ бас изесіп тез тарармыз. Егер бізден де бір ақыл-кеңес, пікір болуы ықтимал десең онда бір-бірімізді қақпайламай, сөзге қонақ беріп отырғанымыз жөн болар.

	– Ұзын тарих бәріңізге белгілі. Иә жақсылық екенін, немесе жамандық екенін білмеймін, осы қуғын-сүргін өмір әлгі 12 миллиардтан басталды. Басында ол 9, 7 болатын. Бірақ қолма-қол ақшамен бірге біраз құйма алтын келген. Осы жылдар ішінде ол ақша депозитте жатты. Өсімі керемет. Мен ежелгі қағидатты еске алдым. Бар жұмыртқаңды бір себетке салма. Оқыс жайт болса бәрі бір-ақ жарылады, дегенді ескеріп, оны төрт банкке бөліп салып қойдым. Алтынды Лондон биржасындағы бағамен ақшаға айналдырдым. Ұзақ жылдар бұғынып жатқаным зая кетті.

	– Бәрі менің кесірімнен... – Ирма даусы дірілдеп сөзге араласты.

	– Олай емес, Ира. Ақшаға бола мен жат елде, жардың қабағында өлуім керек пе еді? Мен бәрібір «іннен» шығар едім. Өзім де титықтап біткенмін. «Оның үстіне ақшаға көз тіккендер менің «өліміме» сенгенсіп, үнемі іздеумен болған. Ақыры тапты. Енді олар мені үлкен-үлкен топтармен шарқ ұра іздеп жүр. Атып өлтіруге рұқсат жоқ. Өйткені менсіз ақшаны ала алмайды. Қолға түссем күллі ауыл-аймағымды, етене жақындарды қинайды, балаларымның бизнесін түгел тартып алып, жала жауып, екеуін абақтыдан бір-ақ шығарады.

	– Георгий Исаевич! Со времен Чернышевского главный вопрос жития не изменился: «Что делать?»

	– Деньги Алек, твои, кровные?

	– Нет. После распада эти деньги висели в воздухе. Можно было влить в хозу. Но, поскольку, это убийственная сумма потеряла хозяина, жалко было их опять узаконивать. Это был готовый «черный нал», который может выручить государство, залатать любую дыру в экономике без волокиты. И потому решено было деньги записать на частное лицо.

	– Тогда отдай их кому положено. И живи себе спокойно. Крайне неприлично считать чужие деньги... Но я думаю, тебе своих денег хватит, чтобы жить по-человечески. Избавься от грязных денег. Взамен получишь весь земной шар. Гуляй, работай, путешествуй. Самое главное, все будет происходить без оглядки. Иначе или язву заработаешь или, не дай бог, инфаркт. Зачем тебе головная боль. Еще страшнее то, что на тебя нацелены десятки стволов. Убить не убьют, но искалечить могут. Я не прав?

	Әңгіме тұйыққа тірелгендей үнсіздік сыздап тұр. Әлден уақытта Долин Еленге қарата сөз тастады.

	– Меніңше Елен бір нәрсе қосқысы келіп отыр.

	– Оныңыз рас. Осы тұйықтан шығару мәселесі Сізге келіп тірелгелі тұр. Содан қисынсыз, жүрекке салмақ түсірер сөз болып шыға ма деп екі ойлы отырмын... Тәуекел десеңіз айтайын.

	– Әзірше, бәрі де ақылдасу дәрежесінде емес пе? Менің қолымнан келмейтін әрекет болса, ренжімессіңдер. «Мономахтың бөркін» кигізе қоймассың, Елен? Тәуекел. Айт. Ойыңды...

	– Қазір Аламанның қайда жүргенін, не ойы барын, аңдушы үш-төрт топтың бірі болмаса бірі біледі. Ол үлкен қатер. Соларды есек дәмесінен айыру үшін ресми жолмен жүрсек қайтеді?

	– Бәрін түпкі иесіне үйіп-төгіп аудара сал дейсің ғой, сен де. Мен оған барар едім. Бірақ мені соншалықты «сүйкімді» етіп тұрған дүниеден де айырылып, бас бостандығымнан да ада болып пұшайман болмаймыз ба?

	– Мен ойымды аяғына жеткізейін, Әлеке! Содан соң көре жатармыз. Аламан айтқан жағдайдың болуы әбден ықтимал. Бірақ ол ақшаны қайтарып, жақсы адам, запа шеккен патриот та атануға болады. Мәселен, Сіз Кеңес өкіметінен бергі ең ірі оқу орнының ректорын білесіз...

	– Виктор Анатольевич! Знаю. Ценю. Уважаю.

	– О Велихове не знает только еще не родившийся ребенок...

	– Согласен, – деп жымиып қойды Долин.

	– С композитором Шадриным в составе Советской партийно-правительственной делегации объездили полмира.

	– И это правда. И счастлив, что мы подолгу беседовали, рассуждали, шутили. Это люди, которых можно вписать в лигу святых при жизни. Они способны очистить душу людей. И так? Что дальше, Елен?

	– Дальше еще проще. Мы организуем Вам всем трехдневный отдых в частном вип-санатории. И вчетвером пишите письмо на имя Самого..., через посольство с просьбой принять Вас. Если это удастся, то ему непременно захочется встретиться с ним с глазу на глаз.

	– Какие полномочия Вы даете четырем старцам? Говоря о сумме до каких пределов мы можем это озвучивать?

	– Сейчас депозитные и другие вознаграждения с 10-ти миллиардов в долларах США, которые отложили на поднятие уровня села, выросли до 12-ти. Не вдаваясь в подробности, если ему сказать, что 8 миллиардов удалось сохранить и желает их передать, то два миллиарда он вычтет как расходную часть пока он был в бегах. И он его простит, возможно даже отправит в одну из дальних, карликовых стран на работу в посольстве. Они не любят, когда хитрят, темнят. Потому, что он видит человека насквозь. Так, по крайней мере, говорят мои знакомые, которым доводилось иметь с Ним деловые отношения. Да и сам Аламан, лично знает, когда он прощал своим недоброжелателям грехи, которых ни по закону, ни по понятиям, ни по человечески объяснить было невозможно.

	– Еще одно обстоятельство... – Аламан сөз қосты. – Он опасается людей за которыми стоят потенциальные оппозиционеры. А за мной стоят его же уважаемые люди.

	– ...Арифметика простая, Алек. Оставшиеся четыре миллиарда нас не сметет с лица земли? – Ирма, которой все эти суммы мерещатся полчищами врагов, тоже высказалась. На это ответил Аламан.

	– Кажется, завтра мы встретимся с ныне московским, в корне казахстанским олигархом. Его имя в списке «Форбса». У него есть выход и на Него, и на московских полубогов... Он и поможет нам надежно устроить эти деньги.





II




	Арада бір айдан астам уақыт өтті. Мәскеуде ШОС-тың кезекті саммиті өтіп жатқан. Сол аяқталған соң Басшы Ректорды, композиторды, Долинді қабылдады. Үш тұлғаның арасындағы қартаңы Долин болған соң ба Басшы оның хал-ахуал, көңіл-күйін қадалып сұрады.

	– Біз комсомолда жүргенде Сіз Брежневпен оңаша қыдырыстап, серуендеп Вашингтондағы резиденцияда жүрдіңіз. Сонда бәленбай жылдан соң Сізбен осылай кездесеміз деген ой, арман да болған жоқ. Шүкіршілік, әлі лекция оқиды екенсіз. Еңбектер жазып жүрсіз. Ол бәріміздің ортақ тарихымыз. Оны сол тарихи оқиғалардың бел ортасында болған куәгер, ұлы саясаткер, ғалым адамның жазғаны өте дұрыс. Кітапты Қазақстанға алдыртамыз. Тек қолыңызға қуат берсін делік. Енді Сіздерді тыңдауға әзірмін.

	Ректор, Басшымен еркін сөйлесе алатын академик тоқетерін бір-ақ айтты.

	– Сізде Қазиев Аламан Дайрашевич деген хатшы жұмыс істеді ме?

	– Істеді... Бірақ оның тағдыры не болғанын тиісті органдар анықтап жатыр. Қаза тапты деген лақаппен Қазиев жерленген. Ескерткіші де тұр. Бірақ ресейлік криминалитет оны Испаниядан тауып алып, біраз қинады деген әңгіме бар. Қазір оның тірі жүруіне өзіміз өте мүдделіміз. Сондықтан оны тауып, көрінгенге көз түрткі етпес жағын ойластырып, екі бригада Европада, бір бригада осында жүр. Иә, мен Аламан Дайрашевичпен жақын адамдар болдық деп айта алмаймын. Өзімнің бір Құдайдай сенетін адамдарым арқылы, сол кісілермен бірге жұмыс жасадық. Соңында біз тапсырған қаржыны өзімнің премьерім орта жолдан қағып кетуге шұғыл әрекет жасады. Аламан Дайрашевичті тұтқындап, соққыға жығыпты, оңбаған. Аламан Дайрашевичтің қазасын соның мойнына ілгеміз. Сол аралықта әлгі премьер жарты миллиардтан астам ақшаны шетелге аударып, өзі соңынан кетті. Аламан досымыздың бар-жоғы жақында анықталып қалар.

	– Құрметті... – Долин сөзге килікті. – Қазиев менің туған күйеу балам. Кезінде Приморьеден бастап, Оралдың арғы бетіндегі облыстарға, одан Латвияға, Мәскеуге, КПСС-ке, одан Алматыға апарып салған мен едім. Ол еш жерде мені ұятқа қалдырған жоқ. Азаматтылығына көңіл толды. Кесімді, алғыр, адамшылығына да шүбә келтіре алмаймын. Сондықтан біз Аламан Дайрашевичтің тірі екенін сіздер тапсырған 10 миллиардтың 8-ін қайтсем Сізге, мемлекетке жеткізіп берсем деп осы ғимараттың ішінде отырғанын, әңгіменің ұшықпауын сұрай келіп едік. Қажет болса шақырып аларсыз.

	– Келсін!

	Басшы Аламан кіргенде қадалып қарады да.

	– Отырыңыз, Әлеке! – деп кекесінді жымиды.

	– Неге осынша жыл жоғалып кеттің?

	– Тапалов жан таптырмады. Адам бір оқтық қой! Испанияда болдым. Бір мықтының жерін үй-жайымен сатып алдым. Қарауыл, күзет ұстадым. Содан бері Алматыға бір мәрте телефон шалғам жоқ. Жарақаттардан емделдім. Қарап жатпай ағылшын, испан тілдерін үйрендім. Ниетімде сол ақшаны иемденіп кету жөнінде қылаудай арамдық болған жоқ. Мені жедел түрде «өлтіріп» тастаған екен. Енді қайта «тірілудің» жолын мына сапырылыс басылған соң іздерміз, деп тапқан ақылым осы болды.

	– Дұрыс тапқансың. Бұл үш тұлғаның өтінішін жерге тастай алмаймын. Құжаттарың, өзіміздің... сау ма?

	– Сау.

	– Жақсы. Ранчо ма, имение ме сенде қала берсін. Кеткен қаржы тым көптеу... Дегенмен он жыл сақтаған еңбегіңнің өтеуі ретінде алып қалған ақшаңа да тиіспейін. Ал 8 миллиардты қай есепке аудару керектігін оншақты күннен соң айтамын. Бұдан былай не істемексің? Тіл үйренген екенсің. Партия мектебінен өткен кадрларды шашып тастай беруге болмайды. Латын Америкасының испан тілді бір еліне елшілікке бар. Қатардағы дипломат ретінде. Одан соң, екі-үш жылда осы елшілікке ауыс. Сөйтіп жарық дүниеге екінші мәрте ораласың. Сенің ресми түрде өмірге келгеніңді, мемлекет ісіне араласқаныңды естіген соң майда-шүйде жырындылар артын қысады. Осы Ресейдегі елшілік арқылы бар құжаттарыңды аласың. Мүмкін оншақты күннен соң инкогнито, дипломаттар мен орган адамдарына ілесіп өзіме келіп қайтуың. Ал мына ақсақалдарға не айтамыз?

	– Уважаемые наши учителя, я только что получил свободу. Теперь я становлюсь вновь в строй. Спасибо вам за содействие. Я больше всего боялся неверных донесении относительно себя. Думаю, что бог мне дает шанс вновь служить своей стране, Президенту, народу. И постараюсь оправдать Ваше доверие.

	Басшы қазақшаға көшті:

	– Сен қашқын емессің, ұры да емессің. Сені кетірген Тапалдың баласы және олардың мен туралы берген ақпары рас па? Бәрін басшының айтуымен істеп жүрміз, деді ме?

	– Солай...

	– Болар іс болды. Уақыт бәрін айқындады. Енді өз үйіріңе қосылдың. Үш-төрт жылда Астанаға да келіп қаларсың, қызметке. Көрерміз...

	Енді өзім шын құрметтейтін адамдарды дұрыстап сыйлап жіберейін.

	Бәрін Басшы вип-залдағы дастарханға шақырып. Сол жерде 15-20 минут дәм татып, соңында «ғылымға қосқан үлестері үшін» деп үшеуіне үш конверт ұстатты да өзі үзір сұрап, хош айтысты.

	Дастарханды Аламанға тапсырып, еркін отырарлық жағдай жаса деп табыстады. Әңгіме үдей түсті.

	Сәл үнсіздіктен соң Аламан қайта сөйледі.

	– Мне, прошедшему через партийные коридоры до самого верха, более десяти лет жившему под прицелом «охотников» на халяву, человеку уже далеко не молодому стыдно, более того, унизительно вот так стоять, как нашкодиший мальчишка и обещать, что «больше этого делать не буду».

	– Мы-то свои... – Шадрин вставил слово. – Вспомните мои дорогие, каково было московской интеллигенции в начале 1990-х годов, вплоть до нового тысячелетия. Да и сейчас хронически страдающих от вопиющей бедности тех же интеллигентов, бывших служак, просто ИТР, рабочих – пруд пруди. Не случайно сказал китайский мудрец: «Не дай бог жить во времена перемен». Через жернова нового времени прошли мы все. И все мы в чем-то были ущемлены. Хорошо, что человек свои ошибки хочет найти в самом себе. Но вспомните, как уничтожил целые города ураган «Катрин». Тут ситуация такая же. Политический ураган еще коварнее, продолжительнее. Так что, не кори себя во всем, не уничтожай дух и жажду жизни. Ты еще успеешь сделать очень много полезного.

	Ректор қозғалақтап алқымындағы сөзді ортаға тастай салды.

	– Что творилось во мне, когда мои профессора, расстелив газеты на тротуар, вынуждены были продавать очень ценные, редкие книги старины. Университету урезали бюджетные деньги. Это я недодавал им положенную сумму. Люди бедствовали. Я ходил по всем инстанциям, выклянчивал деньги. Убеждал, умолял. Но уже успевшие отхватить «свою долю» чиновники не вникали в суть дела. Я видел их тусклые глаза, чувствовал блуждающие мысли, где бы, чего бы еще отхватить. – Ректор әңгімесін әзілге қарай бұрды.

	– После кончины своего соратника – Леонида Ильича Брежнева, Георгий Исаевич замкнулся не на шутку. По-моему Георгий Исаевич сел за мемуары и даже не знал, кто правит Россией. А как жил, в достатке или нет, я не знаю.

	– В достатке, Виктор! Ты, конечно, приукрасил мой уклад жизни в те годы. Но близок к истине. Мне стало не интересно, чем вся эта свара кончится. Но кончилось крахом империи. Крахом идеологии, крахом моральных ценностей, крахом гуманитарной науки. И сегодня общество откатывается назад. Государство в руках высокопоставленных чиновников, сросшихся с криминалитетом. Государство сегодня не может помочь малым городам, дальним районам, они стараются выбраться из этой зловонной ямы потягивая за свои волосы. Я, сразу после Леонида Ильича, перестал бывать в ЦК КПСС. Я не нуждался ни в Андропове, тем более канцелярской крысе – Черненко. Они постарались тут же забыть обо мне. Я лишь облегчил им задачу.

	– На что жили, Георгий Исаевич. На что содержали огромный надел?

	– Один раз в году платил налог за землю и за недвижимость. А обслуга... Какая там обслуга?! Это мои соседи. Муж с женой заботились чтобы все это не пришло в запустенье. Я им, в начале месяца – мужу, в середине – жене, платил определенную сумму. Шла девальвация. А мои сбережения, накопившиеся от моих лекции в Америке, Англии, и.т.д. лежали в банке в их валюте. Затем Алек с Ирмой подкидывали, так что мне было стыдно не работать. Виктор сам же пригласил во вновь открывшийся факультет политических наук. Стал заведующим кафедрой. И сегодня я тружусь у Виктора. Ему, наверное, стыдно выпроваживать старца. А я уже прикипел к факультету.

	– Нет, вы глубоко ошибаетесь Георгий Исаевич, без вас кафедра развалится. Это дело новое. Водораздел между исторической наукой, экономической политикой, международными отношениями еще долго и кропотливо надо прокладывать. Вы сейчас ведете сразу десятки учебников. Их пишут. Но без одобрения господина Долина ни один из них не увидит свет. Вот кто такой Георгий Исаевич Долин. Я только что узнал насколько вы скромны!

	Все рассмеялись.

	– Спасибо, Виктор! Дай бог тебе состариться вместе с твоим же первокурсником, а затем сесть за эпистолярный жанр.

	* * *

	Елен айтқан күні Аламан «Эдемде» Игорь Сосковцевпен кездесті. Уәде бойынша үшеуі үлкен бассейнде табысты.

	– И что нового, у нас? – деді Игорь әңгімені бірден жетекке алып.

	– Басшымен кездестік. Арамызда кім болғанын білесің. Сегізін қайтаратын болдым. Екеуі жұмсалып кетті дедім, өзің дер кезінде ақыл қостың. Рақмет.

	– Яғни, қолыңда төртеуі және қолдағы ақша қалды деген сөз ғой? Дұрыс жасағансыңдар. Ұсыныс болды ма?

	– Болды... Латын Америкасы жақта бірер жыл дипломатиялық жұмыста, қатардағы қызметкер бола тұр, дейді. Одан соң осы Мәскеудегі елшілікке ауыстырмақ. Солай тірі екеніңді рәсімдейміз, дегенге сайды.

	– Әрине, бостандық оңай келмейді. Ал бостандықтағы еркін өмірге ештеңе жетпейді. «Бар» десе барып қайт. Егер осы елшілікке, Ресейге қайтып келсең тынысымыз кеңейер еді. Бірден осы елшілікке қалуға болмай ма?

	– Білмеймін. Оншақты күннен соң қабылдауға тиіс. Сонда Ирманың науқасын, диагнозын айтып сұранып көрейін.

	– Дұрыс. Табылған ақыл. Кергіді, жалтарды деген ойдан құтыласың. Диагнозын, ауруханасының атын айтсаң-ақ оған бәрі түсінікті болады.

	– Мен осы жоспарымыздың оңай орындалып, ап-айқын жолға түскенінен іш жиямын. Бір тұста болмашы кілтипанға ілініп қалмасаң етті. – Елен. Бұл қоғамның заңдары мен тәртібінен көресесін көрген Елен қусырылып, сескеніп отыр.

	– Неге олай ойлайсың, Елен? – Игорь де манаурап кеткен адамның шошығанындай бойын тіктеп алды.

	– Ол адам есепке жүйрік. Сен «сегіз кесек» дедің. Салған ақшаңның өзі «10 кесек» болатын. Одан соң қанша кесек алтын қоса салынды. Жақсы, оны ақшаға айналдырдың. Бірақ алтынның ақшалай эквиваленті қайда? Салымның өсімі қайда? Сен өзіңмен бірге спорттық нән сөмкелерге салып, қанша әкеткеніңді ол сезеді. Өзінің қайнағасын қалқа етіп, сенің қолыңмен дүниені тартты. Күллі Қазақстан аукционға түсті. Соның бәрінің үстінен «откат», онда да кісі өлтірердей «бөріктер» сенің кабинетің арқылы бөлініп жатты. 50 пайызы – оныкі, 30 пайызы – төрағаныкі. Саған 20 пайыз қалды делік. Бірақ мен білетін Әлекең болса ол данышпандарға айтпай-ақ сатып жіберген дүние қаншама! Сол аласапыран уақытта, қазанның түбі тықырлаған заманда сенен келіп жатқан олжаға олар, әрине, мелдектеп-ақ қалды. Содан бері көп уақыт өтті. Ол кісі қазір халықаралық экономикалық құжаттарды, ережелерді, бәрін-бәрін бес саусақтай біледі. Сен өзіңді өзің қамауда ұстағанда бұлар әлемді шарлап, сауысқанның бауырынанан жұмыртқа алып шығар епті, Давос экономикалық форумдарында жаңа ой, тиімді жолдарды айтып жүрген сұңғыла болып өсті.

	– Оның рас. Құлағыма жақпайтын-ақ сөздер. Бірақ тұманданып тұрған тұстарды тура әккі хирургтерше сойып жатырсың. Айта бер. Мен де өлетін жерімді біле кетейін. Мүмкін және бір сақтық әрекетке барармыз. Ол кісі сені қабылдағанша КНБ сенің бар картаңды ашып үлгереді. Соған дайын бол.

	* * *

	Астана. Целиноградтың мүлде басқа әлемге айналғанына Аламан таң қалды. Машина терезесінен біресе оңға, біресе солға алақ-жұлақ қараумен болды. «Апыр-ай, өкімет деген неткен алпауыт күш!» деп сәл де болса пәпігі басылып қалды. Оның екі жағында келе жатқан адамдарға сақшылар сарт та сұрт честь бергеннен басқа мүдір болмады. Қабылханада да екі сақшы тұр. Олар да кекшие қалды. Аппарат әкімшілігінің жетекшісі кабинеттен шығып бара жатып:

	– Кіре беріңіздер. Тосып отыр, – деді де ұзай берді. Екі жендет бірге кірді. Төр иесі бір қағазға шұқшия қарап отыр екен, басын да көтерген жоқ. Ешкімнің сәлеміне де емеурін танытпады. Сол төмен қараған күйі.

	– Сендер боссыңдар, – деді. Әлгі екеуі тайып тұрды. Кең тынысты кабинетте екеуден екеу қалды. Сыздаған тыныштық. Төр иесі Аламанға отыр деп айтпады да, белгі де бермеді. Ол жұмыс үстеліне тіркеп қоятын қабылдау үстелінің алдында сұраққа алынатын адамша сіресіп тұр. Артық еті сылынып түсіп, тарамысша тартылған, пошымына европалық ірі тұлғаларға келер Аламан мына тұрысын неге жорырын білмеді. Әлден уақытта ол басын көтеріп, Аламанға қарады.

	– Сенің аузыңнан шыққан «сегіз» міне, мына есепке аударылады. Ал... – Аламан лып етіп степлермен түйрелген төрт-бес қағазды алды. – Аэропорттан осында жеткенше не көрдің?

	– Таңғажайып қала...

	– Ол бір күнде тұра қалмаған шығар. Түсінемісің?! Астана әлі өзінің шырқау шегіне жеткен жоқ. Бұрынғы данышпандардың қиялы жетпес дүниелер мұнда бой көтереді. Оған сен өз үлесіңді қосасың. Жаңағы сегізден тыс!

	– Әрине, әрине!

	– Әрине болса бері жүр. – Кабинет иесі бір ноқатты басып қалып еді бүкіл бір қабырға есікке қарай жылжыды. Артында елу шаршы метрдей орын бар екен. Оның ортасындағы нән үстелде Астананың бүгінгі жобасы тұрыпты.

	– Мына жаққа жақында. Қазір құрылыс мына жекеше секторларға қарай кетіп барады. Үй иелеріне пәтер беру, жерді түзету Иманғали Тасмағанбетовтың шаруасы. Ал сен мына объектіні саласың. Салдыртпайсың. Өзің бастан-аяқ саласың. Ешкімнен ешнәрсе сұрамайсың. Өзің ауыр өнеркәсіпті құрылыс секторымен қоса басқармап па едің, ЦК-да?!

	– Басқардым.

	– Онда сен ешкімнен ақыл сұрамайсың. Бұл жердегі құрылыстың ерекшелігі – нолдік циклға қаржының көп кететіні. Себебін білемісің?

	– Саздауыт жер ғой. Плита, үйді ұстап тұрар, ең кемі 20 метр тереңдікте жатыр. Болсын, оның бәрін этаж-этажға бөліп тастаса ойын-сауық, шаруашылық қабаттар болып шыға келеді. Одан ұтылмаймыз.

	– Жақсы. Оның дұрыс. Ал мынадай биік мұнара Мәскеуде жоқ. Шыныңды айт – енді екі этаж және басындағы тәж тәрізді дүниесін мына табантас ұстап тұра ала ма?

	– Енді екі этаж қоссақ табантасты ауырлату керек болар.

	– Яғни жер көлемін сәл ұлғайт дейсің ғой?

	– Аса көп емес. Жаңағы аспалы бақ, көгалдандырған ландшафт тұрғындардың сүйікті орнына, астаналықтардың мақтанышына айналады.

	– Енді әңгіменің детальдарына тоқталайық. Манада сен кабинетке кіргенде мен сенің қай ақшаң қайда жатқанын, өзіңде қанша барын келіп түскен деректерден қарап отырғанмын. Жаңағы құрылыспен құтылмайсың. 700 орындық мектепті кешенді түрде саласың. Оның спорт залы, 25 метрлік бассейні болады. Ол мектепке өзіңді ұзақ жетелеген мемлекет қайраткері Мақұлбек Әбеновтың есімі беріледі. Дұрыс па?! – Аламан бас изеумен шектелді.

	– Сен осы Астанада банктен екі есеп ашасың да, екі құрылыстың есеп-қисабын өзің бақылайсың. Заман басқа, Қазиев мырза. Ақша болса басқасы табыла береді. Енді үзір сәт те келді. Ертең жаңағы екі адаммен Женеваға тіке ұшасыңдар. Онда сендерді қарсы алатын, сендерді қорғайтын екі топ жұмыс істеп жатыр. Сұрақ бар ма?

	– Менің төлқұжатым ел ішінде жарамсыз болып қалды. Ал ескі құжатсыз банкке жолатпайды. Екі төл құжатпен жүре тұруға рұқсат берсеңіз.

	– Жаңа төлқұжатты таңертең аласың. Екеуі де сенде жүре тұрсын. Және не мәселе?

	– Зайыбым Ирма Георгиевна 5-6 жылдан бері әлгі жаман ауруға шалдықты. Операция сәтті өтті. Дегенмен біз Склифософский ауруханасына байланып қалдық. Үнемі қаралып отырамыз. Сондықтан тұрағым Мәскеу болса қарсы емессіз бе?

	– Маған бәрі бір. Арктикада тұр. Бірақ құрылыстарды комиссиямен бірге қабылдап алған соң ерік өзіңде. Маған істің нәтижесі, мерзімі, сапасы керек. Басында саған сонша ақшаны жасырғаның үшін тісімді қайрап отыр едім. Жаңағы объектілерге байланысты болашақ шығының үшін бәрін кешірдік. Сенде қазір 3 миллиард 700 миллион ақша бар. Соның бір миллиард 350 миллионы құрылысқа кетеді. Қолыңда қалғаны өзіңе жетіп қалар? Мақұлбек марқұм жиып берген қолма-қол ақшаң да аз емес. Бір мезгіл ел-жұртқа қарайлауды да ұмытпау керек. Егер бизнесің Мәскеуде болса, салық түгел соларға кетеді. Қандай бизнес ашқың келеді? Аш, тек Қазақстанда. Жолыңды ашып отырамын. «Адасқанның айыбы жоқ, үйірін тапса!», – дейді атаң қазақ. Кел, жаныма тұр.

	Фотограф кірді. Екеуінің бірге тұрған суретін түсіріп алды.

	– Ертең барлық газеттер Аламан Қазиев бәленбай жыл түнекте отырып та мемлекет қаржысын криминалитетке бермеген, секілді аңызды КНБ арқылы таратамыз. Сонымен сен өмірде барсың, елдің қамын ойлаған ерсің, қажет болса құрылыс біткен соң жақсы жұмыс та табылып қалар. Ал бір тұста жалған жүріс жасасаң өз көріңді өзіңе қаздыртамыз. Бұл да түсінікті ғой? Сен кім, Үкімет кім? Үкіметпен ойнама, біз сол үлкен биліктің оң көзіміз. Абайла!

	Бәрі дұрыс келе жатқанда «өз көріңді өзіңе қаздырам» дегені Аламанның жүрегінен найзағайлап өте шықты. Сөздің артынша Аламанның көп жылдан ұйықтап жатқан көкдауыл намысын қас-қағымда дүр сілкіндіріп, оятып жіберді. Аламан еш жауап қатпастан кабинетке кірген екі жендеттің ортасыңда кете берді. Ол «сау болыңыз» деп те айтпады. Алқымында тұтығып тұрған кесек айтқызбады. Тек осы жылуы жоқ ғимараттан далаға шықсам деп, қана келе жатыр. Шеке тамырлары білеуленіп, көзі қанталап, қан қысымы күрт көтерілді.





III




	Женева. ...Аэропортта Аламанды екі қорушысымен траптың өзінен машинаға бір-ақ отырғызды. Маршрут алдын-ала белгіленсе керек. Қаланың сыртын орап, маркасы белгісіз қара машина құйындатып келеді. Бір кезде қоқыс таситын машинаны қуып жетті. Сол-ақ екен әлгі нәжіске пісіп кеткен ауыр машина бұлардың жолын кескестеді. Оңға бұрылса – оңға, солға бұрылса солға тартып өткізер болмады. Осылай машина титықтап тұрғанда артқы екі дөңгелекке ту сырттан кенеше жабысқан көгілжім «Порше» оқты боратты. Дөңгелек ерекше жасалған боп шықты. Оқ кіреді – балон былқ етпейді. «Порше» қатарласып келіп өкпе тұстан оқ жаудырады. Машина былқ етпейді. Бір кезде жармасып, жарысып келе жатқан «Поршеге» машинаға бекітілген гранатометтен бір-ақ оқ атылды. «Порше» сол жерде ит жыртқан терідей дал-далысы шығып, қалып қойды. Оны көре сала қоқыс жинаушы машина оңға қарай ығысып, жол шетіне екі адам секірді. Секірген бетте домаланып сайдағы қалың шөп, тал-теректерге сүңгіп кетті. Қоқыс машинасы тоқтар емес. Аламандардың көлігі зу етіп алға шықты. Сөйтсе машинада адам жоқ. Енді жүз метр жүрсе үлкен жолайырықта апаттың көкесі болмақ. Не істеу керек. Женева полициясы байланысқа шықты.

	– Егер мүмкіндіктеріңіз болса машинаны гранатаметпен тоқтағанша атуларыңызды сұраймыз.

	Бір снярад тура двигательді талқандады, екіншісі жолдың оң қапталына жақын доңғалақты сойып өтті. Машина қыңырайып барып сайға домалады.

	– Рақмет! Көмектеріңізге! Тексеріс нәтижесін міндетті түрде елшілікке табыс етеміз. Сау болыңыздар!

	Қаланың орталық бөлігінде орналасқан Швейцария банкінің советтік бөлімшесі шошақ «бөркі» бар, готика стилінде салынған 8-9 қабат сидам ғимараттың бірінде. Ортада бір стадиондық алаң.

	Жан-жағы аркалары арқылы тыныстайтын сұп-сұр үйлер, отельдер, ресторандар. Үйлердің бірінші қабаты жыпырлаған әр түрлі дүкендер. Машина тоқтады. Дәрігер тіктеп Аламанға қарады.

	– Жағдайыңыз қалай?

	– Жаңағы атыс-шайқастан соң тіпті жақсы боп кеттім! – Аламан өз ішіндегі толқуды осылай бүркемеледі.

	– Онда жолыңыз болсын.

	Аламан алдында оққағары, жанында адвокаты боп ілескен жігіт үшеуі шамасы жүз метрдей жердегі ғимаратты бетке алды. Олар әлгі стадион сиып кетер алаңды бір шетінен қиып өтіп, баспалдаққа ілінгенде алдарынан банк сақшыларының формасын киген бір адам, мінсіз қара костюм киіп, галстук таққан бір клерк, сонан сон бірінің қолында рация тәрізді бір заты бар екі адам қарсы алды. Аз-кем сөйлескен соң бұлар енді ғана көтерілген пандустың баспалдағымен кері қайтты. Табандары жерге тиісімен солға бұрылып, пандустың астындағы өткелге сіңіп, көрінбей кетті.

	Аламан ақшаның құдіретін енді сезгендей. Балға үймелеген арадай анау жер астында жатқан ақшаға бола мұны небір ыбылыс қамап тұр. Ол аз болса бұл ақшаны айтқан жаққа аударып болған соң атып тастамаса де! Әлгі Игорьдың адамдары қайда жүр? Оларды қалай таниды? Міне, істің ең жіңішке тұсына да келді. Игорьдың адамдарынан бір белгі жоқ. Күту, келіссөз жүргізу, клерктер клиентпен бірге отырып құжат толтыратын кең де бұлың-бұлыңы көп ападан бар екен. Екінші қабаттан ашаң келген, жүзі жылы, отызға келе қоймаған жігіт Аламанға тура келді.

	– Қазиев мырза, сәлеметсіз бе? Мына кісілер кімдер?

	– Қорғаушыларым.

	– Жақсы. Онда вип-клиенттер бөлмесінде алдын-ала сөйлесіп алайық. Қорғаушылар осында тоссын. Жүріңіз, Қазиев мырза, өтінемін.

	Екі сыпайы жендет қалды. Аламан ападанның алыстау бір кабинетіне кіріп кетті.

	– Қай тіл сізге ыңғайлы?

	– Өзіңізге ше?

	– Әрине орысша. Менің ұлтым орыс. Әкемнің аталары 1905 жылы Баден-Баденге көшіп келген дворяндар. Үйде орысша сөйлесеміз. Россиядан кітаптар алдырушы едік... Қазір оқитын ешнәрсе жоқ секілді. Орыс классиктерінің оқылмағандарын ермек етеміз. Россия деген ұғымның қасиетін білуге тырысамыз. Кстати, бүгін маған Мәскеуден вип-клиенттерімнің бірі Игорь Семенович Сосковцев телефон шалды. Жаңағы екі қорғаушыларыңыз КГБ-дан. Олар жұмыс біткен соң жамандық жасап кетуі мүмкін, сондықтан басқа 17 подъезден шығаруымды өтінді. Онда сіз сұраған оққағарлар тосып алып, бірден Мәскеуге ұшып кетесіздер. Оған не дейсіз?

	– Солай келіскенбіз. Мен сізге рақметімді айтып бір-ақ шығайық. Аламан атып тұрып қалтасынан белі буылған он мың долларды алып жігітке ұсынды. Бірақ жігіттің өңі бұзылып кетті де қатқылдау үнмен:

	– Бізде ондай әдет те, салт-дәстүрде жоқ. Менің еңбекақым өте жақсы. Әулетімізбен бай адамдар санатындамыз. Біз – дворяндар тұқымымыз. Кешіріңіз.

	– Сіз де кешіріңіз. Біздің елдерде мұндай «рақметсіз» қадам баса алмайсың.

	Жарты сағатқа жетпестен 8 миллиард АҚШ доллары Басшының өзі берген екі есепке бөлініп аударылды. Сонымен, банк бір вип-клиентін шығарып салды. Төрт сағаттан соң Аламан қорғасындай сұп-сұр, саңылауы жоқ бұлт теңізінің үстімен Мәскеуге ұшып келе жатты.

	Екі сыпайы жендет үш сағаттан соң әбден абдырап, екінші қабылдау бөлмесіне телефон соқты. Болған-біткенді енді баяндай бергенде арғы жақ сөзді кесіп тастады.

	– Ол өз міндеттемесін толық орындады. Қажетті дүниелер барар жеріне барып жайғасты. Қайтыңдар!





IV




	Москва. Аламанның үйі. Сол үйде қазір Игорь Сосковцев пен Елен, Аламан, Астанадан ұшып жеткен Дмитрий Ефримович Нилов, Антон Геннадиевич Юркин. Бәрін шақырғандағы мақсаттарын Аламан бірден жайып салды.

	Алғашқы тәуліктегі жай демалыс, таныстық, әңгіме-дүкен құрған соң ешқайсысында жатсыну болмады. Бәрі кіші ападандағы дөңгелек жайға жиналды. Бұл орынды Аламан Шығыс үлгісінде жасатқан. Мұнда кан тәріздендіріп, жерден үш қарыс, сырты жасыл мауытымен қапталған кең дүние. Екі адамның арасы бір диванның мөлшері. Меймандар аяқ кимідерін шешіп, қысқа қонышты мәсі киіп төрге өрлейді. Отырған жерде қаздиып қалу жоқ. Әрқайсысына екі бөстектен тасталған. Ас-су қоятын жозының ортасына еңбектеп бармасаң қолың жетпес еді. Соны ескеріп жозыны да канға тиіп тұрарлық нән етіп, ортасына гүлзар жасаған.

	– Достар! Мына жай, менің ендігі мекенім. Сыртын қытайдың Ұлы қорғанынан биіктеу етіп қоршаттым.

	Аламан отырысты жібітіп, бірер оймақ ішімдік ішіне түссін деп әдейі сықпыртып әзіл айтып отыр.

	– Эй! Вчерашние мальчишки! У меня зародилась нешуточная идея.

	– Тосып отырмыз, Алеке! Давай выкладывай!

	– Ребята нам надо объединиться в концерн. Вот вам структура пяти концернов. Из Турции, Германии, Америки, Японии и Южной Кореи. Изучите дома. С ответом никто никого не торопит. Каждый должен созреть сам, а за тем здесь же встретимся. А вообще для концерна надо бы еще двух или трех надежных ребят подтянуть.

	– Об этой идее я слышу от Алекса впервые. Можно в двух словах объяснить необходимость создания концерна? – Сосковцев бір нәрседен секем алғандай қымтанып алды.

	– Концерн или корпорация – назовите как хотите, нужно чтобы каждый из нас был уверен в том, что в случае форс-мажорных обстоятельств другие члены его снова поставят на ноги. Никто под кем-то ходить не будет. Каждый развивает свое детище. А вместе станем непотопляемыми. Если надо что-то решить все до единого сядем за стол. Решим. А как? Это будет озвучено, все карты будут раскрыты, все сомнения будут высказаны предельно честно. Главным условием и главной идеологией я предлагаю доброжелательность и никакой внутренней неприязни, тем более агрессии. Из семи, допустим, двое на тот момент не могут помочь – ничего страшного. Поможет в другой раз, когда вложенные деньги возвернутся с прибылью. И так далее... Я лишь коснулся к самой идее. В России, в Казахстане, в Европе, в Китае везде... Достаточно крупных, хищных акул бизнеса. Крупные животные во все времена питались более мелкими. Или целой сворой заваливали крупную добычу.

	– И где ты все это вычитал? Или же когда успел придумать такое предложение? – Юркин. – Мы ходим под Богом. А ты под прицелом.

	– Вы, ребята, молодцы! Все эти непростые годы вы боролись за место под солнцем. И тьфу... Не проиграли. Выдвинулись. А я десять лет прячась от всех, лишь тратил то, что поднесли нынешние олигархи Казахстана в виде благодарности. Я в той конторе был ключевым звеном и раздавал Казахстан налево и направо. Лишь бы доллары были настоящие и дипломатки по тяжелее. Неофициально я, наверняка, был первым миллиардером. К тому же, своим сыновьям отдал четверть мегаполиса. И сегодня они, вступив в партию власти, льют воду в мельницу босса. Они – члены политсовета партии. К ним не могут подступиться ни финпол, ни налоговики, ни КНБ. Чуть что, звонок в Астану. Оттуда ретивые слышат оглушительные окрики, затем снова тишина. О том, что нельзя их трогать уже знают все фискалы и силовики. Потому, что они помогают партии в проведении различных мероприятий.

	В Испании я понял, что не познав хотя бы теоретически основные закономерности современного бизнеса, я безнадежно останусь человеком, который занимается лишь самоедством.

	Так и было. 10 лет я содержал 17 человек. Платил налоги и все другие платежи. Не заработал ни пенса. Лишь через два года догодался раздробить всю сумму на четыре части – т. е. раскидал их в другие банки. 230 «плиточных шоколад» по курсу на тот день превратил в евро и разместил чуть подальше. И все суммы были положены на депозит. Сливки снял сам. А они думают, что Казиев перепуганный лох. Он не мог провести такие операции. Так что, из более четырех «тонн» витаминов «Д», я пущу в ход столько, сколько нужно для нормального дела. Через неделю 2 «тонны» упадут в один из Российских банков и мое имя появится в «Форбсе».

	– Зачем? Светиться-то зачем? – Елен постепенно узнает своего прежнего друга. Человека любящего ходить по лезвию ножа. Правда, он стал мудрее. Более сдержан. Корректен. Европа его порядком обкорнала. Все лишнее, даже огромный живот, бычья шея исчезли.

	– Для чего «Форбс»? Для того, чтобы со мной сильные мира сего считались. И любой вопрос будет решаться вне очереди. От желающих стать другом не будет отбоя. А это уже палка о двух концах. Будем осмотрительнее.

	Аламан отырысты оталдырып алып, түнгі сағат төртке дейін тоқтата алмады. Идея бәріне ұнады. Игорь бір адам туралы ойланам. Оны жан-жақты зерттеймін. Сонан соң мына ұйып тұрған әлемімізге сіңіп кетер адам болса сырттай ұсынамын. Тек ұсынам. Қабылдау туралы әңгіме қозғау өз еріктеріңізде, деді. Юркин өз облысындағы ең белді деген, «Форбсқа» кіруге қорқатын. Бар мүлкін әртүрлі әдіс-тәсілмен бүркеп отырған, ежелден саудагер бір адамды ұсыну төңірегінде ойланып, әлгі сауысқаннан сақ адамның тамырын басып көрмек. Әңгіме осымен бітті. Юркин мен Нилов қалды. Елен мен Игорь іркес-тіркес Мәскеуге қарай тартты. Қаланың ішіне іліккен соң үрей сәл сейілді. Ал Мәскеуге дейінгі 55 шақырым жарқырап-ақ тұрады. Патруль де, бекеттер де баршылық. Бірақ екі бүйірден қысып, төніп тұрған қалың орманнан оқ атылмайтын түндер аз. Сондықтан екеуі де пистолеттерін оқтап, қос-қостан ататын режимге қойды. Ол аз болса алыстан тоқпен ұратын шокерлері бар.

	– Я впереди, Елен! Ты более тридцати метров не отставай. Гнать не будем – 130-140, но не более.





V




	Елен Алматыға барып қайтты. өзінің төрт бөлмелі үйінде шешесі Орыншаның басшылығымен іні-қарындастары ештеңеден таршылық көрмей тұрып жатыр. Ерғали Кемер ауданының әкімі. Ал Еленнің келген себебі консерваторияның үшінші курсында оқып жүрген Қарлығаштың жағдайын білу, өнер кешенін саларлық жер алу мәселесін зерттеу еді. «Алматы ақшамы» мен «Вечерная Алматы» «Алматыға гитара құдіреті, композитор Елен Қасиманов келді» деген шағын хабар беріпті. Осының алдында ғана «Аргументы и факты» газеті «Форбс» журналының жаңалығы ретінде ұлты қазақ, қазір Москвада тұратын ұлы гитарист, композитор Елен Қасимановтың 1 миллиард 150 миллион доллармен миллиардерлер клубына тіркелгенін хабарлаған. Мұндай хабар әкім-қараларды да, өнер өлкесіндегілерді де жас демей, кәрі демей қызықтырғаны сөзсіз. Елен аэропорттан таксилетіп үйге тіке тартты.

	Қарлығаш есікті ашты да ағасының мойнына бір-ақ секірді.

	– Тәте! Тәте! Ағатайым келді!

	– Не дейді!.. – Орынша ас үй жақтан маймаңдап, емпеңдеп келді.

	– Жүгірмей-ақ, қойшы, жеше!.. – деп Елен шешесіне бетін тосты. Өзі де бір уыс боп анасының бешпетінің ішіне кіріп кеткісі келді.

	Кешкілік министр үйге телефон соқты.

	– Келуіңізбен, Елеке! Мен осында Алматыдамын. Опера театрының шаруасымен. Не мақсатпен келгеніңізді білсек артық болмас еді. Егер мүмкін болса.

	– Жарқын... Телефон соққаныңа рақмет. Мен ешнәрсе жоспарламай, келер-кетер уақытты белгілемей жағдайға қарай көрерміз деп келіп едім. Менің алаңым көп қой. Соның бірі консерваторияда оқып жүрген қарындасым. Мен оның мүмкіндігін білемін. Бірақ үш-төрт театрға, Астанадағы оқу орындарына мықты педагогтар тарап кетті емес пе? Соған байланысты баланың өсуі тоқтап тұр ма деген бір ой келді.

	– Елеке! Қарлығаш айтпады ма? Біз оны опера театрына қабылдадық. Қазір екі қойылымның екінші рольдеріне дайындық жасап жатыр. Жалпы осы мәселе бар, басқасы бар, бұрынғы министрлігімізде кездессек қайтеді?

	– Министрлік? Театр қалай? Опера...

	– Болады. Әңгіме жоқ. Машина жіберейін. Сағат қаншаға?

	– Қажеті жоқ. Жақын жер ғой. Алматыны тек машина терезесінен көріп қайтқаным астамшылық болар. Сонымен, сағат он бір. Келістік.

	Орыншаның берекелі табағындағы еттің шет-шеті ғана ойылды. Елен шешесінің бал бармағымен жасалған, етті қаша сағынса да опырып тастағаны шамалы. Құрт езіп, керсен кесемен сорпа ұсынды. Қатық қатқан соң ол сорпа ішке түскен аккумляторға айналатынын Елен біледі. Денең де, қара табаның да қызып, анау-мынау жел, ет пен терінің арасында тұрып қалған суық, шаншу дегендерден түк те қалмайды. Әдеттегі, еттен кейінгі шай үстінде бәрі де алқам-салқам бір еркін күй кешті. Елен түлкі құрсақ үйді толтырып, керегелерді де қуаныш кернеп тұрған секілді.

	– Балалар орыс болып кеткен жоқ па, балам?

	– Осы отырған сіздің шәкірттеріңізден артық.

	– Қалайша?

	– Дана жұмысты қойды. Кейін зейнетке шыққанда нәпақасыз қалмасын, зейнетақысы мардымсыз болмасын деп бір досымның фирмасына тіркеп қойдым. Айлық алмайды. Керісінше солардың бухгалтериясына зейнетақы қорына ауыстыратын ақшаны өз қалтасынан қорға аудартады...

	– Оның ақыл болған екен. Мың жерден бай бол әлемде тыныштық болса ғана жиған дүниенің қызығын көресің. Заңдар күнде өзгеріп, патшалар ауысып, атылып, дарға асылып, өз халқынан қорқып отырған заманда сақтықта-қорлық жоқ. Е, Құдай, алсаң мені ал! Сендер аман болыңдар!

	– Қойшы, тәте! Ағатайым келіп рахаттанып отырғанда.

	– Жешем бізді бір қорқыттып қою үшін айтады. Бұл жанұяны Құдай аз қинаған жоқ. Әкеміз ерте кетті. Мына бүгінгі өмірді көрмеді-ау деген өкініштен құтыла алмаспын. Сіңірі шыққан кедейшілікті ұзақ-ұзақ жылдар осы балаларыңмен, жеңеше, бірге көрдің. Уайымның уытын жалғыз өзің таттың. Енді дөңгелек дүние айналып жақсылық әкелді. Сол ұзағынан болсын, ұрпақтан ұрпаққа жалғассын деп тілеңдер Қарлығаш, балалар, сендер де!

	– Е, әкеңнің орнын басып, ас қайыруды үйреніп алыпсың. Дұрыс-ақ. Біздің тұқымдағы еркек кіндіктен екі шал, төрт кемпір қалдық. Мыналар енді ауылдан алыстай береді. Салт-дәстүрді енді өздеріңнен үйренеді.

	– Қарлығаш... Оқу қалай?

	– Оқу – бес.

	– Сені опера театрына қабылдадық, екі қойылымға қатар дайындалып жатыр, дейді министрің. Солай ма?

	– Солай... – Қарлығаш өзі айтпағаны үшін қысылып қалды. – Сіз демалған соң айтпақ едім...

	– Өз мүмкіндігіңді, былай шамалайсың ба? Кімнен кейін, кімнен ілгері. Мына бір нәрсені игерсем қара үзіп кетер едім, дегендей ойлар бар ма өзі?

	– Өп-өтірік сыпайы болмай турасын айтсам бола ма, ағатай?!

	– Турасын айт.

	– Вокалда табиғат па Құдай ма тумысынан берген дауыс бірінші орында ғой. Мен сізге түсіндіргендей боп отырмын. Мен кім, сіз кімсіз? Тек не айтсам да күлмеңізші.

	– Келістік.

	– Дауыс диапазоны жөнінде халықаралық дәрежедегі артистеріңіз менен көп төмен. Ол әншінің жас мөлшеріне қарамайтын құбылыс, деді педагогым. Екінші, дейді ол кісі – тембр. Даусыңның өзіндік жағымды, тіпті сұлу реңі болмаса ащы дауыспен алысқа бармайсың деді. Осы екеуін әншіге Құдайдың өзі береді. Басқасын үйрену керек екен. Менде техника ақсап тұр. Оны өзім білемін. Сондықтан қиын да болса өз техникам жеткілікті деген дүниелерге бұрыламын. Сонан соң даусымның күшіне ие бола алмаймын, кейде.

	– Дауыс күші бар ғой?

	– Бар болғанда мені біреулер мақтану үшін солай театрды басына көтереді деп ойлайды. Мен мақтаншақ емеспін. Жасқаншақ та емеспін. Просто образға кіргенде соның ішқұстасы, немесе жан айқайын әр адамға жеткізсем, деп солай асырып жіберем бе, әлде, сол дұрыс па білмеймін, аға!

	– Педагогың, бас дирижер, қоюшылар не дейді?

	– Сен түбінде бізге бұйырмайтын баласың ғой... Бірақ дәл қазір тыныстау техникасын, даусыңның жеті түрлі бояуын, басқа да техникасын меңгермей ешкім еш жерге шақырмайды. Саған үлкен орта, гениальный педагог керек. «Атты бәйгеге қосарда оның қамау тері де қалмау керек. Атбегілер сәйгүліктің доп секілді домалап түскен қиын қолына алып сығып көреді. Сонда әлгіден бір тамшы су шықпауы шарт. Ал сенің жеңістерің алда. Бірақ бапкер, яғни, сұңғыла ұстаз, теке тірескен кілең «сен тұр – мен атайын» дейтін мықтылар ортасы қажет. Қазақстанның халық артисі боларсың, мемлекеттік сыйлық та аларыңа сенемін. Бірақ іштей өсу жоқ. «Ұра берсе Құдай да өледі» деген өлермендік боп шығады. Ойлан, Қарлығаш. Ақылдасар адамың жоқ емес.. – деді қоюшы режиссердің көзінше бас дирижеріміз.

	– Түсінікті. Дирижерің әңгіменің турасын айтқан. Кезінде Шаляпин де Үлкен театрдағы әріптестеріне сол үшін күйіп-піскен. Артистердің 99 пайызы өзі көздеген атақты, марапатты өзінің әбден жауыр болған партияларын бірқыдыру орындауға әбден машықтанып алған соң ізденіс, өсу дегенді тоқтатып, бір сарынды өмірге көшеді. Азды-көпті атағы бар, қоғамда аты белгілі адам. Көздеген дәрежесіне жетті. Шаляпин әлгілердің партияларын орындағанда жан-тәнімен образға кіріп, жандандыру, өз жүрегі арқылы публикаға от тастау жоқтығына налиды. Сол үшін ол өз партнерлерінің біразына қол да жұмсаған. Сілкілеген. «Сен тірі өліксің» деп жазғырған. Ақыры алғашқы советтік халық артисі деген атақты алса да Италия сапарынан соң елге қайтпады. Сонан кейін Шаляпинге Испания королі өздерінің ең жоғары наградасын омырауына өзі тағып, үлкен қабылдау рәсімін өткізген. Корольден кейін Германия Канцлері де ең жоғары нагардасы – Кресті өз қолымен Шаляпиннің омырауына таққан. Шаляпин сол салтанатта артығырақ ішіп қойып, мейманхана ішінде өз номерін таба алмайды. Не істеу керек? Жан-жағына қарайды – бұл көрмеген тазалық, реттілік. Содан ол этаждың баспалдағымен және көтеріліп, бұрылысқа жетеді де басын бірінші баспалдаққа салып, жол кілем үстіндегі әппақ кенептің үстінде демалады. Таңертең оянса біреу оның басына жастық жастап, үстіне жамылғы жауып қойыпты... Оны неге айтып отырмын? Өнерде іштей ешкімге дес бермес өжет мінез де керек. Ешқандай жағдайда саспау керек. Ұлы қолбасшы Ескендір Зұлқарнайдың сөзін ұмытпа. Македонский Тирді үш айдан соң өлгенде әрең құлатып, менмен шонжарларды тізерлете тізіп қойып айтқан екен: «Естеріңде болсын – кез келген қамал уақытша ғана жабулы қақпа» деп. Алынбайтын қамал жоқ, адамы табылса, Қарлығаш. Ертең мен бар жағдайды министрден біліп қайтамын. Тура сол опера театрында кездесеміз деп келіскенбіз.

	– Мен өзім жеткізіп салам... Машинаммен.

	– Машина? Ол қайдан?

	– Өзім сатып алдым.

	– Стипендияға ма, әлде Ерғали көмектесті ме?

	– Өзім тапқан табысқа алдым. Қуандық таңдады, ТЖО-ға апарып тексертті.

	– Сенің сондайың бар ма? – Ол үшін Қарлығаш жауап берді. – Болғанда қандай! Мен тек – пилотпын. Машина сыр берсе Қуандықтың өзі-ақ диагнозын қойып, ұсақ-түйек ақауды қағып тастайды.

	– Айтқандай, сен мектеп бітіресің ғой?

	Дастархан басындағылар ду күлісті.

	– Оу, балам сен мыналарды әлі бала деп жүрсің бе? Қуандық Агроуниверситеттің мехфагіне былтыр түскен. Биыл екінші курсқа барады. Мектепте тек мына егіз қыздар – Айман мен Шолпан. Биыл он біріншіге баратындар осы екеуі.

	– Кешіріңдер. Ауыл алыс, ой басқада. Менің есімнен кетпейтін бір-ақ нәрсе – ол сендердің тұрмыстарың. Еркін, молшылықта өмір сүрсін деген тынымсыз тірлік.

	– Тұрмысты ойлама, балам. Ақшадан кенде емеспіз. Ет, картоп, басқа-басқа тамақтар Ерғалидан келіп жатыр. Осындай еркіндікті, молшылықты Естілеу марқұм көре алмай кеткені ғана мені қынжылтады. Рақмет, сендерге. Тар үйде, тар жерде, бір күн аш, бір күн түлкіқұрсақ жүріп өстіңдер. Бірақ бұлтақ жолға түспей, адам болуды ойладыңдар. Ағаларыңа риза шығарсыңдар?

	– Ризамыз...

	– Қайдағыны айтпаңызшы, жеңеше! Бұлар менің басты байлығым. Алаңым да, уайымым да өмір бойы осылар болды. Әлі де сол. Алматыға мемлкетттік іспен келді дейсіз бе? Қарлығаштың дабырасы жақсы басталып еді, енді үн-түнсіз қалды. Не концерттерге, не шоуларға, не бір спектакльдерге қатысыпты деген хабар-ошар жоқ. Екіншіден, үйде не жағдай екенін көзіммен көру үшін. Үшіншіден... сағынғаннан келдім. Шын сағындым. Сендер күн санап өзгересіңдер, қалай-қалай өзгерді деп көргім келді.

	– Қалай екенбіз? – Айман жарқ-жұрқ ете қалды.

	– Алтынсыңдар!

	– О, сонда мен бриллианттары жарқылдаған саф алтын болғаным ғой?! – Қарлығаш атып тұрып, бір қолын бүйіріне қадап, тура Карменнің бір позасын айнытпай салды.

	– Саған бриллиант шын керек пе?

	– Еркелік қой! Қайдағы бриллиант белің бесіктен шықпай жатып.

	– Бәрі болады. Тек рет-ретімен. Алдымен оқу, одан соң басқасы. Сөз жоқ – кімге не керек – бәрін әперемін. Тек ақылдан адаспаңдаршы. Сендер енді өнердегі тұңғыш қазақ миллиардерінің отбасысыңдар. Осы жолы Қарлығаш пен жеңешемнен өзге үшеуіңді алып кетіп, Мәскеудің дүкендерін Данамен, Алтынай, Ритамен бірге аралайсыңдар. Келістік пе? Келіссек дайындала беріңдер. Ал, Қарлығаш көлігің қайда тұр?

	– Есіктің алдында.

	– Онда Қуандық үшеуміз көріп келейікші.

	Елен, Қарлығаш, Қуандық үшеуі түнде қарауытып тұрған ескі модельді «Гольф» машинасының жанына келді.

	– Оталдыр... – Машина ұзақ зарылдап барып әрең оталды. Сәл қызған соң. Елен:

	– Бір квартал айналып келейікші, – деді де өзі артқы орынға бүктетіліп әрең кірді. Рульде Қарлығаш. Өздері тұратын орамды айналып келген соң Елен бәрін түсінді – машина сіңіріне ілініп қана жүрген, уақыты да жеткен нәрсе екен. Қыз бала емес пе, әдемі қаптама кигізіп, рульде отырып ұялы телефонмен сөйлесе алатын кәкін-шүкінмен өзін-өзі алдаусыратып жүріпті.

	Үйге кіре Еленнің айтқаны:

	– Саған ертең жоқ, оның арғы күні басқа машина аламыз, Қарлығаш. Қыздар мініп жүрген «Тойота РАФ» жарай ма?!

	– В масле?

	– В сливочном масле!

	– Ура! Ура! Ура!, – қыз секеңдеп кетті.

	– Сен қаншадасың Қуандық?

	– Он тоғызда.

	– Куәлігің... Машина айдайтын бар ма?

	– Бар. Бірінші курста өз универімізде курс ашылған. Оқып алдым.

	– Жүргізе аласың ба?

	– Мені кім үйретті дейсіз, осы Қуандық. Мен оқығам жоқ, шопырлыққа. Тек ақшасын төлеп, тізімге жазылдым. Үш айдан соң ақшаға сатып алдым. Басқасын «профессор» Қуандық Қасиманов үйретті.

	– Ауылға осы мәстек машинамен Қуандық апарып келіп жүр емес пе? – деді Орынша. Мән-жай түсінікті болды.

	Елен уақытының тарлығына налып, іні-қарындастарынан ауылдың жағдайын сұрады. Ауылда қазір еш қызық жоқ. Жастар тұрақтамайды. Өйткені жұмыс жоқ. Өздерінше бір нәрсе ашып, кәсіпкерлікпен айналысуға болар еді, банк несиесінің пайызы өте жоғары. Бізде де жиырма шақты ұсақ мал бар еді ғой. Екі сиыр, тайынша, Ескеңнің жорға биесі қолда болды. Хрущев келді де малға жаудай тиді. Жерімізді 6 сотыдан асырмай тартып алды. Ал колхоздың малын бағып, соның ішінде өз малы да едәуір колхозшылар ұтты. Жаңа заманға келгенде өз малы өзінде әрі өкімет малын арзанға сатып ала қойды. Енді, иесіз ел, иесіз аудан, ту-талапай боп жатқан заманда әлгі малшылар 500-600-дан қой, жиырма-отыз ірі қара, бірер үйір жылқымен тап қозғалмай жаңа заманға май қақырып кірді. Қазір олар «Жип» машинасымен жүреді. Ұсақ мал санын, кезінде Қытайдан келген бір малшы үш мыңға жеткізіпті. Енді жылқыны көбейтіп жатса керек. Ақшадан қысылғандар жалғыз атын сойып сатады. Арзанға береді. Ол қоңыр күзге дейін жылқыны жайлауда ұстап, соғым сояр кезде сауырынан бит домалайтындай етіп семіртіп ұстап тұрады. Алматылық мықтылардың шабармандары екі сөзге келмей дәл осында жайратып, қазысын айналдырып, қатпаршақ-үлпершегіне дейін алып кетеді. Олардың сол ақшасы – құрығын ұзартып, балаларын шетелде оқытып жатыр. Талайларының баласы өкімет басына да барып қалды. Советтіктердің біз қатарлысы арақтан қурап кетті. Азынаған жоқшылықта балалары өсті. Олардан ілуде бірі көтерілді ме, жоқ па білмеймін. Орыстардың ең үлкен «жақсылығы» – қазаққа арақ ішуді үйретті, орысша сөйлесіп бәрімізді дүбәрә жасады. Әлі күнге дейін басшы да, қосшы да орысша сөйлейді. Елдің екі көзі орыста. Орыс не істесе, біздің қазақ та өңін аударып, тура сондай хабарлар жасайды. Ертең министрге айтпаймысың!

	Көп жылдан бері Москвада тұрып жатқан Елен, сол мәскеулік алқын-жұлқын өмірге қалыптасып кеткенін өзі сағат алты шамасында өрт шалғандай оянғанда түсінді. Үй іші тым-тырыс. Асықпай киініп жатып тың-тыңдады. Тыныштық. Тек өз есігін ашқанда демін ішіне тартып, Орынша, Қарлығаш, Қуандық пен Айман, Шолпан шай ішіп отырғанын бір-ақ көрді. Таңданып та қалды.

	– Ооо! Мына отырыс деген керемет қой! Жеңешем әскери тәртіп орнатқан ғой, сірә?!

	– Сен тынығып алсын деп демімізді шығармай отырмыз. Әйтпесе, күнде сағат алты жарымнан бастап үйде сеңдей соқтығысып, тірлікті бастаймыз.

	Орынша барып және бір кесе, қасық әкелді.

	– Кел, жеңіл шайын да бауырларыңмен бір шыны болса да шай іш. Сенің дастархан басында отырғаның бәріміздің олқы тартқан көңілімізді толтырады, тірегіміз жанымызда отыр деген сенімді күшейтеді. Осыны Мәскеуде жүр, басқа жақта жүр – ұмытпа, Елен. Солай ма, балалар?

	– Иә, иә!

	– Солай!

	– Біз сіздерді үнемі сағынып жүреміз... – деді де Шолпан ұялғандай төмен қарады.

	– Сағынсаңдар жуырда үй-ішімізбен келеміз. Жаздай осында боламыз.

	– Аға... Бір нәрсе сұрайын ба? – Айманның өңі алабұртып, жүрексініп-ақ тұр.

	– Айт, сұра! Сен ешқашан ештеңеден тайсалма!

	– Сол үшін сұрайын дегем...

	– Ал, сұрай ғой, көкешім?

	– Аға, сіз әлемдегі өте бай адамдар қатарына қосылдыңыз ба? Журналда солай жазды деп телевизордан айтты. Суреттеріңізді көрсетті.

	– Құдай қолдаса, солай болдық. Біз бәріміз бай адамдармыз. Бірақ бұл байлық өзге бай адамдардыкінен өзгеше. Біз таза еңбекпен байыдық, Айман. Енді сол дәулетті дұрыс пайдалануымыз керек. Алдымен жақсы оқып, білім алу қажет. Сонан соң қажет болса шетелде 2-3 жыл білім жетілдіріп, олардың өмір салтына, мінез-құлқына қарап, жақсысынан үйреніп, жаманын тастап кеткен жөн. Аман болсам, бәріңді мамандықтарың бойынша білім жетілдіру үшін оқытамын.

	– Москва да шетел ғой, аға! Онда оқуға болмай ма?

	– Болар еді... Бірақ Москвада өзіміз Аллаға сыйынып әрең жүрміз. Оларда скинхедтер, фашистік топтар, өздерін неонацистерміз дейтін түрлі аса қатыгез ұйымдар, бригадалар пайда болды. Олар түсі бөлек, сырттан келгені көрініп тұрған жастарды өлімше ғып тепкілеп тіпті, өлтіріп кететінді шығарды. Петербургте қазақ қызы өлді. Мәскеуде қазаққа қатысты үш өлім болды. Патрис Лумумбе атындағы университетте әлемнің әр қиырынан келгендер оқиды. Солардың ішінде африкалықтарға қиын соғып тұр. Бір негр студент өлді. Бірнешеуі пышаққа түсіп, әйтеуір жазылып шықты. Олардың кейбірін ұстайды. Ұстағанмен сот залында бостандыққа шығарып жібереді. Үкімет оны қатерлі құбылыс деп, мемлекеттік деңгейде шаралар қолданып, заң қабылдап, газет, телевизор арқылы насихат жүргізіп жатқан жоқ. Сірә Ельциннен кейінгілердің ішкі пиғылына өзгені тұқыртып ұстау сай келіп тұр.

	Қуандық сөз қосты.

	– Черкизов базарында ма, жаңағылардың тапа-тал түсте азербайжандарды қырқай өлтіріп, тауарларын шашып, өртеп кеткені, аға?!

	– Газеттер жазды ғой, ол туралы Черкизов базарын жабу алдындағы бас көтертпестік амал. Егер бұл саясат өзгермесе Москва осыған кері құбылысқа тап болады. Мені ойландыратыны мемлекет басшыларының үнсіздігі. «Россия – для русских!» деген ұран оларға да ұнап тұрған секілді. Ал жолдарың болсын сабақтан қалдыңдар-ау, шамасы...

	2012 жылдың наурызында, айдың екінші жартысында ғана дүркін-дүркін жауған қар тоқтады. Күн жарқ етті де төрт-бес күнде көктем аспанда тоқылып, ұзақ қалықтағандай-ақ Алматыға қонды. Бұдан бір жеті бұрынғы лайсаңды, жарыса аққан қызыл су жылғаларын, соқталы қардың табадағы майша ерігенін Елен көрген жоқ. Өзі сағатына қарап-қарап қойып, балконға шықты. Алматының таңертеңгі өкпек самалы кеудесіндегі қапырықты сыпырып кетті. Денесі құсеттеніп, едәуір тұрды. Бүгінгі барар жері тура осы көшенің бойында. Күләш Бәйсейітова көшесі Республика алаңынан басталады да бұрынғы Калинин, жастар «Бродвей» деп кеткен өзіне ыстық көшемен тұйықталады. Сол жерде көше де тұйықталып, «Алматы» мейманханасына тіреледі. Енді опера және балет театры мен көшенің аралығында шағын бақ бар. Арғы жағында мен мұндалап, қазақ өнерінің басты ордасы, күллі тарихы әр кірпішіне сіңіп болған Абай атындағы театр тұр. Елен министрмен сол жерде кездеседі.

	Елен жастардың көз құрты боларлықтай Европадан, Америкадан, Испания, Франциядан сатып әкелген қарапайым да өте ыңғайлы, жүріп-тұруға еркіндік берер қатардағы киімдерін киді. Бірақ оның өзі бұл адамның құрығының ұзын, адымының кең екенін, жай да адам еместігін бірден көрсетіп тұр.

	Қалай болғанда да министр деген аты бар, мені күтіп қалмасын, деп Елен театрға уәделі уақыттан он минут бұрын келді. Сөйтсе министр одан бұрын келіп, театр директорымен әңгімелесіп отыр екен.

	Министр – орта бойлыдан сәл биіктеу, кеуде тұсы мығым, тік иықты, домалақ жүзді бадырақ көз жігіт ағасы. Еленді көрді де туған ағасын көргендей жайылып түсті.

	– О, міне, Елен ағаны да көретін күн болады екен. Қалайсыз, аға!

	Екеуі ер адамдарша нық қол алысып, кеуде түйістіріп амандасты. Театр директоры тапалдау жігіт екен абдырап-ақ қалды.

	– Кел, інім, сенімен де дұрыстап амандасайықшы! Мынадай қасиетті орынға бас-көз боп жүрген адам ерекше сыйлы болуға тиіс. Кел.

	Директор Еленнің кең құшағына көміліп барып сәл шегінді. Қуанышында шек жоқ.

	– Қазір басқа бөлмеге барамыз. Мен қазір... Кеткені сол еді, лып етіп, қайта кірді.

	– Жүріңіздер, кабинет деген қашан да адамға суық қарайтын орын ғой. Еркіндеу жерге барайық.

	Директор жол бастады.

	Бұлар залға кірді. Әншейінде қарауытып тұрар залдың бар шырақтары жамырап, кәусар салпыншақтары құлпырып тұр. Театрдың іші шетелдік сауық-сайран ордаларынан кем емес.

	Өрнекті-оюлы орындықтар қызыл-қоңыр доқабамен қапталған. Зерлі шегерлермен жиектете көмкерілген. Айтары жоқ – әспетті орын дерлік жағдайы бар екен. Еленнің іші жылып-ақ қалды. Бұлар енді сахнадан қиғаштай өтіп барып оң қапталдағы шебердің қолынан шыққан ауыр ағаш есіктен өтті. Бөлме кең тынысты, былғары жиһазды, көркемдік әлемнің бір үзігіндей екен. Төр жаққа жиырма шақты адамға шақтап үш стол қойылған екен. Бірі болар-болмас ілгерлеу, екеуі екі қапталға сәл-пәл төмендеу қойылыпты. Олардың симметриясын жарты күн дәлдегендей әсер етті. Елен мен министр төргі столға жайғасты. Елен өзімен дастархандастардан қазақтың екі жұлдызы Нұркамал Өскенбаева мен Бұлбұл Асылханқызын көріп шын пейілімен қуанды. Өзі құрақ ұшып барып сәлемдесті, құлақ түбінен өбкен ырымын жасады. Екеуінен де француздың иіс майын аңғарды. Екеуі екі түрлі, өте нәзік иіс, бірақ өмірінде жүрегі жиі жарақаттанатын, онысын ешкімге білдірмейтін, сол бір іңкәрлікке жаралған төмен етек, буалдыр сезім иелеріне іштей рақмет айтудан арыға бармайтын. Еленді екі жұлдыз және бір қызылды-жасылды әлемге бөлеп тастады. Елен ол екі жұлдызбен шет елдерде, Москвада Қазақстан өткізетін аса маңызды шаралардан соңғы концерттерде кездесіп қалатын. Ол кездесулер аттың жалы, түйенің қомында өтеді. Аман-саулықтан арыға барысқан емес. Мұндай шаралар әдетте үш бөліктен тұрады. Ресми бөлігі, одан соң концерт, концерттен соң банкет. Билеттер үлестірілгенде сол шақыруларға соңында банкетке шақырылған тілдей ғана қағаз степлермен қыстырылып беріледі. Оған шетелдік елшіліктерден, Москваның атағы жер жарған бетке шығарлары қатысады. Елен солардың бәрінен өзін қашық ұстайтын. Өйткені концерт – өнер адамының жұмыс орны, шығар төрі. Ал банкетке барған соң артистерді және қинайды. Дәл осы тұста Еленнің намысы бұрқ ете қалады. өйткені тамаққа тойған, ішімдіктен көздері лайланған маңғаздардың алдында десерт боп тұруды қорлық көреді.

	Мына отырыс Еленнің ойына келмеген жағдай еді. Министр сөйледі – жеріне жеткізіп Еленді мақтады. Елге шақырды. Жұлдыздар сөз алды, еркелікке наз араластыра олар да Қазақстаннан осындай ұл шыққанын мақтаныш көретіндерін айтты. Араларындағы ежелден халық артисі, егделеу әйел сөз алды.

	– Елен, бауырым. Сен консерваторияға, дайындық бөліміне келгенде мен соңғы курста едім. Содан бері өмірдің ең маңызды кезеңі өте шықты. Бірақ Елен Қасиманов сол алғаш көргендігімдей-ақ жұмбақ, тұла бойы түгел әуезді, адамға тартымды, өте ұстамды, кісікиік қалпында отыр. Біз егде тарттық. Саған Елен, уақыт өктемдік етпепті. Әртіске берер бата әдетте «жұлдызың жансын» деп келеді. Сенің жұлдызың жанды. Бір газеттен оқыдым. Пака, Жильбер үшеуіңе АҚШ-тың астраномиялық қоғамы, соңғы кезде табылған үш жұлдыздың атын беріпті. Ғаламда Елен атында жұлдыз бар. Ол жалғыз Еленнің емес, күллі қазақтың жұлдызы. Рақмет – талантыңа, рақмет – еңбегіңе, дүниеде өнерден өзге еш нәрсеге алданбағаныңа, өз табиғатыңнан таймағаныңа рақмет.

	Мына сөздер Еленнің ішін астан-кестең етті. Ішек-бауыры жайылып-ақ түсті. Ең бастысы мұның бағасын білетін адамдардың табылғаны жүректе ұзақ жүрген бір дықты сылып тастады. Халық артисі сөзінің соңында тіке тартып Еленге келді. Етті-жеңділеу әйел келді де Еленді бауырына басып, екі бетінен тура бір туған әпкесіндей сүйді.

	– Мынадай жүректен шыққан сөздерден кейін, еш риясыз қолпаштарыңыздан соң, елге оралмасқа менің дәтім шыдамайды. Әлі де піспеген бір жобаны министрімізбен бүгін талқылаймыз. Ертең қала әкіміне, одан соң облыс әкімдеріне кіреміз. Жаңыл әпке, министр інім, жұлдызды қарындастарым, інілерім, өнерді халық жасамайды, халықтан шыққан саңлақтар, ішкі сарайы таза, халықшыл, намысқой, ішінде оты бар адамдар жасайды. Мен Алматы маңынан жүз гектар жер сұрап отырмын. Егер жер берілсе «Өнер қағанаты» дейтін кішігірім өнер әлемін жасатпақпын. Қазақ өнеріне жарты ғасырдан бері бөлінбеген аса мол қаржы бар. Мен жалғыз емеспін. Тізгінді жігіттер маған берді. Тас түскен жеріне ауыр... Негізгі салмақты өзім көтеремін. Ал достарым қазірдің өзінде өз үлестерін есеп-шотқа аударып қойды. Ол там-тұм ақша емес. Олар жүз миллиондап келген қаржы. Соларға сіздердің аттарыңыздан рақмет айтуға рұқсат па?

	– Рұқсат!

	– Мың мәрте естігеннен бір рет көрген артық. Жобасы мынау:

	Елен үйден ала шыққан сызбалар салатын қара домалақ, мұржа тәрізді пластмассаның ішіне екі бүктетіліп оралған, жайып жібергенде бір тамның төрттен біріне жетерлік түрлі-түсті жобаны тамға қыстыртты.

	– Енді шамалы қиялға берілейік. Мен түсіндірейін. Мына жер Алматы-Талғар жолының 19-шақырымы. Осында Ақбұлақ және Жарбұлақ деген екі жылғадан құралатын Алматының Есентай өзеніне жетерлік тау бұлағы ағып жатыр. Өзеннің арғы бетінде Көкқайрақ ауылы тұр. Ауылдың тау жағы тегіс жер. Екі саяжайлық ықшам бірлестіктер бар. Олардың иелеріне сұраған ақшасын береміз де сатып аламыз. Бұл қағанаттың сыртына түгелдей Таразда жер астынан аршылып, еш бүлінбестен тұрған қамалдың биіктігіндей етіп қорған соғамыз. Неден? Ол да Тараз қамалына пайдаланылған технологиямен, түйе кірпіштермен қаланады. Қамал үстін бір машина еркін жүретіндей етеміз. Әрине, машина жүрмейді. Ал жүз гектарды айналып шығар жаяу жол жасалары анық. Мұнда сондай-ақ шеберлер ауылына, кәдімгі көне көрікпен неше түрлі дүниелер жасайтын темірші шеберханалары, кілем тоқушылар, алаша тоқушылар, киім тігушілер, киіз басушылар, сырмақ жасаушыларға жақсы жағдай жасалады. Шетелдік турист ұстаханаға кіріп, аттың тағасын қолма-қол жасатып алады. Мына аймақ – «қазақтардың жайлаудағы өмірін қалпына келтіреді. Қымыз, шұбат, айран, кілегей, бауырсақ, шелпек, ежегей, құрт, май т.б. Ал мал сойғызам дегенге – «ләппай!» деп бір малды сойып береміз. Құран оқыта ма, баланың тұсауын кесе ме, ат жалын тартып, мінгізе ме өздері біледі. Осы жерде жүн сабап, қосыла ән салған апаларды да көресіздер.

	Одан соң садақ тартатын, найза лақтыратын, аударыспақ ойнайтын, қыз қууды көрсететін, асық ататын, қашпа доп ойнайтын, алтыбақанда тербелетін өзінше бір үлкен алаң болмақ. Және айта кетейін жоба бойынша мына төбешікте нағыз көне шайхана тұрады. Ал ортада Керуен-Сарай мейманхана ретінде қызмет етеді. Бір корпус түгелдей музыканттарға арналады. Ал репетициядан соң ол кісілер өз таңдауы бойынша коттеджді қалашыққа немесе подиумға орнатылған 6 қанат ақшаңқан киіз үйге барып демалады. Қазірше, бәрі еске түспей тұр. Дегенмен біз алты жастан ат үстінде өскен халықпыз ғой. Сондықтан 15-20 жүрісті, желісті, үйретілген ат ұстаймыз. Көреміз... керегінше ұстаймыз. Атпен серуендеушілерге қорған бойымен жүретін терренкур белгілейміз. Қорғанның екі қақпасы болады. Үстінде, әр мұнарада үш-үштен сақшылар тұрады. Енді тойхана туралы. Тойхана 600 орынға есептеледі. Үйлену тойын көрген адам қайтадан үйленгісі келуі, не қайтадан ұзатылуды аңсауы мүмкін. Бәрі салт-дәстүр бойынша жүріп отырады. Қазақ тойын қызық көретін шетелдіктерге жеке орын береміз. Ел не ішсе, не жесе содан дәм татады. Ойын-сауыққа қосылады. Оларды тегін сыйлаймыз. Әйел адамдардың қамын да ойластырдық. Мұнда тауардың, киім-кешектің барлық түрі, косметикадан бастап суға шомылатын костюмге дейін Европадан келеді. Әрине, демалыс орнында теннис корттары, футбол алаңы 4-5 бассейн, саунасымен бірге салынады. Қыл аяғы медициналық орталықтың екі түрі – классикалық медицина және «Тибет, Шығыс медицина орталықтары» қызмет жасайды. Біз ол кісілерге ғимараттарды тегін береміз. Соның есебінен ем құны өте төмен болады. Әр артист, жазушы, суретші, ғалым жылына бір рет 10 күн тегін демалуға хақылы... Мен... қысқаша экскурсымды аяқтадым. Енді тек біздің министр, әкімдер қолдаса қауырт жұмыс басталмақ. Мен осында тұрамын. Бірақ идея соған тұрады деп ойлаймын. Иә, айтқандай концерттік зал мен кинотеатр да жобада бар. Мақсат: осында неше түрлі конкурстар, фестивальдар, аса жоғары деңгейдегі жеке концерттер, ансамбльдер концерт беріп, жүрген жерінде айтарлық деңгейге жетсек дейміз. Осында концерт беруге сұраныс көбейсе. Дыбыс жазу студиялары, клип түсірер павильон, жеке музыканттар шәкірттерімен жұмыс істейтін студиялар арқылы өнердің інжу-маржанын теріп алу, елдің өнерге деген талғамын қалыптастыру, талабын арттыру керек. Өнерпаздардың тұрмысын жақсарту, оларды қоғамның бетке ұстар мақтанышы екенін іске асырар насихат, жарнама олардың есімін аңызға айналдырар ахуал тудыру міндетіміз. Ондай адамдар өз атағына сай тұрмыстық деңгейде өмір сүрсін. Гонорар, айлық еңбекақыны мемлекет те көтеруге тиіс. Осы қағанатта өнер мен ғылымға араша түсер кәсіби Одақ, кәсіби Кеңестер құрамыз. Қазақ өнері өз табиғатын, өз мақамын табуға тиіс. Москва мен алыс шет елдердің музыкасына, ән өнеріне пародия секілді қазақ әндерінен халық нәр ала алмайды. Егер орындаушыға бір шетелдік ән немесе эстраданың бір парасының әні ұнаса сол әнді сол тілде, сол қалпында орындасын. Классикада біздің репертуарымыздың 70 пайызы батыс Европа мен орыс классиктерінің туындыларынан тұрады. Балет те солай. Әлемнің рухани мұктажын өтеп келе жатқан, адамзат киялының, тебіреніс, толқыныс, сезімінің шырқау шегіне жеткен шығармаларға не шара?! Ол ұлттық емес, адамзаттық деңгейдегі дүниелер. Бізде кино өнері жоқ. Презентацияда көрген 200 көрермен үшін миллондап шығын шығару қажет пе? Біз кино актері мен театр актерінің ара жігін ажырата алмай отырмыз. Европа, АҚШ, Россия бізден ақыл іздемейді. Соны ұққан режиссерлер ұлтты мазақ ететін, салт-санамызда болмаған тосын эпизодтар жасап, қазақты жабайы, кеңкелес етіп шетелдіктер бір сәт езу тартар экзотикаға барып жүр. Сөйтіп, көп диплом, жүздеген мадақтың бір қағазына ілінсем, сөйтіп өз басымды жеке алып шықсам дейді. Оның ойында халық, Отан, елім деген ұғымдар жоқ. Мен ойнақтап шығуым керек.

	Одан соң шетелдің бір өнер піріне айналсам деген бақа есеп қана...

	Мен көп сөйлеп кеттім, кешірерсіздер, көп жылдан бергі кездесуде өзімді тежей алмадым. Оның үстіне мұндай әңгіменің байыбына барар аудитория табу оңай емес. Министрдің құлағына алтын сырға, Сіздер мардымсыз айлық табысқа қарамай тау қопарып, тас жарып еңбек етіп жүрсіздер. Әр спектакль, қойылым – ерлік. Өз өнеріңді, өз өнерпазыңды қадіріне жетіп ұстамасаң, халықтың екі көзі, сырт елдерде болады. Шын өнердің ақ сарайына кім көрінген лас пиғыл, лас аяғымен баса көктеп кіріп, атқора жасайды. Сахна қоқысқа толады. Арзан дүниені өнер деп қабылдауға еті өлген халықтың санасы да доғалданады, мәдениеті де күрт түсіп кетеді. Одан соң оларды «Чио-Чио-Санға», «Севильский церульникке», «Қыз-Жібекке» солдаттармен қоршап, айдап келтіре алмайсың. Бұдан әрі азып-тозуды тоқтатып, халықтың алмас өнерін, не бір қырларын тауып гауһар тас жасау осы отырған біздің жүгіміз. «Өнер қағанатында» бармақ басты, көз қысты, жең ұшынан жалғасқан сыбайластық, алалау секілді қоңырсыққа жол бермейміз. Солай біз бір мемлекетті түнделетіп бөлісіп, миллиондаған ақшаны арам жолмен тауып, өздерін паң ұстайтын мешкейлерді, бір қолымен бастықтың аяғын шөткелеп, екінші қолымен мемлекет қаржысын қапқа салатын ептілерге, басы ашық ұры чиновниктерге, жағымпаздарға өнер төңірегін жаулап алған нан тапқыштарға, Қазақстанның әр қиырынан, шет мемлекеттерден көшіп келіп, Алматы маңына табан тіреген, бірақ он жылда опера, драма театрларының маңына бара алмаған туысқандарымыздың көзін ашар, жолын ашар, жақсылыққа, таза, асқақ дүниелерге жөн сілтемесек біз халық алдында үлкен күнәһар боламыз.

	Іріктеп қана шақырылған үлкен өнер иелері өздерін жегідей жеп жүрген проблемаларды тізіп айтып, министрдің өзін өз жағына шығарған Еленнің сөзіне дуылдата қол соқты. Азаматтар – яғни бас дирижерден бастап жетекші солистер Еленмен қол алысып бізді қайда жұмсасаң дайынбыз, біз сені қолдаймыз. Осындай бір күн туар. Мына қапырық, мына жан шошырлық қоғамдық ыбылыс бір кезде түзелер. Бірақ оған біздің өміріміз жете ме, деп жүргендер екенін Елен бірден аңғарды. Мен Мәскеуде жатып, қара санаға ұрынып, Алматыда, елде өзіме арқа болар адам жоқтай көріп едім. Сөйтсем, бәрі құдіреті күшті, ақшаға, мүмкіндікке тіреліп тұрыпты. Ақшалы сарбаздар аз емес. Бірақ олар қайтсем шетелге көшсем, деп әлі де тамып жатқан ақшаның үзілуін ғана тосып жүр. Яғни, мәселе тек ақшада емес, бір сәт ойланып, «егер мен қазақ боп тумасам мультмиллионер болар ма едім? Қурай басын сындырмай-ақ ұмар-жұмар келген ақша халықтыкі емес пе? Бір балабақша салып берсем қайтеді? Мақтай ма, мына билік, әлде ақшаның көзі мұнда екен, деп финпол, КНБ, прокуратура қыр-соңыма түсе ме?» деп ойлайтындар қаншама. Аш құлақтан тыныш құлақ, артық деп, бәрі қымтанып алған. Аса сыпа, аса залым боп алған, бәрі. Аса ірі ұрылар ең жоғарыда. Олардың шет елдерде екі-үш дүмбіреген сарайлары, ат шаптырым жерлері, содан сәтін-келтіріп көсіп-көсіп алады. Енді біреулері «аман-есенімде бір елге барып орнығайын. Күлшелі бала қашанда сүйкімді. Егер жарты миллиардымды декларациялап саяси пана сұрасам ешқайсысы қарсы болмайды. Қолында қыруар ақшасы бар адам мол салық төлейді. Ақшасы банкте жатып, айналымға септігін тигізеді. Осы тақылеттес әңгімелер Еленнің сөзінен соң басталған банкетте емін-еркін айтылды. Министрдің бар-жоғын да ұмытып, қатты айтқандар да болды. Бір кезде министр орнынан тұрды.

	– Құрметті әріптестер... Мен бір жаман ақпар және бір жақсы хабар айтқалы тұрдым. Елен ағаның жобасы бәріміздің арманымыз. Қазір өнердің бар саласын біріктірер, пікір айтылар орта жоқ. Министрлік – қызмет қана. Өз басым әлі де осы опера және балет театрының әртісімін, тенорлық партияларды орындаушымын деп сезінемін. Маған артист, өнер адамының мұқтажы туралы айтудың қажеті жоқ. Нағыз өртеніп-жанып өмірдің қызығын кешер кезімізде сарғайып пәтер тостық, бала-шағамызды бір қиырдан екінші қиырға мектепке тасып, көрінген орыстың времянкасында қор боп жүрдік. Ақша не киімге, не тамаққа жетпейді. СССР халық артистері радио, теле спектакльдерде бір көрініп, 7 сом гонорар табу үшін өрге қарай емпеңдеп жүгіреді. Бәрі де сол заманнан өңі өзгеріп бүгінге жеткен жетесіздіктен осылай өмір сүріп жатырмыз. Қазір эстрада әншілеріміз дейтін қарақұрым топтар ұйым құрып алған. Олар той-томалаққа барып, ән салып, би билеп, алды коттедж салып, джип мініп көтеріліп алды. Ал «корпоративка» дейтін ірілеу тойларда біздің де солистеріміз төбе көрсетеді. Мен ол үшін ешкімді сөкпеймін. Үлкен артистер көбіне тартынады, намыстанады. Содан кедейлікке ұрынады. Меніңше бір ұлы адамның сөзі мәңгілікке арналған ба деп ойладым. Ол кісі: «Егер ақын – хан алдына бүктетіліп барса елдің соры, ал ханның өзі ақынның үйіне бас сұқса ол елден бақыт, құт-береке қашып құтыла алмайды» деген екен. Біз бәріміз тізе қосып осындай ахуалды елде қалыптастырамыз.

	Елекеңнің жобасына мен бір ұсыныс қоссам қарсы емессіздер ме?

	– Айтыңыз...

	– Ауылды жердегі қазақтар бізге бөтен емес. Бәріміз тобықтан топырақ кешіп жүріп өстік. Бірақ кенжелеп қалған жоқпыз. Театрларды ұстап тұрған ұжымдардың 65 пайызы ауылдан шыққандар. Бірақ олар бәрін дайындық курстарынан бастап, артық екі жыл қиналды. Сондықтан қағанаттың ішінен мектеп-интернат ашсақ қайтеді? Экспедицияға шығып, дарындыларын теріп-теріп әкелеміз, Елеке! Бұған қалай қарайсыз?

	– Табылған ақыл.

	– Бұл ұсыныс қана. Ал әлгі екінші әңгімеге жеткен жоқпын. Кеше қала әкіміне жолықтым. Үкіметтен ызғарлы пәрмен келіпті. «Не салса да Астанада салсын. Алматы төңірегінен әкімдік жері берілмесін» деген.

	– Қара суыққа, желдің өтіне, алты ай қысы бар жерге әлем жұлдыздарын миллиондаған ақшамен келтіре алмайсың. Сонан соң дүниеде бәрін көрген қасқаларды қызықтыратын онда не бар? Сұр асфальт, сұр аспан. Алматыға өздері келеді. Өздері продюссерлерін жіберіп, бізбен шартқа отырады. Билет сатылады. Одан соң бір апта демалам десе жазда алмабақты кезіп, неше түрлі бассейндерде, атқа мініп, тибет медицинасынан ем алып, жүйке-тамырлары орнығып қайтады. Ал қыста Шымбұлақ, Медеуге апарамыз. 25 шақырым жол жүру қиын ба? Біз өнер төгілген жер жасаймыз. Мен біздің елде жақсы істің өзіне жол бермейтінін сезгенмін. Сондықтан менен он күн бұрын келген менің агенттерім: «Бір леспромхоздың, бір санаторийдің жерін қоса сатып алсақ» деп бір вариант айтып еді. Өте тамаша жер, көркем табиғат, су да, ну да, жазық та бар деді. Әркімнің қабылдауында айлап-жылдап жүргенше солай астын-үстін етейік. Қазір ақша ашпайтын есік жоқ. Ол жағы дайын. Бір қызығы Қазақстанда туып-өскен бір орыс азаматы осы жобаға мол үлес қосты. Мәскеуде тұратын отандас және осында үлкен қызметте болған кәсіпкер 400 миллион түсірді. Омбыға орныққан, бұрын Алматыда завод директоры болған орыс кәсіпкері 200 миллионды сұратпай берді. Енді көреміз қазақ кәсіпкерлерінде де ақша аз емес. Олар не дер екен. Аса ірі байлар отыр жоғарыда қаланып, «мынау менің үлесім» дей қояр ма екен? Әлде олардың есіл-дерті шетелге қашып саяси пана сұрау ма? Бәрін көреміз. Мен бір газеттің төрттен бір акциясын сатып аламын да құрылыс барысында не болып жатқанын жаздыртып тұрамын. Кейін «Өнер қағанаты» атты шетелдік деңгейдегі түрлі-түсті газет шығарамыз. Сөздің қысқасы дәнді өнетін жерге себу керек. Астана бізге қол емес. Жұмыс, қосымша жұмыс бәріңізге табылады. Сонда жатып жұмыс істеуге жағдай жасайыз. Транспортта іркіліс болмайды. Соған жетер күнге дейін аман болайық.

	– Менде министр мырзаға бір сұрақ бар. – Нұркамал Өскенбаева. Халықаралық конкурстардың талайын жеңген, Москвада жеке концерті өтіп тұратын халық артисі, өзі өзгермейтін ашаң да, ашық сұлу әйел.

	– Биыл қарашада Москвада Чайковский атындағы дәстүрлі конкурс өтеді. Футбол тілімен айтқанда ол әлем чемпионаты. Соған мен осыдан бір ай бұрын Қарлығаш Қасиманованы ұсынып едім. Оны дайындауға Бұлбұл келісті. Мен сол конкурста жюри мүшесімін. Сондықтан Қарлығаштың мүмкіндігін білмесем айтпас едім. Сол мәселені шешіп біреулеріңізді сұраймын.

	Кездесуден соң Елен министрмен оңаша қалды.

	– Жарқын бауырым, менің жобамның Астанаға салынбауынан саған сөз келмей ме?

	– Мүмкін. Жоғарыдан шүйіліп, маған қайтсеңде көндір Қасимановты, әйтпесе жұмыстан кетесің деп жатса өз еркіммен орнымды босатып, осы құрылысты басқарамын. Күні-түні осы істің басында бір адам болуға тиіс. Ол адамның жұмысы оңай емес. Жердің көлемін айқындап, екі территорияны қосып, жаңа жер Актісін алу керек. Ол үшін әр дәрежедегі чиновниктермен сөйлесе алатын, сөзін өткізетін адам қажет. Одан соң бас құрылысшы, бас инженерлікке дұрыс адам іздеген жөн. Бас архитекторсыз және болмас. Әр түрлі мамандар, жұмысшылар, этнографтар тағы басқа жүзшақты сайдың тасындай әр істің өз маманын іске тартамыз. Мейлі мен болайын, басқа адам болсын сізге жанашыр, жақсы істі әлем таныр дәрежеге жеткізетін, сенімді адамсыз болмайды. Бұрын-соңды болмаған көлемді жұмыстың жаяу жолдары, газондары, шағын, бассейн мен оның жуылған құмнан төселген пляжы, гүлзарлар, т.б. толып жатқан жұмыстар иттің басынан көп болады. Құрылыс басшысы соның барша кәкін-шүкінін асқан ықтияттылықпен жасатсын. Өзі көріп, өзі ғана қабылдасын. Және бір идея туды, Елеке!

	– Айт!

	– Құрылыс жер қазудан басталады. Топырақты 15-20 шақырым жерге тасытады. Ал енді бір оқпен екі қоян атарлық етсек қатып кетер еді.

	– Ол қалай?

	– Леспрамхоз бен санаторий арасында, шетке таман, тасы тотыққан үш шоқы тұр. Өзен солардың күн шығысын жанап өтеді. Суы мол. Арнасы жиырма метрдей болғанмен екпіні қатты. Ірі қараны домалатып әкетеді.

	– Көзіме елестетіп тұрмын.

	– Сол бос топырақты жаңағы үш шоқының тұсындағы дөңмалдың арасына үйгізе берсек, үйгізе берсек. Одан соң оның үстін өзеннен алынған тастармен бастырсақ. Жағалауларын да тас, цементпен бекітіп, табиғи жағалауға жақындатсақ. Жаңағы төселген тастың үстіне су ішінде барған сайын қатая беретін, көпір салушылар, мұнайшылар пайдаланатын цементпен он сантиметр лай төсеп, оған жақпар тастардан алынып жатқан қызыл-қоңыр жарқышақ тас, орыстар «плитняк» деп атайтын жалпақ тастарды батырып барып кептіреміз.

	– Сонда не болады? Түбінде?

	– Кішігірім Миагар сарқырамасы болып, елдің сүйікті орнына айналады. Мына өзеннен бір құлақ суды сәл жоғарылау тұстан осы шоқылардың арасынан өткізсек керемет көрініс, нағыз экзотика болар еді.

	– Жақсы... Маған идеяң қатты ұнады. Тек суреткер адамның ойына келетін идея. Ал суды қайда жібереміз.

	– Жүз метрдей ұзатып барып, бұрамыз да өз арнасына қайта қосамыз. Ал гүлзарлар, газондарды, күллі территорияны суармай және тұра алмайсыз. Керек десеңіз әр-әр жерден, ирригациялық-инженерлік тоспалар жасап, пайдаланамыз.

	– Министр болғаныңа қанша жыл?

	– Төртен асты. Оған дейін Комитетін басқардым. Орынбасар боп бес жылдай сарсылдым. Енді бұдан да жалықтым. Байлаулы баспақсың. Оның үстіне бір күні бір ісің ұнамаса, бір мықтының мықтыларының кәріне ілінсең тұп-тура түрмеден бір-ақ шығасың. Бізде солай.

	– Ол не болуы мүмкін?

	– Жыл сайын тендер өткіземіз. Онда ақша алғандар риза, алмағандар түгел тісін қайрап кетеді. Арыз қарша борайды. Облыстарға анаған-мынаған ақша бөлеміз. Барды-бітті жартысы ту-талапай жоқ болады. Шаруа аяғына жетпейді. Әкім бұларың қалай, ақша түсіп еді ғой, демей ме? Оған әлгілер жартысын қолма-қол министрге бердік десе, бірге ақша жегендерді жалған куәлікке тартса біткенің. Олай дейтінім, бір орынбасарым «откат» алып тұрған мезетте ұсталды. Қолына кісен салынды. Мен сөгіспен құтылдым. Министр «бәленбай ақша сұратты» деген бір жапырақ арыздан, турасы ұйымдастырылған жаладан бір жыл бойы алысып, кері дәлелдеп құтылдым. Кәдімгі репрессия жылдары секілді таң бозында есікті қағып, үй-ішіңді аңыратып тұтқындап кетуінен қорқа-қорқа қазір жүрегім ауыратын боп жүр, Елеке.

	– Жаңағы сөзің – осы істі басқарамын деген сөзің шынымен айтылды ма, әлде бір сәттік қынжылыстан бұрқ ете қалды ма?

	– Шын сөзім, сенесіз бе?.. Мен пара беруді үйрендім. Дәл осы театрда директор боп жүргенде. Өйткені бір жылға ақша бөлінгенде барынша қарпып қалу үшін қазаншының қалтасын дұрыстап майлау керек. Оны үйрендік. Ал алуға – жоқпын. Жалақым отбасыма жеткілікті. Бірқатар жеңілдіктер бар. Өзімді қалың елдің жағдайымен салыстырамын да ынсаптан аспаймын.

	– Қазір АҚШ долларына шаққанда қанша айлық алып жүрсің?

	– Төрт мыңдай боп қалады.

	– Мен саған 10 мың тағайындасам келесің бе, осы жұмысқа?

	– Бес мың дей тұрыңыз. Кейін жағдайға қарай көре жатарсыз.

	– Жағдай сол, құрылыс біткен соң да осы жұмысыңда қаласың. Егер басқа бір ой туса сол қағанаттың ішінен таңдаған жұмысыңды беремін. Табысың кемімейді.

	– Солай болғаны дұрыс шығар. Құрылыс біткен соң үлкен қоймашы боп отырғаннан гөрі, сол салынып біткен дүниені әлемге таныстыру, бұл жерді Голливуд деңгейіне жетеқабыл етпесек бәрі өлі дүние, еріккендердің бес-алты күндік қызығынан аспай қалады. Ол үшін менің аяқ-қолым бос болу керек. Сіздің мөріңіз, Сіздің қолыңыз қойылған шақырулар мен шарттарды алып шапқыламай іс бітпейді. Фестивальдар әлемдік конкурстар ұлы өнерпаздардың концерттерін осында әкелу менің қолым. Ал әр түрлі объектілер ұзақ мерзімдік жалға беріледі. Онда да жалдаушы тек елді тонауға келдім деп ойламас үшін жалдау ақысын басқа, қаладағылардан бірсыпыра төмендетіп халыққа қызмет бағасын төмен ұстауын шартқа енгіземіз. Егер қағанатта адам үзілмейтін болса біз шығыннан адамыз. Емін-еркін домаланып кіріс кіріп жатады. Ең бастысы осында демалу мәдениетке малынып, рухтанып тазарып қайту мақтанышқа айналады. Халықты қайта тәрбиелейміз, Елеке! Әйтпесе арзан жылтырақ пен шын алтынды, қызыл-жасыл жауһардан ажырата алмай қалды халық. Ал ондай міндетті министрлік атқара алмайды. Ондағылар «ақша-ақша» деп көлденең табыс іздеп отырған қарапайым чиновниктер.

	– Онда «Өнер қағанатын» Астанаға әкелмедің деп үкімет сілкілемей тұрғанда кетуің керек.

	– Аты-жөні жоқ өтініш берсем күдік туады. Ал өзіңіз айтқандай сілкілеуден соң «кетем» десем, органдарды жауып жіберіп бір ілік табады да басыма бәле тауып тынамын. Сондықтан Президенттің денсаулық Орталығының басшысы Абай досым: «Жағдайың бар. Оған қоса Орталықтың есебінен Германияға барып бауырыңдағы тасты алдырып, жүрегіңді емдетіп келмеймісің» деп еді. Мен осы барғаннан Абаймен келісіп, бірден Орталықта емделем деп жантая кетейін. Сізге өзімнің адвокатымды жіберемін. Өте көрнекті, өте терең заңгер. Біздің бақытымызға қазақтан да бір сондай иненің жасуынан өтер, қазақша, орысша, ағылшынша судай жігіт шыққан екен. Рүстем Жанбаев.

	Министрдің аты-жөні – Жарқын Айғалиев еді. Кеңес тұсында «ФИО», яғни фамилияң, өз есімің, әкеңнің аты түгел тұруға тиіс болатын. Бұл сол кезде-ақ туу туралы куәлікті осылай алған екен.

	Елен Жарқан Айғалиевтің көлігімен ата-енесінің үйіне жетіп алды. Жастары сексеннен асқан екі қарт ұзап қайда кете қойсын. Екеуі де үйде екен. Есікті 11-12-лердегі ұл ашты.

	– Здрасьте...

	– Оу, батыр! «Здрасьтең» не? «Ассалаумаллейкум!» деп жігітше қол бермеймісің!

	– Мен... мен... Сізді қазақ емес деп ойлап қалдым...

	– Жаңылмасам сен Димашсың? Солай ма?

	– Аа...а! Сіз Елен көкесіз бе? Ата! Апа! Елен көкем келді!

	– Кім дейсің?.. – Баяғы жатын бөлмеден Сәтжанның қарлығыңқы даусы естілді. Бұрын Елданаға тән болған бөлмеден Әйкен келе қалды да

	– Аманбысың құлыным! Сағындырдыңдар ғой, әбден! Қашан келдің? – деп теректей боп тұрған сары тіс күйеу баласының бетінен сүйді. – Дана да келді ме?

	– Оқу жылы бітпей жылжи алмайды ғой. Екеуі институтта, соңғысы биыл аттестат алады. Дана қайтсем де алтын аттестат алдырамын деп өзі де тыным таппайды, репетиторлар жалдайды. Балаға обал...

	– Онда мозикасын тастаған болды ғой?

	– Қайдаан! Жеке педагогы бар. Музыка мектебіне барып тоқсан аяғында бағдарлама бойынша есеп беріп тұрады. Солай, жиен-немерелеріңіз бір жылда екі мектепті қатар бітірмек.

	– Әй! Сәтжан! Бармысың?

	– Қазір, қазір, әлгі шұлықтың біреуі жоғалып кететін әдет те баяғы...

	Елен өзі екі аттап, атасына барды. Барды да құшақтап, бүгін қырынбаған тікенді беттен сүйді. Екеуі де аласарып, шөмиіп-ақ қалыпты. Кәрілік қимылдарын кібіртіктетіп, көздердегі оттарын азайтып қойыпты. Сәтжан таңертеңгі шайдан соң қайтадан орнына келіп жатса керек. Жанындағы тумбаның қатарына шағын журнал үстелі қосылыпты. Оның үсті бір шөмеле газет-журнал. Ең үстінде бір көзілдірік жатыр.

	– Ата, көке! Шайға шақырады, апам... – Бала алқын-жұлқын. Енді қайтсін! Дүниежүзі білетін көкесі келсе! Әттең, көкесінің жанында отырып шай ішкенін достары көрсе ғой!

	Шай үстінде Елен күдері қоңыр күртесінің ішкі қалтасынан ұзыншақ ақ конверт алып шықты:

	– Мынау Дананың сәлемхаты, сәлемдемесі. Осы жолы екеуіңізді ала кел деген қатаң тапсырмасы және бар. Так, что, жолға жинала беріңіздер.

	Әйкен қызының сәлемдемесін ашты. Тілдей қағазға «Пап, мам. Қатты сағындым. Еленмен бірге келіп біраз болыңыздаршы. Басқасын Елен айтар... Дана.» Хаттың астында ойын картасындай сусып, жап-жасыл, су жаңа доллардың бір елідейі жатыр.

	Есік жақтан қоңырау соғылды. Есік онсыз да сәл саңылауланып тұрса керек Димаш ұмтыла бергенде Самат пен оның әйелі Клара дабырап-қобырап табалдырықтан аттады.

	– Елен аға, конечно гений. Я тоже не простак. Точно высчитал. Тәәк, министрмен сөз біткен соң қайда барады? Деп ойладым. Әрине, осында келеді.

	– Министрмен сөйлескенімді кімнен білдің? – Елен Саматты құшақтап, Клараның бетінен сүйген ырымын жасап, қуанып-ақ қалды.

	– Цыганский телефон... Сіздің қайдан шығып, кімдермен сөйлескендеріңізді бүгін сағат кешкі сегізден бастап барша арналар қысқаша береді. Әр арна сізбен сөйлесетін журналистерін сайлап, әр қадамыңызды аңдып отыр.

	– Солай де... Енді жүргізбейді десеңші.

	Еленнің телефонына қоңырау түсті.

	– Елеке, бұл мен ғой, Жарқын. Ел-жұртыңыз өзіңізді сағынып қалыпты. Телеарна басшылары, газет-журналдардың бас редакторлары мені түтіп жеуге айналды. Дегенмен халық пен күллі әлемнің дәнекері солар ғой. Бір мәрте риза етіп тастасаңыз қайтеді.

	– Өзің қандай форма оңтайлы деп ойлайсың?

	– Әр қайсысына уақыт өте көп кетеді. Дұрысы «Баспасөз өкілдерімен жүздесу» шығар. Онда да уақытты кеңірек алып, бірер дүние орындалса біздің телемұрамызға да, шалғайдағы жұртыңызға да бір ғанибет болар еді. Нені айтасыз, нені айтпайсыз – оны өзіңіз білесіз. Егер мақұл көрсеңіз ертең консерваторияның кіші залын сағат 11-ге дайындатамын.

	– Келістік, Жарқын. Мүмкін бұл керек те шығар. Келістік.

	Елен ата-енесінің үйінде 2-3 сағаттай болды. Одан соң ертеңгі кездесуге дайындалу үшін үйге тіке тартты.

	Келесі күні ежелден орталық көше болып есептелген Абылайхан даңғылының бойында орналасқан Консерваторияның баспалдағының екі жағына кісі бойы дыбыс ұлғайтқыштар қойылды. Сағат оннан бастап Пака-Жильбер-Елен үшеуінің концерттік бағдарламасының жазбасы ағытылды. Консерваторияның күн шығыс қапталында серуен жолдың арғы бетінде тұрған Жүргенов атындағы өнер институтының, консерваторияның өз студенттері, педагогтары музыкаға елтіп, адам қарасы көбейді. Мұнда көрген де, көрмеген де арманда болар бір оқиға боларын сеңдей соқтығысқан адамдардан, қатар-қатар тізбектеле тоқтаған телеарналардың жарау-жабдықты машиналарынан аңғару қиын емес. Сағат 11-ге он бес минут қалғанда сүттей аппақ, кішігірім кемедей «Мерседес» екінші қатарға келіп тоқтады. Мұнда жол полициясы да, тәртіпке шақырар он шақты полисмендер де келіп үлгеріпті. Машинадан алдымен Самат түсті. Ол алдыңғы орында отырған екен. Лып етіп артқы есікті ашты. Одан Еленнің толқынды қобыраған шашы көрінді. Машинаның арғы бетінде тұрған жол полисмендері министрді сол ыңғайлы жақтан түсіріп, қорғаштап баспалдаққа бастар бұрылысқа дейін ілесіп отырды. Одан әрі екі қатар боп тұра қалған студенттер сатырлата қол соқты. Елен жастарға қол бұлғап, кейбіреуінің, қыз демей, ұл демей қолын алып өте шықты. Кіреберісте оларды ректор қарсы алды. Жүзінде алабұртқан толқу бар.

	– Жарқын Айғалиевич! Проблемка возникла...

	– Қандай?

	– Біз кіші залды әзірлеп едік, пресса да, адам да сияр емес.

	– Шай бар ма, ректор ханым?

	– Бәрі дайын.

	– Біз сонда бола тұрайық. Сендер дереу бәрін үлкен залға көшіріңдер. Он бес минут кешіктіреміз. Оған ешкім «мұның не?» дей қоймас.

	Аппаратура, аспап жағына Самат бас-көз боп жүр. Ол Еленнің даңғарадай, көк-соқты әбден көрген гитарасын елеусіз ғана фортепьяно жанына әкеліп қойып еді зал дүркірете қол соқты. Кездесуді министр бастады.

	– Бұл әдеттегі сіреспе баспасөз-конференциясы, немесе брифиг деуге де келмей тұр. Ұлы музыкант, композитор, орындаушы, осы консерваторияның түлегі, атағы әлемге аян жерлесіміз Елен Қасимановпен жуздесу ретінде, еркін жағдайда өткізуге қалайсыздар?

	– Дұрыс!

	– Солай болсын!

	– Ендеше, – деді министр: – Сөз – сізде, Елеке!

	– Құрметті әріптестер, құрметті баспасөз өкілдері, қадірлі ұстаздар! Мені іздегендеріңізге, шақырғандарыңызға рақмет! Мен мына қасиетті шаңыраққа кіріп келе жатқанда әлі де тапсырмаған бір емтиханым бардай жүрексініп қалдым!

	Студенттер ду күлісті.

	– Мен сіздерді не қызықтыратынын білмеймін. Сондықтан лағып сөйлегеннен гөрі қойылған сұраққа жауап беру арқылы кездесуді жалғастырсақ қайтеді? Сұрақты жазбаша да беруге болар... Ал, бірінші сұрақ...

	– Қасиманов мырза... Сіз ширек ғасырдай Москвада тұрып жатырсыз. Неліктен еліңізді тастап кеттіңіз?

	– 1986 жылы мен және менің туысым, профессор Самат Сәтжанович екеуіміз желтоқсан оқиғасынан шет қала алмадық. Мен тұратын үйдің 7-қабатынан анық байқағанымыз, қолдарында сапер күрегі бар қара құрым солдат пен бронды машиналар ереуілшілерді қусырып келе жатты. Сонда мінбердің тұсында тал теректі бұқпантайлап қашуға болатын саңлауды көрдік те Самат екеуіміз жол көрсетуге бардық. Сатқын, арандатушылардың екеуін ұстадық. Талай-талай ұл-қыздар сол соқпақпен бас сауғалап, аман қалды. Біз ұсталдық. Мен едәуір жарақат алып, бір сағаттай мұздың үстінде жаттым. Сонан соң бізді Қаскелең бағытымен Райымбекке бұрылар тұсқа дейін өлік тасығандай біріміздің үстімізге бірімізді тастап алдын ала дайындалған жыраға төгіп, жендеттер кетіп қалды. Мен сүйретіліп үйге жеттім. Бес күннен соң таң бозында тұтқындалдым. Бір айдай сұраққа алынып, абақтыда жатқанда Москвадан келген бір КГБ офицері мені таныды. Соның көмегімен, соның кеңесімен мен Мәскеуге қаштым. Онда да таныс музыканттар бар еді. Солар мені емдетіп, пана беріп, жұмысқа алды. Мен бүгінге дейін сол 20-30 музыкантпен жұмыс істеп келемін. Олар өнерге шын берілген аса талантты, өте қарапайым, өте қажырлы жандар. Сіздер эстрада әншілерін түгел білесіздер. Солардың шығармаларын шырқау шегіне жеткізе дайындаушылар, өңдеушілер солар. Бірақ оларды ешкім білмейді. Тек артистердің өзі өз аяғымен келіп, бізге мына шикізаттан бір мықты дүние жасап беріңдерші, деп өтінеді. Біз қиюы қашқан, еміс-еміс әуезі бар дүниеден ел аузына ілігер шығарма жасаймыз. Мен елден кеткен жоқпын. Өмірімде екі мәрте тағдыр Алматыдан кетірді. Нархозда оқып жүргенде төбелес ұйымдастырдың деген жаламен үш жыл түрмеде болдым. Иркутскінің өзіне апарды. Байкалды сонда көрдім. Екінші рет желтоқсанға байланысты елден кетуге мәжбүр болдым. Енді әбден сіңіскен, бір-бірімізді оп-оңай түсінер орта қалыптасқанда мен өз қолымды өзім кесе алмай жүрген жайым бар.

	– Қазақстанда сондай орта жасамайсыз ба?

	– Турасын айтайын – бізде ондай аса жоғары кәсіби музыканттар жоқ. Иә, Бұл қай арнадан?

	– КТК...

	– Жақсы ары кеттік.

	– Сіз Қазақстаңда тұрып, «Форбс» журналының тізіміне ілігер ме едіңіз? Сұрақ 31 арнадан.

	– Рақмет... Жоқ іліге алмас едім. Бәсекеге адал және өнер саңлақтары шоғырланған орта өз арасынан үздік музыканттарды шығара алады. Шетелдерде, сол Мәскеуде де мықтыны мойындайды.

	– Елен аға, бізде, Қазақстаңда өнер деңгейі қалай деп ойлайсыз?

	– Мен ССР-дің тұсыңда елден кеттім. Одан бері дәуірге бергісіз күрделі өзгерістер болды. Өнерде қаңдай жағдайлар қалыптасқанын анық білмеймін. Біздің заманда өнер идеологияға, КПСС-ке, КГБ-ға бағынышты болды. Мәселен, Мәдеииет министрі, сол кездегі, Францияға одан әрі Канадада бес-бестен концерт беретін ВИА – яғни вокалды-аспапты аисамбль құр. Эстрадаға бейім, этиографиялық сипаты басым болсын деді. Үш ай уақыт берді. Ансамбль құрылды. Алдымен «Қазақконцерт» басшылары бастан-аяқ тыңдады. Хоош! Одан соң Мииистрлік пен ЦК, ЦК комсомол, аудандық партия комитетінің комиссиясы тыңдады. Сынайын десе музыкадан мақрұм адамдар орындаушылық жағына бара алмады. Репертуарды алдын ала өздеріне бекіттіріп алғанмын. Бар тапқандары аспаптарға тайтұяқ деген тоқылдақ аспапты қосты. Мен де көзіме Фраңцияны елестетіп, французша тіл сындырып құйысқаным көтеріліп тұрды. Амал не, министрдің сәлемін «Қазақконцерттің» орынбасары естіртті. «Сіз Қасиманов жақсы ансамбль дайындадыңыз. Ансамбльді басқарып, оның жетекшісі ретінде Фрунзе аудандық партия комитетінің мәдениет бөлімін басқаратын Сара Айнабекова барады», деп беті бүлк етпей айтты да салды. Мен сасқалақтап қалдым. Өйткені ол Сара ансамбльге костюм тіктіріп, ара-тұра мені шақырып алатын. Өзі қазақша бір сөз білмейді. Нота танымайды. Қазақ әнінің, шығармаларының табиғаты оған мүлдем жат адам еді... Ал енді бүгінде өнердің екі иығынан әкімдер, министрлік басып тұрса мен таң қалмаймын. Өйткені тәуелсіздік алғанмен, қоғам түбірімен өзгергенмен басшылар ХХ ғасырдың адамдары ғой. Мораль мен сананың өзгеруі өте ұзаққа созылар процесс. Өзгерсе де Оңтүстік Корея, Жапония, Франция, Германия, Испания, Австрия, Австралия, Англия, Норвегия, Финляндия, кеше ғана социалистік лагерьден кеткен Польша, Чехия, Словения секілді елдер жүріп өткен өркениет жолына түскен болсақ мен баршамен бірге бақыттымын.

	Әрине, Еленге өнердегі, мәдениеттегі кемшіл нәрселердің бәрі аян. Бірақ 20 жыл сыртта жүріп келіп, сын айтуға өзімнің моральдық хақым жоқ, деп әңгімені доғарып, домбырада бір шертпе күй, гитарада әр қилы сарындағы үш дүние орындап берді. Паканың репертуарынан алынған тек қана жанын жеп, бар болмысымен өзі де музыкаға айналып кетер, виртуоздықтың шегіндегі испаниялық шығарма кілт үзілгенде зал орнынан тұрып, дүркірете қол соқты. Елен ректор ұсынған орамалмен самайдан, желкеден аққан, көзіне құйылған терді сүртіп тұрып:

	– Кездескенше, достар! – деп ту сыртындағы есіктен өтіп, бой тасалады.

	Зал әлі дүркіреп тұр!

	– Рақмет! Рақмет! Рақмет! – деп зал көпке дейін тұрып алды.

	Елен мен Жарқын аэропорт басында қош айтысты. Жарқын барған бетте стационарға жатады. Оншақты күннен соң Германияға не Орталық есебінен немесе өз ақшасымен аттанады. Бір айдан соң жұмысқа жарамсыз деген медициналық қорытынды алып, өз өтінішімен министрліктен кетеді. Министрліктен өз еркімен кету бұрын-соңды болмаған тарихи оқиға. Жарқын соған тәуекел етті. Енді үш күннен соң оның заңгері Рүстем Алматыға келеді. Санаторий мен Леспромхоз жерін сатып алу жұмысын бастайды. Ол үшін Елен осында едәуір аялдауға мәжбүр. Жер иесінің құжаттары, қолы болмаса бір де бір іс ілгері баспайды. Ол үшін Елен құдайға жалбарынады. Өйткені қазақы істің күмілжуі мен кібіртігі ешқашан өзгермейтін құбылыс екенін ол жақсы біледі.

	Жарқын аэропорттың тексеріс межесінен өткен соң жарқ етіп бір бұрылды да қол бұлғады. Сыртқа шыға Елен шофер жігітке:

	– Мені Республика алаңына, стелланың алдына жеткізіп сал. Одан соң боссың, – деді.

	Тәуелсіздік алаңына келіп, қала әкімдігіне қарап біраз тұрды. Қарайды, қарайды да бір нәрсені таба алмағандай қиналады. Не өзгерген? Еее... құдай-ау әлгі қоңыр граниттен жасаған үкімет мінбесін сыпырып тастаған екен... Мінбенің өзі жоқ болғанмен кескіні ап-анық көз алдына келді. Анау түпте бізді мұзға жатқызды... Желтоқсан оқиғасы түгел тірілді. Айқай-аттан, әскери техниканың гүрілі, шыңғырған қыздар, мегафонның зірк-зірк үні, алыс-жұлыс, үйретілген иттердің арпылдауы, қашып бара жатқандардың ту сыртынан жармасып, әлгі иттер соқталдай жігіттеріңді шалқасынан құлатып, қолында сапер күрегі бар жендет жеткенше ұстап тұрады. Жендет әлгі бейшараны бас-көз демей күрекпен салып-салып жібереді де, тепкілеп, тұра алмастай етеді. Одан келесі тұтқынға барды. Қыз бала екен. Оны күрекпен ұрмады. Итке жіберме деп команда берді білем. Иті қыздың желке тұсынан жерге жапсыра ұстап берді. Жендет көн етікпен әлгі қыздың аналық тұсынан тепті-тепті де, қыз есінен танғанда ілгері кетті. Елен сол түні осы қорлықты болдырмау үшін өмірін қияр еді. Амал не Самат екеуі жүзшақты ұл-қызды сол кездегі Орталық партия Комитетінің төңірегіндегі бақтың ішімен өтер жол тауып беруге ғана жарады. Одан соң басына тиген соққыдан өзі де кескен теректей құлады. Ес-түссіз... Сонда анау түпке апарып қырық шақты шала-жансардың қатарында Қазақстанға еңбегі сіңген артист, Жастар сыйлығының лауреаты, Москва мен Ленинградта екі концерт беріп, күллі СССР-ға, шетелдерге бір күнде, бір кеште-ақ естен кетпестей танылған дарын көк мұздың ызғарын сезбей жатты. Елен өзі жатқан тұсқа көз салып тұрып илеуінен шығып шаруаға тізбектеліп бара жатқан құмырысқадай жерді төбесімен тесіп шығып жатқан жас қыздарға қарап аң-таң. Бұл не болды екен? Елен екпіні қатты кілең иномаркалардың ара-арасымен көшенің арғы бетіне өтті. Әлгі жердің жыртығын тұспалдап келеді. Жердің астына бастар баспалдақ. Ол төмен түсті. Магнитті есік ашылып, ішке кірді де өз көзіне өзі сенбеді. Жердің астынан зәулім сауда орталығы салыныпты. Кәдімгі супер, гипер, мега маркеттердің бірі. Сірә, бұл мега маркет болар. Зәулім де, көлемді екен. «Ой зәлімдер-ай... Жердің үстін тауысып, қара жердің қойнауына кірген екен-ау! Масқара! Мынандай мега салу үшін қанша жыл қазып, қанша топырақ тасылды екен? Неде болса дәл әкімдіктің етегін түріп, мынандай сойқан іс бастау үшін билік керек. Одан соң көзсіздік қажет. Онда мен неден тартынамын. Мынау ғой ең жоғары инстанцияны хабардар етіп, басқа қаңқу-саңқу сөздерге пысқырмаған бір аса ірі ұрының жекеменшігі. Қайран, Қазақстан! Соры қайнаған Алматы-ай! Кезінде көшелердің бойымен сылдырап аққан арықтағы судың өзі мөлдір еді. Сол сумен алма, алмұрт ағып, домалап бара жататын. Маңғаз салынған төрт-бес қабатты үйлер мен көшелердің арасы «көк жолақ» – «зеленная полоса» деп бос жататын. Енді солардың бәріне ығы-жығы кафе, нотариус, түрлі киім салондары, сұлулық салондары салынып Алматы екі өкпесінен әрең демалып тұр. Өткен жолы келгенде ЦУМ-нан шығып, Алматының Арбатымен Дана екеуі көкбазар жаққа аяңдады. Фурман көшесіне жете беріп маңдайлары тасқа тиді. Тұп-тура бұрынғы Максим Горкий, бүгінгі Жібек Жолы көшесінің үстіне Мәскеудегі «Петровский пассаждың» архитектурасына ұқсатып, және бір сауда орталығын үш көшені бастыра «Silk way sity» деп салып тастапты. Машина жүретін, халық жүретін көшенің үстіне үй салғанды қала әкімі, бас архитектор қалай ғана заңға сыйғызды екен!? Фурман көшесінен Қонаев көшесіне дейін сұлап жатқан, ортасында Төлебаев көшесінің жалғасы және тұншығып қалған, бұл дүкен халықты басынудың, заң бұзушылықтың ең бір дөрекі, ардан аттаған менмендіктің де шегі мен шетіне қойылған мемориалды ескерткіш. Үш көшеге көлденең жатқан «Silk way sity» оң қапталындағы және сол қапталындағы тұрғын үйлерге жаяу жол ғана қалдырған. Егер, құдай сақтасын, өрт шықса, техногендік апат болып жатса құтқару техникасы маңайлай алмайтындай етіп салыпты – кім салса да. Имансыздың ісі осындай-ақ болар... Сол архитектура департаментіне шаруа адам барып Актісі қолында, өз жеріне бірдеңе шошайтайын десе қанша әбігерге түсер еді. Рұқсат алса не тоналып барып алады, немесе ала алмайды. Өйткені үйіне бір бөлме қосам десе департамент әлгі жарбиған үйді көркемдетеді, қосылар бөлмені, күллі жер көлемінің жобасын Европаң аузын ашып, көзін жұмардай етіп сызып береді. Сол жобаны сатып ала алсаң бұлжытпай жасап шығуың керек. Көп жағдайда қолында әр түрлі лицензиясы бар құрылыс серіктестіктері салуға тиіс, онсыз жұмысты қабылдамаймыз деп және әлек-шәлегіңді шығарады. Ал «Silk way sity»-ге рұқсатты жұлып алған адам құдай емес, бірақ Құдайдан қорықпайтын, иманнан жұрдай, обал-сауапты ұқпайтын арсыз.

	Елен осындай жайсыз ойлардан, анайы, тұрпайы тірліктерден түңіліп, үйге беттеді. Өзі осы елге бір пайдам тисе, елді, жастарды жақсылыққа үндесем, адамшылық жолына шақырсам дейді. Оны жасар, әрине шегіне жеткізе жасатады. Бірақ ол ісі Мұзды мұхитқа тамған бір тамшы көз жасы боп, дүниені өзгертуге тым аз болмай ма?! Бұнысы Дон Кихоттық емес пе? Жарқынға обал жасамай ма?.. Әлде дұрыстап, дүркіретіп бастап берсе қазіргі беталысқа бой алдырған, дүниетанымы солқылдақ, рухы әлжуаз, бірақ өзін интеллигентпін деп санар миллиондардың бетін бері бұруға бола ма? Олай да болуы ықтимал. Себебі елде не мемлекеттік, не ұлттық идеология түзілмеген. Қазақстандықтардың 85 пайызы күні кеше Кеңес заманынан шығып, жабайы капиатлизмнің диірменіне түскен адамдар. Кеңес өкіметінде масылдық психология басым болды. Бәрі – соның ішінде тәлім-тәрбие, мораль, этика, салт-дәстүр орталықтандырылған. Қыл аяғы махаббатың өзі санаулы, бір адамға бір ғана «лицензия» берілетін. Соған ұйыған интеллигентсымақтарды қолға түсірсе болғаны. Олардың ойлау принципі бір. Ел не істеп жатса – біз де соны жасауға тиіспіз. Қазір жатпай-тұрмай ақша жинау, соның көзін іздеу кезеңі. Біразы орташа өмірге жетіп те қалды. Мардымсыз өкіметтік мекемеде татымсыз айлықпен жүрсе де одан өлсе кетпейді. Өйткені сол жерде отырып, бес-он теңгелеп елден ақша сауады. Солардың бетін бері қаратса, бері қарағандар саны бел ортадан асса Елендер жеңеді. Сондықтан тәуекел етуге болады. Әзірше олар адасып жүр. Капитализм тұсында бәрін тек ақша, дәулет шешеді деген лақаптың улы ауасымен тыныстауда. Айталық мың жерден сыпа, таза, кірпияз адам болсын. Егер сол адам шахтер боп көмір қазса жер бетіне тап-таза, әппақ күйінде шыға алмайды. Абайдың сөзімен айтсақ: «Көп айтса – көнді, ел айтса – болды». Өз көзқарасы жоқ елдің істегенін істеу керек деп қалыптасқандар. Бір сілкіністен соң-ақ ойланады, көпшілік мәдениет, мораль туралы гу-гу әңгіме бастаса болды, «ойбай, мен қалып қоймайынға» көшеді.

	Елен үйге кірді. Алдынан Ерғали шықты. «Оу, жаңағы интеллигенттердің бірі үйде отыр ғой!» деп жымиып келіп құшақтасты.

	– Әкім Ерғали Қасиманов! Қайдан жүрсіз?

	– Кеше тәтем айтқан – Сіз келді деп. Содан Сізді екі-үш күнге алып кетіп, ел-жұртымен қауыштырайын, көк шықты топырағына аунататайық деп келдім.

	– Ммм. Мынауың ойда жоқ нәрсе еді. Көрейік...

	– Дана жеңгем, бала-шаға аман ба?

	– Шүкіршілік.

	– Аламан аға табылды деген қауесет бар. Рас па, аға?

	– Рас, Аламан Үкіметте, қабылдауда болды. Қазір Москвада. Қайын атасының жеріне, дүмбіреген вилла салып алды. Атасының үйін мырсындай етіп, бар жағдайын жасап берді. Мен оны Испанияның теңіз жағалауындағы бір құлама жартастың арасынан тауып алдым. Қасқа батыр мінезді адам ғой. Бірақ басын ауыртатын шаруалары көп. Содан арылса, құдай қаласа бірге қартаюға жазсын деп жүріп жатырмыз.

	– Жеңешем бармай ма?

	– Барам десе кім қарсы болады?

	– Онда сен Ерғали ертең аяңдай бер. Біз Қуаңдық, Бораш, Ойке бәріміз бір машинамен келейік. Оған қалай қарайсың?

	– Айтсаңыз болды да... Серік болсын деп үлкен ұлды ертіп алғанмын. Қуандық екеуі сыртта жүр-ау шамасы.

	Сағат түнгі оннан кете Қарлығаш келді. Келді де Ерғали, Абзалды көре өзара дабырласып кетті. Шалт қимылды, өжет мінезді болғанмен Қарлығаш өз екпінін тұп-тура «жар» басында қаққан қазықтай тоқтата алады екен. Бұл мінез оған өзі барған театр, өнер ішінде өте керек. Оның қылыштай кесіп, жебедей тесіп айтар мінезін біліп болған соң жауы да аз болмайды. Дегенмен басшы да, басқа да онымен санасады. Әттең, ондай мінез Еленнің өзінде болмады. Ол да әркімнің түрткісіне шыдап жүре берген жоқ. Оның іші ызаға толғанда ғана жарылатын. Жарылған соң алдында кім тұр, арты не болады Еленге бәрібір. Тек тас ошағын талқандап барып басылады. Оған дейін кімді болса да белгілі қашықтықта ұстайды. Көзімен-ақ адамды тоқтата алады.

	– Сен неге жаяу кеттің, Қарлығаш? Машинаң бар ғой.

	– Оталмады. Аккумляторын ауыстырғанмын. Бензонасосын да жаңаладым. Білмеймін. Мәшинем өзім секілді бірде олай, бірде бұлай.

	– Ертең күндіз қанша уақытың бар?

	– Таңертең консерва... Одан соң сағат екіде шығамын. Кешкі алтыда театрда болуым керек.

	– Кімнен сұранасың? Педагогтардың бәрінен бе?

	– Хореографияда тобығымды ісітіп алдым... Міне, көрініп тұр. Медпунктке педагогтың өзі ертіп апарды. Таңдырып беріп, үйге жіберді. Мен сол ақсаңдап басып ұзай бердім. Ой үйге келіп, ұйқымды бір қандырдым-ау! Кешкілік Қуандық театрға апарып, қайтарда алып келді. Театрға бармауға болмайды екен. Күллі труппамен өтетін репетицияда бір адам болмай қалса дирижер шат-шәлекей болады. Ертең бір студентке аяғынан баса алмай отыр дегенді жеткізсем болғаны. Кешкі 6-ға дейін боспын.

	– Сен ше, Қуандық?

	– Бізге жол бос. Агро деген үлкен дүние ғой. Лекцияға жүздеп қатысамыз. Тек староста ғана белгілейді. Менің жарам жеңіл.

	– Онда таңертең, Ерғали бізді «Тайота» орталығына тастап кетеді. Үшеуіміз бір тірлік бастаймыз.

	– Машина әпересіз бе, аға? Маған... – Қарлығаш Еленнің білегінен ұстап, диванда отырған ағасының қарсы алдына қос тізерлеп, көзін-көзіне қадап жабысып алыпты. Қарындасының мына еркелігі, ойнақы мінезіне Еленнің күлкісі келіп әрең отыр.

	– Әперем! Әперем! Мынадай ескі машина қыз балаға азап қой!

	Қарлығаш ағасының бетін сілекейлеп, дудар басын құшып секіріп жүр.

	– Ал менің керегім не, аға? – Қуандықтың да көзі оттай жанып тұр.

	– Сенің атыңа және бір машина аламыз. Бірақ машина командирі жеңешем. Қайда апар десе, не алып кел десе бұлжытпай орындайсың. Ол отбасының машинасы. Пилот – Қуандық. Сенің атыңа жазамыз.

	– Ух! Жаным! Енді Қарлығаштан мәстегіңді бір кешке берші деп сұрамаймын. Тәуелсіздік! Жоқ! Тәтем бар екен ғой команда беретін. Ештеңе етпейді. Командирім жақсы адам. Айтқанын орындаймын – болды. Сонымен ол машинаның иелері тәтем мен Айман-Шолпан солай ма, аға?

	– Яғни Кемерге жиірек барамыз деген сөз... Оған жақсы машина керек. Төрт дөңгелегі тартатын. Ал Қарлығашқа, бір өзіне «Ока» немесе «Запорожец» жарасып кетер еді.

	– Не дедің?

	– «Запорожец», «Ока»... – Қарлығаш інісін арқадан түйіп-түйіп жіберді.

	– Жүрсем сол «Запорожецпен» арылдатып. Мен тарылдап кеп тоқтағанда бүкіл косерва терезеге жабысады. «Қарлығаш келді» деп мазақ қылсын.

	– Саспа, Қарлығаш! Өзіңе не ұнайды – соны аласың.

	Бәрі Елен айтқандай болды. Қарлығаш барды да сүттей ақ РАФ-4-ке жабысты. Қуандыққа «Тойото» Прадо бұйырды.

	Кешкілік Жарқын телефон соғып, Чайковский атындағы конкурсқа Қазақстаннан Қарлығаш барады, дегенді естігенде қорыққаны мен қуанышы қатар келіп, шынымен-ақ қыздың жүрегі қысылып қалды.

	– Құрысын, конкурсың! Бармайсың. Өліп қалсаң қайтем! – Деп Орынша шала бүлінді. Елен бәрін түсінді. Москвада, Ленинградта жеке концерт бересің. ЦТ оны бүкіл СССР-ге тікелей көрсетеді дегенде өзі де осы халге жақын қалған. Ештеңе емес, ертең бәрі басқаша болады. Бір күнде ұмар-жұмар осынша қуаныш, осынша ірі жаңалықтар келді де Қарлығаштың сезімтал жүрегі, аса нәзік табиғатын бүркеп жүрген сезімтал өжеттік адуын тектес қорғанышынан айырылып, шын табиғаты сыр берді.

	Елен рульге өзі отырып шешесі екеуі ғана жолға шықты. Борашқа «жүріңдер» деп еді біз дайын емеспіз. Емделушілер тым көп. Қайтарда соғып кетерсің деп жөнін айтты. Елен чемоданының ең түбінде жатқан ТТ пистолетін иығына іліп, қолтығының астына таман жасырып қойды.

	– Мынау үшін сотталасың ғой, балам! Қайтесің соны!

	– Неге сотталам... Міне, құжаттары, міне рұқсаты. Мені ақшалы деп есептейді. Кім білсін, торып жүрген біреулер бар ма?

	– Ойбай, онда мен қалайын. Алыста жайрап қалсам анау Айман-Шолпанның күні не болады?

	– Сақтық қой, жеңеше. Ал жол бойындағы ГАИ-дың бәрі құлақтанды. Ешкім тоқтатпайды.

	Әлі ысылмаған машинаға аса зор келтірмей Елен Құлжа жолына түсіп, бірқалыпты жүріп отырды. Ара-тұра тежеп қоймаса «Прадо» екпіндей береді екен. Отырғыштары да жайлы, кең, көшелі көлік екенін Орынша бірден аңғарды. Бұрын Қарлығаштың құйрық жалы қырпулы құлын-тайдай машинасы адамға толса құйрығымен асфальтты сыпырып келе жатқандай сезінуші еді. Мынау аны-мұны кедір-бұдырды сезбейді екен. Баласы артқа отырасың ба деген. Кең отырсын деп ойласа керек. Орынша алдыңғы орынды қалады. Елен арқалығын сәл шалқайтып еді отырған орны төсек тәрізденіп бар денесін еркін тастап қоюға жағдай туды. Алдына ұмтылғаны – өзінің өмірі өткен жерлерді көріп отыру еді. Әр ауыл, әр төбе, бұлың-бұлың жол Орыншаның ғұмырының парақтары, әр нәрсені еске түсірер түрткі. Бұлар Көкпектің атқан оқтай 25 шақырым тік жолынан сорғалап өтіп, Торайғыр тауының шығыс сілеміндегі «Аласа» деп аталар төбешіктердің арасымен бұлт-бұлт келе жатты. Енді бір бұрылыс енді бір мәрте күрт төмендеп қайқаңға шықса жол солға қарай майысады. Сол жерде Райымбек ауданы деген жазуы бар бетоннан жасалған кешен тұр. Осы жерде жолаушылар аялдайды.

	Ерғали достарымен шешесі мен Еленді осы жерде тосып тұрыпты. Машина тоқтасымен сайдың тасындай, Ерғали қатарлы жігіттер кезекпен сәлемдесіп, абыр-сабыр болып қалды. Көзден тасалау бір төбешіктің артына бәрі жаяу барды. О, заман! Жиылмалы стол, ақ дастархан жаюлы. Үстін ақпен бүркеп қойыпты. Жігіттер келіншектерімен келген екен, әлгі жас келіндер Орыншаны сүйгіштеп:

	– Тооо! Тәтем нағыз городской боп алыпты ғой, қараңдаршы.

	– Косметикасы күшті ғой деймін. Бетінде бір әжім жоқ, – деп еркелеп жатыр.

	– Қойыңдар! Бұлар мені көрсе шешелерін көргендей ырбаңдайды. – Орынша да ауылдың жата беріс әзілінен құр алақан емес.

	– Әй, балалар! Мына шөпжелкелеріңді ауыстырсаңдаршы. Тым еркелетіп жібермей!

	Жігіттер бұл сөзді құп алып дабыр-дұбырды үдетіп жіберді.

	– Бізді қуғанмен балаларын сағынып, қайта қуып келеді. Одан гөрі тоқал ал демейсіз бе? Аяғымызды жудырып, бітпейтін күйбеңге салыыыып қояр едік.

	Келіндер Орыншадан кейіндеу асықпай келе жатқан, жанында екі адамы бар Еленге ізет жасап, қолын алып, басын иіп сәлем жасағанның ырымын келтірді. Жігіттер, әрине, ең сәнді, ең оңтайлы деген киімдерін киіп-ақ келген. Бірақ сол қара-құраның арасында Елен тобылғы торы, шаруа аттарының ішіндегі мойны сала құлаш, жалы төгілген, өзін өзі жарау ұстайтын сәйгүліктей ерекше екенін Орынша бүгін байқады. Тілім тасқа көзім – боққа деп іштей зәрезеп болды.

	– Аға, менің достарыммен таныстыңыз. Бұл кісілер оңай адамдар емес. Шекарашылармен келісіп, бір күнге вертолеттерін алыпты. Офицерлердің өзі де ілесіп, бірер бұғы, қолайы келсе аюға түссек дейді.

	– Қазір олардың бәрі арық қой. Уәде-уәде, күзге салым барайық. Қарсылық жоқ. Қазірше тамақтан соң қарауыл атайық. Мұндай кеңістікте атпай қайда атамыз?

	– Қап! Бесатарымды алмағаным-ай! – деп Ерғали өкінді.

	– Бесатардан кем соқпайтын дүние бар. Соны біраз сыннан өткізейік.

	Елен ауданда жеті күн жүрді. Елмен сөйлесті. Құдайы қонақпыз деп бір кезде әкесі салған үйге де бас сұқты. Базарлығын үйеме ғып тастатқызды. Ел-жұрты күнде не ішіп, не жеп жүргенін, тұрмысын өз көзімен көрді. Әкесінің күмбезіне бас сұқты. Имамға құран оқытып, садақасын берді.

	Қайтарда жүрегіне зіл байланды. Оны Ерғалидан жасырмады. Әкімдікпен, маслихатпен, інісінің кәсіпкер достарымен ресми кездесуді ас алып, шай ұрттап отырып өткізді.

	– Қонақ аз отырып, көп сынайды, құрметті ауылдастарым. Ауданды жеті күн араладым. Алған әсеріммен бөлісіп аттанайын... Сыбырлағанды құдай естімей ме, деген бар. Мына отырған әкімдерің менің тете інім екенін білесіздер. Осының әкім болуына менен зәредей шарапат болған жоқ. «Әкім болдым» деп Мәскеуге телефон шалғанда жүрексініп қалдым. Оның қабілетінде күмәнім жоқ. Бірақ бұрын екі аудан болған, енді бір шетінен атпен шықсаң екінші күні қонаға ғана ілігер үлкен кеңістік жатыр. Бұрын аудан орталығы болған Нарынға барғанда жүрегім ауырды. Универмаг, Балалар үйі, этажды үйлер жау бомбалағандай күйде. Кеңес кезінде кірпіштің бірер ғана түрін білуші едік. Ол кірпіштер өте сапалы еді. Содан салған этаж үйлердің кірпіштерінен, есік-терезелерінен сау тамтық жоқ. Еденге төселген елулік дыңдай тақтайларды да тапа-тал түсте жұрт шығарып алып жатыр. Тұтыныс тапшылығы, жанармай тапшылығы да өкпені қысып тұр екен. Жалағаш... Кезінде ол да аудан орталығы боп дүркіреген. Қазір алақандай ауыл боп, жылт еткен қызығы жоқ мекенге айналыпты. Тұрған жері қандай! Жан жағы неткен керемет! Курортты жерлер ғой! Тозып кеткен. Не Нарында, не Жалағашта кітап, газет, телевизор, радио жоқ. Бұл не сұмдық. Қалден Серен қалың жоңғармен күні кеше жаншып, қиратып өткендей. Мен талай үйге бас сұқтым. Шақырусыз. Қазақ қазақтығын жасап, самауыр қойып, ток шәйнекпен-ақ зыр еткізіп, лыпылдата дастархан жайды. Сонда дастархандардың бәрінің біркелкілігінен түңіліп кеттім.

	– Картоп қуырсам қайтеді? Тосасыз ба дейді біреулері. Ал оны айтпағанда дастарханда қолдың сары майы да жоқ. Өкіметтің майы, қант, қайнатпа «варенье» дегенім ғой, одан соң қасиетінен айналайтын – нан. Болды.

	Мен бір үйде отырғанда бір жігіт пен қыз келді. Келді де:

	– Апа, бір минутке шығып кетіңізші, – деді. Қайтып келіп айтқаны:

	– Президентке дауыс жинап, тізімдеп жүргендер ғой. Осы президентке дауыс берем деген тізімге қол қойғызып алды. О құдай... Бір қиырда жатқан қара кемпірдің қолы болмаса Президент құлап қалардай. Әлгі апамыз ақ-қара телевизормен Қытайдың қазақ арнасын көріп отыр. Оныңыз қалай? Өзіміздікін көрмейсіз бе десем «Тартатыны жалғыз Хабар. Оның өзі жыпылықтап адамды шаршатып жібереді» дейді. Мектеп жасындағы бала айтты «Ретранслятор» жоқ, аға. Ол анау Торайғырдың үстінде-тін. Құлағанына төрт жылдай болды деп физик мұғаліміміз бізге түсіндірді дейді. Сонымен телеарналар жоқ, газет, журнал, кітап емге табылмайды. Бір кезде осы ауданда тұрып жатып-ақ әлемдік саясаттан, мәдениеттен толық мағлұмат алушы едік. Енді халық орта ғасыр түнегіне бет бұрыпты. Байланысқа кім жауап беруші еді?

	– Мен, Елен аға.

	– Ретранслятор қанша тұрады?

	– Екі жүз жетпіс мың... Ондай ақша сұрағанымызға көп болды. Өз күштеріңмен жинаңдар дейді облыс.

	Елен АҚШ долларымен үш мыңды әлгі жігітке ұстатты.

	– 6х10 көлемді кітап, газет-журнал дүкенін мойныма аламын. Нарын мен Жалағашта шағын-шағын дәл сондай дүкен ашыңдар. Айталық 4х6 етсек әзірше жетпей ме? Осы үш объектінің жалпы шығынын, қанша қаржы кететінін маған хабарлайсыңдар. Өздеріңіз берген бір есеп-шотқа түсіріп беремін. Елді ұйқыдан оятыңдар, жігіттер! Қалталылар соңғы кезде жылқы етіне әуес. Соғым союды қайтадан бәсекеге айналдырыпты. Бір жылқы 200 мыңға барыпты. Арнайы сол Алматының жігіттеріне деп Жалағаштың етек жағынан «Соғым» деп серіктестік ашсын да бір адам. Оның еңбегі бірден ақталады. Ауылда сойып, базарға жеткізгенше делдалдарға жем болады екенсіңдер. Олай болса олар осында өздері келіп, сойғызып, қазысын айналдыртып алсын. Кем дегенде 20 адамға жұмыс орны табылады. Дәрі шөп жинайтын серіктестік ашыңдар. Оны сатып алатын орындармен күні бұрын шартқа отырыңдар. Тіпті оны естісе Қытай кәсіпкерлері-ақ сыпырып-сиырып кетеді. «Селен» деген шөп бар. Қазақшасын білмеймін. Селенді бәленбай гектар жерге сепсеңіздер сол қытайлықтар-ақ талап алып кетеді. Бізде, Нарында шырғанақ тоғайы шекарадан Хан Тәңірінің етегіне дейін Байынқол өзенінің бойымен кетіп жатыр. Ол тап-таза дәрі. Саңырауқұлақ, картоп сіздердің ырзықтарыңыз. Нарынқолдың, Жалағаштың картоптарының тұқымы азған. Жер де тозған. Сортаң жерге егуді шығарыпсыңдар. Ал жақсы жерлер сол қалпы жатыр. Түсінем. Бәрін бөліп-бөліп меншіктеп алғансыздар. Ол бір жатқан құпия. Сол ресурсты неге іске қоспасқа? Міне, жеті күнде көргенім, аңғарғандарым осы, бауырлар.

	Енді бұл екі аудан қайтадан екіге бөліне қоймас. Бөлінсе де Кемер бір ауданның орталығы боп қалары сөзсіз. Кезінде Кемерге ағаш, тал-терек өспейді дегенді райисполком боп келген бір ұйғыр кісі жоққа шығарып, ауылды көгертіп еді. Ал Кемердің желі құдайдың қолында. Ол табиғи жайт. Бірақ Астана өзінің жел жағын ну орман етіп жатыр. Дәл солай Кемердің де жел жағына тал – терек отырғызуға болады. Және оны суаратын су да жоқ емес. Қарқарадан бір құлақ суды сол жаққа бұрсаңыздар болғаны. Үрім-бұтақтарыңызға сондай бір дүние қалдырсаңыздар... Орман шаруашылығы бастаса, елге әр үй, әр түтін бала-шаға, немере-шөберелеріне атап тал-терек отырғызсын десе халық жаппай қолдайды. Кірпішті қаладан тасисыздар. Бізде майдай есілген сары топырақ жоқ па. Ақтоғайда салынып жатқан ГЭС – аяқталған соң энергетика мәселесі шешіледі. Кірпіш зауытын сол Шарынның сай саласының өзіне апарып салуға болар деп ойлаймын. Бізде форель деген қымбат балық бар. Соның тұқымы Көлсайда бар. Бірақ Көлсайдың суы тым суық, судың ішінде балыққа қорек болар жалбыз, қамыс-қоға өспейді. Кез келген жерде көл жасауға болатын, ортасы ойылып, жан-жағы кемерлене біткен жерге Шеткі Меркі, Орта Меркінің суын жіберсе ол да елге бір кәсіп боп тұрмас па еді. Әкім, ол ауыл әкімі, аудан әкімі болсын халыққа жұмыс тауып беруші. Елден ел кетпестей ететін әкім ғана шын менеджер. Баяғының бірінші секретарьлары секілді күні-түні галстукты тастамай елмен биіктен сөйлейтін заман өткелі 20 жыл болды. Біздің жердің мүмкіндігі мол. Соны тірілтпесең Ерғали – саған сын. Осы отырған бәріңізге сын. Аудан үш-төрт жылда сырт келбетінен бастап, ашылған жаңа жұмыс орнынан, елдің тұрмысынан, мәдениетінен бастап бүкіл республиканың алдына шыға алады. Мен бір қызық айтайын. Мәскеудің шет-шетіндегі деревнялар малдың қиын 20-30 килограмдық фирмалық, аузы өтекпен желімделетін қапқа салып қалаға апарады. Немесе дайын ұстап отырады. Әлгі қиды дачасы барлар және коттеджде тұратындар сыпыра алып кетеді. Табыс көзін шын іздесең – табылады екен.

	Ендеше тірлікті бастаңыздаршы... Мен де қарап жатпаспын. Екі мыңдап, үш мыңдап жерді жекешелендіріп, әлі тырп етпей отырғандардың жерінен шын іскер адамдарға кесіп беру керек. Егер ауданда Жер кодексінің бір тармағына сүйеніп, жер бере алатын болсаңыздар кәсіпкерлерді сырттан да әкелуге болады. Олар өз ақшасымен келіп елдің есін жиғызады. Пейілін өзгертуі де ықтимал. Өйткені біздің аудан халқы өте суық. «Кел батырға, қошеметке, меймандыққа, мәрттікке жоқ». Су сұрап іше алмайсың. Бұл жөнінде де тәрбие жұмысы керек. Мен осы сөзді көптеген артистерден, өз бетінше келген жазушылардан, зиялылардан көп естідім. Өзім де білемін. Шымкентке барсақ жігіттер ешкімнің нұсқауынсыз-ақ меймандарын көтеріп әкетеді. «Жоқ» деген сөзді олар білмейді. Шаруа айт, кішкентай ғана өтініш айт: «Қатырамыз, көке! Сіз демала беріңіз» дейді. Сырт адамға бір қолғабыс жасауға әркім-ақ дайын тұрады. Жігіттер бірін-бірі көтермелеп сөйлейді. Былайша айтқанда: бірін-бірі «батыр» дейді. Бізде кекетіп, мұқатып, әжуалап, аяқтан шалып, сөзден сүріндіріп, «Мен пәлен едім» десе «Болсаң қайтейін. Мен үшін жүрген жоқсың. Бар, барар жағыңа...» дейді. Елдің атына ұят, бетіне салық. Масқара. Әкімдер, сіздер баяғы заманның абызысыздар. Елді тәрбиелейтін Сіздер. Халықтың пейілін, қазір қатып-семіп тұрған қырсық мінезді өзгертіңіздер. Ата-бабаларымыз Түркістаннан Атырауға дейінгі жолға шыққанда бір түйір құрт ала шықпаған. «Ер азығы мен бөрі азығы жолда» деп кете берген. Кез келген қырық жамау үйге түссе «құдайы қонақпыз» деп ас ішіп, түнеп, ары қарай жылжитын болған. Сонда біз сол салтты ұмытқан қазақпыз ба, әлде қазақпын деп жүрген «жоңғармыз» ба? Жабайылануға бет бұрған елміз бе?

	Көп сынады деп сөкпеңіздер. Намыс бәрімізге ортақ, ілгерілеу, өркениетке бет түзеу бәріміздің азаматтық парызымыз. Елді дұрыс жолға салатын да сіздер. Құдай бізге тастанды жерін емес таңдаулы жерін берген екен. Соған пейіл де, ерік-жігер де, ел де лайық болуға тиіс. Дүниені тоздыратын да – Адам, қу медиенді ұжмаққа айналдыратын да Адам. Сол Адам атына сай бірге тірлік жасайық.

	* * *

	Кемерден кейін Алматыда Елен өзі арнайы келген жұмыстарымен және он күндей аялдады. Талдықорғанға екі барып қайтты. Таңертең көбіне-көп Талғар жаққа кетеді. Шаршап, абыржып та қайтар кездері аз болмады. «Ух жаным!» деп жүріп, аламын деген таулы-жазықты екі территорияны қосты. Ақшаны төледі. Енді екі жер Актісінен тұтас бір Акті жасау қалды. Онымен заңгері Рүстем айналысатын болды. Ұзын-қысқасы жиырмашақты күннен бері Елен осында. Пәтер де алып, ішіне ремонт жасайтын адамдарды кіргізіп қойды. Пәтер өз үйінен айнымайтын, тұп-тура жанында сән түзеп тұрған үйден бұйырды. Бәрі уақытша ғой. Басқасын уақыт көрсетер, деп ұйғарды. Өйткені ала жаздай осында болса шешесі балаларымен отырған өз үйіне бұлар сыймайды. Үй арасы жақын. Бұл пәтер әлі бес жылдай қызмет жасайды. Содан соң қажет болмаса сатылар...

	* * *

	Күнұзақ Талғар ауданының әкімімен бірге болашақ «Өнер қағанаты» болатын 100 гектарды аралап, аз уақытта әкіммен дос адамдарша сөйлесер жағдайға жеткен Елен үйге келіп, суға құйынды. Сырттан келгендегі тұтыққаны, шаршағаны басылғандай. Ішке ел қонған соң ұйқыға басты. Одан артыққа шама жоқ еді.

	Ет түсіріп жатып Орынша Қарлығашқа:

	– Ағаңды оят, – деді. Қарлығашта өң-сөл жоқ.

	– Тәте! Бір сұмдық хабар келді.

	– Не дейді?! Ерғали аман ба?

	– Москвадан. Аламан ағаға көшеде оқ жаудырыпты. Басына тиген, жарақаттары көп деді Дана тәте. Елен тездетіп оралсын, – деді.

	– Алдымен тамағын ішіп алсыншы. Содан соң айтарсың. Әйтпесе тұрады да аэропортқа кетеді.

	– Қалай, Қарлығаш машинаңа ризасың ба?

	– Ризамын, аға!

	– Чайковский конкурсына дайындал. Осыны жеңсең – өнердің ішіне кіресің. Атақ та, басқа да, шақыру да, гастроль де бәрі көбейеді. Қажет болса Консервадан соң Миланға стажировкаға барасың. Екі жыл. Әзірше, мына әлемдік конкурстан құр алақан келмесең болды.

	Тамақ ішіліп, соңынан шай келген соң Елен кішкентайлармен сөйлесіп, еркелетіп біраз отырды. Залға оралып, диванға жайғасқан соң ғана Қарлығаш Аламан туралы айтты. Елен дереу телефонға жармасты:

	– Дана! Не жағдай?

	– Билет табылса қазір-ақ аэропортқа шығамын. Тірі ғой? Реанимацияда?..

	Қарлығаш пен Қуандық ағаларын аэропортқа жеткізіп салды. Билет табылды. Таңғы төртте ұшатын «Боинг» екен.

	– Мен тынығу бөлмесін сұрап аламын. Өздері оятады. Ұшуға әлі бес сағат уақыт бар. Сендер ертерек үйге жетіп алыңдар. Мына шатақ бір жайлы болған соң қайтып келемін. Жұмыстың ең бастысы осында жатыр. Әлі үш-төрт жыл осылай сарсылуға тура келеді. Конкурсқа сен емес өзім қатысардай толқып жүрмін, Қарлығаш. Әкеңнің аруағына сыйын да барыңды сал.

	Москвада Елен келген бетте Игорь Сосковцевке телефон шалды.

	– Алло, – деді Сосковцев, – Не называй ни своего имени, ни моего. Где встретимся?

	– На стройке.

	Қаладан 67 шақырым жердегі Сосковцевтің объектісінде екеуі қол алысты.

	– Тез келдің, Елен. Сен болған-біткеннен толық хабар ала алмай жүрегің аттай тулап тұрған шығар. Сені қинамай өз версиямды ғана айтайын. Осыдан жарты ай бұрын. Яғни сен кете салысымен Аламан дереу кездесейік деді. Астанадан біреу телефон соққан. Азиядағы ең биік телемұнараның, мектептің ақшасы қайда? Қашан бастайсың? Деп сұрапты. Сендер кімсіңдер десе «онда шаруаң болмасын, бізге сенімен сөйлесуге тапсырма берілді. Кім? дейсің, ә? Қазақстанда үкімет жоқ деп естіп пе ең?» депті. Аламан бірден іс насырға шабады деп ойламаған.

	– Не деп жауап беріпті?

	– Мен ең басты қаржыдан құтылдым. Оның қайда аударылғанын да білмеймін – Қазақстанға қайтпайтын есепшотқа түсірткіздіңдер. Эйфель мұнарасы, араб, қытайлар салып жатқан көркем де, басына бұлт орнаған найза үйлер секілді, халыққа бір түйір пайдасы жоқ бөспелік дүниелерді салуға аударылған сегіз миллиард ақша жетеді. Менің ақшам жоқ. Сендердікі жандайшаптық, жағымпаздықпен бастықтың басын айналдырып, өздерің көтере алмас шоқпарды сол кісінің беліне ілу ғой, мырзалар. Енді маған телефон соқпаңдар деп Аламан сөзді доғарыпты. Әңгіме біткен сияқты болды, дейді Аламан. Жарты сағаттай уақыт өтті. Одан соң басқа дауыс зілмен: «Мы тебя из-под земли найдем» депті де белгісіз біреу байланысты үзіпті. Мен жобасын бірден түсіндім. Аламанға турасын айттым. «Бұл қатер емес. Бұл ажал» деп. Аламан қап-қара қауіптің төнгенін сезді.

	– Игорь, не істейміз, – деп даусы тырғылдана тіл қатты.

	– Үйге жолама. Соңыма ілес, дедім де өзімнің машинамды брондатқан жасырын шеберханаға алып бардым. Сол жерде машинаның астына магнитті мина қойылса да өтпейтін етіп қаптаттым. Машина есіктері брондалды. Терезелерге оқ өтпейтін әйнектер қос қабат қойылды. Алдыңғы әйнек те солай. Одан соң машинасын бояттық. Түс кезінде бастаған іс тек таң ата бітті. Жұмысшыларға еселеп ақшасын төледік. Ол түні екеуміз де үйге бармадық. Таңертең Аламанның машинасына басқа номер алып бердім. Солай уақытша қоштасқанбыз. Одан соң Аламан Светлананың клиникасына барып, бір палатаны иемденіп жатыпты. Машина клиника алдында екі күн тұрған. Содан машинаны өзгерткен соң шофер да өзгеру керек еді. Алеке, оны ескермеген... Күндіз Сбербанкке жете бергенде екі калаштан оқ жауған. Все таки бір оқ артқы орында отырған Аламанның шүйдесін сызып өткен. Құйқаны тіліп, сүйектерді шытынатыпты. Машина тоқтағанда үш гранат бірден жарылып, машинаны төңкеріп тастаған. Жендеттер осының бәрін ары кетсе 10 секундта жасаған да тайып тұрған. Қазір Аламанның өміріне қауіп жоқ. Бірақ бас сүйегіне бола орнынан тұрмайды. Шофердің сан етін бір оқ двигатель жақтан қиғаштап өтіп сойып өткен. Дәл сол тесіктен келіп бір оқ жауырынына кіріп тоқтаған. Аламанның және екі-үш жарақаты бар. Бірақ сүйектері аман. Енді «не істейміз» деп басым қатты. Шетелге кете тұрсын ба? Білмеймін.

	– Өзімен жолықтыра ма?

	– Әлі он күнге дейін төсекте таңулы жатады. Миы шайқалған болса солай...

	– Онда мен Ирмаға барып қайтайын. Сонан соң хабарласамыз. – Елен тіке Ирма Георгиевна жатқан ауруханаға тартты.

	Ирма өзіне-өзі келіп қалыпты. Әңгімені ұзатпай тіке айтты:

	– Ресей мен Қазақстан бір-бірінің көшірмесіндей елсымақтар. Досыңда қалып қойған ақшаға бола осы оқ атылды. Ал енді сол ақшаны аңдушы және үш топ бар екенін үйде отырған мен де білемін. Қаскүнемдерді ұстау, жазалаудан үмітім жоқ. Желдің қайдан соққанын өзің де білесің. Аман-есен үйге шыққан соң Канада елшілігіне барамыз. Саяси пана сұраймыз. Бізге ыңғайлысы – Квебек жағы. Онда көбіне француздар тұрады. Орыстар, советтіктер баршылық көрінеді. Ауылдан Алматыға жете алмай отырған заман емес. Байланыстың түр-түрі бар. Самолетке отырсаң осы Москваңа әкеліп бір-ақ түсіреді. Мен бірге кетемін. Қызымыз ілескісі келеді. Мынадай стресс, мұншама жарақаттан соң өзі де өткендегі өршілдігі бір-ақ оқтан аспайтынын түсінер. Аламан жай адам емес қой. Республика басшыларының бірі болды. Оқығаны, көргені, түйгені баршылық. Егер іс бұл сценариймен жүрмей жатса сен мені қолда, Елен. Оның екі-ақ досы бар. Өзің және Бораш.

	– Мүмкін, Ирочка, сенің жолыңнан басқа жол жоқ та шығар? Мына жарық дүние, ақша, атақ, мәртебе тек тірі жүрсең керек. Өзің үйде алыстан орағытып, уәжін келтіріп, майдалап айтып көр. Ол ақылдасуға мені шақырады...





VI




	Он күннен соң Аламан үйге шықты. Аламан шыққанша Мұрат пен Сұлтан бүкіл үй маңында жорғалаған құмырсқа көрінер көзгелдектерді айқыш-ұйқыш қондырып тастапты. Бұрынғы екі күзетшіге Алматыдан және екі күзетші қосты. Аламан үйге кіріп, бүкіл территория көрініп тұрар экранға қарап риза болды. Сұлтан кинологтардан үйретілген, «ит» деген аты болмаса мақау адамша бәрін түсінетін неміс овчаркасын сатып әкелді. Ирма бұл тірліктерге қарап, сан-сақ ойларға кетті.

	...Дұрыс-ақ. Өз үйіңде байыз тауып отырғанға не жетсін. Бірақ Аламан үйде отыратын адам ба? Бұдан да бұрын қастандықтардың көкесін көрген. Бәрібір әлемді шарлап, әлі де бір үлкен тірлік жасау ойында бар. Дегенмен, бүгін балаларының басы қосылғанда, Елен мен Дана келген соң папамды да шақырайын. Сонан соң Канада туралы айтып көрейін. Мүмкін жауының жауырынды екендігін ескеріп, аз жылға, Еленнің жобасы біткенше сыртта бола тұрайық, деп келісер.

	Кешкілік күн Москваның батыс жағын қан түстес қызыл-қоңыр түске бояғанда Аламаннан дегбір кетті. Дереу Еленге телефон шалды.

	– Әй, батыр! Қайдасың?

	– Келдім. Қақпаңды аштыр. Дана, бала-шағамызбен түгел келдік.

	– Әй, айналып кетейін... Кіріңдер. – Аламанның маңдайынан шып-шып тер шықты. Елендердің ізін ала Игорь да жетті. Үстінде спорттық костюм, аяқта кроссовка, қолда көркем трость таяғы бар Долин аяңдап келді.

	Жұмсақ жиһаздардан тұратын бір тұста 6-7 адамдық ақ былғары диванның бір бұрышында Аламан отыр. Екі дос Аламан мен Елен араға кеңістік тастап қатар отырыпты. Долин оларға қарама-қарсы қойылған дәл сондай диванға Игорьмен бірге жайғасты. Әңгіме көпке дейін бытырап-шашырап бір ізге түспеді. Бәрі де негізгі әңгіме ас үстінде, немесе, ішке ел қонған соң болады деп өз ойын іркіп отырғанға ұқсайды. Бір кезде екі диванның ортасындағы журнал столының үстіне аппақ дастархан жабылды да үш даяшы көзді ашып-жұмғанша жеңіл-желпі әрі татымды тамақ, арақ-шарап, сусындар самсап тұра қалды. Бұл топқа Ирма мен Дана келіп қосылды.

	– Үлкен асқа дейін дәм ала отырыңыздар, – деді Ирма қонақтардың арнайы тағамы әлі алда екенін ескертіп.

	– Маша, позови-ка моих ребят. Они в кабинете отца наверное.

	Мұрат пен Сұлтан келді.

	Ирма бірден әңгіменің тоқетерін айтып салды...

	– Менің сөзім заң емес, тек осы пікір ғана дұрыс деп табандап отырған жоқпын. Не айтасыздар? Нендей ақыл қосасыздар. Жер бетінде Аламан екеумізге орын бар болса таудың қуысына да кіруге дайынмын. Тек қаскүнемдердің мылтығының қарауылынан құтылсақ болғаны. Және осындай бір сойқан шықса мен жоқпын. Жүйкем әбден тозды, папа. Сен айтшы, папа...

	– Жер біз ойлағандай аса үлкен болмай шықты. Канада дегенге із кескен адам қазір-ақ жетіп барады. Әдетте қашқан адамнан дегбір кетеді. Ол әлсіреген үстіне әлсірейді. Одан гөрі қажыр-қайратты жиып, шабуылға шығу керек. Мен кейде түнімен футбол көремін. Сол футболда жиі айтылатын сөз: «Лучшая защита – нападение». Жариялы түрде ешкім саған ақша жеді, алып қашты дей алмайды. Рас, сенің жауларың аса ірі коррупционерлер. Билік те қолдарында. Құрықтары да ұзын. Осы Москва үкіметімен де жең ұшынан жалғасқандар. Бұлар ештеңеден тайсалмайтын нас адамдар, криминалитетпен жалғасып жатқан жеті басты аждаһа. Ресей мен Қазақстанды, басқа да республикаларды ұстап тұрған ұры-қарылар осы өмірді нормаға айналдырды. Олар баспасөзден қорқады, телеарналардан қашады. Ал құқық орындарында ілуде бір адам сау болуы. Ол таза адам болса ондай жұмысқа бармас та еді. Өте күрделі заман. Шырмауық тәрізді бір бәле бәрін басып, жерге күн түсірмей тұр. Сондақтан, жігіттер, сөздің анығына көшейік. Ақшаларың бар. Өте өткір, ел көп оқитын екі үш газеттен жоғары кәсіби журналистер жалдаңдар. Әрине, ол құпия болуға тиіс. Қазір оқиға болған жердегі тергеушілердің бірнешеуіне шығыңдар. Болмаса тәуелсіз, жеке тергеу орындарымен шарт жасаңдар. Егер осыдан бір ілік табылып, жаудың кім екені жария болса олар шегінеді. Сендер бастырмалатып, қастандықтың қисынын тосып жүргендерді де інінен бездіріңдер. Олар цыган байланысы арқылы бір-біріне жеткізеді. Менің қосар ақылым осы.

	Үнсіздік орнады.

	– Игорь, не айтасың? – деп Елен қозғау салды.

	– Москва газеттері бір мәрте жазды. Қазақ газеттерінің бірді-екілісі жазыпты. Олар, сірә, Алеке туралы өз позицияларын айқындамаған. Сондықтан бұл екі криминалитеттің текетіресі деуге дейін барған. Москва үшін ол бір күндік қызық оқиға болды да ұмытылды. Тілшілер керек болса сапқа тұрғызып әкелемін. Бірақ Аламанның аты жалпақ жұртқа белгісіз. Күрескер-демократ, қайсар оппозиционер болса журналистер жандырып жазар еді. Енді тек бір мәрте жаудың ауылын аңдатар бір интервью беріп, бір жекеше тергеу, із кесушілермен жұмыс істеу ғана қалып тұр. Әлгі интервьюден соң ізін суытпай және материал берген дұрыс. Бұл жолы ресми мекеменің тергеушісінен сөз суыртпақтап, аузына сөз салу керек. Ол да жаудың төбесін бір нұқып қойса қаскөйлер іннен шығып, әйтеуір бір әрекет жасайды. Атыс-шабысқа бармайды. Өзің не ойлайсың, Елен?

	– Әзірше ең сенімді қорғаныс – осы үй. Тек күнде қорғанды ішінен, сыртынан жағалап қарап тұру керек. Екіншісі, әлгі жеке із кесерлердің бір мықтысымен шартқа отырамын. Өз атымнан. Ертең бір авторитеттің тойына бармақпын. Қаскүнемдерді Москвадан жалдаса ұстап бермейді, бірақ кімнің тапсырмасы екенін біліп бере алады. Сол адамның бір туысына жазылған өз кеңсесі бар. Криминал әлемінде олар білмейтін, олардан қорықпайтындар шамалы. Мен оған әлдеқашан барар едім. Бірақ жаңағы генерал сырт елде болды. Енді сөйлесудің қисыны келіп тұр. Меніңше бір ілік табылады.

	Үлкендер тамақ алдындағы жеңіл-желпі дәм алдында өз әңгімелерін пісіріп жатқанда холлдың келесі бетінде Мұрат, Сұлтан, Алтынай, Рита, Байтас өзара араласып та кетіпті. Аламан байқайды кіші ұлы Алтынайдың төңірегінен ұзай алмай қалғандай болып көрінді. Алтынайға жаратушысы әкесі мен шешесінің онсыз да көркем жаратылысынан керекті-керектісін беріп, оны және сұлулай түскен. Өз ұлы оның жанында сәл олпы-солпылау. Мәселе, тапшылықтың кесірінен емес, жанында шын жанашырдың жоқтығынан. Бұл бала Аламан шетелде жүргенде Одессалық бір қызға үйленіп, екі жарым жылдай тұрған екен. Оған Ирманың ықпалы болса керек. Әлгі қыз жұмыс іздеп, өзі туралы деректемесін жан-жаққа таратады. Сонда «ұлты» деген тұсқа еврей деп жазғаны мәселені шешіп кетті білем. Сұлтан Мұраттай қасқыр емес. Мұраттың көзі рентген. Сөзі тақ-тұқ. Қай жерде, қандай істе өзін қалай ұстау керек – бәрін біледі. Сұлтан сол Мұраттың қақпайымен келе жатыр. Мұратта атасының, әкесінің көк дауыл ашуы, батырлығы бар. Сұлтан сол ашудан ысылып, кейде Мұрат боп көрінгісі де келеді. Амал не, иі жұмсақ, зілі жоқ, ішінде әлі де 8-9 жасар бала асыр сап ойнап жүргендей әсер қалдырады. Мұрат бойшаң, ақ-сұр, жағына пышақ жанығандай, шешесі секілді бойына артық ет жамалмайтын, қимылы байыпты, қажет болса келсең-кел дерлік сұсты да. Өзі біліп жасады ма, жоқ табиғаты нағашы атасына тартты ма, Сұлтан экономика ғылымдарының кандидаттығын өз еңбегімен, арасына ақша жүгіртпей-ақ қорғап алыпты. Енді Мұраттың: «Сен не бизнеспен бол, не ғылымға кет» дегеніне қарамай докторлық диссертациясын апробациядан өткізіп, осы Мәскеуде, онда да МГУ-дің ғылыми Кеңесінде қорғамақ. Мұрат інісіне қатал көрінгенмен бұл ұлдың табиғаты сол нағашылары жақтан келген болмыс екенін біледі. Бірақ, оның ноқта-жүгенін сыпырып алып, бар анау ғылымыңа десе мына жарты Алматыға, филиалдары Астана, Шымкент, Минск, Калининградқа дейін кетіп, шетелдердегі әртүрлі фирмалармен тұрақты байланыс орнаған соң жалғыз өзі игере алмай қалуы мүмкін. Заманның ең басты ерекшелігі сол – адал қызмет жасайтын, адалдығына біліктілігі сай жақсы адам емге ұшпайды. Басында лыпылдап, фирманың патриоты болғансып келгенмен жол ортаға жетпей-ақ үлкен бизнестен бір құлақ ақша ағар арық өз жағына жасамай қоймайды. Еңбекақысы бұрқырап тұрса да бүгінгі замандас ебін тауып екі жейді. Аламан баласының Алтынайдың жанында жабы болмаса да көмескіленіп тұрғанына намыстанып қалды. Ішінде бір жоспар бірден тірілді. Екеуінің арасы ары кетсе жеті жас. Ол түк емес. Аламан досына дұрыстап түсіндіреді. Өзі бас сауғалап Испанияға кеткенде Мұрат пен Сұлтанның фирмаларының есеп-шоттары жабылып, үлкен сілкініске тап болған. Мұрат сол кезде-ақ билік партиясында болғандықтан бір кесек ақшамен тексерушілерге телефон соққызып, тексерушілердің «басына ақ құйып» шығарып салған. Сонда бір жылдай жүйке тамырлары сымдай тартылып, бырт-бырт үзілуге шақ қалған. Сол жағдайдан әупіріммен шығып, іс қайта жалғасқанда Сұлтанның әйелі: «Бизнесіңе тиіспеймін. Баламыздың үлесін жіберіп, қажетін өтеп тұрасың. Ал маған Одессадан пәтер сатып алып, қыжалатсыз өмір сүретін пәлендей ақша бересің. Мен ажырасуға арыз бердім. Бір аптада қарап берерлік жасап қойдым. Бұл шешім өзгермейді, деген». Содан бергі үш жылда бұрын ЦК-ның дачасында қызметші болған әйел үйге, баланың бас-аяғына қарап тұр. Әлгі бірінші келінді ұмыттырар адам табылмай жүрсе керек, деп Мұрат әкесіне сыбырлаған. Бүгін тапты-ау деймін! Тапқанда жеті атасынан ақсүйек боп көрінер, кісілігі ер адамға бергісіз, бірақ әйелдік табиғатына лайық жасалған қыз Сұлтанға көне қояр ма екен? Мұндай мыңның ішінде жарқ етіп көзге түсер қыздардың басы бос болуы мүмкін бе? Е, құдай, Сұлтанның бағын аш. Досымды құда жаса. Бәрін жасаймын, үйіп-төгемін. Балама құдай от бер. Алтынай алақанымызда өскен бала. Жат емес. Құдай-ау бәрі қисындап, жарасып-ақ кетер еді.

	– Жаңа үлкен кісі қазақтың: «Бұға берсең – сұға береді» деген сөзінің жобасын айтты. Қырсық шалса – быламыққа тіс сынады. Ажалдан ешкім құтылмайды. Тек өз ажалыңнан өлгенің табиғи нәрсе. Сақтанайық дегенмен оларды да індете қуайық. Короче, показать им, что Казиев не мальчик для битья. Әлгі терісіне сыймай отырғандарға азу тісті көрсетпей қоймаймын. Өлсем де осында, Москвада өлемін. Іс бастаймын, ел қатарлы тіршілік жасаймын. Бір офисім, филиалым Омбыда болады. Қалғанын әлі көре жатармыз. Менің ішімде үлкен бір дауыл көтерілді. Дауыл да емес – торнадо. Ол аз уақытта басылмайды. Игорь, маған Ресей азаматы дегенді жасап жатыр. Одан соң мен бұғып үйде отырмаймын. Сіздер барда мен ешнәрседен қорықпаймын. Ал дастарханға барайық. Атамыздың қасиетті асы – ет келді...





VII




	Бір аптадан соң ең соңғы қара «Гольфтың» он бір суреті Аламанның алдында жатты. Осы машинадан Калашников автоматынан оқ жауды. Машинаның астына гранаталар лақтырылды. Бәрі көзді ашып-жұмғанша болды да, бітті де. Жекеше із кесушілер фирмасының тергеушісі сол маңдағы үш үйдің әр подъезд, әр пәтеріне кіріп куәгер іздеген. Сөйтсе бір студент оқиғаны жалма-жан ұялы телефонымен түсіре беріпті. Үлгергені осы он бір сурет. Терезенің жақтауынан, үшінші қабаттан түсірілген. Адамдардың бет-жүзі көрінбейді. Тоқымадан көз ойықтары ғана бар бас киім киіп алған. Студент едәуір ақшаға сатып, суреттері оны едәуір байытты. Машинаның алдыңғы нөмері анық көрініп тұр. Әрине, ол жалған номер. Жендеттер терезелерін түсіріп оқ атып болысымен қашарда бас киімдерін жұлып-жұлып тастаған. Сонда алдағы екі адамның бет-әлпеті күнге шағылысқанмен де жобасы көрінген. Енді тек, «калаштың» ауылын тапса, мыналарды ұлғайтып көрсе мүмкін қолға бір дерек ілінуі. Ресми тергеу орны да, жеке ізшілер де тапсырыс берушілердің аса бай адамдар екенін сезіп, жанын салып жатыр. Елен суреттерді қоян-қолтық араласар генералына апарды.

	– Жақсы... Мен керекті адамдарыма тапсырма берем. Тек қожайын тартыншақ, сараңдау адам болмасын. Все таки это архисложное дело. Но мои найдут. Весь расклад будет у вас на руках. Возможно кого-то из них заловим. Это будет окончательная победа.

	Жарты айдай уақыт өте шықты. Бір күні Игорь мен Елен асығыс келді.

	– Аламан, киін. Киллердің бірін ұстаған тәрізді. Кеттік, генералдың өзі тосып отыр.

	Екі бөлме. Арғы бетте бес еркек қаз-қатар отыр. Екі бөлменің ортасын күңгірттелген үлкен әйнек терезе бөліп тұр.

	Бесеуі ешнәрсе көре алмайды. Ал Генерал бастап кірген бөлмеден әлгілер анық көрініп тұр. Айна тәрізді әйнек.

	– Бұрын бір көрген адамыңыз бар ма, арасында?

	– Бар. Сол жақтан екіншісі мені Швейцариядағы ақшаны аударарда бірге жүріп отырды. Бұл КНБ-ның адамы. Екіншісі кім? Киллер. Екі киллер. Олар осы москвалықтар.

	Генерал сөйледі:

	– Олар үш адам болған. Үшіншісі бұрылыста машинадан түсіп қалып, жиналған жұртпен араласып беті жабулы денелі ер адамды зембілге салып жатқанын, шоферді көтеріп бара жатқандарды, төңкерілген машинаны суретке басып алған. Бірақ еңбектері зая кетті. Машина брондалмаса әрине, машинадан да ішіндегілерден де ештеңе қалмас еді. Атқандар ұсталды. Тапсырыс берушінің өкілі міне отыр. Енді іс сотқа барады. Газеттер қарық боп қалатын болды. Өйткені тапсырыс берушінің өзі де шақырылды. Арғы жағы – қол созым жерде. Ештеңе істей алмаспыз. Бірақ Москва, Киев, Минск, Пекин, Европа астаналары кімнің кім екенін білетін болады. Қазақстандық оппозицияға да бұл үлкен олжа болары сөзсіз. Так, что, құттықтаймын, Аламан Дайрашевич!

	– Игорь мен Еленді құттықтаңыз. Мен тек бұғып жаттым.

	Игорьдың машинасымен бұлар Аламанның үйіне бет алды. Қаладан жыртылып шығып, орманды кесіп өтер жолға оншақты шақырым қалғанда Игорьдың рациясы самбырлап сөйлеп кетті.

	– Игорь, где вы?

	– Орманды жолға сәл бойладық.

	– Ендеше тоқтаңдар. 23-километрде, жолдың шетінде құмтас тиеген КАМАЗ тұр. Кузовында сендерді тосып екі киллер бұғып жатыр. Получили сведения. Что из Казахстана прилетела целая бригада. Трое сейчас на машине. Один за рулем. Двое – стрелки. Двое засели в лесу. Я отправляю два взвода. Они их окружат издали. И все будут арестованы. По окончании операции я сам сообщу. Так что, где-нибудь покоротайте время.

	– Искать не надо! Вот, мы стоим напротив экзотичного кафе «Лесной аромат». Может подъедешь?

	– Нет, Игорек! Первым делом, самолеты! Ну, ароматы, потом... Пока!

	Осы күнгі болған-біткен оқиғаны Игорь, Елен, Аламан үшеуі Игорьдың қала сыртындағы қуыршақтай етіп салған, архитектурасы қиялға барынша ерік бергендікті білдірер имениесінде телеарналардан бірнеше рет көрді. Баласы Виталий ол хабарлардың бәрін әр арнадан жазып алды. Бұлар оқиғаға қоса не айтар екен, деп үйде отырғанда далада кавказдық екі жігіт кәуәп және бір экзотикалық тағамдар пісіріп жатқан.

	Генерал көмекшісімен үйге кіріп келгенде жігіттер орындарынан атып тұрып, «Ураааға!» басты.

	– Нашему Победителю! Гиип-гип Урааа!!!

	– Ладно! Ладно! Я был в километре от места события.

	– Ну ты же руководил, Ростислав Иванович! И всех бесшумно накрыл! – Игорь мейманының мейірін қандыруға тырысып бақты.

	– Ростислав Иванович! Ведь не было ни одного выстрела! Как же это было. Там ведь дело закружилось вокруг моей жизни или смерти... Если можно.

	– Чего же... Можно говорить. Дело ведь сделано. За эту операцию, Аламан Дайрашевич меня на генерал лейтенанта представили.

	В общем, чтобы исключить вякие промахи я взял людей вдвое больше, чем предполагалось. Затем плотным кольцом окружили. По моей команде ГАИ с двух сторон перекрыла дорогу. Кольцо сжималось. А затем эти убийцы увидели то, чего они вовсе не ожидали. На расстоянии 700 метров выстроились на дороге поперек с одной и с другой стороны. Слева и справа одновременно раздались выстрелы из калаша. Я выстрелил ракету с траекторией на эту машину и из громкоговорителя приказал сдаться без боя. Те двое тоже вышли на дорогу из леса и положили на землю автоматы и пистолеты с глушителем. А на борту КАМАза сидели двое. Один с калашем, а другой с гранатометом. Заставили вывалить щебень и просто удивились... Там был целый арсенал вооружения. Их бы хватило отстреливаться до вечера. Но эти оказались тертые «мальчики». Поняли, что попались. Видят, что через нашу линию и мышь не проскочит. Решили, лучше тюрьма, чем смирно лежать на сырой земле. Оценили грамотно и сдались. Все они, Алеке, из ваших краев. Теперь, я думаю, мы окончательно отбили им охоту ездить на «гастроли» в Москву. Может лишь личная месть за поражение сыграть злую шутку. Киллер-одиночка может подолгу жить в Москве. Изучить все. И затем, подойдя вплотную, нажать на курок. Так что, расслабляться очень рано. Одинокий волк – он очень опасен и для нас неуязвим. Потом разговор будет идти между Заказчиком и Исполнителем. Больше в этом «мероприятии» никто не участвует. Они могут выдать любой документ и с алиби у него все будет в порядке.

	Осы оқиғадан кейінгі күндері Қазиевті іздемеген журналист кемде-кем. Қаншама нансоғар адвокаттар тергеушілер арқылы Қазиевке шығуға барын салды. Ең алдымен олар Қазиевтің атынан тапсырыс берушіге қарсы іс қозғауды көздеді. Ол істе тергелетін органдар, аса ірі қайраткерлердің аты-жөні газеттердің рейтингіне керек. Яғни, кем дегенде бір жыл бұл адвокаттардың есімі, суреті газеттен түспейді. Ал сотта бұлардың жеңетіні бүгін-ақ ап-анық. Ол да адвокаттардың ішкі есебіндегі басты мәселе емес. Ең бастысы Аламан Қазиев миллиардтардың үстінде отырған адам. Тек Қазиевке жетсе, оның әмиянын аштырса болғаны адвокаттың жағдайы бірден жақсарып кете барады.

	Үндемей қалу да дұрыс позиция емес, деп ойлады Аламан. Інге кіріп алып, көлеңкесінен қорқар еттік деп жаулары ырқ-ырқ күлуі мүмкін. Сондықтан Алматы мен Астанадан екі тілшіні қабылдады. Бәрін жобамен келтірді. Ешкімнің аты аталмады. Ешкімге саусағын шошайтып нұсқамады. Өзінде жатқан қисапсыз қаржының да ауылын ақылға қонымды етердей ұқтырды.

	– Тоқсаныншы жылдары елде тапшылық болды. Қазақстан ешкіммен дербес мемлекет ретінде тиімді шарттар жасап, инвестиция тартарлық жағдайға келе қоймаған. Ал ауыл мәселесі тіпті қиындап кетті. Сондықтан жаңа қазақ елінің дүниеге келгеніне қуанған түрік тектес елдер, мұсылман елдерден басқа да бодандықтың зарын тартқан, Тәуелсіздікке жетіп, гүлденген елдерден түскен көмек қаржысын «Ауыл бағдарламасы» деген атпен жинақтап, жеке адамның атына салуға мәжбүр болдық. Өйткені мемлекет атынан салынса одан көп дүние ұсталып, қырналып азайып қалатын еді. Сол қаржыға кейін бірнеше адам, өздеріңіз білесіздер, таласты. Мен 8 миллиардты міне, мына есеп-шоттарға ауыстырдым. Сомасы міне, адресаты міне. Екі бөліп аударып бердім. Екеуі де офшорға барып жатты. Сондықтан екеуін алып қалдым. Бірақ ол қаржы Қазақстанға мектеп болып, аурухана, институт, мәдени ошақ болып қайтады. Міне, мына қаржы, түбіртегі міне. Қазірдің өзінде «Өнер қағанаты» дейтін жобаға аударылды. Төрт жүз миллион АҚШ доллары! Аз ба? Одан басқа да кем-кетікке осылай бөлмекпін. Сонда кімдікі дұрыс? Ақшаны офшорға айдап жіберу ме, әлде Қазақстанның мұқтажына жұмсау ма? Ал елін, Отанын тонап шетке кеткендердің екеуі осы ақша үшін мені қаншама азапқа салды. Торыды. Ұстады. Ұрды. Соқты. Өлтірмек болды. Бірақ ақшаны менсіз ешкім ала алмайтыны ғана менің бүгін сіздермен сөйлесуіме септігін тигізді. Мен сүттен ақ, судан таза адам емеспін. Қазақстан түгел қидаланып, небір алып кәсіпорындар, кеніштер, ғимараттар жекешелендірілгенде мен сол министрлікте орынбасар болып біраз жыл отырдым. Жоғарыдан келген қоңыраумен талай-талай халық игілігі қара бақырға берілді. Тегін кеткені қаншама. Соған қол қойдым. Өзім де құралақан қалған жоқпын... Судың да сұрауы бар деп шамалы ақшасын төлеп, сатып алдым. Шынтуайтқа келсек тарихта болмаған ел тонау процесі жүріп жатты. Халық қолдарындағы ваучермен мазақ боп қалды. Елді алдаудың көлемі мен арсыздығында шек жоқ. Қазір де сол процесс, тендерлер арқылы жүріп жатыр. Қазақта: «Өзің диуанасың кімге пір боласың?» деген сөз бар. Мені індете іздеп, оқ атып жүргендер кезінде Жоңғар шапқыншылығы, одан соң Шыңғысхан жасаған қырғын-жойқынды қоса есептегендегіден артық зиян келтірді. Сондықтан Қазақстанға жасанды бедел, даңқ емес, қарапайым халықтың тұрмысын көтеру, елде әділеттікті орнықтыру қажет. Қазіргі Қазақстан – қаңбақ. Сырты қампиғанмен іші кеуек. Сондай моральсыз мемлекетке лайық партиялар құрылып, жастар да сонда клептократиялық, коррупционерлік елдің жаңа легін дайындап, оқытып жатыр. Әзірше осы, жігіттер. Ел іргесі сөгілмесін. Соны үзіп-үзіп тастайма деп қорқамын. Елдің ертеңі соқыр тұман. Немен бітерін білу қиын боп тұр.

	– Қазақстандағы жағдайдан хабарыңыз жеткілікті екен. Рас, әркімнің өз пікірі бар. Сіз өз пікіріңізді ғана айттыңыз деп есептеймін. Басқа оптимистік рухтағы пікірлер де аз емес. Осы хабар-ошарды қайдан аласыз? Мен Қазақстаннан «Егеменнен» бастап, оппозициялық газеттерге дейін жаздырып аламын. Мәскеуде біздің Қазақстанды зерттейтін жекеше саяси экономикалық тәуелсіз институттар бар. Мен олардың айлық, тоқсандық, жылдық аналитикалық әдебиеттерін түгел алдырамын. Ал бұл заманның ең шапшаң, ала-құла хабаршысы – интернет деген бар емес пе?

	Бір аптадай уақыт өтті. Қазақ журналистері көлдей-көлдей материалдарын жариялады деп Мұрат бір-бір данасын жіберді. Сұлтан Москвада. Келесі аптада МГУ-де докторлық диссертациясын қорғайды. Әзір әкесінің кабинетіне кіріп алып, компьютерден бас көтермейді. Телефонға маза жоқ. Осы кезде мәскеулік газеттер бұрынғы «партийный бос», қазіргі кәсіпкер-миллиардер Аламан Қазиев туралы, қастандықтарға байланысты әр қилы материалдар ара-тұра бұрқ ете қалып тұр. Соған орай Аламан Жарқынның адвокаты Рустем ұсынған бір заңгер жігітті – Асылбек Мәуленұлы Сарғасқаевті өзіне адвокат етіп жұмысқа алды. Әкесі Мәулен Сарғасқаев саналы өмірі түгел Мәскеуде өткен, әскери қорғаныс зауыттарында үнемі директор болған кісі екен. Шешесі осы Мәскеудің ақ қағаздай, алтын шашты әйелдерінің бірі. Әкесі әлі де жекеменшік конструкторлық зауыттың директоры. Зауыттың не жасайтынын Асылбек те білмейді. Бірақ мемлекеттік тапсырыс өте көп дегенді айтты әлгі жас адвокат. Сол Асылбектің өз қалауымен бір телеарна тілшісі операторларымен келіп бір мәрте интервью алды. Одан соң мәскеуліктер көп оқитын екі газеттен тілшілерді ертіп келді. Сонымен, Аламан ішінде қайнаған қыжылды азайтты. Өзін булықтырған шындықтардың біразын, өзіне зиян келетін тұстарын айналып өтіп, киллерді жұмсаушыларды сәл бүркемелеп, «сен маған оқ атсаңда мен сенің екі бетіңді қан жоса етпедім» деген мақсатпен интервью берді. Өзі де жеңілейіп, арты жаймашуақтанып кетсе деп тіледі. Алматыдағы екі ұлының жағдайын алдымен ойлады. Сот болғанда бұл, әрине, бармайды. Адвокатын жібереді. Шатақтың соңын тыныштықпен бітіру керек.





VIII




	– Елен... – деді елеусіз ғана Дана.

	– Айта бер... – Елен түскі асқа келген. Бір этаждағы жапсарлас екі пәтердің бір бүйірін ойып, жаңадан алған пәтердің қонақ бөлмесі мен оның жапсарындағы бөлмені бөліп тұрған жеңіл материалдарды қоқысқа жібергенде бұлар да қырық шаршы метрдей кең тынысты, бай жиһазды холлға, яғни ападанға жарып-ақ қалды. Қазір екеуі жиырма адам емін-еркін сияр кең асханада екеуден-екеу түстеніп отыр.

	– Елен... Сен байқадың ба, Сұлтан мен біздің Алтынай деміл-деміл телефонмен сөйлескіш боп кетті. Алдыңғы күні, үлкен театрға, кеше бір үлкен шоуға бірге барып қайтты. Енді Сұлтан алдағы аптада диссертация қорғайды деп оның қағаздарына көмектесіп, қапылып жүр.

	– Сен ештеңе айтпадың ба?

	– Былай, жұқалап, жай туыс, дос ретіндегі қатынас па қызым? – деп едім. Тура жауап берді.

	– Султик, жақсы адам, мама. Он большой ребенок. Он честный, искренний. Сердце у него хорошее. Я это чувствую. И... большой умница. Он хочет посторонним показаться холодным, жестким супербизнесменом. Но это лишь маска, шелуха. У него аналитический ум. Его диссертация очень необычна. Его работа уж точно войдет в учебники не только в СНГ. Мыслит он в области экономики, бизнеса, банковской системы неординарно. Поэтому все светила МГУ и других ВУЗ-ов дали отличные отзывы. Его уже пригласили в МГУ и в наш институт на должность профессора. Мам... Он мне нравится.

	– А ты ему?

	– Он уже признался в любви. Ради меня готов ко всему, – деп қызың соғып салды.

	Елен езу тартты.

	– Масқара... Тойдың алдында тұрмыз десеңші: келсін, Аламан мен Ирма құдалыққа. Қалың малды қалыңдатып, тентіретіп жіберейін.

	– Елен?! Не айтып отырсың? Бораш сені қинап па еді?

	– Бораш: «Елдананы алсаң үстіне ақша қосып берем» деген соң Сіз, Дана ханым, осында отырсыз.

	– Иә, соқ! Мен тек бір нәрсені білмеймін: кім бірінші ғашық болды?

	– Әрине, сен.

	– Неге олай ойлайсың?

	– Сен шолжаңдау қыз болдың. Бір взвод достарың бар. Бәрі ғашық, бәрін өзіңе бағындырып ұстадың. Мен келгенде Бораш жатқан ауруханаға ертіп бардың. Ауызша айтсаң да тауып барар едім. Жоқ, сен еріп бардың. Мінезің сондай сынық болды да қалды. Көзіме тура қарай алмадың. Мына ерке, сұлу қыз маған бұйырып тұр ма? деп мен таң қалдым. Өтірік деші?

	– Шын! Бір рет мас боп келдің. Бір күн, бір түн екі қыз сені тордағы арыстанша бақылап, бақтық. Екінші рет үйге келіп, балаларға гитара ойнап бердің. Үшінші рет өз ауылыңа біз барғанда мен сенсіз, сен менсіз өмір жоқ деп ұқтым. Жүрегім езіліп кетердей боп әрең машинаға отырдым. Сен ұзақ қарап, жалғыз тұрдың. Мен жылап келем. Жылап келем. Бораш байқаса да аңғармаған боп отыра берді. Тек Ойке бетімнен сүйіп, құлағыма сыбырлады: «Ол жақында оқуға түсуге келеді. Бір-ақ ай! Ол сенсіз енді өмір сүре алмайды. Шыда!» – деп жуатып еді. Рас, мен алдымен ғашық болдым. Бірақ әлі де мақтанба!

	Екеуі әңгередей үйді бастарына көтеріп күлсін келіп!

	– Сен ұзап, машиналарың қара ноқаттай болғанша қарап тұрдым. Іштей жылап тұрып: «Ешқашан жаныңа жоламаймын! Сен менің мына ырсиған тұрмысымды көріп, кемсітуге келіп пе ең? Олай болса, қош!? Дегеніңе жеттің. Сен таңдаған жігітіңе ұзатыласың, әкеңмен терезесі тең адамдарға келін боласың» деп қырсықтым да. Бірақ бір айда бәрі қайтадан өз ізіне түсті... Мен бақыттымын – Дана. Бақытты еткен – сенсің. Бір адам үшін өмір сүргің келсе, сол адамды бақытты етуге барыңды салсаң – махаббат деген сол шығар. Менің бүгін ештеңеге зауқым жоқ. Дастархан жиналмасын. Балалар келеді. Өз кілттері бар. ... Демалсақ қайтеді? Елен әнтек жымиып барып Данасын ту сыртынан бауырына басты. Тапа-тал түсте жатын бөлмелерінің ауыр, соқталы терезе жапқыштары пультпен жабылып, бөлмеде екі адам үшін ләззаты түн орнады!...

	Кешкілік Алматыдан Жарқын телефон соқты. Жақсы хабар айтты. Екі территорияны қосып, жер Актісін алыпты. Рүстем «Өнер қағанаты» серіктестігі деген куәлікті тіркетіп, есеп-шотын ашқан. Франциядан ертең ерлі-зайыпты екі ландшафтық дизайнерлер келмек. Архитекторлармен бірлесіп санаториидің корпусында жұмыс жасап, жоба біткенше бәрі сонда болмақ. Бірер варианты дайын болғанда хабар береді. Істі бастауға серіктестіктің есебіне ақша түсіру керек. Ол ақша бар. Аламан бөлген 400 миллионды бір игеріп алса, арғы жағында не боларын, нендей нәрсе, қанша ақша керек екені анықталып та қалады. Одан соң Юркин берген 200 миллион, Игорь қосқан 300 миллионды серіктестік есебіне түсіреді.

	Еленге бір ой келді. Осымен жамандық атаулы біткен шығар. Міне, Сұлтан Алтынайға сөз айтыпты. Несін жасырады – Аламаннан артық құда бар ма? Баласы анау, аршыған жұмыртқадай жігіт. Бұрынғы үйленуінде тұрған не бар? Ақшасына қызыққан біреу келді-кетті. Ал Аламандардың бұл әңгімеден хабары бар ма өзі?

	Екі күн өтті. Консерваторияның үлкен залында Елен мен Виталий Сосковцевтің концерті болды. Зал лық толды. Музыка әлеміндегі жұлдыздар түгел дерлік келді. Концертке сыншылар аса жоғары баға берді. Екеуі – ұстаз әрі орындаушы Елен мен шәкірт әрі пианист Виталий Сосковцев залдың қошеметі басылмай тұрғанда сахнаға жарқырап Қарлығаш пен Алтынай, Сұлтан мен Ирма көтеріліп, гүл тапсырды.

	– Сен қашан келдің? – деп Елен таң қалды.

	– Үш күн болды. Бізді жатақханадан шығармайды. Таңертең және кешкілік тек репетиция.

	«Чайковский атындағы конкурс!» Елен есін жиды.

	– Қашан еді, конкурс?

	– Он күн қалды. Қатысасыз ба?

	– Жюриде жоқпын. Өзім бас тарттым. Бәрі таза болсын. Сен жеңесің, Қарлығаш! Атағыңның адалдығына сонда ешкім күмән келтірмейді.

	Осылай аттың жалы, түйенің қомында ағалы-қарындасты екеуі сөйлесіп үлгерді.

	– Ертең келемін, Қарлығаш!

	Концерттен шаршап, әрі қанаттанып Елен бала-шағасымен үйіне жетіп, әлі концерттің желігінен арыла алмай жеңіл киіммен ән салып жүр.

	– Шәйға келіңдер! – Дана киімін ауыстырмастан үнемі қайнап тұрар термопоттан шәй құйып, жанұясы әлі де желігіп отырғанда қалалық телефон соғылды. Рита ұшып барып, жолай кім керегін сұрап әкесіне ұстата салды.

	– Елеен! Құттықтаймын. Біздің өкілдер әлі Москвадан шыға алмай жатқан шығар. Келген соң концертің туралы қосымша айтар. Мен тікелей экраннан көрдім. Бүкіл Москваның танымал қайраткерлері, депутаттар, артистердің ең бетке шығарларын қарық қылдыңдар. Бәрі саған келді. Виталийді бүгін Москва ұмытпастай таныды. Игорь терісіне симай әрең жүрген шығар. Оған да телефон соғам. Енді негізгі де ең маңызды әңгімеме көшейін. Алдағы жексенбіде Долин атаң, Ирма, мен, Сұлтан, Игорь, Мұрат, Жанна сендердің үйлеріңе ресми сапармен келеміз. Бұйымтайымыз бар. Қарсы емессің ба, досым?

	– Келіңдер. Келіп жүрген үйлерің. Ресми түрде келгендеріңде не боларын көрелік. Ол да бір қызық оқиға емес пе? Келіңдер. Біз қашан да әзірміз. Ұйқыны қандырып, ең қымбат костюміңді киіп, галстугыңды қылғындыра тағып ал. Болды. Күтеміз.

	– Ендеше қауышқанша аман болайық. Қолыңды қыстым, досым! Сау бол!

	Іле-шала Игорь телефон соқты.

	– Вы уже дома... Я думал мы как-то отметим где-нибудь.

	– Главное то, что Виталика Москва хорошо запомнила. Еще один концерт в записи и он будет узнаваем везде. Теперь мы пустим его в дальнее плавание одного. Сольный концерт. Его песни пусть поют самые-самые! Отдельные произведения исполнит сам. А квартет с его участием тоже будет исполнять его вещи. А Игорь, мой друг, со всеми будет знакомиться как отец Виталия Сосковцева, как?..

	– Дай бог, Елен. Я сегодня на седьмом небе! Завтра с утра зайду к вам. Но по другому поводу. Тоже из ряда положительных... Надо посоветоваться. Совет можешь дать только ты. Ну, до встречи!

	Елен лоджияға шығып, түнгі Москваға қарап тұр. Әттең, үйі үшінші этажда. Жан-жағына қаланған үйлердің арасынан ғана алыс-алыс неон шамдары, құлпырған жарнамалар жыбыр-жыбыр көзді алдайды. Олар қаншалықты алыста екенін аңғару мүмкін емес. Бүкіл Москваның биік үйлерінің төбесі жазуға толған. Бұл өзі ұйықтамайтын қала. Қалталылар ойын-сауық, кафе-ресторандарда гу-гу әңгіме, зіркілдеген музыкаға көміліп, содан өздерін адам сезініп, рахаттанып отыр. Мұнда ерте шықсам ерте жетем деген бос сөз. Түнгі төртте жолға машинаңмен шық, тал түстегідей кептелісте өгіз аяңмен жылжып бара жатасың. Бұл да Алматы секілді жәдігөй мегаполис. Бір рет орнықсаң болды кетем десең кете алмайсың. Мұнда адамға керектің бәрі табылады. Сол адамдарға емін-еркін жетпейтін бір-ақ нәрсе бар. Ол – ақша. Сонда да ақша табамыз деп перифериялардан қалаға табиғаты үйлеспейтін орман адамдарындай тұрпайылау орыстар келеді. Далада түнейді, аш жүреді. Асхана, кафе, түрлі дәм сататын дүңгіршектерге барып жалынады. «Не жұмыс істеп берейін. Ақшаға емес. Тамаққа!» деп мөлдірейді. Содан соң қожайын ол аш екен-ау демей жұмыстың ең ласын, ең қиынын тапсырады. Ол сорлы әлгінің талқанын шығарып, жасап тастайды. «Хозяйн я закончил» деп тұрғаны. Бейшара бірінші, екіншіні жеп таусып, және бірдеңе берсе оны да жалмап, кетерінде бір буханка нанға тиын сұрайды. Қожайындар, әдетте, сұрағанын беріп, анда-санда келіп тұр, деп қоя береді. Ол аз болса бұрынғы орта Азия, Кавказ жақтан әрең жеткен сөзі ұғынықты, бұзылып кетпеген, араққа салынбаған кешегі совет адамдары мыңдап өріп жүреді. Бәрінің іздегені жұмыс, керегі ақша. Уайымдары елде жәудіреп қалған жанұялары. Олар азға да ойланбастан көнеді. Жаз бойы Москваның қуыс-қуысында күн көріп, далада жатуға болмайтын кезде жиған табысын орамалға түйіп, ышқырдың ішкі қалтасына тығып елге қайтады. Елен өзінің Алматыда бастаған ісін ойлады. Алдымен жүрегі шаншыды. Тым көлемді, ақшаның жұты болғалы тұр. Ол бітер. Салынар. Өзі ойлаған іске пайдалы адамдар табыла ма? Соның жұмысын үйлестіретін әр саладан жақсы адамдар келе ме? Елдің бүгінгі мәдени, рухани деңгейін, өнердің, эстраданың бетін дұрыс жаққа бұру қолдан келер ме екен?! Жүрегі және шанышқақтап мазасы кетті. Бірақ... ондай жұмақтың төрін, идеясын, дайын ғимараттарымен кез келген кезеңде сатуға да болады... Дегенмен, сатпау керек. Сатса да аяғына жеткізіп барып, мың ойланып, мың толғанып барып көре жатар... Қой, жатайын. Аламан демалыс күні келеміз деді... Елен жобасын түсінді. Игорь келем деді. Ол бір құс ұйқы адам. Сағат тоғыздан бес минут өткенде табалдырықтан аттайды. Ол таңғы алтыда тұрып үйренген. Тек ерте мазалауға ұялғанынан ғана үш сағатын сипалақтаумен, жолмен өткізер.

	Айтқанындай-ақ Игорь сағат тоғыздан өте келді. Елдана ас үйден:

	– Мальчики! Идите сразу к столу! – деп дауыстады.

	Шай үстінде Игорь келген шаруасын төтесінен бір-ақ айтты.

	– Елен, вот какое дело... Мой дурачек уже полгода дружит с дочерью Алеке. Сидят вечерами по компьютеру переписываются. СМС-ки отправляют, по телефону по часу болтают. Я все это замечал, видел. Иногда просил городской телефон долго не занимать. Но не знал с кем он говорит. Оказалась, это из своего же круга, дочь моего друга – Жанна. Представляешь мое состояние?

	– Пока нет. Ты рад этому или как?

	– Конечно же рад, Елен? Я мечтал породниться с людьми такого плана. И боялся, а вдруг он приведет какую-то загадку с улицы. Слава богу.

	– ...И слава моему ученику!

	– У моей семьи была уязвимая сторона. Это всегда мне мешало смело вливаться в какие-то мощные кланы. Говорить все до конца. Показать свой какой-никакой, но интеллект. Боялся быть лидером. Почему?

	– Ну, говори. Ты окончательно заинтриговал меня.

	– Ты читал биографическую книжку «Карл Маркс»?

	– А как же? Это гений на все времена. Это он спас капиталистов от тотального краха. Это он научил, как заинтересовать рабочих. Как из рабочего, т.е. вечного антагониста сделать заинтересованного лица в процветании завода или там фабрики и т.д. Карл Маркс сказал тупому капиталисту, который все греб под себя и через некоторое время рабочие силой отнимали у него все и громили цеха, заводы. Он сказал: оставь себе 51 процент акции завода, остальные 49 процентов продай инженерам, рабочим. Тогда интересы хозяина и рабочего будут одни и те же. Чем больше прибыли, тем больше зарабатывает и рабочий. Ведь он частично является совладельцем завода. И до этой гениальной идеи человечеству надо было пережить тысячелетия и затем родить Маркса. Коммунисты же СССР жили под лозунгом марксизма-ленинизма и все сделали по-своему. Колхозы, кооперативы, заводы и даже страна, якобы, принадлежит народу... А народ у которого отняли последнего козленка, что-бы создать эту непонятную структуру опять оказался в «байгушах». У Шевченко, который отбывал срок в Форт-Шевченко есть им написанная картина: «Байгуши». Там он изобразил отощавших, замученных мальчиков плаксиво смотрящих с протянутой рукой, приоткрыв дверную занавеску. Так вот, колхозники, сельский житель все равно не имели ничего. Хрущев отобралто, что оставалось после Сталина. В Казахстане построили «социализм», при этом из 5,5 миллионов казахов они 2 миллиона 700 тысяч на тот свет отправили. А нужен был нам такой социализм? Маркса это не касается. Его «Капитал» у нас якобы изучали, печатали. Экзамен даже сдавали по комментариям. А жили не по Марксу.

	– Как же назывался городок где он родился? Знал. Вылетело из головы.

	– Трир.

	– Так вот, книга начинается очень простенько. «В немецком, небольшом городке Трире «в таком то году», в еврейской семье родился Карл Маркс». Я это к чему?.. К тому, что в столице Казахстана, в городе Алматы, в еврейской семье родился Виталий Сосковцев. Теперь ты понял, Елен, почему в молодости я был зажат. Отец всех нас записал русскими. Я от этого не страдаю. Но жить и всю жизнь скрывать нацпринадлежность тоже непорядочно. Еврей. Ну и что? Надо гордиться. У Жанны мама ведь еврейка, поскольку академик Долин еврей. Видишь, зов крови сыграл все-таки свою роль. Аламан национально неозабоченный человек. Так что он, думаю, даст свое благословение молодым.

	– А тебе он не сказал, что в составе официальной делегации в это воскресенье ты будешь гостем Касимановых?

	– Сказал. Как раз я должен ехать сейчас к нему.

	– Цель визита столь солидной делегации не сказал еще?

	– Пока нет.

	– Когда узнаешь, позвони. Мои нервы на пределе. Узнав, хотя бы, знать буду к чему готовиться.

	– Ну, тогда я полетел... Позвоню сразу же. Ты дома? Или дела в городе?

	– Дома. Надо кое-что доделать.

	– Пока. Аламан меня ждет. Да, я не сказал тебе самое главное зачем я приехал-то. Будем сватать вместе. Ты, Данка, моя Алиса и я сам. Естественно и жених при параде. Согласен?

	– С удовольствием!

	Жексенбі. Сағат тілі бір жарымнан ауа Долин бастаған бір топ адам есікке кептелді. Аламан алыстан екі езуі екі құлағына жетіп құшағын айқара ашып келе жатыр.

	– Әй, Елен, бүкіл өмір сенен сескенумен өтті. Қазір тіпті тізем кілтілдеп тұр. Бала кезден доспыз. Құдай достығымызды құп алса керек. Енді одан да жақын болыңдар деп бізді бүгін сенің алдыңа әкелді. Бірдеңе деші!

	– Құдай қолдасын, қадамдарын құтты болсын! Төрлетіңдер!

	Отырыс бірден тұтанды. Стол үстіндегі асқа қарап-ақ пейілдің нышанын көргендей Аламан сәл-пәл сабасына түсті. Ол шынында сонау жастық шағында да Еленнің бетің бар, жүзің бар демей тотияйындай ащы шындықты да бетке айтатын, бір қыңырайса беті бұрылмайтын кірпияздығынан жүрегі тайқып тұратын. Бүгін ол бұрын әйел шығарған, алты-жеті жас үлкендігі бар, сәл бос белбеулеу баласын еліктің лағындай Алтынайға қосам деп келді. Сол бір азды-көпті кінәраттар Еленнің қитығына тиіп кетіп, досынан айырылып қалу қаупін ойлап дірдектеп-ақ келді. Келді де Еленнің ұстамды болса да ақжарқын жүзін көріп, батылдық үшін бірер рюмке арақты тастап-тастап жіберді. Расында да ақаң ішке барып еді Аламан байыз тапты. Сөзі жіпке тізгендей немесе жадуалша жаттап келгендей емін-еркін ағытылды. Бірінші болып әлемдік деңгейде дипломаттық жасаған академик, Брежневтің кеңесшісі, тірегі болған Долин әңгімені бастап берді. Қарт дипломат қыздың әке-шешесіне қарата сөйлеп, шегінерге жер қалдырмады. Аламанды қобалжытқан кедір-бұдырды ақылмен, логикамен, уәжбен сылып тастады. Ол кісі ұзата сөйлегенмен Аламанның алаңын комбайынша орып әкетті.

	Одан соң Аламан да едәуір жерден қайтты. Еленнің жүзінде еш өзгеріс жоқ. Ұстамды, жайдары қалпы. Аламаннан соң Ирма орнынан тұрып, алқымдағы кесектен құтыла алмай, толқып, көзіне жас алды.

	– После папиных слов, после Аламана, что говорить-то не знаю. Я только скажу одно: я счастлива, что бок о бок прожила с Аламаном. Мы, Алек, Бораш, Ойке, Елен и Данка по жизни шли вместе. Я была бы еще счастливее, если эта дружба чистая, как слеза ребенка, нашла продолжение в наших детях. Дана, я хочу удочерить Алтынайку. Уж такова участь всех нас, женщин. Елен, я горда тем, что если богу это угодно стать твоим родственником...

	Әдеттен аспай Елен Игорьге сөз берді. Алиса оның сөзіне сөз қосты. Сонымен Еленнің өзіне кезек келгенде Дана күйеуінің бірер демі артық туғанын және мойындады.

	– Әлеке! Досым. Алтынайды біз Москваға көшерде ғана нағашы атасы мен апасынан жырып әрең әкеттік. Біз қайда қашар дейсің. Бір емес екі қызымыз да сол үйде өсті. Сондықтан үлкендердің ризашылығын алу өзіңнің шеберлігіңе байланысты.

	– Алло! Әйкен тәте! Елен ғой, атамыз үйде ме? Амансыздар ғой? Алло, аға, мұнда бір қызық жағдай болып жатыр. Қазиев Аламанды, Ирманы білесіз ғой. Сол партия дөкейі сіздердің Алтынайларыңызға құда түсе келді. Кіші ұлы Сұлтан мен Алтынай өздері бір-біріне жол тауыпты. Міне, сізден рұқсат әрі бата сұрап Аламан алқымдап тұр.

	– Ассалаумағалейкум, Сәтжан аға! Аман-есендігіңізге қуаныштымын. Менің бұйымтайымды Елен айтып та қойды. Сіздің ықылас, рұқсатыңызсыз Дана екеуі тырп етпейміз дейді. Алдыңызға жығылдым. Бата сұраймын.

	– Рақмет! Жасыңыз ұзақ болсын! Апай, жағдай осылай болды. Ағадан рұқсат алдым. Ал Алтынайды алтынның буына бөлеп тәрбиелеген өзіңіз. Алтынайға тура өзіңіздей қараймыз.

	Аламан жұрт естісін деп телефонның даусын шығарып көтеріп қойды.

	– Аламан, Ирма, әлгі баламның аты кім еді?..

	– Сұлтан.

	– Ее... Сұлтан бәріңе бақыт тілеймін. Өзім абдырап та тұрмын, шырағым. Сендер бөтен емессіңдер. Борашым мен Елен бәрің бала жастан бірге келе жатырсыңдар. Балалар бақытты болсын, Құдайдың көзі оң болсын, әумин! Алтынайға бірауыз сөз айтайыншы... Алтыным, апаң сора-сорасы шығып жылап тұр. Қуанғаннан ба, сенің жатжұрттық болғалы тұрғаныңнан ба, білмеймін. Барған үйіңе батпандап жақсылық ала кір. Ата-енеңнің алдын қиып өтпе, жаным. Сағындым, сені. Көргім келіп тұрады.

	– Жаз бойы сонда боламыз, апа! Апашка, сен бүкіл әлемдегі ең жақсы апасың. Мен де қатты сағындым. Атамды да сағынып кеттім. Он как, бодр? Не болеет?

	– Бодыр, бодыр... Ептеп ауырады ғой. Жас келді, балам. Көзіміздің тірісінде құтты орныңа қонғаныңды аңсаушы едім. Сұлтан екеуің өз әке-шешең сияқты егіз қозыдай бірге болыңдар. Ер адамның қадірін түсіретін де, көтеретін де әйел. Сен соны ұмытпа. Сен оны сыйла, сонда ол сый өзіңе де қайтып келеді. Ал тойға дейін, алтыным. Атаң, әне дәріден дәрі жұтып жатыр. Қасына барайын. Аман-есен көріскенше!

	– Оу, Елен, біздің ойға келмеген өсиеттер айтылды. Әй, сен, бізден сәл де болса кең ойлайтын баяғы сезімтал, кірпияз Еленсің ғой. Сұлтанды сыйла, ата-анаңның алдынан қиып өтпе деп кім айта алады, осы күнде?

	– Айтатын және бір адам бар. Ол менің анам. Орынша деген апасынан рұқсат болмаса даудың үлкені алдымыздан шығады.

	Орынша да батасын беріп, үйді басына көтере дауыс салып, ерте айырылған күйеуі, Алтынайдың атасы марқұм Естілеуге шерін ағытып рұқсатын берді. Орыншаның шерлі-зарлы даусынан жасып, бәрі көздеріне жас алды.

	– Жеңеше! Тойға дайындалайық па?

	– Әрине, дәннің барар жері диірмен! Теңі табылса қыздың етегінен басып отыруға болмайды. Ай мен күндей Алтыным, бақытты болсын. Барған жерін алтындасын.

	– Елен, Дана, енді өз сөздеріңді айтыңдаршы.

	– Балаларымыз өзара сөз байласқан болса біз не істей аламыз, Аламан? Ата-аналық парызымыз – ұзату тойын мен осында жасаймын. Келуге тиіс туыстарым келеді. Сен енді Борашпен де құдасың. Бөкең Ойкесімен келмей қоймайды. Жайлы вагонмен бәрі бірге келер деп ойлаймын. Өйткені, 20 жыл маған пана болған, музыканттар, артистер әлемі, ірі бизнесте жүрген көңілжетерлер баршылық. Оларды тойға шақырмау ақылға сыймай тұр. Ал келін түсіретін жақтың тойы қашан, қайда өтеді оны Әлекең, Ирма екеуі өз қалауларымен жасар. Мен қызыма Құдай алдынан жарылқасын. Сүйген адамымен бақытты болсын, деймін. Ал Дана, сен не айтасың?

	– Маған бұл хабар ертерек жетті. Сұлтан екеуінің жұбы жазылмай, телефон, СМС, компьютер – бәрі-бәрі іске қосылды. Қызым екеуден екеу отырғанда сырын айтты. Неординарно мыслящий экономист, оны москвалық институттар жұмысқа шақырып жатыр. А еще он добрый. Сердце у него как у младенца. Честный, искренний деді. Мен қызымның сөзіне күмән келтіргем жоқ. Біз де сыншымыз ғой. Оның кең-мол пішілген табиғаты көрініп тұр. Мен қызымның бақытына неге қарсы болайын. Қалған сөзді тойларда айтуға Алла жазсын! Мен ризашылығымды бердім. Ирма, Алтынай енді менен гөрі саған жақын болады. Екеуің жарасып кететіндеріңе күмәнім жоқ.

	...Құдалық осылай өтті. Келесі жексенбі Игорь мен Алиса, Елен мен Дана, Игорьдің Москвада тұратын апа-жездесі, Виталийдің өзі Аламанның үйіне келді. Бұл жолы Аламанның өткендегідей өкпесі қысылған жоқ. Бәрі ойдағыдай болды. Виталий мен Жаннаға үлкендер бақыт тілеумен бұл дырду да аяқталды. Алда – тойдан той.

	Елен аздап ішімдік алып отырғандықтан машинаны Алтынай айдап келді. Елен ауырлап барып түнгі ұйқыға біржолата бет бұрады. Уақыт әлі ертелеу, сағат сегізге де жетпеген. Елен шырт ұйқыға кетті. Таңғы бес жарымда қаталап оянды. Ас үйге өтті де зәм-зәм судың бірін ашты. Шөл. Газы ауызды қуырған су кетіп жатыр, кетіп жатыр. «О, дүние-ай, Құдайдың суды ұмытып кетпей жарата салғаны қандай жақсы»... Ол өзінен өзі жиіркеніп, жуынып-шайынды. Содан соң ұйқы қашты. Дана бір тәтті ұйқыда жатқан секілді. Елен оның жүзіне анықтап қарап, «Иә... Дана... Бұл өмір саған оңайлықпен келген жоқ. Мен сені азапқа да салдым, өмірден түңілгендей күндер де болды. Бәріне шыдадың. Менен екі елі ажырамадың. Омырық күйге түсіп, алдымда қара түнектен басқа ештеңе жоқ деп ойлағанда да маған жансерік болдың. Сенің жүрек жылуың маған қайрат берді. Жігер қосты. Рақмет. Дана... Егер және бір өмір бар болса мен онда да тек сенімен болар едім. Уақыт – алдамшы. Осылай бір жанып, бір өшіп жүргенде қызымды ұзатар шаққа да жетіппін. Енді етек-жеңді жинар уақыт келді. Біз, қарынның тоқтығын, құрықтың ұзындығын, дәулеттің баршылығын көңілге медет қып жүріп жатырмыз. Ал өз Отаның тістегеннің аузында тоналып, тепсе темір үзер ер-азаматтар екі қолға бір күрек таба алмай, үйдегі жаутаң көздерінің алдында күнде жер боп, құсалықтан өлуге шақ жүр. Мен елге біржолата кетуім керек. Елде заңмен өмір сүруді қойыпты. Заңдар жұмыс істемейді. Түтеп тұрған ұрлық-қарылық. Коррупция мемлекеттің жазылмас дертіне айналған. Халық моральсыз қоғамда өмір сүріп жатыр. Жалған сөз, жалған ақпар, көзбояушылық, жағымпаздық қоғамды әбден дендеген. Бару керек. Қолдан келгенше қоғамдық қалып, моральдық норма, жақсы салт-дәстүрлерді қалыптастыруға күш саламыз. Өнерді сабан-топаннан тазарту да бізге қарап тұр. Мен өзім үшін өмір сүретін жастан өттім. Ұлы халық – қазағыма пайдам тимей өз ұлтымның перзентімін деуге арым бара қоймас. Осы арман орындалмай, тіпті беті бері қарамай Москвадағы үйді қозғамаймын. Бұл үй арқылы балалардың бәрі білім алсын. Өз үйінде тұрып оқысын. Ерғалидың балалары, Айман мен Шолпан, одан соң Қарлығаш пен Қуандықтың балалары келіп қалуы. Шіркін, Алматы. Қашан да арбап, шақырып тұрасың. «Отан» дегенде алдымен еске түсесің. Екі рет өкпемді қара қазандай етіп қудың. Бірақ Алматы ата-анаң секілді ме, қалай? «Енесі тепкен құлынның еті ауырмайды» деп отырушы еді жеңешем. Мен сол алпауыт қала тепкен бір құлыншақ болармын.

	Елен қайтадан ас үйге келді. Бір тостақ кофе ішті. Телевизорды қосты. Таңғы жаңалықтарды іздеді. Экранда әлемдегі ірі қалалардың тізбегі төмен жылжып кетіп жатыр. Европадан соң ТМД елдерінің қалалары тізіліп жарқ ете қалды. Ең басында Алматы тұр. Алматыда күн ашық. Ауаның температурасы +27-29. Шіркін, тамылжып-ақ тұр екен. Алматыда күн ашық... Ол өз студиясы тұрған бұрынғы үш бөлмелі пәтерге өтті. Дыбысты жұтып алар қаптамасы бар бөлмеге кірді де гитарасын қолға алды. Жаңа бір әуез қылаулап келіп, жұпар иіс немесе бу секілді жоғалып кетуге шақ тұр. Елен әуездің негізгі тұсын нотаға түсіріп қойды да саусақтары жоғарлап, адасқақтап қолы да, арқасы да қызғанда және ноталар түзілді. Ол осылай екі сағат отырыпты. Қараса әнінің сұлбасы қағазға түсіпті. Ол енді бар дүние деуге болады. Әрине, Елен оны әлі иі қанғанша өңдейді. Әуезден адасып қалу оп-оңай. Ал оны қағазға қондырған соң арғы жағы ізденіс. Қара жұмыс. Дана күйеуін тауып келді.

	– Данка, бірінші боп сен тыңдашы. Алматының атын жаңа теледидардан көрдім де сағыныш ішімнен әзірше аты «Күн төгілген қаланы» суырып шыққандай болды.

	Дана монтиып қана, сүп-сүйкімді, қыз кезінен өзгермеген күйі орындыққа жайғасты. Гитара жаңа әнді үзілтіп, болмаған нәзіктікпен орындап барып тынды.

	– Бүгін шығардың ба!

	– Осы қазір ғана.

	– Алматыны сағынып жүргенде жаныма майдай жақты. Керемет. Нәзік. Таза. Алматыға не жетсін... құттықтаймын, жаңа шығармаңмен. Тек Алматы да өз перзенттерін біз секілді жақсы көрсе ғой...

	Түс ауа еш ескерусіз Аламан келді.

	– Елен... Мен қазір жабық соттан шықтым. Сот істі қудаламайсыз ба? деп сұрады. Мен: «Жоқ. Ешкіммен күрескім де, тірескімде, айтысқымда жоқ. Маған оқ атқандардың дәл менде кегі жоқ. Олар тапсырма орындады. Ал кім тапсырыс бергені де маған керек емес. Маған тыныш өмір керек. Енді интервью де бермеймін. Өткен интервьюлерде де мен ешкімге соқтыққан жоқпын. Енді мүлдем бұйығы өмірге көшсем деймін. Бәрін кешірдім. Қарсы жақты да ымыраға шақырамын» деп тоқтадым. Сенесің бе, жарты сағаттан соң қоңырау түсті. Арғы жақтан күңгірлеген дауыс маған: «жауабыңды естідім. Интервьюлерің туралы көмекшілер, органдар мәлімет берді. Ақылыңнан адаспапсың. Енді сен үшін Қазақстанның есігі ашық. Бұл – шын сөз. Осымен әңгіме бітті!» деді. Бір сөз қазақша қоспай әлгі еркетотай әдетінше орысша сөйледі.

	– Сенуге болатын секілді, Аламан. Жамандық атаулы қашанғы соңымнан сүмеңдеп жүрмек? Біз қазақтың жауы емеспіз. Ел үшін әлі де қызмет етсек деген жандармыз. Егер балалардың бизнесіне тиісу тоқталса, жаңағы сөз рас деген сөз.

	– Айтқаның келсін. Мен мына күндері тойды ойлап неше сақ ойда жүргенмін. Арасында бір ой келді.

	– Біз де білсек, Әлеке!

	– Жас болса жер ортасынан ауды. Бір кезде қызық боп көрінген, мақтаныш, дәреже болып есептелген көп қоқымды уақыт желі ұшырып әкетті. Идеологиялық соқыр тұман сейіліп еді шындық көрінді. Өмір шындығы өте сұрықсыз, тұрпайы боп шықты. Кеңес өкіметінің ірі техникасы да, машиналары мен тұтыныс техникасы әлемдік деңгейден 50-60 жылға қалып қойыпты. Есіңде ғой алматылықтар ет, колбаса, сыр, шұжықтарды дүкеннен көрмейтін жағдайға жетті. Бізге номеклатураға арнайы машинамен құстың сүтін әкел десең әкелетін. Бағасы да бөлек – қара бақыр. Біз сонда-ақ бұқарадан бөлініп, оларды құлақ тұндырар үгіт-насихатпен риза ғып ұстадық. Аурухана бөлек, балабақша – бөлек, санаторийлер бөлек. Бәрін оқушаулап алдық! Қазақты жермен жексен етіп, күллі тарихты мазаққа айналдырып оқытты. Жас кезімде оған өре түрегеліп, мұндай тарих маған керек емес деп оқуды тастадым. Ал жоғарыға жетіп алған соң төмендегі мәселелердің бәрі түкке тұрғысыз, баланың ісі секілденді. Мен сол кезде-ақ бұрқыраған өтіріктің, халыққа жасалып жатқан әділетсіздіктің, түтеген жемқорлықтың ішінде жүрдім. Соның бәрі өмірдің нормасы деп ойлаған екем. Бүгінгі суайттар мен алаяқтар, мемлекеттік ұрылар, жағымпаздар, карьеристер сол КПСС-тің тұсында өрістеді. Кейін олар бір таңда елді теспей соруға керек болған партбилетті лақтырды да жаппай «демократпыз» деп жар салды. Сол «демократтар» бүгін елді сорлатып отыр. Бірақ олардан құтылудың жолын ешкім білмейді. Өйткені шын Қазақстан бүгін қандай халде екенін, кім нені тегін алып кетіп жатқанын, негізгі қаржы қайда кетіп жатқанын, ауыр индустрия, жеңіл өнеркәсіп, тамақ өнеркәсібі, машина жасау саласы бар ма, белгісіз. Мен Сұлтанға экономикалық талдау институтын ашып берсем деп тұрмын. Ол тәуелсіз мекеме болады. Республиканың ішек-қарнын аршып, ауылдың проблемаларын шешудің жолдарын қарастырады. Өйткені жердің көбі экономикаға ешнәрсе қоспай тұр. Сатып-сатып алып бір кезде бөлшектеп сатып ақша жасаймыз, дегендер жерді аздырып жіберді. Ал 30-40 гектар жері бар шаруалардың өнімін өкімет баяғы заготзерно секілді сатып алмайды. Банкрот боп, қарызға белшеден батып, кепілге қойған үй-жай, техникаларынан айырылып, сотқа тартылып жатыр.

	– Бір сұрақ... Сұлтанды дерек көздеріне жібере қояр ма екен? Мұнай құбырына жақындата ма?

	– Оның рас, жақындатпайды. Ойланшы, біз бөрінің артындай шуылдап «жасасын партия» деп жүріп, өзіміз іштей осы тірлігіміздің баянсыз, әділетсіз, қате екеніне ара-тұра қарсы пікірлер айтатынбыз. Әрине, сенімді жерде, қонақта, ас үйде. Ондайлар бүгінде жоғарыда қаланып отыр. Қаланып отырғандардың бәрі бүгінгі үкіметке разы емес. Бір басқармада 20-30 адам істесе солардың бастыққа жақындары бар, айлығына ризасы бар, іштей өзін бөтен санайтындар көп. Сұлтан бизнесте едәуір істеді. Жоғарыдан төмен қарай біраз адамды таниды. Солардан, әр саладан, қосымша жұмысқа алғансып, тұрақты түрде, керек жерлерде бір-екі мәрте мырзалықпен ақы төлесе олар өзінің ресми жұмысын істеп отырып-ақ Сұлтанға керек мәліметтердің ең шынайысын жіберіп отырады. Сұлтан одан жүйе-жүйеге бөлінген, полиграфиялық мәдениеті жоғары парақшалар, буклеттер, шолушылар еңбегінен альманахтар шығарып сатады. Мерзімді баспасөзге, телеарналарға, елшіліктерге, сырттан келген меншікті тілшілерге, Москваның толып жатқан аналитикалық орталықтары мен тәуелсіз, мемлекеттік институттарына шығады. Америка, Англия, Францияда, Жапонияда, Қытайда Қазақстанды зерттейтін ресми де жасырын да ғылыми мекемелер бар. Олар Сұлтанды алдымен тауып келеді. Түпкі мақсаты – Қазақстанның ахуалы, шын жағдайы мен потенциялын халыққа, әлемге жеткізу. Қазақстанның немен ауырып жүргенін анықтап, диагнозын қою, емін тағайындау. Ал сен рухани салада, моральдық-этикалық тұрғыда осындай істі қатар алып жүрсең елді сауықтырамыз.

	– Өзің үйде жүріп көп ойлайсың-ау деймін!

	– Көп оқимын. Интернетке кіріп не бір қызықтарды, жаңалықтарды іздеймін. Ал республика көлемінде ойлау, қандай мүмкіндіктер бар, оны мен едәуір білемін. Қанша дегенмен Орталық Комитеттің ауыр өнеркәсіп жөніндегі секретары болып бес жыл отырдым. Қарағанды металлургия комбинаты, Жезқазғанмыс, Каспий жақта ПГМК – уранды ашық тәсілмен алу және байыту, Жаңаөзен, Шетпе, Прорванефть, Қаражанбас, Қаламқас, Қарағанды шахталары, Екібастұз, Павлодар трактор заводы, АЗТМ, С.Киров атындағы әскери завод, Петропавлдағы Куйбышев атындағы әскери завод, Степногорск, Жаңатас, Кентау, Балқаш мыс қорыту комбинаты, «Каззолото» бас басқармасының кеніштері... Бәрін білемін. Менің бір қорқатыным сол дүниелер аса жаңара қоймаған болар. Тек қазу, алу, тасып әкету процессі жүрді ме деп қорқам. Ел есін жиғанша жер қойнаулары тоналып бітті ме? Сұлтан осының бәрінен мәлімет жинайды. Ол өзі табиғатынан ғалым-экономист екен. Оның есіл-дерті ғылым, теорияға ұштасқан ғылыми талдау болса істесін.

	– Сонда өз фирмасын тарата ма?

	– Неге тартады? Алтынай аз уақытта оны дөңгелетіп әкетеді. Сұлтаннан артық табыс түсіреді. Алтынайды сол көпсалалы фирманың иесі әрі президенті етеміз.

	– Қызық-ақ... Алып жүре алса де!?

	– Саспа. Сырт көз аңғарымпаз. Сұлтанның олпы-солпылығы, шешімге бірден келе қоймайтыны табиғатынан. Ол терең теорияға кетіп қайтып келгенше табысты басқа біреу өңгеріп кетеді. Бизнеске шапшаң ойлап, тез шешім қабылдайтын қасиет керек. Алтынай қазір біздің үйде жүр. Сұлтанға көмектесіп жатыр. Ертеңнің арғы күні диссертация қорғау керек. Қағаздарды реттеп, кейбірі қате басылған, қатесін түзетіп, авторефератты қайта-қайта қарап, ықтимал деген сұрақтарға жауап іздеп, екеуі қауырт жұмыс істеп, шаршап жүр. Сонда аңғарғаным – Алтынайдың тездігі, ұқыптылығы, не нәрсені болмасын тез ұғып, тез жасайтындығы.

	Елен Аламанмен сөйлесіп жүр. Өзі бүгін Қарлығаштың 17-ші болып сахнаға шығатынын ойлап, сағатына қарап қояды.

	– Әлеке! Бүгін тығыз шаруаң бар ма еді?

	– Соншалықты тығыз шаруа сот еді ғой. Одан құтылдым. Әлгі адам дәл бір Құдайдың өзіндей биіктен күңгірлеп, маған Қазақстанға келуге, тұруға, жалпы өмір сүруге, тіпті өлмеуге де рұқсат берді. Менің кешелі бері қан қысымым көтеріліп, ісініп, ауа жетпегені, мазаң күй кешкенім соттан шыққанда сап тиылды. Сабама түстім. Бір күрек жер қазбай да адам осынша шаршайды екен-ау деп ойладым. Қазір дүние күйіп кетсе де бірдеңе жасауға шамам жоқ. Дана шәй беретін шығар?..

	Екеуі бір-біріне қарап күліп алды.

	– Менде бір ұсыныс бар. Жағдайыңа оңтайлы болса ғана келіс.

	– Кәне?..

	– Бүгін Қарлығаш Чайковский конкурсында, сағат алты шамасында сахнаға шығады. Көзіне көрініп, көңілін орнына түсіріп қайтсам деп едім.

	– Мәссаған! Әрине, барамыз. Шынашақтай қыз бүкіл әлеммен айқасқа түскенде... Онда сәл мызғып алып тайып тұрайық.

	– Дана бара ма?

	– Жоқ. Конкурстан соң жеңімпаздар, дипломанттар гала-концерт береді. Егер Қарлығаш бір марапатқа ілінсе сол концертке Ирма екеуің, Игорь Алисасымен, Виталикпен бармаймыз ба?

	– Жастарға, Алтынай мен Жаннаға тапсырсақ олар өздері топталып барады. Олар жетектен кетті. Ұмыттың ба, досым?

	Алдын-ала іріктеу Совет Армиясының Орталық Мәдениет сарайында өткен. Қарлығаш одан өтіпті. Енді үшінші турға шыққалы тұр. Ол кәдімгі жоғары дәрежедегі концерт тәрізді. Оған солист іздеген театр жетекшілері, дирижерлер, жаңа әнін орындатқысы келетін композиторлар, ансамбльдер жетекшілері түгел келеді. Әр конкурс – жаңа есімдер, жаңа жұлдыздар!

	Елен машинаға орын іздеп, консерваторияның үлкен залын айналып жүргенде Қарлығаш телефон соқты.

	– Аға, келмейсіз бе?..

	– Келдім. Қазір кіремін. Алдымыздан шықшы.

	Еленге Қарлығаш қаланың он баласының ортасына түскен ауылдың аңқау баласындай боп жүргендей көрінген. Жоқ. Қарлығаш конкурсқа қатысатынын, мына әлемдік дабыраның маңызына мән бермейтін секілді. Сол ойнақы, ерке қыз үш-төрт конкурсант құрбыларымен келді. Бәрі Еленді танып, қол алысып, қол алысқанын жақсылыққа жорып жүр. Қол алысқан қыздар Еленнің алақанының табын маңдайларына басты. Қарлығаш, ағасын шөп еткізіп сүйіп:

	– Мен енді ештеңеден қорықпаймын! Аламан аға келгеніңізге көп-көп рақмет. Біз кеттік, – деп қыздар жалт бұрылды.

	Жюрилерде сарғайған, конкурстарда талай мәрте діңкелеген Еленде еш толқу жоқ секілді. Оның орнына Аламанның жүрегі дүрсілдеп қойса ше?

	– Дос, жүрші. Бір жүз грамм бірдеңе ішейік. Сен мізбақпайсың. Менің жүрегім атырылып қояр емес. Жүрші...

	Екеуі қызылқоңырдың үшеуін тастап-тастап жіберіп залға құрметті қонақтарға арналған орындарға беттеді. Расында да әлгі рюмкелер ішке түскен соң екеуінің де бойы байсал тартты. Жарты сағаттан соң Қарлығашқа кезек келді. Ол испан тілінде Карменнің ариясын орындады. Қарындасы сахнаны жандырып, өзі сахнада соншалықты еркін жүрді. Рольге жақсы бойлаған екен. Даусы... залды дүрліктірген оның кең диапазонды, аса қуатты даусы, даусының көркем тембрі болды. Ария аяқталғанда зал түрегеп тұрып қол соқты. «Да, вот для чего нужен этот конкурс. Новая звезда, ничего не попишешь» деді Еленнің желке тұсынан біреу. Достар бір-біріне қарап қол қысысты.

	...Аптаның аяғында гран-при Қарлығашты тапты. Сол сәтте Еленнің көзінен жас сорғалап кетіп жатты. Сүртуге ұялды. Жөтелгенсіп барып көзін құрғатты. Дана көзін сүртеді, қайта егіледі, егіледі де күледі, күледі де көз жасына ие бола алмайды.

	– Тентегім, жарадың! Ағаңның жолын қудың! Бақытты бол! Аман бол! – деп сыбырлап тұр Дана.

	Гала-концертте Қарлығаш итальян классикасынан өте күрделі бір арияны орындады. Екіншісін қазақша халық әндерінен соңғы кезде табылып, кім көрінген айта алмай жүрген өте зор дауысты, үлкен техниканы талап етер әнді халыққа ұсынды. Халық қайта-қайта биске шақырғанмен тек гран-при иесіне екі номер орындауға рұқсат. Басқалары тек бір-бір номермен шектеулі болатын.

	Алматыға, Қазақстанға жақсылықтың Қарлығашы болып, Чайковский атындағы конкурстан қуанышты хабар ұшты. Енді тойлар басталады. Елде ұзақ-ұзақ болу, сонда өмір сүру жағдайы да қисындап тұр. Сірә, жаңа дәуір, жақсы дәуір басталады. Аз ғана шыдайық!

	Романның соңы.





	ЭРНЕСТ ТӨРЕХАНОВ

	Алматы облысы, бұрынғы Кеген ауданының (қазіргі Райымбек ауданы) орталығы Жалаңаш кентінде 1943 жылы дүниеге келген.

	1960 жылы мектептен соң Алматы қаласында екі жыл зауытта, құрылыста еңбек етті. 1963—1966 жылдары С.М.Киров атындағы қазақтың мемлекеттік университетінің екінші курсынан әскерге алынып, Қиыр Шығыс, Тынық мұхиты жағалауында Кеңес Армиясы қатарында үш жыл азаматтық борышын өткерді.

	Әскерден оралған соң орыс филологиясынан қазақ факультетіне ауысып, «Лениншіл жас» газетіне орналасқан. Еңбек пен оқуды қатар жалғастырып, филология факультетін 1972 жылы аяқтады.

	1982 жылы «Жалын» альманахы, Жазушылар одағы, Баспасөз Комитеті және комсомолдың Орталық Комитетімен бірлесіп өткізетін жыл сайынғы республикалық конкурста «Таудан түскен із» атты повесімен жеңіске жетті. «Алыстағы ақ қала» романы үшін М.Әуезов атындағы сыйлықтың лауреаты атанды. Э.Төрехановтың «Хан Тәңірі», «Алтын шеңбер», «Ер кезегі» жинақтарып жұртшылық жылы қабылдап, жоғары баға берді. Ал автордың «Ескендір мен Роксана» романы жазушының ұзақ жылғы ізденісінің жемісі.





	https://t.me/kzkitap





Notes


	[←1]

Жаргон. «Ішкіштер» дегені.





[←2]

ЛТП – Лечебно-трудовой профилакторий. Абақты тәріздес режимдік әскери мекеме.





[←3]

Сексот – секретный сотрудник, дегеннің ел ішінде қалыптасқан қысқартылған сөзі.





