	Думан Рамазан

	Көктамыр





	Көсемсөз, әдеби сын, тарихи зерттеулер және сыр-сұхбаттар





	Танымал жазушы-журналист Думан Рамазанның бұл жаңа жинағына көсемсөздік һәм ғылыми-зерттеу мақалалары мен сыр-сұхбаттары топтастырылған.

	Кітапта өткен тарих пен бүгінгі күннің өзекті мәселелері домбыраның қос ішегіндей қатар өріліп, заман мен қоғам шындығынан ой тарқатып, сыр шертеді. Елдің бүгіні мен ертеңі, ұлттың арман-аңсары, жас ұрпақтың болашағы және тәуелсіздік туралы толайым толғаныстар мен сындарлы ой-толғамдар зерделі оқырманның көкірек көзін ашып, санасына сәуле шашары сөзсіз.





	Бұл еңбегімді ардақты әкем

	Әмірғалидың рухына арнаймын.

	Автор





СӨЗ БАСЫ




	Асқақ арман жетегінде түкпірдегі туған ауылымнан сол кездегі астанамыз – Алматыға келіп, әл-Фараби атындағы Қазақ ұлттық мемлекеттік университетінің журналистика факультетіне оқуға түстім. Бес жыл студенттік өмірдің қызық-шыжығын бастан кешіріп, аталмыш оқу орнын 1992 жылы ойдағыдай бітіріп шықтым.

	Үшінші курс оқып жүрген кезімде сол тұста жарық дүние есігін ашып, кейіннен белгілі себептерге байланысты жабылып қалған «Халық кеңесі» газетінің бетінде «Тақсірет» атты әңгімем (ашық аспан астында атом бомбасын сынаудың кесірінен үсті-басы құрттап өлген жігіттің аянышты тағдыры туралы жазылған) жарық көрді. Бұл менің ауылымда болған жантүршігерлік оқиға еді...

	Аталмыш басылымда қызмет істеп жүрген досым Амангелді Кеңшілікұлы өзіне ұнаған сол шығармамды: «Газетке ұсынып көрейін...» – деп қояр да қоймай алып кеткен. Таңғалғаным сол, әңгімем газеттің ертеңгі санында жарқ ете қалды. Амангелдінің сөзіне қарағанда, газет басшылығына қатты ұнаса керек, кетіп бара жатқан бір мақаланы алып тастап, орнына салып жіберіпті.

	Сол күні Амангелді досым газеттің бас редакторы, атақты қаламгер Сарбас Ақтаевтың «Келіп кетсін!» деген сәлемін жеткізді. «Жазған құлда шаршау жоқ», сабақтан шыға сала редакцияға тарттым.

	Сарбас ағамыз иманжүзді адам екен, сондай жылы қабылдады.

	Қанаттандырғысы келді ме, әңгімемді асыра мақтап та жіберді:

	– Айтар ойың керемет, тілің шұрайлы, стилің өте жақсы екен, – дей келіп, – бізге қызметке келесің бе? – деп ұсыныс жасады сөзінің аяғында.

	Бұндай тиімді ұсыныстан бас тартатын ақымақ емеспін ғой, бірден келістім. Бірақ:

	– Бір талабым бар, – дедім.

	– Қандай? – деді Сарбас аға да елең етіп.

	– Мен журналистика факультетіне оқуға түскенде журналист болам деп емес, жазушы болам деп түскем. Сондықтан мені мәдениет және әдебиет бөліміне алсаңыз, – дедім ойымды ашық айтып. – Басқа бөлімде жұмыс істей алмаймын.

	– Мен сені түсіндім! – деді ағамыз сәл жымиып. – Әзірше саясат бөлімінде істей тұр, кейін қалаған бөліміңе ауыстырамын!

	Сарбас ағамыз уәдесінде тұрды, бір-екі айдан соң мәдениет және әдебиет бөліміне ауыстырды. Алғашында ол бөлімге жазушы Нұрдәулет Ақыш жетекшілік етті, содан кейін ақын Әділғазы Қайырбеков келді. Сөйтіп, аталмыш басылым жабылғанға дейін өзімнің оң жамбасыма келетін сол бөлімде қызмет еттім...

	Менің журналистік қызметім осылай басталған еді. Аттай алты жыл сол газетте қызмет істедім. «Халық кеңесі» бірте-бірте жота-жалы күдірейген өте мықты, азулы басылымға айналды. Ел арасындағы абырой-беделі де күн санап өсе берді. Соған тамшыдай болса да үлес қосқанымды сол кезде де мақтан тұтатынмын, әлі де ол ойымнан еш айныған жоқпын.

	Газет ұжымы ел ішіндегі күрделенген мәселелерді ашық айтып, шешімін таппаған проблемаларды жеріне жеткізе көтере білді. Соның да ықпал-әсері болды ма, кім білсін, әйтеуір аяқ астынан үкіметтің шешімімен жабылды да қалды.

	Содан кейінгі журналистік қызметім «Қазақ әдебиеті» газетінде жалғасты. Онда да абыройлы еңбек еттік қой деп ойлаймын. Қолдан келгенше халық пен қаламға адал болуға тырыстық. Көбінесе ұлттық мәселелерді көтеруге күш салдық. Ұлттың сойылын соғуға, халықтық ойын айтуға тырысқанымыз рас. Сөйтіп, он шақты жылдай уақытым сүйікті «Қазақ әдебиеті» газетінің қабырғасында өтті... 2005 жылы белгілі бір себептерге байланысты аталмыш басылымнан кетуге тура келді... Осылай менің журналистік қызметім аяқталды... Көңілге медет болатыны, қазақ журналистикасында түйірдей болса да із қалдырдым ғой деп ойлаймын. Соның дәлелі – осы кітап... Сол кездегі біз көтерген мәселелер бүгінгі күні де мән-маңызын жоғалта қойған жоқ! Шетін проблемалар әлі де толық шешімін тапты деп және айта алмаймын. Ендеше, бұл кітаптың да өз оқырманын табатынына бек сенімдімін.

	«Көктамыр». Заты жаңағындай болғанда, аты неге бұлай қойылған деп ойлауларыңыз мүмкін. Оған да жауап бере кетейін. Көктамыр – адам мен жануар ағзаларының қанды мүшелер жүйесінен жүрекке келетін қан тамыры. Егер сол көктамырлардың біреуі толыққанды жұмыс істемесе, жан-жануарлардың денсаулығына орасан зиян келіп, үлкен азап шектірері бәсенеден белгілі. Бұндай кеселдің алдын алмаса, уақытында емдеп-домдамаса, оның ақыры жақсылыққа апарып соқтырмасы анық.

	Ұлттың да бойына қан жүгіртер өз көктамырлары болады. Егер олар да өз қызметтерін толыққанды атқара алмаса, ұлт ешқашан кемелдене алмайды. Ал сол ұлттың көктамырлары нелер және ұлы халқымыздың тәні мен жанының сауығуы үшін не істеу керек? Оған жауапты осы кітаптан табасыз.

	Ендеше, іске сәт, оқыңыз!

	Автор





ЗАМАНА СЫРЫ





ҚАНДЫ ҚЫРҒЫН




	Тарих сахнасына Ұлы Дала деген құдiреттi атпен енген қасиеттi қазақ даласы ықылым замандардан берi әлемдi дүрлiктiрген небiр айтулы оқиғалар мен аласапыран кезеңдердiң тiлсiз куәсi болып, шежiрелi жұмбақ сырын iшiне бүгiп, мүлгiп, мелшиген қалпында ұрпақтан-ұрпаққа ауысып, асыл мұра ретiнде халқымыздың еншiсiне тиiп отыр.

	Ата-бабаларымызға қасиеттi мекен, құтты қоныс болған осынау кең-байтақ қазақ сахарасы кiмдердiң көз құртын жемеген, көкейiн теспеген?! Атын ойнақтатып, қылышын жалаңдатып, мылтығын кезенiп кiмдер келмедi дейсiз бұл жерге?! Жасанып келген жатжұрттықтардың барлығы да жергiлiктi халықтың қанын судай шашып, ұлдарын қорлап, қыздарын зорлаған. Еңкейген қарттан еңбектеген балаға шейiн жазасыз қалдырмай, қанды шеңгелiн аямай-ақ батырған. Асқан, атқан...

	Қазақ даласындағы сондай қанды оқиғалардың бiрi – 1918 жылғы мамыр айында Ресейде тұтанып, бiр жағы Қазақстанды шарпыған Азамат соғысы. Осындай өлара шақ, талмауыт тұста қара халыққа бүйiдей тиiп, қазақ жерiн қан сасыған мүрделерге толтырған қандықол қарақшылардың бiрi – атаман Анненков.

	Қазiргi таңда Қазан төңкерiсi мен Азамат соғысы туралы қым-қиғаш пiкiрлер айтылып, әр түрлi көзқарас-пайымдар жасалып жүр. Бiз бұлардың қайсысы дұрыс, қайсысы бұрыс екенiн талдап-талғамаймыз. Өзiмiзше тон пiшу де ойымызда жоқ. Тек бiздiң ең басты мақсатымыз – қанiшер атаман Анненков пен оның шаш ал десе бас алатын баскесер жендеттерiнiң жазалау жорықтары туралы айтылмаған ащы шындықты жарыққа шығарып, ел тарихындағы ақтаңдақтардың орнын толтыруға тамшыдай болса да үлес қосып, қаламгер ретiнде атсалысу.

	Жалпы, Анненковты Кеңес өкiметi Қытайға қашып кеткен жерiнен ұстап әкелiп, Семей қаласында соттағаны тарихтан мәлiм. 1927 жылғы 26 шiлдеден 12 тамызға дейiн Семейдегi драма театрының ғимаратында өткен соттың барысы жөнiнде сол кездерi шығып тұрған мерзiмдi басылымдар тiкелей репортаждар мен кеңейтiлген есептер жариялап, куәлердiң сөздерiн, соттың протоколдарын толық күйiнде берiп отырыпты. Мiне, бiз осы тасқа басылған тарихи деректерге сүйене отырып, Анненковтың қазақ даласына жасаған жазалау жорықтарын сөз етпекпiз.

	Оқырманға түсiнiктiрек болу үшiн айта кетелiк, Борис Анненков 1890 жылы Киев қаласында дүниеге келген. Ол болашақта қандықол қарақшыға айналарын болжап-бiлмесе де, әскери өмiрге, соғыс өнерiне ерте бастан машықтанады. Оның өзiндiк себебi де бар. Өйткенi әкесi Владимир полковник шенiндегi әскери адам болатын. Ол өзi отставкаға шықса да, ұлының өз жолын қууын қалап, сегiз жасында Одессадағы кадет корпусына оқуға бередi. Оны 1906 жылы тәмамдаған Борис Анненков онан соң Мәскеудегi Александр атындағы әскери училищеге түсiп оқиды. Бiр қызығы, Анненковтың алғашқы әскери өмiрi Түркiстанда басталып, одан Көкшетауда жалғасады. Бұл – 1908-1914 жылдардың аралығы.

	1914 жылы Бiрiншi дүниежүзiлiк соғыс басталған кезде Мәскеудiң бұйрығы бойынша Анненков майданға жiберiлiп, 1915 жылдың күзiнде 150 адамнан тұратын партизан отрядының командирi болып тағайындалады.

	Ақпан төңкерiсi кезiнде Анненков майдан даласында едi. Ол Николайдың тақтан құлатылғанына онша қынжыла қоймайды. Себебi, оның айтуынша, «Николай әйелiнiң айтқанынан аса алмайтын босбелбеулеу патша» едi. Соғыстағы сәтсiздiктер мен тылдағы бейберекеттiктердiң барлығы «қолынан іс келмейтiн, қабiлетсiз патшаның» кесiр-кесапаты деп ұққан Анненков Николай құлатылғаннан кейiн құрылған Уақытша үкiметке үлкен үмiт артты және жаңа үкiметтiң берген уәдесi бойынша «Ресейдi күйреуден аман сақтап қалу үшiн халықты ашса алақанында, жұмса жұмырығында ұстайтын жаужүрек, ер патшаның» таққа отыруын қалады әрi «төңкерiстен кейiн шақырылатын құрылтайда жаңа патшаның сайланатынына» сендi. Алайда Ақпан төңкерiсi Қазан төңкерiсiне ұласып, Ресейдегi жағдай Анненков ойлағандағыдан мүлде өзгеше сипат алғаны тарихтан белгiлi.

	Қазан төңкерiсiнен кейiн бар билiктi қолдарына алған Кеңес өкiметiнiң «Қаруыңды тапсырып, әскерiңдi тарқат» деген бұйрығын «жүре тыңдаған» полковник Анненков «қалған-құтқан» шағын отрядымен (Сiбiр казак дивизиясының бiр эшелонымен) 1918 жылы наурыз айында бүкiл Батыс Сiбiрдiң орталығы – Омбы қаласына келедi. Омбы Кеңесi де Анненковтан әскерiн тарқатып, Кеңес өкiметiне бағынуды талап етедi. Бiрақ астамшыл полковник оған да құлақ аса қоймайды.

	Бiр қызығы, Анненков алғашында Кеңес өкiметiне де терiс қарамайды. Архив деректерiне қарағанда, ол Самар қаласында жүрген кезiнде қызылдармен қосылып ереуiлге де шыққан көрiнедi. Бiрақ, Омбыға келiсiмен Анненковтың көңiлi бұзылып, Кеңес өкiметiне қарсы ашық күреске шығады.

	Сот барысында прокурордың:

	– Кеңес өкiметiне нелiктен қас болдыңыз? – деген сұрағына Анненков:

	– Бiз Герман соғысында жүргенде Уақытша үкiметтен келген насихатшы «Кеңес өкiметi – казак-орыстардың қас дұшпаны, казак-орыстардың тұқымын тұздай құртпақшы» деген соң, Кеңес өкiметiнен жасқанып, казак-орыс жұртшылығын сақтау жолында оған қарсы шықтым, – деп жауап берсе, ал сот мүшесiнiң

	– Уақытша үкiметке бүйрегiң неге бұрды? – деген сұрағына:

	– Ол уақытша үкiмет болды және құрылтай жиналысын шақырады ғой деп ойладым, – дейдi.

	1918 жылдың алғашқы айларын Омбы маңындағы елдi мекендерде өткiзген Анненков жасағын жаңадан қосылған тың күштермен толықтырып алады да, қолтығына су бүркiп, қаржы-қаражатпен қамтамасыз еткен жергiлiктi «қалталы» мырзалардың қолдауымен Омбыға бiрнеше мәрте шабуыл жасайды. Осындай кiшiгiрiм шабуылсымақтарының бiрiнде анненковшылар Омбы казак-орыс шiркеуiндегi «Жармақ» және «Роман үйiнiң 300 жылдығына арналған казак-орыстың соғыс туы» атты байрақтарын тартып әкетедi. Содан аз ғана адам мен тоғыз казак-орысты ерткен Анненков iзiн жасыру үшiн бұрынғы таныс өлкесi – Көкшетауға қарай жылжиды.

	Аз уақыттан соң қайтып оралған Анненков Омбы қаласынан бiрнеше шақырымдай жерде орналасқан Мельничной станциясына орнығып, отрядын Кеңес өкiметiне қарсы ашық күреске шыққандармен толықтырып алады. Кейбiр ерiктiлер оның қатарына қару-жарағымен келiп қосылады. Ал құр қол келгендерiн қару-жарақпен қамтамасыз ету керек болады. Бұл жағынан Омбыда астыртын жұмыс жүргiзiп жүрген «Он үш» деп аталатын төңкерiске қарсы ұйым көмектеседi. Олар қаладағы әскери қоймаға шабуыл жасап, өздерi олжалаған қару-жарақтың бәрiн Анненковтың бiр-екi айдың iшiнде жасақтап алған екi жүз адамдық шағын отрядына «сыйға» тартады. Осындай «сәттiлiктердi» тиiмдi пайдаланып, өзiнiң әскерiн қару-жарақпен толық қамтамасыз етiп алған Анненков ендiгi кезекте Кеңес өкiметiн құлатуға бағытталған кең көлемдегi iс-әрекеттердi ойластыра бастайды. Осы мақсатпен Омбыдан жүз шақырымдай қашықтықта орналасқан Есiл-көл қаласында тұрған чех отрядын арнайы iздеп барып, оның командирi капитан Чанушпен келiссөздер жүргiзе бастайды.

	1918 жылдың маусым айында Чехословак корпусының бүлiгiнен кейiн керiтөңкерiсшiл күштердiң басып алуына байланысты Семейде, Павлодарда, Омбыда, Ақмолада Кеңес өкiметi құлап, билiк Сiбiр Уақытша үкiметiнiң қолына көшедi.

	Омбыдағы жағдай күрт өзгерiп, билiк тiзгiнi генерал Болдырев бастаған Уақытша үкiметке тигенiн естiгенмен, әлiптiң артын баққан Анненков оның мән-жайын анықтағанша Есiл-көлде жайғасып жатып алады. Ақыры алға қойған мақсаттары бiр арнада тоғысып жатқандығына көзi жеткен Анненков олармен тез арада тiл табысып, отрядымен осы үкiметтiң қарамағына өтiп, бiр-екi күннiң iшiнде әскерiнiң санын мыңға жеткiзiп алады. Көп кешiкпей Уақытша үкiметтiң тапсырмасымен Орал майданындағы Қызыл Армияға қарсы соғысқа аттанады және сонымен бiрге тылдағы еңбекшiлердi басып-жаншуға бағытталған қанды жазалау жорықтарын жасайды.

	Ескi тәртiптi орнатпақ болған Уақытша үкiметтiң шектен шыққан зорлық-зомбылықтарына наразылық бiлдiрген Омбы маңындағы елдi мекендердiң еңбекшiлерiн аяусыз жазалауда ерекше көзге түскен Анненковты әрдайым Сiбiр үкiметi әр жерде бой көрсете бастаған қарулы көтерiлiстердi басып-жаншуға да жiберiп отырады. Ал «соғыс тәжiрибесi мол» офицер ретiнде Анненков өзiне берiлген тапсырмаларды «асыра» орындап, жүрiп өткен жерiнiң астан-кестеңiн шығаратын болған. Ол туралы «Қазақ тiлi» газетiнде (28 шiлде, 1927 жыл) мынандай дерек-дәйектемелер бар: «Чехтарға қосылып, Сiбiрде Кеңес өкiметiн құлатып, байлардың, патшашылдардың мерейi үстем болды. Жұмыскер қара шаруаларды қыра бастады. Анненков Орал майданынан барғанда қанша Орал өндiрiс орындарындағы жұмыскерлердi кескiледi, атты. Сiбiр үкiметi Анненковтың ерлiгiне сүйiнiп, қай аудан мазасыз, төңкерiсшiл, Кеңес өкiметiнiң иісi шықса, оны сонда жұмсады. Ол барған жерiнiң ойран-ботқасын шығарды.

	Керiтартпалардың қылығына шыдай алмай, көтерiлiс жасаған шаруалар қозғалысын Анненков басты. Мыңдаған адамдардың қанын судай ағызып, қалаларды өртедi. Мүлiктi талауға түсiрдi. Қатын, қыздарды зорлады. Бесiктегi балаларды найза ұшына түйреп лақтырды. Қолға түскендердiң тiлiн суыру, көзiн ою, жон терiсiн тiрiдей сыпыру, адамдарды тiрiдей көму Анненковтың жендеттерiне ойын сияқты көрiндi».

	Сондай-ақ, «Қазақ тiлi» газетiнде (26 шiлде, 1927 жыл) жарияланған «Айуандық пен жауыздықтың туы» деген тағы бiр мақалада қанiшер Анненков пен оның қандыбалақ жендеттерiнiң қалың бұқараға жасаған қиянат-зұлымдықтары жөнiнде адам жанын түршiктiретiн мынандай мәлiметтер бар: «Анненковшылар кiсi өлтiрiп, қинаудың екi түрлi тәсiлiн ойлап шығарған. Оның бiрi – Кеңес өкiметiне тiлектес деп күдiктенген еңбекшiлердi бiрден шапқылап өлтiрмей, әуелi қолын кескен, сонан соң iшек-қарнын ағызып, көзiн ойып алған.

	Ал екiншi тәсiлi бұдан да жаман – бесiкте жатқан жас нәрестенi мылтықтың найзасымен түйреп алып, пештегi жанып тұрған отқа лақтырған».

	1918 жылы қыркүйек айында Омбы губерниясына қарасты Славгород уезiнде Уақытша үкiметтiң жастарды армияға шақыру жөнiндегi бұйрықтарына және тағы да басқа озбырлық әрекеттерiне байланысты қарсылық бiлдiрiп, қарулы көтерiлiс ұйымдастырып, сол елдi мекендердегi билiктi өз қолдарына алған еңбекшiлердi басып-жаншуға тағы да Анненков отряды жiберiледi.

	Сот барысында куәлердiң айтуынша, анненковшылар жазалау жорықтарын көтерiлiсшiлердiң штабы орналасқан Черный Дол деген шағын поселкеден бастайды. Поселкеге келе салысымен от қойған баскесер жендеттер қолдарына түскен шаруаларды бала-шағасымен асып-атып, азаптап өлтiрген. Көздерiне көрiнген қыз-келiншектердi зорлап қана қоймай, «iстерiн тындырып, шаруаларын бiтiргеннен» кейiн атып кетiп отырған... Поселкенi түк қалдырмай өртеп, халқын қырып-жойып «көңiлi жайланған» Анненков көтерiлiске қатысы бар деген сол маңайдағы Павловка, Талкунова және Подсосновка сияқты селолардың да тұрғындарына қанды шеңгелiн аямай салып, құлақ естiп, көз көрмеген озбырлықтарын бұларда да қайталайды.

	Екi ұрты қанға толып, көзi қарайған Анненков отрядымен 11 қыркүйек күнi Славгород қаласына келiп кiредi. Уезд орталығы саналатын осынау шағын қалада 10 қыркүйек күнi Уақытша үкiмет пен Анненковтың жазалау жорықтарына қарсы 400 делегат қатысқан уездiк шаруалар құрылтайы өткен болатын. Баскесер жендеттер келе салысымен қанды шеңгелiн осы құрылтайға қатысқан делегаттарға салады. «Халық өкiлдерiне ешкiм де тиiсе алмайды» деген делегаттардың үмiттерi ақталмай, қапыда қалады. Анненков олардың барлығын тұтқынға алып, Халық үйiнiң қарсы жағындағы алаңда кескiлеп өлтiруге бұйрық бередi. Алғашқы күнi-ақ 500 адамды азаптап өлтiрген анненковшылар қала тұрғындарын кәрi-жасына қарамай қызыл қанға бояп, жұрттың үрейi ұшатын небiр зұлымдықтарды iстейдi. Осы қанды оқиғаларды өз көзiмен көрген Теревилов дейтiн азамат сот мәжiлiсiнде былай деп мәлiмдейдi: «Черный Долды тып-типыл қылған соң Анненковтар Славгородқа беттедi. Ол кезде Славгородта бұларға қарсы тұратын ешбiр қарулы әскер жоқ едi. Бұларды көп шаруалар күтiп тұр едi. Олар келiсiмен әлгi шаруаларды ұрып-соғып, ұстап алып, кескiлей бастады. Отряд қаланың жан-жағын тегiс қоршап алып, көңiлi түскен адамды түк қоймай, түгелiмен кескiлеп өлтiрдi.

	Съезд делегаттарынан 80 кiсiнi ұстап алып, сол сәтiнде жоқ қылды. Менiң өз көзiмше 34 кiсiнi өлтiрiп, келесi күнi 47 кiсiнi бiржолата жер жастандырды. Одан әрi Анненков сұрақ алған кiсiлерiнiң бiрнешеуiн өзi атып өлтiрдi. Бiздiң бiлуiмiзше, олар өлтiргендердiң саны – бiр мың алты жүз алпыс жетi адам. Бұдан басқа бiздiң поселкеде әйел зорлау iсi де көп болды. Черный Долда он әйелдi зорлаған. Оның iшiнде 13 жасар қыз да бар. 42 нөмiрлi поселкенiң (немiс поселкесi) барлық әйелдерiн зорлаған» («Қазақ тiлi», 1927 жыл, 29 шiлде).

	Куәгер Антон Орлов та мұндай қанды оқиғалардың болғандығын айта келе, сөзiнiң аяғын былайша түйiндейдi: «...Бiздiң қалаға алғаш келген күнi анненковшылар жолаушылар тоқтайтын сарайлардағы мұжықтардың бәрiн бiр жерге жиып алды. Сол жерде сотсыз-тергеусiз 40 кiсiнi атып тастады. Ал қалғандарының бәрiне дүре соғып, қала сыртына қинап өлтiруге алып кеттi. Тұтқындарды межелеген жерiне алып барған соң өз көрлерiн өздерiне қаздырып алып, шетiнен домалата бастады.

	Осы күнi Славгород қаласының сыртындағы төбешiкте сол тiрiдей көмiлген адамдардың моласы бар» (Бұл да сонда). Мiне, осыдан-ақ анненковшылардың Славгород уезiнде қаншалықты дәрежеде ойран салғанын анық байқауға болады.

	Көтерiлiсшiлердi аяусыз басып-жаншып, Славгород қаласында қанды сойқан салған Анненков Сiбiр Уақытша үкiметiнiң Соғыс министрi П. Иванов-Риновқа Славгород уезiнiң тұрғындары Омбы үкiметiнiң билiгiн мойындағанын және әскер қатарына бiрнеше мың ерiктiлер қосылғанын мақтанышпен хабарлайды. Жүктелген тапсырманы «ойдағыдай» орындағаны үшiн Анненковқа генерал-майор атағын берудi ұсынып шүленсiген П. Иванов-Ринов оған өтiнiшi бойынша өз есiмiмен аталатын 10 мың адамдық әскер жасақтауғада рұқсат етедi. Көп ұзамай-ақ Уақытша үкiметтiң жәрдемiмен «Атаман Анненковтың партизандық дивизиясы» деп аталатын оның әскери құрамасы жасақталады.

	Сiбiрдiң барлық территориясында билікті қолдарына алған Уақытша үкiмет Семейге де өздерiнiң губерниялық, уездiк комиссарларын тағайындап, жергiлiктi болыстық басшылықты қайта құрады. Сонымен бiрге бұрынғы патшалық тәртiптi қалпына келтiруге тырысып, террорлық режим орнатады.

	Семей облысының еңбекшiлерi де Уақытша үкiметтiң осындай озбыр саясатына қарсы наразылық бiлдiрiп, қарулы көтерiлiстер ұйымдастыра бастайды. Оларды басып-жаншуға Омбының әскери өкiметi тағы да кәнiгi қанiшер Анненковты жiберудi ұйғарады. Сөйтiп, Славгород уезiнде талай отаудың шаңырағын опырып ортасына түсiрген Анненков партизандық дивизиясымен 1918 жылы қазан айының басында Семей қаласына келедi. «Оның әскерiнiң құрамында бақайшағына дейiн қаруланған бiрнеше полктармен бiрге жеке атқыштар батальоны және артиллериялық дивизион бар едi. Тiптi олардың қарамағында ауыр автомобильдер мен пароходтар да болды. Ал осындай күштi Анненков әскерiнiң басты ұрандары мынандай болған: «Бiзге ешбiр бөгет жоқ, құдай және атаман Анненков бiзбен бiрге! Кес оңды, кес солды! Тала, ұр, өрте, өлтiр!..» («Қазақ тiлi», 1927 жыл, 23 шiлде). Сондай-ақ, Анненков отрядының өздерiне ғана тән ерекшелiктерi де болған. Олар өзара тұспалмен сөйлесiп, өздерiнше әр нәрсеге жұмбақтап белгi қойып алатын болған. Ұрандары «Құдай және атаман Анненков бiзбен бiрге» болса, ерекше белгiлерi – адамның бас сүйегi мен оған айқастырылған қос сүйектен жасалған крест таңбасы.

	Семейге келiсiмен анненковшылардың аты кiсi өлтiрiп, әйел зорлаумен шығады. Қылыштарынан қан тамған олар естiген адамның жанын түршiктiретiн неше түрлi сұрқия зұлымдықтарды бұнда да iстейдi. Жазықсыздан-жазықсыз талай жанды асып-атады. «Талай адамды ұрып-соғып, Семей абақтысына апарып қамайды және ондағы тұтқындардың күн сайын қас қарайсымен отыз шақтысын iш киiмдерiмен атып өлтiрiп, суға ағызып жiберетiн» болған (Бұл да сонда). Сонымен бiрге анненковшылар Семей облысына қарайтын басқа да елдi мекендердiң тұрғындарына құтырған қасқырша тиiп, қан қақсатады.

	Сот барысында олардың қазақ ауылдарына жасаған «қанды жортуылдары» жөнiнде ондаған куәлер сөз алып, өздерiне көрсеткен жәбiр-жапаларын баяндайды. Олардың бәрiне жеке-жеке тоқталып жату мүмкiн емес және қажетi де шамалы. Сондықтан сол аласапыран кезеңнiң шындығын толықтай ашып бере алатын кейбiр куә сөздерге ғана тоқталып, қысқаша үзiндiлер келтiргендi жөн көрдiк.

	Семей облысы Дос болысының II ауылының тұрғыны Самарқан Әбдiлмәжiнұлы дейтiн куәгердiң айтуынша, Николай заманында тiлмаш болған Димитрий Шпалов деген орыс байы оған: «Жерiңдi маған бер», – деп қоқан-лоққы көрсеткен көрiнедi. Сүмесiн емiп, күн көрiп отырған ұлтарақтай жерiнен айырылса жаны қоса шығатынын жақсы бiлетiн ол келiмсек байдың орынсыз талабынан бас тартып, буынсыз жерге пышақ ұрмауын өтiнедi. Қара шаруаға сөзiн өткiзе алмай ашуға булыққан Шпалов мырза оны өздерiнiң «әмiрi күштi қамқоршысы» – Анненковқа жамандап барады. Атаман Арқат ауылына келген кезiнде арнайы он төрт солдатын жiберiп, Самарқанды iнiсiмен бiрге шақыртып алады да: «Сендер большевиктер қатарында болған екенсiңдер. Онымен қоймай Шпаловқа қарсы келiп, жерлерiңдi бермепсiңдер... Мен сендердiң көздерiңе көк шыбын үймелетейiн...» – деп, Чеслов деген әскер басшысына айтып, екеуiне қамшымен 25 мәрте дүре соқтырады. Анненков онымен де тынбай, әбден дүрелетiп болған соң оларға: «Қыстаудағы шөптерiңдi үш күннен қалдырмай бiздiң әскердiң атына тасып бересiңдер», – деп тапсырма бередi. «Бастан құлақ садақа» демекшi, қанiшер атаманнан аман-есен құтылғандарына мәз болған олар боранның екiлене соғып тұрғанына қарамастан, жаз бойы арқа еттерi арша, борбай еттерi борша болып жинаған барлық шөбiн үш-ақ күнде жанталасып тасып бередi. Бiрақ Анненков оларды одан кейiн де жетi күн тұтқында ұстап, зорға босатады.

	1919 жылдың мамыр айында Анненков Самарқанды Арқаттағы коменданты арқылы телеграмма берiп, Үржарға шақыртады. Бiрақ ол онда бармайды. Бас сауғалап Семейге қашып кетедi...

	Артынша өзi де ауылға ат басын тiреген атаман Самарқанды тауып бермедiң деп, оның Байсұлтан дейтiн iнiсiн азаптап өлтiредi.

	«Көрсеткен азабы мынау: әуелi қолын кескен, онан соң көзiн ойған. Сонан соң өкпесiне қылыш сұққан. Соңынан басын қылышпен шауып өлтiрген» («Қазақ тiлi», 1927 жыл, 26 шiлде).

	Анненковшылар еркектердi ғана жазалаумен тынбай, қыз-келiншектерге де қырғидай тиiп, абыройларын айрандай төгедi. Бұл жөнiнде куәгер Тайжан Мұхамедиұлы былайша мұң шағады:

	«1918 жылы күздiкүнi Анненковтың отряды бiздiң Қорғанбай ауылына келiп, Қасен Байке баласының қызын зорлықпен тартып алып, Ащыкөл бекетiне апарады. Онда Анненковтың барлық солдаттары бiлгендерiн iстеп, рәсуалап, 20 күндей ұстап тұрды. Ол әйел соның зардабынан өлiп кетедi.

	Бұдан басқа да көрсеткен жәбiр-жапасы көп. Барлық азық-түлiгiмiздi тартып алып, малымызды айдап, ауылымызды шауып кеттi...

	Анненков отрядының бастықсымақтары – Налученко, Селеванов, Теляков дегендер қит етсе дүре соғып, көңiлi сүйген қыз-келiншектердi алып-кетiп жүрдi» («Қазақ тiлi», 1927 жыл, 26 шiлде).

	Куәлердiң айтуларына қарағанда, анненковшылар Аягөзге келгенде қаланың тең жартысын өртеп, 800-ге жуық адамды асып-атқан. Троицкiде 100 еркектi, 17 әйелдi және емшектегi 7 баланы өлтiрiп, селоның өзiн түк қоймай өртеп жiберген. Ал Семей қаласынан 50-60 шақырымдай жерде орналасқан Знаменка селосына ат iзiн салғандарында қандыбалақ жендеттер жергiлiктi тұрғындардың бiрiн қалдырмай бауыздап кеткен («Қазақ тiлi», 1927 жыл, 23 шiлде). Қысқасы, анненковшылар жүрiп өткен жерлерiнде елдi мекендердiң тұрғындарын қырғынға ұшыратып, мал-мүлiктерiн олжалап кетiп отырған. Семей облысында олар қанды iзiн қалдырмаған iрi елдi мекендер кемде-кем. Сондай-ақ, куәгер Довня анненковшылардың қолдарына түскен тұтқындарды мейлiнше жанын қинап, азаптап өлтiруге құмар болғанын тiлге тиек етедi.

	Ендi жоғарыда сөз еткен қанды оқиғалардың қоспасы жоқ шындық екенiн дәлелдейтiн «Қазақ тiлi» газетiнде жарияланған сот протоколынан, яғни прокурордың Анненковтан алған жауаптарынан қысқаша үзiндi келтiрейiк:

	«...Прокурор:

	– Сiздiң адамдардың әйелдердi зорлағаны өзiңiзге мәлiм бе едi? Анненков:

	– Иә, мәлiм едi.

	– Славгород уезiнде бiр поселкенiң өртенгенi рас па?

	– Рас, өртендi.

	– Қара халықты дырау қамшымен дүрелегендерiңіз рас па?

	– Иә, рас. Ол Семейде болды.

	– Сiз 1918 жылы Семейдiң өзiнде ғана болдыңыз ба?

	– Жоқ, Аягөз, Кереку сияқты аудандарды араладым.

	– Бiреулердi қамап, бiреулердi асып-атып, ендi бiреулердi азаптап, жерге тiрiдей көмгендерiң рас па?

	– Иә, бұл болған» («Қазақ тiлi», 1927 жыл, 29 шiлде).

	1918 жылы Семейге Анненковтың атышулы «азап вагондары» келе бастайды. Куәлердiң айтуынша, бұнда түскен тұтқындардың бiрен-сараны болмаса, көпшiлiгi тiрi шықпаған. Қанiшер жендеттердiң қолдарынан мерт болған немесе аштық пен суықтан қырылған. Бұл туралы «азап вагонының» дәмiн татып, ондағы адам төзгiсiз қиыншылықтарды бастан өткерген Сәкен аға (Сәкен Сейфуллин) өзiнiң «Тар жол, тайғақ кешу» атты өмiрбаяндық романында анық та қанық жазған ғой. Бұл кiтап көзi қарақты оқырмандарға етене таныс болғандықтан, онда суреттелетiн оқиғаларға қайыра тоқталып жатудың қажетi болмас. Дегенмен, аузын арандай ашқан бұл «өлiм вагондары» туралы «Қазақ тiлiнде» жарияланған «Большевиктер қалай өлдi?» деген мақалада бiрсыдырғы мәлiметтер бар: «1918 жыл. Күз. Күн суықтау. Жер қатайын деген. Семейдiң ат-арба тоқтайтын станциясында тауар тиейтiн бiрнеше вагон тұратын. Солардың арасында адамдар жататын вагондар да бар едi. Оларға пеш жағылмайтын. Iшi өте суық болатын. Тым-тырыс, ешбiр дүбiрсiз тұратын. Анда-санда ғана күбiр-күбiр сөйлескен адамдардың даусы шығатын. Мiне, осы вагондарда алты күннен берi нәр татпай большевиктер қамалып жатқан едi.

	Ал тағы бiр вагондардағы көңiл-күй мүлде басқаша болатын. Жылы. Iшiндегi адамдар тойып секiрiп жүр. Iшкендерi арақ. Ондағылар керi төңкерiсшiлдiктiң «батырлары» Анненков пен Сидоровтар едi.

	Сол күнi қамаудағылардың бiреуiнiң қатыны сол вагондардың жанына келiп көп тұрды.

	Бiр уақытта атаман шығып едi: «Байымды босатыңыз», – деп жалынып, аяғына жығылып, бас ұрып сұранды. Атаман дедектетiп апарып, шұңқырға итере салды да, жауабын бiр-ақ бердi...

	Түн едi. Тым-тырыс. Ешбiр дыбыс жоқ едi. Бiр уақытта темiр күректiң даңғырлаған даусы шықты. Бiреудiң тағдыры бiткендей болды. Көр де даярланды.

	Атаман жатқан үйден мас адамның даусы шықты. Өлең айтып шаттанып жатыр екен. Әбден масайрап, iшiп болғаннан кейiн анненковшылар вагондағы большевиктерге келiп, шешiндiре бастады. Әбден шешiндiрiп болғаннан кейiн көрге алып келдi.

	Мылтықтардың шаңқ еткен дауыстары жамырай шықты. Большевиктер көрге құлады. Күрек даусы қайтадан шығып, өлген большевиктердi тепкiлеп көме бастады» («Қазақ тiлi», 1927 жыл, 26 шiлде). Мiне, Анненковтың «азап вагонында» болған адамдардың тағдырлары көбiнесе осылай аяқталып отырған. «Азап вагонында» сан алуан зорлық-зомбылықтардың болғандығын және ондағы тұтқындар ешбiр тергеусiз, өз бұйрығымен атылып отырғандығын сот барысында Анненковтың өзi де мойнына алады («Қазақ тiлi», 1927 жыл, 3 тамыз).

	1918 жылы қазан айында Анненков пароходпен Өскемен қаласына келедi (Ол кезде Өскемен уезi Семей облысына қарайтын). Оның негiзгi мақсаты Өскеменде казак-әскери бөлiмдерiнiң қалай құрылып жатқанын тексеру, қаладағы Кеңес өкiметiнiң белсендi ұйымдастырушылары және большевиктер мен қызыл әскерлер тұтқындалған түрменiң «хал-жайын» өз көзiмен көрiп, «көңiлiн жайландырып» қайту едi. Қаладағы билiк тiзгiнiн толық өз қолдарына алып, қарсыласқан адамдарды қырып-жойып, көпшiлiгiн абақтыға тоғытқан ақгвардияшылар Анненковты сән-салтанатпен қарсы алады. Шiркеу қоңыраулатып, саудагерлер ақшаларын аямай-ақ шашып, атаманның келуiн үлкен мерекеге айналдырады. Тiптi тұтқындар жатқан абақтының iшiн айнадай жалтыратып, сыртын мұнтаздай қылып тазалатып қояды... Қызық пен судай төгiлген араққа «белшесiнен батқан» Анненков жандайшаптарымен бiрге кешке таман тәлтiректей басып, дәлдiрлей сөйлеп түрмеге келедi. Қанды-қол қарақшы сапта тiзiлiп тұрған әскери тұтқындарға жақындап келiп, бас-көз демей шетiнен ұра бастайды... Оннан аса тұтқынды өлiмшi қып соққыға жыққан атаман олардың iшiнен отыз адамды iрiктеп алады да: «Бұларды Семейге апарып, циркте көрсетемiз», – дейдi кекесiнмен...

	Тұтқындардың iшiнде оқ тиiп, ауыр жараланған Өскемен уездiк партия комитетiнiң және жұмысшы, шаруа, қазақ депутаттарының уездiк Кеңесiнiң алғашқы төрағасы, жиырма алты жасар Яков Васильевич Ушанов та бар едi. Өз аяғымен жүруге шамасы келмеген оны қандыбалақ жендеттер зембiлмен алдыртып алып, пароходтың от жағатын жерiне әкелiп, суланған киiзге орап, лапылдап жанып тұрған пештiң iшiне тiрiдей лақтырып жiбередi...

	«Бәрiмiздi солдаттармен қоршалап, пароходқа алып келiп, астыңғы бөлмесiне кiргiздi. Асты шылқылдаған су екен. Отыруға да мүмкiндiк болмады. Тоңып, қалшылдап, тiсiмiз тiсiмiзге тимей сақылдап кеттi. Табанымыздан сыз өттi, – дейдi сол бiр азапты күндердiң тiрi куәгерi П. Самбурский кейiннен өз естелiгiнде. – Пароход сызып жүрiп кеттi. Бiзге Анненков тағы келiп, қолымен бас-көзге қарамай ұра бастады. Қолы талғаннан кейiн қамшы әкелуге бұйырды. Кеудемiзге өткiр қанжар қойып, қамшымен жосылта бастады. Егер сәл қимылдап кетсең, қанжар кеудеге тырс етiп кiрiп кеткелi тұр».

	Мiне, осылай тұтқындарды жол бойы ұрып-соғып, көрмегендерiн көрсетiп, Семейге алып келедi де, станцияда тұрған «азап вагондарының» бiрiне қамап қояды. Бұнда бұлар ас-сусыз, арып-ашып он шақты күн отырады.

	Қазан айының 24-i күнi баскесер атаман мен оның жендеттерi әлгi тұтқындарды Ертiс өзенiнiң жағалауына алып барып, орлар қаздырады да, шетiнен атып тастайды. «Қырық жыл қырғын болса да ажалды өледi» демекшi, бұдан сәтi түсiп, осы отыз тұтқынның бiрi – П. Самбурский ғана аман-есен қашып құтылады («Қазақ тiлi», 1927 жыл, 29 шiлде).

	Атаман Анненков Семейде өз әскерiн қайта жасақтап, толықтырып алу мақсатымен неше түрлi айла-шарғылар ойлап табады. Оның әскерiнiң құрамында жалдамалы жауынгерлер: ауғандар, ұйғырлар, словактар, дүнгендер, сербтер, чехтар, қытайлар да болды. Тiптi олардың сапында қазақтардың да қызмет еткенiн, атаманның Алашорда көсемдерiмен тығыз байланыста болғанын архив деректерi айғақтайды. Сөзiмiз дәлелдi болу үшiн сот барысындағы айыптаушы мен айыпталушының, яғни сотқа төрағалық етушiнiң қойған сұрақтары мен Анненковтың қайырған жауаптарынан қысқаша үзiндiлер келтiре кетелiк:

	«– Семейге қашан келдiңiз?

	– Қазанның 2-3 жаңасында келдiм.

	– Семейге алғаш беттеген қандай отряд?

	– Алғаш жылжыған – менiң өз әскерiм. Автовзвод және комендант ротасы, одан кейiн Леев атаман полкі, Сiбiр, Орынбор, Бас Орал полктерi; ең артынан артиллерия, Егер полкі және Гусарлар эскадроны.

	– Семейде баспана мәселесi қалай болды?

	– Алғашқы кездерде жауынгерлер вагондарда түнедi, кейiннен қаладағы үйлерге таралып жататын болды.

	– Сiзге басқа тағы қандай әскерлер қосылды?

	– Алаш полкі, бастығы Тоқтамысұлы едi. Үшарал деген жерде болды. Жасыл түстi белгiсi бар едi.

	– Тағы да қандай?

	– Серб, қытай ұлттарынан...»

	Мiне, осы шағын үзiндiлердiң өзiнен-ақ талай жайтты аңғаруға болады. Бұлардың әрқайсысына жеке-жеке талдау жасап, «ақ тер, көк терге» түсудiң қажетi шамалы. Тек мына бiр жайтты – ағылшындар мен француздардың да Анненковтың қолтығына су бүркiп, қолдап-қуаттап, «отқа май құйып» отырғанын айта кетпеске болмас.

	1918 жылдың соңында Анненков әскерiмен Семейден шығып, Ресейдiң «құдiретi күштi басшысы» Колчактың «Түркiстандағы Кеңес өкiметiн жою» туралы жасаған жоспарын жүзеге асыру мақсатымен Жетiсу өңiрiне ат басын бұрады. Атышулы адмиралдың тiкелей бұйрығы бойынша атаманның алдына атақты Черкасск қорғанысын бұзып-жаншу, содан кейiн ақгвардияшылар бөлiмдерiне қосылып, Кеңес өкiметiнен «тазарту» үшiн Верный (қазiргi Алматы) мен Ташкентке шабуыл жасау мiндетi қойылды. Омбы мен Семей өңiрiнде ешқандай тегеурiндi қарсылық көрмей, халықты қан қақсатып, ойына келгенiн iстеп дандайсыған Анненков жоғары басшылық сенiп тапсырған бұл мiндеттi екi-үш аптаның iшiнде-ақ бұлжытпай орындайтынын айтып өзеурейдi (Бiрақ оның айтқаны болмай, Жетiсу өңiрiнде қатты қарсылыққа ұшырап, ақырында қалған-құтқан әскерiмен Қытайға әрең қашып құтылғаны белгiлi).

	Осы бетiмен қаһарға мiнiп, қылышын жалаңдатқан атаман дивизиясымен Үшарал селосына келедi. Онымен бiрге бұнда Семейден 2-шi Жоғары Орал, Манжур, Егер және тағы да басқа полктар жiберiлген болатын.

	«Дәнiккеннен құныққан жаман» демекшi, әбден адам қанын судай шашуға құныққан қанқұмар атаман Анненков пен оның шаш ал десе бас алуға даяр тұратын баскесер жендеттерi Үшаралға жеткенше де жол бойы қанды құрықтарын қара халықтың «мойнына» аямай-ақ салып, жүрген жерлерiнiң бәрiн тып-типыл қылып бүлдiрiп отырған.

	«Анненков Семейден шыққан соң Жетiсудағы Аягөз, Влагодатный, Үржар, Үшарал дейтiн поселкелердi ылғи қанды жол қылып отырды. Ол поселкелерде жүргенiңiзде Анненковтың басып кеткен iзi көз алдыңызда тұратын. Сынған көк арба, жарамай қалған екi аяқты арба, өлтiрген адамның өлiмтiгi қара жол болып жосылып, қан су сияқты ағып жататын, – дейдi осы қанды оқиғаларды көзiмен көрген куәгер Кабурнеев. – Анненковтың қара күнiн еске алғанда төбе шашың тiк тұрады. Андреевка деген поселкеде бұзақылар бар әйелiн қуып шығып, көбiн Қытай мен Шәуешекке жiберiп, қалғанына зорлық iстедi. Сол поселкеде төбелес уағында мен өз көзiммен көрдiм, Анненковтың бiр партизаны қашып бара жатқан 12 жасар бiр қызды ұстап алып, әлгi арада сорлыны қасқыр талағандай қып, тәнiне айғыз-айғыз жара түсiрдi. Және сол шала-жансар күйiнде зорлап, сол бетiмен ессiз қалдырды.

	Осиновка поселкесiнде Анненков кiсiлерi Гречихин деген крестянды ұстап алып, ат құйрығына байлап, сол бетiмен тау-тасқа жыртқызып қоя бередi. Бiрақ Гречихин, қалай екенiн бiлмеймiн, тiрi қалған екен. Байғұсты қайтадан ұстап, кеудесiн ойып, жүрегiн алып, оны алып барып: «Пісір!» – деп қатынына бұйрық қылады. Қатыны жүректiң байынiкi екенiн бiлген соң талып қап, сол бетiмен ол да өледi. Он бестегi жас қыз аналардан қорықаннан жүректi асып бұзақыларға бергенде, бұзықтар жиiркенбестен жеп алды» («Қазақ тiлi», 2 тамыз, 1927 жыл).

	1919 жылы мамыр айының басында дивизия бөлiмдерiнiң барлығы Үшарал маңына шоғырланады. Дивизияның штабы селоның өзiнде орналасады.

	Осы жерде оқырмандарға түсiнiктi болу үшiн Черкасск қорғанысы туралы қысқаша айта кетейiк. 1918 жылдың күзiнде Солтүстiк Жетiсуды ақгвардияшылар басып алған кезде Лепсi уезiнiң Черкасск, Петропавловск, Антоновка, Константиновка, Глиновск, Калпаковск, Успенск, Герасимовка, Ново-Надеждинск, Осиновск, Николаевск және Андреевск селоларында, Аманжол мен Жыланды ауылдарында Кеңес өкiметi сақталып қалды. Онда 1918 жылдың қыркүйек айында Черкасск майданының Жауынгерлiк кеңесi құрылған болатын. Қорғаныстың орталығы мен әскери штабтың орналасқан жерi Черкасск селосы болды. Осыдан барып бұл аудандағы соғыс қимылы «Черкасск қорғанысы» деп аталып кетедi.

	Анненков Үшаралда жүрiп өз әскерiн жинап алады да, Черкасск қорғанысының солтүстiк шетiне қарай жылжиды. Осы бетiмен келiп ол Андреевск селосына шабуыл жасайды. Ондағы шаруалар оның шабуылын тойтарып қана қоймай, қарсы шабуылға шығып, көптеген қару-жарақ пен оқ-дәрiнi олжалап, адамдарын тұтқынға алады.

	Алғаш рет «маңдайы тасқа соғылып, басы шайқалған» атаман ендi «аяғын аңдап басуды» ойластырып, шаруалардың «үнiн» қулықпен өшiру жағын қарастырады. Осы мақсатпен Анненков оларға хат жолдайды, онда егiн егiлмей қалғанына қынжылғансиды; сондықтан қаруларын тастап, тыныш еңбекпен айналысуды, өзiнiң бұнда қан төгу үшiн емес, бейбiтшiлiк пен тәртiп орнату үшiн ғана келгенiн айтып, өтiрiктi судай сапырады. Оның бұл қулығын сезiп қалған шаруалар «сәлем хатты» ала салысымен: «Бiз үшiн қам жемей-ақ қойыңыз. Астығымыз өзiмiзге жетедi. Ал бiздiң мүддемiздi қорғаймын деп ант-су iшкенiңiзге келетiн болсақ, оныңызды артық деп есептеймiз. Өйткенi бiз өз мүддемiздi өзiмiз қорғаймыз. Ешкiмнiң де қызметiне мұқтаж емеспіз. Соғысқымыз да келмейдi. Егер Анненков осындай әдiл болса, шынымен қан төккiсi келмесе, бұнда ол iстейтiн ештеңе жоқ, керi қайта беруiне болады, ал бiз тәртiптi өзiмiз-ақ орнатамыз», – деп қайыра жауап жазып жiбередi («Черкасск қорғанысы» туралы зерттеу еңбектер жеткiлiктi болғандықтан, ондағы оқырмандарға жақсы таныс оқиғаларды қайтара тiзбектеп жатуды артық санадық).

	Дегенмен, күшi басым, бақайшағына дейiн қаруланған Анненковтың әскерлерi Черкасск қорғанысындағы еңбекшiлердi басып-жаншып, сол елдi мекендердiң тұрғындарын аяусыз жазалайды. Бұл туралы Азамат соғысы жылдарында Лепсi уездiк атқару комитетiнiң мүшесi болған Василий Довня кейiннен өз естелiгiнде былайша тебiренедi: «Оның қармағында қалың қол күш: көгiлдiр ұландар, қара гусарлар полктары, егерлiк (хунхуздар), лейб-атамандық (жеке күзет), алашорда отрядтары, онан соң бесiншi дивизия (17-шi, 18-шi, 19-шы, 20-шы полктар, казактардың Iле, Алатау полктары), атаман Дутовтың полкі болды. Барлық бөлiмдер винтовкалармен, пулеметтермен, артиллериямен жақсы қаруланған едi, тiптi олардың қарамағында аэроплан мен бронялы автомбиль де болды.

	Ал бiздегiлер шитi, бытыра мылтықтармен, айыр-тырнауышпен, кәдуiлгi сойылмен қаруланған шаруалар едi. Қарулануымыздағы осындай орасан зор айырмашылыққа қарамастан бiз – черкастықтар Анненковты одан әрi, Жетiсу iшiне жiбермедiк. Ол бұл жерде 14 ай бойы – 1919 жылдың қазанының орта шенiне дейiн (соңғы үш айда Черкасск қорғаны аймағындағы үш село – Петроповлск, Антоновск, Черкасск селолары бiздiң қолымызда қалды) тұрып қалды. Тек сұрапыл аштық, сүзек және цинга шаруларды қаруын тастауға мәжбүр еттi.

	Мiне, сонда құр қол селолардың түбiнде 14 ай бойы тұрған «жеңiмпаз» банда бейбiт халықты қанға бояды, зорлық-зомбылыққа ұшыратты, тонады, оңды-солды соққыға жықты. Антоновка селосында бандиттер шаруалардың үйлерiне баса-көктеп кiрiп, ерлердi қуып шығып жатты, кейде көздерiнше-ақ әйелдерi мен қыздарын зорлады... Мыңдаған шаруалар айуандықпен шауып өлтiрiлдi».

	Куәгерлердiң айтуына қарағанда, тек қана Черкасск мен Покатиловск селоларында әйел-еркегi, жас-кәрiсi бар 1800 адамды асып-атып, азаптап өлтiрген. Колпаков селосында 783 жан асылып-атылса, Подгорныйда екi жүз адам шабылып, село түгелiмен қирап-бүлiнген. Антоновка деревнясы жермен-жексен болған, Покатиловка тұрғындарының тең жартысын жоқ қылған. Сондай-ақ, Константиновка селосы түгелдей дерлiк тоналып, өртелдi. Жанып жатқан үйлерден жан ұшырып шыққан балалар мен әйелдер тегiс оққа ұшқан. Қолға түскен шаруаларды мектепке қамап, өртеп жiберген. Жандалбасалап Алладан жәрдем сұрап шiркеуге тығылғандарды да сырттарынан от қойып, азаппен өлтiрген.

	Мiне, бұндай сұрқия жауыздықтар анненковшылардың адамдық бейнеден шығып, хайуандық кейпiн кигенiн анық айғақтайды. Мұндай сорақылықтардың болғанын Анненковтың өзi де мойындайды. Ол сол тұста өзiнiң көмекшiсi полковник Сидоровқа жазған хатында:

	«Совет өкiметiн қолдап-қуаттаған үш селоның тұрғындарын жаппай қырып-жоюға және үйлерiнiң барлығын өртеп жiберуге тура келдi...» – деп шiмiрiкпестен лепiре хабарлайды. Тiптi анненковшылардың озбыр-обырлықтарының соншалықты шектен шыққандығының көрiнiсi – олардың аттарын естiгенде жылаған баланың уанғаны, есi кiрiп, етегiн жапқан жастар мен егде адамдардың үрейi ұшып кететiнi былай тұрсын, егер жазалаушылардың қолдарына түсетiн күн туса, олардың азаптап өлтiретiнiн бiлетiн жандардың бiрсыпырасы ерiксiз өздерiне өздерi қол жұмсаған. Ал, ауру болмаса, денi сау адамның өзiне өзi қол жұмсауының қаншалықты ауыр екенiн бiлмейтiн, сезiнбейтiн жұмыр басты пенде жоқ шығар, сiрә! Сондықтан ондайлардың әрбiреуiнiң көкейiнде «Тым құрыса ана дүниеге аттанарда жаным мен тәнiм қиналмасыншы» деген ой-арман жатқанын айтпай-ақ түсiнуге болады.

	Анненков дивизиясындағы ерекше отрядтардың негiзiнде саяси орган болып есептелетiн далалық жандарм эскадроны жасақталған.

	Олар қолға түскен тұтқындарды сотсыз-тергеусiз атып тастап отырған. Сот барысында бұндай құқықты оларға Анненковтың өзi бергендiгi анықталады. Ерекше отрядтардың жеке құрамы, атаманның өзi сотта атап көрсеткенiндей, өзiне «шын» ниетiмен берiлген және «ақырына дейiн күресе» алатын «ерiктi партизандардан» жасақталған. Мiне, осы ерекше отрядтар мен жандармерия Анненковтың тiкелей бұйрығымен Черкасск қорғанысына қатысқандарды өз селоларына тарап кеткен жерiнен аң аулағандай ұстап, топ-тобымен Алакөл өзенiнiң маңына алып келiп, қылышпен шапқылап өлтiрген. Сондай-ақ, қандықол жендеттер Алакөл маңында Черкасск қорғанысына қатысқан шарулармен бiрге «қызылдармен соғыста жiгерлiлiк танытпағаны» үшiн өз әскерлерi мен казактарды да аяусыз жазалап отырған.

	Сөйтiп, 1919 жылы 14 қазанда Черкасск қорғанысы толық күйреп, шаруалардың жеңiлiсiмен аяқталады. Анненков қорғанысты басып-жаншып, оған қатысқандарды аяусыз жазалағанымен, Жетiсуды тез арада басып алып, Ташкентке шабуыл жасаймын деген ой-жосығын iске асыра алмайды. Осы кезде Колчак армиясындағы негiзiгi күштердiң талқандалуына байланысты атаман өз әскерiмен өзi «қайғы» болып кетедi.

	Қызыл Армияның дүмпуiн басып, осы аймақтардағы жағдайды «ретке келтiру» үшiн «құдiретi күштi жоғары басшылық» Семей және Жетiсу облыстары территориясындағы барлық билiктi «тәжiрибелi генерал» Анненковтың қолына «сенiп» тапсырады. Сөйтiп, бұл аймақтарда жүрген ақтардың басқа да қарулы күштерi Анненковтың басшылығындағы «Жетiсулық жеке армияның» құрамына кiргiзiледi. Бiрақ бұнымен, атаман қанша үмiттенсе де, Жетiсудағы жағдайды «ретке» келтiре алмайды. Қайта, керiсiнше, оның «тынысы тарылып», жүрер «жолы кесiле» бередi... Әскерлерiнiң iшiнде ыдырау күшейiп, оған қарсы толқулар етек алып, Кеңес өкiметi жағына өту жаппай сипат ала бастайды.

	Бұны көрiп жандалбасалаған Анненков 1920 жылдың 1 қаңтарында мынандай бұйрық шығарады: «Большевиктердiң пайдасына үгiт-насихат жүргiзгендер, арандатушы және үрейлi хабар таратқандар байқалса, қылмыс жасаған жерiнде тез арада атылсын. Ондай жексұрындарды әрбiр офицер мен ерiктiге атуға ерiк беремiн».

	1920 жылғы ақпанда Ақсу станциясында Егер полкi солдаттарының көтерiлiсi болады. «Көтерiлiсшiлер» атаманға «шын ниетiмен» берiлген көптеген офицерлердi қамауға алып, Гавриловск селосында (қазiргi Талдықорған қаласында) тұрған қызыл әскерлерге қарай жылжиды. Сөйтiп, барлығы 361 солдат пен оннан аса офицер тағдырдың маңдайларына жазылған «басқа жолына» түседi. Осыдан кейiн-ақ Анненковтың бұйрығы бойынша жаяу әскер бөлiмдерi таратылып, жаппай азаптап жазалау басталып, атаманның көптеген «серiктерi» өмiрмен қош айтысады. Тiптi Анненковтың кейбiр «сенiмсiздiк көрсеткен» әскери бөлiмдерi жаппай аяусыз жазаланған... Лепсi уезiне жасалған шабуыл кезiнде шаруаларға қарсы күресуден бас тартқан генерал Ярушин бригадасының жауынгерлерiн анненковшылар қарусыздандырып, Алакөлдiң қамысты жағалауына алып келiп, офицерi бар, сарбазы бар, барлығы 1500 адамды бiрiн қалдырмай жайратып салады. Сот барысында мәлiм болғанындай, бұндай жазалаулар жиi қайталанып отырған.

	1920 жылдың наурыз айында қызыл әскерлердiң Анненков штабы орналасқан Үшарал селосына шабуыл жасап, басып кiруiне байланысты атаман «жеке армиясының» тiзгiнiн орынбасары полковник Асановқа тапсырады да, өзi шағын отрядымен жан сауғалап Қытайға қарай зытады.

	Анненков пен оның «әбден сыналған сенiмдi серiктерi» қашып бара жатып та жолдарындағы елдi мекендердi өртеп, мал-мүлiктерiн талап-тонап, кездескен пенденi асып-атып, арттарында ұзақ-сонар қанды iздерiн қалдырып отырған.

	«Мен ол кезде шаруа жауынгерлерiнiң қатарында едiм, – деп бастайды сол қанды оқиғаларды көзiмен көрген куәгер Б. Есжанов әңгімесін. – Анненковшылардың iзiне түстiк. Бiз Үржар деген ауылға барғанда елдi мекенге келдiк деп ойлағамыз жоқ. Мал соятын қырғын сарайына келген екемiз деп қалдық. Жосыған қанның тасуы сонша, су сияқты едi. Өлген адамның тәнi тезек тәрiздi үйiлiп жатты. Әсiресе, сол уақыттағы бiр көрiнiс әлi күнге дейiн есiмнен кетпейдi.

	Ол – кеудесiн бiр бөлек, оң қолын бiр бөлек кесiп, борша-борша қып тастаған жас сұлудың жалаңаш тәнi. Әйелдiң сол көзiн ойып алып, бiр үшкiр таяққа шаншып, жерге қағып қойған. Оның жанына тағы бiр қазық қағып, оған бiр жас нәрестенi iлiп қойған. Және өлiп жатқан әйелдiң емшегiн кесiп алып, сәбидiң аузына жабыстырып қойыпты. Оның ар жағында 12-13 жасар қыз баланың тәнi жатыр. Оның да бiр жақ көзiн ойып, бiр жақ бетiнiң терiсiн сыпырып алған. Және оң жақ қолының екi саусағын кесiп алыпты. Бiрақ бала тiрi жатыр. Оң жақ аяғын қайырып, беттен сыпырып алған терiсiмен арқасына жабыстырып байлап қойыпты. Терiсiмен байланыстырған жерiн сүйекке шегелеп, қағып тастаған.

	Бiз Анненков қанiшерлерiнiң бiрнеше адамның басын кесiп алғандығын өз көзiмiзбен көрдiк. Оның бiрi бiздiң қасымыздағы бiр жолдастың үйiнiң iшiнен екен. Әлгi байғұс өлген адамын көрiп, жүрегi жарылып ол да өлдi. Мiне, бұндай көрiнiстердi Анненков жүрген поселкенiң бәрiнен көрдiк» («Қазақ тiлi», 1927 жыл, 23 тамыз).

	Куәгерлердiң айтуынша, анненковшылар жүрiп өткен елдi-елсiз жерлерде өлген адамдардың мүрделерi тарыдай шашылып, көмусiз қалған. Ал оларды қаңғыған бұралқы иттер азық етiп, ауыздарын қандаған.

	«Глиновка селосынан Алакөл мен Жалаңашкөлдi жағалап Жоңғар қақпасына дейiнгi 200 шақырымдық жолдың бойында өлiктер сыңсып жатты, – деп жазады өз естелiгiнде Василий Довня (Черкасск қорғанысы соғыс кеңесiнiң мүшесi болған). – Жантүршiгерлiк көрiнiс: өзенде де, көлде де, жолда да жағалай өлiк. «Қара атаман» Анненковтың қанды «тойында» Жалаңашкөлдiң төңiрегiнде мыңдаған қарақұстар тояттады» («Қазақстан Азамат соғысының от-жалынында». – Алматы, 1960 жыл. – 271-бет).

	Қашып бара жатып қара халықты қынадай қырған Анненков өз әскерiн де жазалаудан тыс қалдырмаған. Қытайға жақындай бере ол әскерiн жинап алып, «екi жарым жыл большевиктерге қарсы күрескендiктерiн, ендi басқа елге кетiп бара жатқандықтарын» еске сала келiп, сондықтан «өзiмен бiрге тек ержүрек жауынгерлер ғана қалу керектiгiн, ал туған жерде қалып, үйiме барамын деушiлер болса, ерiктi екендiктерiн» мәлiмдей келе, «ол үшiн ешкiмнiң де жазаланбайтынын» айтып, уәде бередi.

	Қулығына құрық бойламайтын Анненковтың бұл «жалынды» сөзiнен кейiн керi қайтып опа таппасын сезiнген кейбiреулер онымен қайда болса да бiрге болатындарын, қандай қиындық болса да бiрге көретiндерiн айтып, ант-су iшедi. Ал әр түрлi себептермен туған жерде қалғысы келген кейбiреулер бұған балаша қуанып, ешқандай ренiш-жазалаусыз үйлерiне босататыны үшiн атаманға қалбалақтап жүрiп алғыс жаудырады...

	Жаналғыш жандарал өзiнiң бұйрығы бойынша қаруларын тапсырып, керi бұрылған мыңнан аса сарбазды алдын ала жасаған жоспары бойынша бiрiн қалдырмай аттырып тастайды.

	Куәгерлердiң айтуына қарағанда, шекарадан өтер жерде Анненков өз ерiктiлерiнiң көңiлдерiн бiраз көтеру үшiн «армиясындағы» офицерлердiң жанұяларын «ермекке» айналдырған. Олардың әйелдерi мен қыздарын тартып алып, не iстесеңдер де өз ерiктерiң деп қанқұйлы жендеттерiнiң толық «иелiгiне» берген. Ал баскесерлер офицерлердiң әйелдерi мен қыздарын кезекпен зорлап, ақырында қылышпен шауып, жандарын жаһаннамға жiберген. Полковник Луговскийдiң көз алдында әйелi мен уыздай жас үш қызын зорлап, соңынан азаптап өлтiрген. Ал бұл сұмдыққа шыдай алмай есi ауып, ақылынан адасқан полковниктiң өзiн қанiшер жендеттер қылышпен шапқылап, о дүниеге қанын судай ағыза отырып аттандырған.

	Шекарадан өтсiмен Анненков өзiнiң бiрнеше мың «ержүрек» жендетiмен Боро-Тал өзенiнiң маңына келiп орналасады. Қазақ жерiнде емiн-еркiн ойран салған қанiшер қарақшылар Қытайда да ойларына келгенiн iстеуге тырысып, тұрғылықты халықты (оның iшiнде маңдайының соры бес елi қазақтар да бар) үрiккен қойдай дүрлiктiрiп, дүрбелең-дүрмекке салады. Осындай озбыр-обыр iс-әрекеттерi мен тағы да басқа талап-тiлектерiн орындамағаны үшiн Қытай өкiметi 1921 жылдың басында анненковшылардың қару-жарақтарын тартып алып, атаманның өзiн түрмеге апарып қамайды. Сөйтiп, астамсыған Анненков мырзаның аяғы аспаннан келiп, қытай абақтысының да дәмiн татуына тура келедi. Бұнда ол көзi қанталап, қаны қарайып аттай үш жыл отырады. Небiр қулық-сұмдықты ойлап табатын кәнiгi алаяқ тар қапаста да қарап жатпай, өзiнiң «жебеушiлерi» мен «қамқоршыларына» дүркiн-дүркiн хат жолдап, түрмеден босап шығуына қол ұшын берулерiн өтiнедi. Оның «жаны мұрнының ұшына» келгендегi ойлап тапқан бұл «ақылы» аяқсыз қалмай, өз нәтижесiн де бередi. Сөйтiп, ағылшындар мен жапондардың араағайындық әрекеттерiнiң арқасында Анненков 1924 жылдың ақпан айында Шыңжаң түрмесiнен босатылады.

	Әупiрiмдеп бостандыққа шыққан қанқұмар атаман Турфан қаласында бұрынғы армиясының штаб бастығы Денисовпен кедесiп, Ланьчжоу шаһарына қарай аттанады. Онда ол саяси пиғылын жасыру үшiн «жасанды» жылқы фермасын құрып, мал шарушылығымен шұғылданып жатқан кейiп танытады. Ал шынтуайтқа келгенде, Анненков бұл жерде де қарап жатпай, саяси күрестiң жаңа жоспарларын жасап, қуатты әскер жасақтап алудың түрлi амал-тәсiлдерiн ойластырады. Сондай-ақ, жаңа одақтастар тауып, олармен «тығыз» қарым-қатынас орната бастайды...

	Қолда бар деректерге қарағанда, бұл кезде Анненковтың басында мынандай ой-жоспарлар болған: ең алдымен армия жасақтап алады да, Жетiсуға қарай жылжиды, одан әрi Верныйды басып алып, бағындырады; содан кейiн өзi билiк жүргiзетiн өз мемлекетiн құрады.

	Қиялшыл атаманның бұл «есекдәмесi» «жөргегiнде» тұншығып, өзi Кеңес өкiметi мен қытай шенеунiктерiнiң бiрлесiп құрған «торына» түсiп, қайтып «қимылдауға» шамасы келмей, шырмалған күйi шырматылып қалады. Сөйтiп, 1926 жылғы 31 наурызда атаман Анненков пен оның сенiмдi серiгi Денисов тұтқынға алынып, Кеңес өкiметiне iрi әскери қылмыскер ретiнде тапсырылады...

	Алдымен оларды Мәскеуге алып келiп, тергеу-тексеру жұмыстарын жүргiзедi. Соңынан өздерi қанды iздерiн қалдырған Семей қаласына әкелiп соттайды...

	Ашық өткен сот барысында жүзге тарта куәгер қанiшер жендеттердiң өздерiне жасаған қиянаттарын, көрсеткен зәбiр-жапаларын айтып, шағымданады...

	Әскери төралқа соның бәрiн елеп-екшей келiп, Анненков пен Денисовты ату жазасына кеседi.

	1927 жылдың 24 тамызында сот үкiмi iс жүзiне асырылады... Сөйтiп, мыңдаған адамның қанын мойнына жүктеген Анненков-

	тың аузына қан құйылып, өмiрiнiң ақыры осындай трагедиямен аяқталады. Бұған таңданып, таңдай қағуға болмас. Өйткенi халық қарғысы ешкiмдi тайраңдатып қойған емес. Қоймайды да!

	Анненков өлер алдында өзi жазып кеткенiндей, «бұл жазаға толық лайық» болатын!

	Сонымен, иә, сонымен, 37 жастағы сүрбойдақ атаман жар құшағын сезiнбей, нәресте иiсiне мейiрленбей бұл дүниеден өттi. Қан құсып, қан құшты!..

	Тарих тағылымы бізге былайша тiл қатады: «Халық қарғысына ұшырама! Егер қате басып, халық қарғысына ұшырасаң, сормаңдай Анненков сияқты өмiрiңнiң соңы өксiкпен аяқталып, тұқымың тұздай құриды!..»

	1992 жыл





АБАЙ ТҮСКЕН ҮЙ




	Ұлан-ғайыр қазақ жерiндегi тарамданған күре тамырлы тарихы бар, ежелден халқымызға құтты қоныс болған шұрайлы мекендердiң бiрi – Қарқаралы. Оның қарағайлы-шыршалы тау-тастары, айдын-шалқар өзен-көлдерi, қысқасы, адам жанын баурап алатын әсем табиғаты мен қойнауы толған шежiре-сыр тарихы кiмдi болсын қызықтырмай, ынтықтырмай қоймайды.

	Бiз жолымыз түсiп, журналистiк сапармен Қарқаралыда екi рет болдық. Табиғатын тамашаладық. Шежiрелi өлкенiң өткен тарихы мен бүгiнгi тыныс-тiршiлiгiне зейiн қойып, зер салдық. Ғасырлардан жеткен жәдiгерлер мен тарихи-мәдени ескерткiштердi аралап көрiп, осындай тiлсiз мұралардың iшiне бүккен өзiндiк жұмбақ әлемдерiне шама-шарқымызша барлау жасауға тырыстық. Сондағы бір байқағанымыз, тамыры тереңге жайылған осынау құнарлы мекенде әлi де болса жұмбақ сырлары ашылмай жатқан тарихи ескерткiштер баршылық екен. Сондай жәдiгерлiктердiң бiрi – ХIХ ғасырдағы Қарқаралы округiнiң аға сұлтаны Құнанбай заманының тiлсiз куәгерi, сыртына «Мұнда 1850 жылы ұлы ақын Абай Құнанбаев болған» деген айшықты жазуы бар ескерткiш-тақта орнатылған еңселi ағаш үй. Осыдан кейiн «Бұл кiмнiң үйi?» деген заңды сауалдың әркiмнiң көкейiнде тұратыны белгiлi. Ол – ХIХ ғасырда өмiр сүрген Халиолла Хамитұлы Бекметовтiң үйi. Ал Халиолла Бекметов деген кiм, нендей iспен айналысқан? Әңгiмемiз көпшiлiкке түсiнiктiрек болу үшiн алдымен осы мәселеге қысқаша тоқталып өтелiк.

	Ол кiсiнiң тiкелей ұрпағы, астанамыз Алматыда тұратын көзi ашық, көкiрегi ояу азаматша Жәмила Бекметованың айтуынша, Халиолла Хамитұлы – ХIХ ғасырда ғұмыр кешкен татар көпесi. Ол сауда-саттық және басқа да әр түрлi кәсiпшiлiкпен айналысып, мол дәулет жинаған. Әкесi Хамит Яхияұлы ауқатты, төрт әйел алған адам екен. Бәйбiшесi (қазақ қызы) Сақыпжамалдан осы Халиолла туады. Ал Халиолланың ағасы Хамидолланың немере қызы Дүльнөз Өтепова былай дейді: «Құнанбай мешiтiнiң салынуына өзiнiң үлесiн қосқан адам – Халиолла бай. Ақыл-кеңес берген және қаржылай көмектескен. Мешiттiң жанынан медресе салдырған.

	1914 жылы менiң әкем Мұхаммед-Асет Халидоллаұлын Бiрiншi дүниежүзiлiк соғысқа алып кеткенде, бiз бәрiмiз сол медреседе тұрдық. Ол кезде медреседе сабақ жүрмедi.

	Менiң әкемнiң әкесi Хамидолла Хамитұлы – Халиолланың ағасы. Әжемiз Дәлилә – Берiкқара болысындағы қаракесек руының қызы. Құнанбай мен Халиолланың достығының арқасында Бекметовтер қазақтан қыз алып, қыз берiскен. Олардың қыр елiмен байланысы ешқашан үзiлген емес. Халиолланың ауласы қырдан келген қазақтардың арбаларына толып тұратын.

	Халиолла мен Халидолла екеуi кен қазуда көп еңбек сiңiрген. Балқаш өңiрiнде қорғасын, алтын iздеп тапқан. Және сол кенді жердiң картасын жасаған.

	Бiр сөзбен тұжырып айтқанда, Бекметовтер өз еңбегiнiң, маңдай терлерiнiң арқасында байыған. Қытай, Үндi, Ресей жұртымен сауда-саттық жасасқан...»

	Иә, осындай көнекөз қариялардың айтуынша, Халиолла бай таным-түйсiгi мол, ақылды адам болғанға ұқсайды. Ол өзi көзi тiрiсiнде: «Байлық-дәулет ер жiгiтке бiтедi, бiрақ соны ұстап тұруға ақыл, салмақ керек!» – деп жиi айтатын көрiнедi. Бұның жайдан-жай айтыла салмай, өмiр тәжiрибесiнен туындаған сөз екенi анық.

	Халиолла Бекметов өзi өмiр сүрген кезеңде Қарқаралыдағы белдi-беделдi адамдардың бiрi болған. Ағарту саласы мен дiн мәселелерiне де баса назар аударып, мешiт, медресе үйлерiн салдырып, осы аймақта кен көздерiн ашуға өзiнше үлес қосқан. Қаладағы ағаш үйлердiң көптеп салынуына да осы кiсi себепшi болған көрiнедi. Сөйтiп, Қарқаралының қай жағынан болсын өсiп-өркендеуiне, көркеюiне шама-шарқынша ықпал еткен. Жазушы А. Брагин өзiнiң 1980 жылы жарық көрген «Прадеды и правнуки» деген кiтабында:

	«В начале ХХ века в городе было семьдесят два купца и почетных гражданина. В это число, естетственно, входили действительно богатые торговцы – такие, как Резанцевы, Бекметовы...» – деп жазады.

	Х. Бекметов Абайдың әкесi аға сұлтан Құнанбаймен сыйлас болып, жақын араласып тұрған. Құнанбай Қарқаралыдағы мешiттi салдырарда оның жобасы мен тұрғызылатын орнына байланысты Халиолла баймен кеңесiп отырған екен. Мұның себебiн белгiлi ғалым Ақжан Машанов Х. Бекметовтiң iс-шаруашылыққа мығым адам болғандығымен сабақтастырады. Бұл да көңiлге қонымды жайт. Сондай-ақ, ол мешiттi салу құрылысына да қаржылай көмек көрсеткенге ұқсайды. Қарқаралы тұрғындарының айтуынша, ол кезде қалада екi мешiт болыпты. Бiрi – Құнанбай салдыртқан ағаш мешiт, оны жұрт қазақ мешiтi деп атапты. Ал екiншiсi – кейiнiрек қызыл кiрпiштен салынған татар мешiтi.

	Халиолла бай 1910 жылы Санкт-Петрбургте салынып, iске қосылған мұсылмандар мешiтiне де қаржылай жәрдемдескен көрiнедi. Сол мешiт әлi бар екен. Ол туралы А. Машанов: «Мен Санкт-Петербургке барғанда, ондағы мұсылман мешiтiнiң қызметшiсi «Осы мешiттi салдырғанда Қарқаралының көпесi Х. Бекметов қаржылай көп көмек көрсеттi» деп айтты», – дейдi.

	Халиолла Хамитұлы өте ақылды және қайырымды адам болған екен. Кедейлер мен жоқ-жiтiк, жетiм-жесiрлерге жәрдем берiп, қарайласып тұрған. Қайырымдылық iс-әрекеттерiмен елдiң көңiлiнен шығып, алғысқа бөленген. Сол себептi де жергiлiктi халық Х. Бекметовтi қаланың бiтiмшi биi етiп сайлаған. Бұл қызметте де ол әдiлдiгiмен халық көңiлiнен шыға бiлген. Әр түрлi дау-шарларды, ұсақ қылмыстарды әдiл шешiп отырған. Сонымен бiрге ол Қоянды жәрмеңкелiк комитетiнiң мүшесi әрi Қарқаралыда манфактуралық дүкенi, дирменi болған.

	Халиолла байдың Латифа, Хадиша, Фатима, Ғайни деген төрт әйелi болған. Төртiншi тоқалын – Ғайни Шоңбайқызын Құнанбай алып берiптi. Кейiннен Ғайнике аталып кеткен ол кiсiнiң руы тобықты, Құнанбайдың жақын қарындасы болса керек. Сол себептен де аға сұлтан Қарқаралыға барған сапарларында осы Халиолла байдың үйiне ат басын тiрейді екен. Халиолла байдың келiнi Бибiнұр Қасымқызының айтуы бойынша, Ғайни Шоңбайқызы қайратты, ақылына көркi сай, ұзын бойлы, ақсары жүздi кiсi болыпты.

	Халиолла Бекметовтiң алғашқы екi әйелiнен ұрпақ жоқ. Үшiншi әйелi Фатимадан – Мәсхуд, Мәжит, Гүльбахар (қазақтан шыққан тұңғыш право магистрi Жақып Ақпаевтың әйелi) есiмдi екi ұл, бiр қыз; Ғайни Шоңбайқызынан – Хакiмжан, Жақыпбек, Махмұт, Мұхаммед-Мұхтар, Мұғин, Мұхсен, Рабиға, Гүльнахар есiмдi алты ұл, екi қызы бар. Бұлардан тараған ұрпақтар да бiршама. Сондай-ақ, олардың iшiнен Омбыдағы почта-телеграф ведомствасында бiлiмдi шенеунік болған, 1905 жылғы төңкерiске белсене қатысқан революционер Мұхаммед-Мақсұт және Омбы кадет корпусын бiтiрiп, штабс-капитан лауазымында қызмет iстеген Абдулғазиз Бекметовтер сияқты өз кезеңiнiң белдi-белгiлi адамдары шыққан.

	Халиолла байдың туған және өлген жылдары туралы Ж. Бекметова былайша әңгiмелейдi: «Холиолла Бекметов 1833 жылы туған. Ал осы күнге дейiн бiздiң үйде сақталған, 1901 жылы жарық көрген Құранның iшiнде мынандай жазу бар: «1905. 6 майда, жұма күнi сағат 12. Халиолла Хамитоғлы Бекметов офат. Жаны жәннатта болсын! Амин».

	Сонымен, Халиолла байдың мүрдесi Қарқаралыдағы зиратқа қойылыпты. Жалпы Бекметовтер әулетiнiң бейiттерi бiрыңғай орналасқан көрiнедi.

	Ал ендi әңгiмемiздiң түп қазығына айналып отырған ұлы Абай болған Х. Бекметовтiң үйiне келетiн болсақ, ол бiрнеше жыл арнайы кептiрiлген үлкен-үлкен ағаш бөренелерден қиюластырылып салынған. Бiр атап айтатын нәрсе, үйдi салу барысында шеге атаулы пайдаланылмаған. Кейiннен бұл үйдi жергiлiктi тұрғындар «Көк үй» атап кетедi. Бұл туралы Жәмила Бекметова былайша сыр шертедi:

	«Халиолла байдың алғашқы үш әйелiнiң бөлек-бөлек үйлерi болған. Ал «Көк үйде» бабамыз тоқалы Ғайникемен, одан туған балаларымен бiрге тұрған. Бұл үй Халиолла бабамыздың барлық бала-шағасына пана болған. 1922 жылы Жақып мырза Ақпаевты Алаш өкiметiнiң мүшесi болғаны үшiн абақтыға қамағанда өз қаражатына салған үйiн өкiмет заңсыз тартып алып, бала-шағасын далада қалдырған. Баспанасыз қалған Ж. Ақпаевтың жанұясы осы «Көк үйдi» паналаған».

	«Көк үйдiң» алдында қонақ қабылдайтын арнайы жай болған екен. Қорасы кең әрi астына үлкен тастар төселiнген. Ал аулада үлкен үш қора орналасқан. Бiрiншiсiнде қонақтардың көлiгi, екiншiсiнде малдың жем-шөбi, үшiншiсiнде сауын сиырлардың жайы мен қасапхана болған. Бiлетiндер Халиолла бабаның қора-жайы қандай үлкен болса, дастарханы да сондай мол, ел-жұртқа сыйлы болғанын айтады.

	Аға сұлтан Құнанбайдың тасы өрге домалап, дәуренi тасып тұрған кезiнде Қарақаралыға келiп-кетiп жүргенi тарихтан белгiлi. Ол өзiнiң келетiнiн күнi бұрын кiсi жiберiп бiлдiретiн болған. «Көк үйдiң» алдындағы қонақ қабылдайтын үйде, Құнанбай келедi деген хабар жетiсiмен-ақ, бiрнеше күн дайындық жұмыстары жүргiзiлiп, жуылып-шайылып, iшi-сырты мұнтаздай тазаланып, мал сойылатын болған.

	Үйдiң сыртына қойылған ескерткiш-тақтадағы дерекке сенетiн болсақ, Абай бұнда алғаш рет 1850 жылы болған. Өкiнiшке орай, қанша сұрастырғанымызбен, бұл деректiң кiмнен және қайдан алынғанын бiле алмадық. Қалай дегенмен де, бұл ойдан құралған дерек емес екенi белгiлi. Абайдың 1845 жылы дүниеге келгенi әмбеге аян. Яғни, 1850 жылы – 5 жастағы қызыққұмар бала. Дәл осы кезде, дәлiрек айтсақ, 1849-1852 жылдар аралығында Құнанбай аға сұлтан қызметiнде болады. Былайша айтқанда, Қарқаралы округiнiң билеушiсi, дуанбасы. Сондықтан да Құнанбай iрiлi-ұсақты iс-шаруалармен Қарқаралыда жиi болып тұрған. Оның үстiне қаладағы Құнанбай салдырған мешiттiң құрылысы 1850 жылдың қаңтарынан бастап қолға алына бастағанын есепке алатын болсақ, 5 жастағы бала Абайдың әкесiмен бiрге Қарқаралыға ерiп келуi шындыққа бiр табан жанасатын секiлдi. Ал кемеңгер жазушы Мұхтар Әуезовтің «Абай жолы» роман-эпопеясындағы деректер бойынша, алғашқыда жер дауынан басталып, бiрте-бiрте үлкен дау-шарға айналған ағайын араздығынан соң жiгiтек елiнiң азулы байы Бөжей өзiн нөкерлерiмен баса-көктеп келiп, соққыға жықтырған Құнанбайдың үстiнен арыз айта Қарқаралыға барады. Бұл суыт хабар құлағына тиiсiмен Құнанбай да шұғыл түрде жиналып, жолға шығады. Мiне, осы сапарда онымен бiрге Абай да ерiп барады. Ұлы Мұхтар Әуезов осы жайттарды суреттей келiп, мынадай деректi көлденең тартады: «Абай әкесiмен бiрге Қарқаралыда тұрғалы көп күндер болды. Қазiрде қыс әбден түсiп, қар бекiп алған-ды.

	Құнанбай кiшкене қаланың тап ортасындағы көк шатырлы, үлкен ағаш үйдi жатақ еткен. Қазағуар, қонақшыл татар саудагерiнiң үйi...» Кемеңгер жазушының мегзеп отырғаны да бiз сөз етiп отырған татар саудагерi Халиолла Бекметовтiң «Көк үйi» екенi айдан анық.

	Абай бұл жолы Қарқаралыда айға жуық уақыт болады. Осы сапарында ол Қарқаралыны емiн-еркiн аралап, қаланың небiр жақсы-жайсаңдарын көзiмен көредi. Ақыры қаланың атақты байы Алшынбайдың араласуымен Құнанбай мен Бөжей бiр бәтуаға тоқтасып, мәмiлелесiп, татуласып-табысып қайтады. Дәл осы жолы Абай атақты Шөже мен Балта ақындарды алғаш көрiп, өлең-сөздерiн естидi. Өз әкесi салдыртқан мешiттiң ашылуына куә болады. Әрине, роман-эпопеяда суреттелетiн осы оқиғалардың шынайы өмiрде дәл осылай өрбуi екiұштылау дүние. Өйткенi «Абай жолы« ғылыми-зерттеу еңбек емес, әдеби шығарма да, роман-эпопеядағы Абай – қалай дегенмен де көркем образ. Сондықтан онда суреттелген оқиғалардың кейбiр мезеттерi жазушының ой-қиялының жемiсi екендiгi ақиқат. Бiрақ, өмiр шындығы мен көркем шығармадағы баяндалатын оқиғалардың уақыт жағынан бiршама алшақтығы болғанымен, бала Абайдың Қарқаралыға алғаш рет әкесi Құнанбаймен ерiп келiп, татар саудагерi Халиолла Бекметовтiң үйiн тұрақ еткенi – тарихи шындық. Бiзге керегi де осы дерек. Тағы бiр атап айтатын нәрсе, бiздiңше, Абай алғаш рет Қарқаралыға әкесiмен ерiп роман-эпопеяда суреттелетiнiндей ес жиып, етек жинаған 15-16 жасар бозбала шағында емес, әрi кетсе 7-8 жасар бала кезiнде барған. Өйткенi Абай 8 жасқа толар-толмаста Құнанбай аға сұлтандықтан түскен. Сондай-ақ, ол салдыртқан мешiттiң құрылысы 1850 жылы басталып, 1952 жылы салынып бiткен. Дәл сол кезде Абай 7 жаста. Елдi елең еткiзер бұндай елеулi оқиғаға дана Құнанбай болашағынан зор үмiт күткен баласы Абайды ертiп баруы, қай жағынан алып қарасаңыз да, қисынды нәрсе сияқты. Бұны Мұхтар Әуезов бiлмедi дейсiз бе, бiлдi. Бiрақ сол кездегi тарихи оқиғалардың желiсiн үзбей, сабақтастыра баяндау үшiн Абайдың жасын сәл ұлғайтып суреттеу қажет болуы мүмкiн. Бұны жазушының қателiгi емес, қайта қиыннан қиыстырып жол тапқан шеберлiгi деп ұққан жөн.

	Бұл Абайдың Қарқаралыға барған алғашқы сапары болғанымен, соңғысы болмағаны анық. Ол бұдан кейiн де қалаға талай келiп-кетiп жүрген. Ақынның сүйiктi анасы Ұлжан қаракесек руының қызы болса, алған жары Дiлдә әрiде Қаздауысты Қазыбек, берiде Тiленшi бидiң ұрпағы Алшынбайдың нәсiлi екенi белгiлi. Бұл жайдың да болашақ ұлы ақынның қызығы мол қалаға келiп-кетiп жүруiне өзiнше ықпал еткендiгi ақиқат. Сонымен бiрге Абай Қарқаралыны бала кезiнен өте жақсы көрген екен.

	Ақжан Машанов ақсақалдың айтуынша, Абай әр келген сайын бiз сөз етiп отырған Халиолла байдың «Көк үйiне» ат басын тiреп, қадiрлi қонақ ретiнде қабылданған. Жиһаз-жабдығы мол, бай кiтапханасы бар осынау еңселi ағаш үйде демалып жатып, өлең жазған. Абайды Қарқаралы жастары қошеметтеп қарсы алып, оның келуiн үлкен өлең-жырдың мерекесiне айналдыратын болған. Оны Бекметовтер әулетi мен қаланың белдi-белдi азаматтары кезек-кезек қонаққа шақырып, құрмет көрсеткен. Ол сонымен бiрге қансонарда аңға шығып, құс салып, тазы қосып, түлкi аулаған.

	Абай Қарқаралыға келген әр сапарында тек Халиолла Бекметовтiң үйiне ғана емес, қаланың басқа да белдi азаматтарының үйiне түстенген. Тек бiздiң негiзгi сөз етiп отырғанымыз сыртына Абайдың болғандығын паш ететiн ескерткiш-тақта орнатылған Халиолла байдың «Көк үйi» болғандықтан, оларға тоқталғанымыз жоқ.

	Халиолла бай қайтыс болғаннан кейiн бұл үй оның кенже ұлы Мұхаммед-Мұхсеннiң еншiсiне тиген. 1925 жылғы аласапыран кезеңде оған үкiметтiң көзi түсiп, ақыры ешбiр соттың шешiмiнсiз тартып алып, бiр үйлi жанды қуып шығады. Ол кезде Халиолла байдың әйелi Ғайнике Шоңбайқызы тiрi екен. Қарт ана қатты кейiген көрiнедi. Әрине, ол түсiнiктi жайт. Бүкiл саналы ғұмыры мен балаларының жастық шағы өткен осынау құтты шаңырақты тастап шығу көрер жарығы аз қалған ақ басты анаға оңай болды дейсiз бе?!

	Бiр жарым ғасырлық тарихы бар «Көк үй» одан кейiн талай бастықтың отбасына жайлы мекен-жай болды. Кейiннен онда бiрнеше мемлекеттiк мекемелер орналасыпты. Қазiргi таңда тарихи ескерткiш ретiнде қамқорлыққа алынған.

	Мен Қарқаралыға алғаш барғанымда Х. Бекметовтiң үйi балабақша едi, ал келесi бiр жол түскенде есiгiнде қара құлып тұр екен. Үй әбден тозған. Сұрастырып көрiп едiм, қайта қалпына келтiрiп, жөндеу жұмыстарын жүргiзу үшiн жауып қойған екен. Естуiмше, қазiргi кезде музыка мектебiне басы бүтiн күтiмге берiлiп, жөндеп-өңдеу жұмыстары жүргiзiлiп жатқанға ұқсайды. Бұл – көңiлге қуаныш ұялататын игiлiктi iс. Өйткенi ол үй тарихи һәм мәдени ескерткiш екендiгiмен құнды. Әрi тарихымыздың бiр белесiнiң куәсi ретiнде көздiң қарашығындай сақтайтын мәдени құндылық. Сондай-ақ, ұлы Абайдың өмiрi мен шығармашылығына иненiң жасуындай болса да қатысы бар әрбiр тарихи орын аса қасиеттi саналуға тиiс. Барлық өркениеттi елдерде ұлыларын ардақ тұтар игi дәстүр осылай қалыптасқан.

	1995 жыл





ҚҰНАНБАЙ МЕШІТІ




	Қарқаралы – қазақ халқының тарихындағы алар орны айрықша құтты да құнарлы жерлердiң бiрi. Оның ну қарағай көмкерген сеңгiр таулары, айдын-шалқар өзен-көлдерi, жұмбақ та сырлы тастары, қойнауы толған шежiре-сыр тарихы кiм-кiмдi болсын таңдандырмай қоймайды. Бұл қасиеттi өлкеден кешегi дала кемеңгерi Қаздауысты Қазыбектен бүгiнгi ұлттық мақтанышымыз, халқымыздың тұңғыш ғарышкерi Тоқтар Әубәкiровке дейiнгi аралықта қаншама ел азаматтары мен өнер саңлақтары, белгiлi-белгiлi ғалымдар, жазушылар, ақындар, күмiскөмей әншiлер, бармағынан бал тамған күйшiлер түлеп ұшқан. Қасиеттi Қарқаралының киелi топрағынан нәр алған талай тарландар есiмi тарих бетiне алтын әрiптермен жазылып келедi. Олардың әрқайсысының өмiр жолдары қазақ халқының даму, қалыптасу, өркениеттi елдер қатарына қосылу қадамдарымен сабақтасып жатыр десек еш артық айтқандық болмас.

	Қарқаралы Әскери әкiмшiлiк басқармасы Батыс Сiбiр шекаралық басқармасының округтiк приказында сауда пунктi ретiнде 1824 жылы салынған. Мiне, содан берi 170 жылдан астам тарихы iшiнде оның қасиетiн, құдiретiн танытатын ескерткiштер мен бай мұралардың көп болуы да осындай себептерден болар. Олардың бас-басына тоқталып, құндылығы мен қасиеттiлiгiн дәрiптеу оңай шаруа емес, әрине. Бұл тарихи орындар мен мәдени ескерткiштер – халықтың игiлiгiнің және мол мұрасының белгiсi iспеттi қастерлеп сақтауға әбден лайық тарихи құндылықтар. Солардың қатарындағы бiрегейi әрi сәулеттiсi – ұлы Абайдың әкесi Құнанбай қажы салдыртқан мешiт. Кешегi орталықтандырылған саясат пен коммунистiк таным-түсiнiктiң салдарынан құлатылып, мүлдем қиратылған мешiт соңғы жылдары қайыра қалпына келтiрiлiп, мұсылманшылықтың, имандылықтың шуағын шашатын қасиеттi орынға айналып отыр.

	Күнi кешеге дейiн үстем тап өкiлi деп жер-жебiрiне жеткен Құнанбай есiмiнiң мешiтпен қатар аталуы да қиратып-бүлдiруге аз септiгiн тигiзбей қойған жоқ. Құдайға шүкiр, қазiр мешiттiң еңсесi биiк, тұғыры жоғары, мәртебесi мен қасиетi киелi. Осы орайда бұл мешiттiң өткен тарихы, салынуы жайында аз жазылып жүрген жоқ. Дегенмен, тәуелсiз республикамыздың өткенiн қайыра жасап, жинақтап жатқан аса жауапты шақта мешiт туралы ел аузында айтылып жүрген, архивтiк құжаттарда сақталған деректердi жинақтап, бiр жүйеге түсiру – бүгiнгi ұрпақ үшiн қасиеттi парыз. Бiздiң Қарқаралыдағы Құнанбай қажы мешiтiн арнайы iздеп барып, қазiргi жағдайымен танысып, қолымызға қалам алуымыздың бiр себебi осы. Құнанбай 1849 жылға дейiн Тобықты болысының управителi қызметiнде болады. Сол кездерi аға сұлтан боп дәуiрлеп тұрған Құсбек төре Алшынбаймен араздасып қалып, орнынан айырылады. Содан Алшынбаймен жақсы қарым-қатынаста болған Құнанбай тобықтыға аға сұлтан болып сайланады. Бұл мерзiм – 1849-1852 жылдар аралығы. Семей қаласындағы Абай музейiнiң аға ғылыми қызметкерi Мұздыбай Бейсенбаев өзiнiң «Ана тiлi» газетiнде (1993 жыл, 12 тамыз) жариялаған «Құнанбай тәкиесi мен Қарқаралыдағы мешiтi» атты архив құжаттарына негiзделген зерттеу мақаласында мешiттiң тарихы, салынуы жайында өте құнды әрi маңызды дүниелердi оқырмандарға тарту еткен. Ендi соған құлақ түрелiк.

	Сiбiр қазақтарының Шекаралық басқармасы құрылыс бөлiмiнiң жазған қатынасында: «Қарқаралы округтiк приказында осы жылы 5 қыркүйекте баяндама тыңдалып, онда аға сұлтан және басқалардың мешiт салу жөнiндегi актiсi қаралыпты. Актiде жазылғаны – аға сұлтанның, болыс управительдерiнiң және басқа құрметтi билердiң сұрауы бойынша Жоғары Кеңсе басшыларының рұқсатымен осы округте мешiт салу жөнiнде жарлығы болған. Мешiт құрылысын жүргiзуге халықты көмек көрсетуге шақыра отырып, олардың ерiктi түрде берген қаражатын есептеп жазып отыру үшiн қатталған баулы кiтапша (шнуровая книга) берулерiңiздi және мешiт құрылысын жүргiзетiн жердi белгiлеудi сұраймыз...» Сонымен бiрге мешiт құрылысы жөнiндегi «Акт» қағазынан да деректер келтiрiлген. Оған он алты болыстың басшылары қол қойып, мөрiн бастырған екен. Демек, бұл құжат арқылы Қарқаралы секiлдi қалада мұсылмандар үшiн мешiт салудың қандай деңгейде және қаншалықты дайындықпен әрi жауапкершiлiк жағдайында жүргiзiлгенiн анық бiлуге болады. Сондай-ақ, мешiт салу аға сұлтан Құсбек төренiң тiкелей басшылығымен, барлық болыстардың қатысуымен әрi халықтан жиналған қаражат есебiнен, сонымен бiрге орыс әкiмшiлiгiнiң рұқсатымен басталған iс екенi айқын аңғарылады.

	М. Бейсенбаев жаңа мешiт орнын анықтау, құрылыс iсiне Қарқаралыдағы ротаның солдаттарын қатыстыру мәселесiн сұрап жазған аға сұлтан Құсбек Тәукиннiң қатынас қағазын да архивтен тапқан екен. Бұл да мешiтке байланысты деректердi толықтыра түсетiнi сөзсiз. Осы жылдары Құсбек Алшынбаймен келiспей қалып, кезектi сайлау кезiнде Құнанбай аға сұлтан болып сайланды. Содан бастап мешiтке қатысты Шекара басқармасына жазылған қатынас қағаздарында басқаларға қарағанда Құнанбай есiмi жиi көрiне бастаған. Бұл құжаттарға сүйенер болсақ, мешiттiң құрылысы 1950 жылдың 7 қаңтарынан бастап қолға алынып, екi жылға жуық мерзiмде аяқталғанына көзiмiз жетедi. Сондай-ақ, мешiттiң мұсылмандар үшiн өте қажеттiгiн сезiнiп, оның құрылысы мен аяқталуына бар күш-жiгерiн салған Құнанбайдың қолға алған iстi абыроймен аяқтау үшiн бел шеше кiрiскенiн аңғарамыз.

	Осы орайда бұған дейiн, яғни 1824 жылы көктемде қала салу үшiн Қарқаралыға жүзге тарта казак-орыстар мен тiлмаштар келiп, құрылыс жұмысын жүргiзе бастайды.

	Арада өткен уақыттың iшiнде қала бой көтерiп, әскери бекiнiстiң iргесi қаланады. Ал 1869 жылы Қарқаралы уезд орталығы болады. Қала салынғаннан кейiн жиырма жылдай тұрған Бөкей ханның немересi Тұрсын аға сұлтандықтан алынды. Содан кейiн, жоғарыда айтқанымыздай, аға сұлтандық Құсбек төреге тидi. Ол алты жылдай жергiлiктi халықты қан жылатып, одан кейiн Алшынбаймен арадағы дау-жанжалдың шиеленсуiне байланысты орнынан алынады. Содан бастап аға сұлтандыққа сайланған Құнанбайдың Құсбек бастаған iстi жемiстi жалғастырып, мешiт құрылысын тездетiп жүргiзуге, халықтан жинаған қаржымен қатар өз меншiгi есебiнен де жүргiзуге бет бұрғанын архивтiк құжаттар айқын дәлелдеп отыр. Белгiлi тарихшы Құрбанғали Халидидiң «Тауарих хамса» кiтабындағы мына бiр деректер сенiмiмiздi нығайта түседi: «...Мұнан бұрын аға сұлтандар болар-кетер болып өткен болса, бұл сайланысымен, сол жылы-ақ мешiт салдырып, құрбандық шалып, ресми ашты. Оның тәуiр-ақ әдiлеттiлiгi мен жомарттылығы бар едi. Осы мешiтке бiрiншi имам Хасан Сафуллаұлы Сарытаулық тағайындалған едi. Ол 1869 жылы жаңа заң-низам (Сiбiрде шықты) жария етiлiп, орнынан алынды. Ноғай мен сарттан қазақ iшiне имам қойылмасын деген низам едi. Алайда қазақ iшiнде деп түркiстандық қожалардан бiрнеше имамдар қойылғанымен, олар тұрақсыз болып ауыса бердi, берекесi болмады...»

	Мешiт Құнанбайға үлкен абырой-бедел әкелдi. Өйткенi жергiлiктi халықтың арасында имандылық пен мұсылмандықтың аса қасиеттi шарттарын қалыптастыруға ден қойған бұл мешiт кезiнде үлкен тәрбие орталығы болғаны даусыз. Н. Төреқұлов пен М. Қазыбековтің «Қазақтың би-шешендерi» атты кiтабында мешiт құрылысының Құнанбайға қаншалықты бедел мен абырой әкелгенi жайында Алшынбай бидiң айтқаны келтiрiлген.

	Қарқаралыға мешiт салдырған жылы Алшынбай барын салып, Құнанбай мен Бөжей арасындағы бiтiспес дауды бiтiртiп, екi жағын келiстiрген. Екi жақтың адамдары сол үшiн оған риза едi. Ұлы жазушы Мұхтар Әуезов осы бiр эпизодты суреттей келiп, Алшынбайдың бiтiмдi сөзiн былай келтiредi:

	«– Бүгiн мына мешiт бiтiп, абыройың асып отыр. Атағың көпке жетiп жатыр. Соны күндейтiн де кiсi көп. Алдымен анау көрiнiс, мына жаңағы майыр күндейдi. Кiшiреймесең, кешiрiм етерсiң. Ақ көңiлiң мүлде ағарсын. Мұның да бiр Құнанбайлығың болсын. «Игi жұмыс үстiнде кiрбеңнен арылам» дегенiң болсын» («Абай жолы», 1-кiтап. 1961. – 116-бет).

	Демек, Құнанбайдың мешiт салдырудағы iсi мен жанашырлығы өз халқының ықыласы мен ризашылығын иеленгенін осыдан аңғарамыз. Сол қасиеттi мекеннiң сексен жылға жуық халыққа мiнсiз қызмет көрсеткенiн көнекөз қариялардың әңгiмелерiнен байқаймыз. Кешегi коммунистiк идеологияның дiнге қатысты жаппай күресiнiң, бiтiспес дауының нәтижесiнде мешiт 1928 жылы мүлде жабылып қалған. Содан кейiн сол кездiң бiрнеше беделдi кеңестiк мекемелерiне берiлiп, кейiннен Пионерлер сарайына айналған екен. Одан келе-келе бұзылып, үйiндiсi қалды. Ол жайында сөз қылып, мәселеге көтеру ол кездерде тiптен мүмкiн емес-тiн.

	Қайта құру, демократиялық жаңару кездерiнде мешiттi қалпына келтiру мәселелерi баспасөзде де, халық арасында да жиi-жиi айтыла бастады. Облыстық партия комитетi халықтың осы орынды талабы мен ұсынысына құлақ асқандай болып, Қазақ тарих және мәдениет ескерткiштерiн қорғау қоғамы Орталық Кеңесiнiң төралқасына арнайы қаулы шығартып, мешiттi қалпына келтiру жұмыстарын қолға алған болатын. Бұл жұмыс 1988 жылдың жаз айларында басталды. Әдепкiде тарихи-мәдени ескерткiш ретiнде қалпына келтiруге бел шеше кiрiскен қоғам қаржысы жарым-жартылай жетпей қалды да, оның құрылысы шамалы уақыт тоқтауға мәжбүр болды. Мiне, осы тұста облыстық партия комитетi өзiнiң өктем билiгiмен мешiттi кiм ақша төлесе, соған беруге келiсiмдерiн бiлдiрiп, баспасөз арқылы да, теледидар арқылы да хабарлаған болатын. Тiптен ол болашақтағы сауда орны, жастар кафесi де болуы мүмкiн деген болжамдар да айтылған.

	Көптiң аты – көп. Оның үстiне кешегi Құнанбай секiлдi ел ағасы салдырған бұл мешiттiң тек мешiт ретiнде ғана болуын талап еткен жергiлiктi халықтың тiлегi орындалды. Егер де әлгiндей ұсыныс-пiкiрлер айтылмай, халықтың арман-ниетiн жоғары жаққа жеткiзбегенде, мүмкiн қасиеттi мешiт басқа мақсатқа пайдаланылар ма едi, кiм бiлсiн. Әйтеуiр әдiлдiк жеңiп, Құнанбай қажы салдырған сол мешiт бүгiн Қарқаралы өңiрiнiң дiни орталығына айналып отыр. Бұл – бүгiнгiдей тәуелсiз ел атанып, дiлiмiз бен дiнiмiздi қайыра жаңғыртып жатқан шақта халықты мұсылмандыққа тәрбиелейтiн бiрден-бiр имандылық ұясы.

	Бiз бұл тарихи орынның қазiргi таңдағы тыныс-тiршiлiгiмен жете танысу үшiн Қарқаралыға арнайы барып, мешiттiң бас имамы Зейнолла Сейсенбайтегiмен әңгiмелескен едiк.

	«Құдайға шүкiр, қасиеттi мешiтiмiз қалпына келтiрiлдi. Ол мұсылман қауымының игiлiгiне жаратылуда. Жұма намазы, әр түрлi дiни мейрамдарға халық көп жиналатын болды. Олардың арасында сексендегi қарттар мен сегiздегi балаға дейiн бар. Қазiр халқымыздың салт-дәстүрi мен әдет-ғұрпы қайыра жаңғыртылып жатқан жоқ па, сол бiр өркендi iске бiздiң мешiт те белсене кiрiсiп кеттi. Көптеген жас жұбайлардың мұсылманша некесi қиылды. Ат қою, сүндетке отырғызу секiлдi салттар да мешiт қабырғасында жүргiзiлетiн болды. Жастарды имандылыққа тәрбиелеу мақсатында мешiт жанынан дiни медресе аштық. Сондай-ақ, осы өңiрге Құнанбай қажы мешiтi ретiнде белгiлi бұл дiн ордасының қадiр-қасиетiн күнi кешегiдей қалпына келтiру үшiн осындағы дiн жолындағы адамдар қолдан келер бар iстi атқаруға бел шешiп отырғанын айта кетейiн. Мешiт орналасқан көшеге Құнанбай есiмiн берсе деген ұсынысымыз тағы бар. Сол тiлегiмiз орындалса, онда қасиеттi Құнанбай қажы алдындағы ұрпағының қарызы бiршама болса да өтелмей ме?» – дейдi имам өз әңгiмесiнде.

	Иә, қасиеттi Қарқаралының қадiрi қазақ халқы үшiн ерекше. Ел өмiрiндегi алар орны да айрықша, оның қойнауындағы ашылмай жатқан небiр ескерткiштер мен мұралар да тарих көзi. Мiне, солардың бiрi – Құнанбай мешiтi. Мешiттiң алдағы уақытта ел игiлiгi мен тiрлiгi, имандылығы мен тұрмысы, келешегi мен бiрлiгi үшiн қызмет етерiне ешқандай күмән жоқ. Өйткенi көненiң көзi болған қасиеттi мекендер қашанда халықты пәле-жаладан қорғап, қадамын қолдап келе жатқан жоқ па?!

	«Айтпаса сөздiң атасы өледi» дейді қазақ. Сондықтан мақаламыздың соңында мешiттi қайта қалпына келтiру кезiнде кеткен кемшiлiктер туралы да айта кеткендi жөн көрiп отырмыз. Бiз алдымен мешiттiң iшi-сыртын асықпай аралап, мұқият қарап шықтық. Кең де жарық үш бөлмелi, биiк мұнаралы ағаш үй. Кiре берiс маңдайшаға араб әрiптерiмен қазақ тiлiнде «Құнанбай қажы мешiтi» деп жазылып қойыпты. Мешiт алғашында да ағаштан салынған екен. Кейiнен қайта қалпына келтiру кезiнде де ағаш бөренелермен тұрғызылып, iшкi-сыртқы жақтарынан бiрдей жiңiшке тақтайшалармен көмкерiлген көрiнедi.

	«Бiрақ алғашқыдай емес, сапасыз салынған. Мешiттi қайта қалпына келтiрушi жолдастар әйтеуiр қалқайтып тұрғызып қоюды мақсат тұтқан болулары керек, iшкi-сыртқы жақтарынан қағылған тақтайшалардың арасына ештеңе тығындамаған. Сол себептi де, боран түгiл, қатты жел соқса мешiттiң iшi азынап кетедi, – дейдi имам. – Оның үстiне ағаштары да сапасыз. Қазiрдiң өзiнде күнге күйiп қурап, жымдастырыла қағылған тақтайшалардың арасы ырсиып-ырсиып ашылып тұр. Бұдан кейiн мешiттiң iшi азынамай қайтсiн? Ал мешiттiң iшi-сыртын сырлатып алайық десек, қысқа жiп күрмеуге келер емес. Яғни, қаржы тапшылығы қолымызға байлау болып тұр. Бұған қарап мешiттегiлер қол қусырып, айға қарап отыр екен деп ойлап қалмаңыздар. Шама-шарқымызша ел қатарлы жұмыс iстеп жатырмыз. Мәселен, неше ай бойы онда жүгiрiп, мында жүгiрiп, iшiн жабдықтадық. Мешiт кiлем, жайнамаз секiлдi қажеттi жабдықтармен толықтай қамтамасыз етiлдi. Шыны-әйнектер iздестiрiлiп, табылып, екi қабат терезелер салынды. Келешек ұрпақ үшiн қажеттi бұндай игiлiктi iстер өзiнiң заңды жалғасын табады деп сендiремiз».

	Бiз одан соң имам Зейнолла Сейсенбектегiнен Құнанбай қажы салдыртқан алғашқы кездегi мешiт пен қазiргi таңдағы мешiттiң арасында айырмашылықтар бар-жоғын сұрадық. Ол кiсi көк пен жердей айырмашылық болмаса да, елеулi өзгешелiктер барлығын тілге тиек еттi. Алғашқыда мешiттiң жанынан арнайы үй салыныпты. Қазiргiдей биiк болмаса керек. Мұнарасы да мүлдем басқаша болған екен. Әрине, сырт көзге бұның барлығы онша өрескел көрiнбеуi де мүмкiн. Дегенмен, қандай да болсын әрбiр тарихи орынның қадiр-қасиетi сол бұрынғы қалпына айнытпай қайта келтiруiнде болса керек. Көненiң көзiндей болған тарихи-мәдени орындар сонысымен құнды, сонысымен қымбат. Мән-маңызы да осынысымен жоғары болмақ. Сондықтан болашақта осындай мәселелерге ұсақ-түйек деп қарамай, үлкен мән берiп, ерекше көңiл бөлген жөн сияқты.

	1994 жыл





ҚАЗДАУЫСТЫ ҚАЗЫБЕК БИ




	Алтын ұяң – Отан қымбат,

	Құт-берекең – атаң қымбат,

	Аймалайтын анаң қымбат,

	Мейiрiмдi апаң қымбат,

	Асқар тауың – әкең қымбат,

	Туып-өскен елiң қымбат,

	Кiндiк кескен жерiң қымбат,

	Ұят пенен ар қымбат,

	Өзiң сүйген жар қымбат.



	Ел аузында құрандай жатталып қалған бұл қанатты сөздердiң иесi – ХVII ғасырдың аяғы мен ХVIII ғасырдың басында өмiр сүрген қазақтың әйгiлi биi Қазыбек Келдiбекұлы.

	Ауызша-жазбаша деректерде Қазыбек сөз бастаған шешен, ел бастаған көсем ретiнде көрiнедi. Оның алғаш рет қазақ елшiлерiнiң құрамында жоңғар қонтайшысына барып, даугер шешендiгiмен ерекше көзге түскендiгi жайлы халық аузында мынадай аңыз-әңгiме бар.

	ХVII ғасырдың аяқ кезiнде жоңғар шапқыншылары тыныш жатқан қазақ елiне тиiсiп, талай жазықсыз жандарды мал-мүлкiмен айдап әкетiптi. Оларды ұрыс-керiссiз, бейбiт жолмен қайтарып алуды ойлаған қазақтың хан, сұлтандары ақылдасып, жоңғарларға елшi жiбермек болады. Ат жалын тартып мiнуге жарап қалған Қазыбектi елшiлер тобына қосып жiбермек ниетпен Келдiбек оны шақырып алып:

	– Балам, сенiң осылай асық ойнап, тай үйретумен жүргенiң жақсы ма? Жоқ, әлде ел танып, жер көргенiң жақсы ма? – деп сұрайды. Аз-маз ойланып қалған Қазыбек:

	– Балалық дәурен бал екен. Әйтсе де, жақсылардың қасына ерiп, ел танып, жер көргенiм терiс болмас, – дейдi. Дән риза болған Келдiбек би баласына ақ жол тiлеп, хан ордасына жiбередi.

	Ұзындығы есiк пен төрдей телқоңыр атқа мiнген Қазыбек ара қонып ордаға жетедi. Сол бойында ешқайда аялдамастан, сарайының алдында топты жанмен әңгiмелесiп тұрған Тәуке ханға келiп, сәлем бередi. Баланың көзiндегi ұшқынды байқап қалған зерделi хан:

	– Кiмнiң баласысың? Қайда бара жатырсың? – деп сұрапты.

	– Атым – Қазыбек. Әкем – Келдiбек. Шаншардың немересiмiн. Мен ауылда жүргенде балалардың басшысы едiм. Ендi ағаларымның атшысы болайын деп келдiм. Бұрын тай мен құнан бәйгесiн көрiп едiм. Ендi ат бәйгесiн көрейiн деп келдiм! – дейдi ол.

	Хан басын изеп:

	– Жарайды, балам. Талабың да, сөзiң де жақсы екен. Шыныңды айтшы, басшы болғың келе ме, жоқ, әлде атшы болғың келе ме? – дейдi.

	Қазыбек жымиып:

	– Мен жол көрген ағаларымның қасында басшы болып қайтемiн, тәйiрi, атшы болсам да жарар, – дейдi. Риза болған Тәуке көзiн жиналғандарға аударып:

	– Ал, жiгiттер, тұрмаңдар. Артқа көңiл бұрмаңдар. Жолдарың болсын. Алдарыңа олжа толсын. Басшыларың Тайгелдi би, батырларың Малайсары болсын. Атшыларың мына Қазыбек бала болсын. Үлкендерiңдi кiшiлерiң сыйлаңдар. Кiшiлерiңдi үлкендерiң ренжiтпеңдер. Жат жұрттың алдында жақсы елдiң баласы екендiктерiңдi көрсетiңдер. Баратын жерлерiң бағы асып, қаны тасып тұрған ел ғой... «Елдестiрмек – елшiден» деген. Ебiн тауып, елдесiп келiңдер, – дептi.

	Елшiлер тобы ұзақ жол жүрiп, жауласқан жағының ордасына келедi. Жоңғар қонтайшысы Қалдан сол елдiң сыншы қариясын шақыртып алып:

	– Қазақ елшiлерi келдi. Сөзбен сүбенi, ақылмен жүйенi суыратыны бар ма екен? Барып байқап келшi, – дейдi.

	– Мақұл, – деп шығып кеткен қария сүт пiсiрiмдей уақыт өтпей жатып қайтып оралады. – Елшiлердiң арасынан сiз шошитын адам көзге шалынбады. Бiрақ, аттарын көрейiн деп қораға кiрсем, аяқ-қолы серпiлiп, аузынан от шашқан бiр жас бала ұйықтап жатыр екен. Баланың бұнысы – қолым жеткенше сермеймiн, аяғым жеткенше қарғимын, аузым жеткенше сөйлеймiн деген ишараты, – дейдi сыншы. Сонда қонтайшы ашуланып:

	– Сен де аузыңнан шалына, ақылыңнан адаса бастаған екенсiң. Ол өзi бала болса, ақылы шала болады емес пе?! Ал жатқан жерi аттың қасы болса, ол тазшада қандай құн болмақ? Көп болса атына ие болып қайтар, – дейдi.

	Осы кезде елшiлер ордаға келiп кiредi. Оларды көрген Қалдан ашулы жүзбен мұртын тiкiрейтiп:

	– Жауға шабатындай неменеге топталып келдiңдер? – дейдi.

	– Өлеңдi өзгеге бердiк. Өрлiктi төменге бердiк. Алдияр тақсыр, иiлiп алдыңа келдiк. Берсең алып, бермесең қажып кетемiз. Ендiгi сөздi өзiңе салдық, – деп Тайгелдi би сөз бастаған екен. Жоңғар қонтайшысы оның аузын екi-ақ ауыз сөзбен жауып тастапты. Тайгелдiден кейiн ешкiмнiң сөйлеуге батылы жетпесе керек. Соны сезген Қазыбек есiк жақтағы орнынан атып тұрып:

	– Ерден ердiң несi артық – ептестiрген сөзi артық. Малдан малдың несi артық – бiр-ақ асым етi артық. Мойнына алған сөзден шегiнген жiгiттен аштан өлген аюдың етi артық, – дептi де, Қалданның алдына жетiп барады. – Ел ебенек емес, ер кебенек емес. Дат, тақсыр! – дейдi.

	– Айт датыңды! – дептi қонтайшы.

	– Бiз – қазақ деген мал баққан елмiз. Жайлап жатқан мекенiмiз – қазақ даласы. Елiмiзден құт-береке қашпасын деп, жерiмiздi жаулар баспасын деп найзаға үкi таққан елмiз. Дәм-тұзымызды ақтай бiлген, досымызды сақтай бiлген елмiз. Асқақтаған хан болса, ордасын ойрандап, от басын таптай бiлген елмiз. Атадан ұл туса, құл болам деп тумайды. Анадан қыз туса, күң болам деп тумайды. Жау-жәлемде тұтқын болған ұл-қыздарды қаматып отыра алмайтын, оларсыз iшкен асты жұтына алмайтын елмiз. Темiрмiн деме, тегiң тат, жаңбырменен шайылар. Шымырмын деме, шыныңды айт, шымшуырмен шайылар. Жаңа үйренген жас тұлпар, жарысқалы келгемiн. Қасарысқан хан болсаң, қарысқалы келгемiн. Сен темiр де, мен көмiр, ерiткелi келгенмiн. Егесетiн ер шықса, иiткелi келгенмiн. Танымайтын жаттарға танысқалы келгенмiн. Қазақ-қалмақ баласын табыстыруға келгенмiн. Табыспаққа көнбесең, тұрысатын жерiңдi айт. Сен қабан да, мен арыстан, алысқалы келгенмiн. Кәне, ханым, тыңдайық, дiрiлдемей жөнiңдi айт! – дептi Қазыбек бастырмалатып. Не дерiн бiлмей сасып қалған қонтайшы:

	– Бала болсаң да сөзiң неткен зор едi? Төмендемей жоғары шықшы, жоғары... – дей берiптi. Түнерiп тұрған Қазыбек:

	– Қазақ халқының әдетi бойынша жасына қарай отырады. Ағаларым төрде отырғанда, мен өзiмдi төбеде отырғандай сезiнемiн, – дептi. Аузына оңды сөз түспеген қонтайшы бас уәзiрiне қарап:

	– Алыстан келген елшi ғой. Ашулары бойында тұр екен. Қонақ үйге алып барып, жақсылап күтiңдер, – дейдi.

	Елшiлер шығып кеткен соң жоңғардың бек-сұлтандары Қалданнан:

	– Жұдырықтай баланың сөзiнен осыншама дiрiлдеп кеткенiңiз не? – деп сұрайды. Сонда қонтайшы:

	– Сендер бiлген жоқсыңдар. Ол сөздi өңменiмнен сұғып айтқан кезде екi иығымнан екi аю ауыздарынан от шашып, «Тыпыр етшi, көрелiк!» деп тұрды. Содан қатты сескендiм. Сендердiң көздерiңе түспегенiмен маған анық көрiндi. Ендi бұл балаға қайтарып айтар сөзiм жоқ. Адам шошитын әлгi сиқын көрер көзiм жоқ. Мал-жанын түгендеңдер де, алдына салып берiңдер, – дейдi.

	Уәзiрлер елшiлерге қолды болған мал-жанды түгел қайтарып бередi. Аттанарда Қалдан Қазыбектi шақырып алып:

	– Жаңа үйреткен жас тұлпар екенiңдi айттың... Мiрдiң оғындай сөздерiңнен буындарым шымырлап, қанша тырыссам да сiресiп тұра алмадым. Қасарыссаң ханды да жеңетiнiңе көзiм жеттi... Даусың қаздiкiндей саңқылдап шығады екен. Осы оқиғадан белгi болсын, бұдан былай сен Қаздауысты Қазыбек деп атайтын болайық, – деп сый-құрметпен шығарып салған екен.

	Аңыз астарында замана шындығы жататындығы бесенеден белгiлi жай. Ауыз әдебиетiнiң тамаша бiлгiрi М. Ғабдулиннiң сөзiмен айтсақ:

	«Әуел басында тарихи шындыққа, нақтылы деректерге негiзделiп туған әңгiмелер кейiннен халықтың ауызша айтатын аңыздарына айналады» (М. Ғабдуллин. «Қазақ халқының ауыз әдебиетi». 1974. – 141-бет).

	Бұл оқиғаның болғандығын Ш. Уәлихановтың «ХVIII ғасырдың батырлары туралы тарихи аңыздар» атты мақаласындағы мына жолдар да айғақтайды: «Үш жүздiң батырларынан сiз кiмдi артық санайсыз?» – деп Абылайдан сұрағанда, ол былай деп жауап берiптi:

	«Бiзге дейiнгi екi кiсiге таңғалуға болады. Олар – тоқсан туысын тұтқыннан құтқарып алған қаракесек Қазыбек және тағы да сондай өзiнiң тұтқында кеткен адамдарын босатып алған уақ Дербiсәлi. Бiрiншiсi Қалданның өз алдына барып босатып алған. Ал соңғысы өз ауылында жатып, дұшпанын қорқытып алдырған» (Ш. Уәлиханов. «Бес томдық шығармалар жинағы», 1-т. – 218-бет).

	Осыдан бастап Қазыбектiң аты шығып, ел арасындағы дау-шарға араласып, келе-келе Қаздауысты Қазыбек би аталып кетiптi.

	Тәуке хан билiгiн күшейту үшiн терең ойлы билерге арқа сүйеп, таққұмар сұлтандардың беделiн төмендетуге тырысқаны тарихтан белгiлi. Осы мақсатпен ол Ұлы жүзге – Төленi, Кiшi жүзге – Әйтекенi, Орта жүзге Қазыбектi аға би етiп тағайындайды. Тәуке ханның әйгiлi «Жетi жарғысын» жасасуға қатысқан бұл үш би хандықтың iшкi және сыртқы iстерiне де белсене араласып отырған. Ол жөнiнде де ел iшiнде аңыз-әңгiмелер көп. Солардың қысқа да нұсқа «Үш бидiң сөзi» деп аталатын бiреуiне тоқтала кетейiк.

	Бiрде қазақ билеушiлерiнiң арасында елшiлiкке келген көршi мемлекеттiң адамын өлтiру туралы сөз болады. Сонда бiрiншi осы ұлы үш би оңаша шығып ақылдасқан екен. Ең бiрiншi сөз алған Төле алдыңғы жағындағы көлге қарап тұрып:

	– Алар ма едi мына көлдiң қуын атып? – дейдi.

	– Оғың шығын болмасын суын атып, – дейдi Әйтеке.

	– Құтылмастай пәлеге қап жүрмейiк, құс екен деп перiнiң қызын атып, – дейдi Қазыбек.

	Осы үш-ақ ауыз сөзбен бұл мәселенiң түйiнi шешiлiп, елшi аман-есен елiне қайтқан екен.

	Қазақ мемлекетiн нығайтуға тырысқан Әз Тәуке 1718 жылы қайтыс болғаннан кейiн жоғары билiкке таласқан сұлтандар өзара қырқысып, сүттей ұйып келе жатқан бiрлiктi қайта бұзды. Қазақ хандығының осындай саяси бытыраңқылығын шебер пайдаланған жоңғар қонтайшысы Цеван Рабдан орыс мемлекетiмен ауыз жаласып, жер қайыстырған қалың қолын қазақ жерiне қаптатты...

	Толассыз сыртқы қақтығыстар, iшкi алауыздықтар халқымызды 1723-1725 жылдары «Ақтабан шұбырындыға» ұшыратқаны белгiлi. Жоңғар шапқыншыларының қазақ жерiн басып алу қауiпi төнiп, ана баладан, бала әкеден айырылған қасiреттi заман туды. Талай шаңырақ опырылып ортасына түсiп, қалың ел қасиеттi атамекенiн тастап, босқын боп кеттi. Мiне, осындай алапат ауыр жылдары Қазыбек би жауға қарсы халық жасақтарын ұйымдастырып, тiлiнiң күшiмен де, найзаның ұшымен де елiнiң тәуелсiздiгiн сақтап қалуға атсалысты. Зерттеушi-ғалым С. Нұржақияновтың сөзiмен айтқанда: «Бiр жарым ғасырға созылған халықтың ұлт-азаттық күресiн өмiр тәжiрибесi мол, саяси зердесi жетiк, соғыстарда шыныққан, ел сынынан өткен Қаракерей Қабанбай, Қаздауысты Қазыбек, Қанжығалы Бөгенбай, Шақшақ Жәнiбек, Райымбек, Шынқожа секiлдi қалың бұқарадан шыққан халық ұлдары басқарғаны мәлiм. Сайдың тасындай осындай ел азаматтарына алдарында бiр ғасыр бұрын өткен Жалаңтөстей ағаларының ерлiк iсi үлгi-өнеге болды» («Бiлiм және еңбек», 1984, №5. «Жалаңтөс батыр туралы»).

	Қазыбек би қазақтың үш жүзiн бiрiктiруге бар күш-жiгерiн жұмсаған атақты Абылай ханмен де жақсы қарым-қатынаста болған. Бұл ойымызды сол заманның от ауызды жырауы Үмбетейдiң Абылайға арнаған толғауындағы мынау шумақтар да дәлелдей түседi:



	Аруағыңа болысқан,

	Әдiл билiк қылысқан,

	Қашпаған қандай ұрыстан;

	Керейде батыр Жәнiбек,

	Қаздауысты Қазыбек,

	Қудауысты Құттыбай,

	Қаракерей Қабанбай,

	Қанжығалы Бөгенбай,

	Абылай, сенiң тұсыңда

	Сол бесеуi болыпты-ай.

	Кейi батыр, кейi би,

	Тәңiрiм берген сондай сый,

	Ұмыттың ба соны, Абылай?!

	(«Бес ғасыр жырлайды». – Алматы, 1989).



	Осындай елiм деп еңiреген бiртуар ер азаматтардың арқасында қазақ халқы бiрлiгi мен жерiнiң тұтастығын сақтап қалды. Ал жоңғарлар қазған орларына өздерi түсiп, жер бетiнен iзiм-ғайым жойылып кеттi.

	Халық шежiресi бойынша, Қазыбектiң Бекболат, Сырымбет, Қазымбет, Базаргелдi, Барқы деген бес ұлы, Қамқа есiмдi жалғыз қызы болыпты. Елшiлiкке барған бiр сапарында Қазыбектен жоңғар қонтайшысы:

	– Ұлың нешеу? – деп сұрайды. Қазыбек:

	– Бiр жарым ұлым бар, – деп жауап бередi. Қоңтайшы оған таңырқай қарап:

	– Бiр жарымың қалай? Сенде бақандай бес ұл бар деп естушi едiм, – дейдi.

	Сонда Қазыбек би:

	– Менiң елге ие болатын ұлым бiреу-ақ. Аты – Бекболат. Соны бүтiнге есептедiм. Ал мал мен қатынға ғана ие болатын төртеуiн есепке алып жүргенiм жоқ, – деген екен.

	Қазыбек би Қарқаралы өңiрiнде 1764 жылы жүзге қараған шағында (кейбiр деректерде 97 жасында) қайтыс болады. Қыс мезгiлi болса керек. Әкесiне жеке киiз үй тiктiрiп, денесiн жер жiбiгенше сонда сақтаған Бекболат көктем шыға Түркiстандағы Қожа Ахмет Иасауи сағанасына апарып қойып, басына құлпытас орнатқан көрiнедi.

	Қазақ халқында «Ел үмiтiн ер ақтар, ер атағын ел сақтар» дейтiн тамаша мақал бар. Ордабасыда өтетiн үш бидi еске алу күнi осы сөздiң өмiр тәжiрибесiнен түйiнделiп барып айтылғанын дәлелдесе керек.

	Иә, көзi тiрi кездерiнде халқына қорған болып, ел үмiтiн ақтаған дала кемеңгерлерi ел жадында мәңгi сақталмақ.

	1994 жыл





ҚОҢЫРӘУЛИЕ




	Кең-байтақ қазақ жерi көненiң көздерiндей тарихи және мәдени ескерткiштерге өте бай. Зерттеушi мамандардың айтуына қарағанда, олардың Қазақстан территориясындағы жалпы саны 25 мыңға жуықтап қалады екен. Бұл мұрағаттардың қай-қайсысы болмасын халқымыздың ерте кездегi тыныс-тiршiлiгi мен бастарынан өткерген тарихи кезеңдерiнен елес берiп, сыр тарқатады. Өкiнiшке орай, осы асыл мұраларымызды есепке алу, қорғау, қалпына келтiру жұмыстарына әлi күнге дейiн жете көңiл бөлiнбей келедi.

	Мемлекет қамқорлығына алуға әбден лайық осындай тарихи ескерткiштердiң бiрi – Семей облысы Абай ауданындағы «Қызылту» кеңшарының территориясында орналасқан Қоңырәулие үңгiрi.

	Бiр ауыл ел емiн-еркiн сыйып кететiн осы алып үңгiр туралы ауыл ақсақалдары неше түрлi аңыз-әңгiмелер шертіп, iшiндегi көздiң жасындай мөлдiреп ағып жатқан суына дейiн ауруға ем, бойға қуат беретінін айтып отыратын. Тiптi үңгiрдегi тастан қашалып жасалған бойжеткен қыздың мүсiнiн де жоңғар шапқыншылығы кезiндегi оқиғалармен байланыстырып, алуан-алуан шежiрелер тарқататын. Оның бәрiн тiзбелеп жатпай-ақ, үңгiрдiң тарихи орын екенiн бұлтартпас айғақтармен дәлелдейтiн Қытай Халық Республикасында тұратын зерттеушiлер Зейнолла Сәнiк пен Бейсенғали Садыханның «Қаракерей Қабанбай» атты кiтаптарындағы (Бұл еңбек 1989 жылы Шыңжаң халық баспасынан, 1991 жылы «Жазушы» баспасынан басылып шыққан) «Қабанбайдың Дарабоз атанып, хан ұранына айналуы» деген мақаладағы нақты деректерге жүгiнелiк. Мақаланың қысқаша мазмұны төмендегідей.

	Жоңғардың ханы Доржы бастаған қалың қол ел шетiне iлiнгенiн естiген Абылай хан Қабанбай бастаған батырларын шақыртып алдырып, ел мен жерiн жатжерлiк шапқыншылардан азат ету үшiн қарсы аттанады. Шапқыншылар Шыңғыстаудың сыртындағы Шаған өзенiнiң бойына келгенде екi жақ кездесiп, жетi тәулiкке ұласқан қанды шайқас болады. Жоңғарлар Қоңырәулие тауының өңiрiне бекiнiп алып, қазақтарды ауыр шығынға ұшыратады... Дегенмен, осы шайқаста Қабанбай батыр жаудың шебiн бұзып, қамалын қиратып, жоңғардың «Қырғи» атанған батыры Арқауылды жекпе-жекте өлтiргенi үшiн «Дарабоз» атанып, хан ұранына айналған екен.

	Ендi көпшiлiкке нанымдырақ болу үшiн мақаланың аяқ жағынан қысқаша үзiндi келтiрейiк: «Қоңырәулие соғысы жеңiспен аяқталған соң, бекiнiс-үңгiрдiң iшiндегi мал-мүлiк жиып алынады. Үңгiрдi барып көргенде iшi кең әрi қараңғы, алаулы шамсыз жүруге болмайтын орын екен. Iшiнде недәуiр көлемдi көлшiк бар екен. Осыдан суаттанып, айналасына ор қазып, тас қалап, бекiнiс жасаған жауды қазақ жасақтары азықтан бес тәулiк тарықтырып, қалған мыңнан астам адамын қолға түсiрiптi. Бұлардың қару-жарағы мен көлiгiн олжалап, өздерiне тас құшақтатып, қазаққа екiншi қарсы тұрмаймын дегiзiп ант iшкiзiп, өздерiн шекарадан өткiзiп салыпты. Өйткенi, бұрынғылардың айтуына қарағанда, моңғолдарда қолды болып, қайта барған тұтқынды екiншi рет әскерлiкке алмайтын салт бар екен. Қоңырәулие бекiнiсiн алу жолында қаза тапқан әр жүздiң адамдарын, яғни арғын, найман, керей руларының адамдарын дара-дара, бөлек жерлеп, өлiктердiң басына ескерткiш-құлыптас орнатып, ол тастарға найманның шөмiш таңбасын, арғынның көз таңбасын, керейдiң ашамай таңбасын айырым-айырым ойып орнатыпты. Мұны Маусымбай шежiре: «Өз көзiммен көрiп, аруақтарға құран оқыдым», – деушi едi» (З. Сәнiк, Б. Садыхан. «Қаракерей Қабанбай». – Алматы, «Жазушы» баспасы. 1991. – 140-бет). Бұл зират-қорымдар әлi күнге дейiн сақтаулы.

	Ал осы тарихи мән-маңызы жағынан ерекше ғажайып табиғат туындысының қазiргi күйi адамның аяныш сезiмiн оятады. Сексенiншi жылдардың басында осы тарихи орынды зерттеймiз деген желеумен экспедициялар келген болатын. Белгiлi жазушы Тұрсын Жұртбаевтың айтуына қарағанда, олар қыздың мүсiнi жатқан жердi жарылғыш заттармен қопарып, алтын iздеген көрiнедi (Ел аузындағы аңыздардың бiрiнде осы жерге қалмақтың бiр байы алтын тығып кеткені туралы айтылушы едi. «Ел құлағы елу» деген, соны құлақтары шалған болу керек). Олардың алтынды тапқан-таппағандарын бiр құдайдың өзi бiлер. Ал экспедиция мүшелерiнiң көнеден жеткен баға жетпес тарихи орынды жарылғыш заттармен қопарып, бүлдiрiп кеткендерi анық едi. Осыдан бiр жыл бұрын барған сапарымызда үңгiрдегi тастан қашалып жасалған ғажап өнер туындысы – бойжеткен қыздың мүсiнiн де бiр күн iздеп таба алмадық. Тегi, оны да қанжығаларына байлап кетсе керек. Мiне, осыдан-ақ Кеңес өкiметi кезiнде ата-баба мұрасына деген көзқарастың қандай дәрежеде болғанын анық байқауға болады. Қайран сол ата-бабаларымыз халқымыздың табиғатына тән «Қолда барда алтынның қадiрi жоқ» деген нақылды қалай тауып айтқан?! Егер жас ұрпақты елiн, жерiн сүюге тәрбиелеуде зор рөл атқаратын бұндай мәдени һәм тарихи ескерткiштер басқа елдiң еншiсiне тисе, сөз жоқ, мемлекет қамқорлығына алып, сол халықтың мақтан тұтар киелi орнына айналдырып қояр едi. Мәселен, Венгрияда 2500-ден астам жер асты үңгiрлерi бар екен. Олардың бәрi мемлекеттiң қамқорлығына алынып, шетелдiк туристер аралап, қызықтайтын мәдени орынға айналған. Тiптi кейбiр үңгiрлер емдiк қасиеттерiмен де ерекшеленетiн көрiнедi. Зерттеушi ғалымдардың айтуына қарағанда, олардағы шағын климат тыныс жолдары мен өкпенi емдеуге оңды ықпал етсе, ендi бiрiнiң ауасы аллергияға, демiкпеге қарсы пайдаланылады екен. Қоңырәулие үңгiрiн де осындай шетелдiк қонақтар тамашалайтын мәдени орынға айналдырса, қазекемнiң тақиясына тарлық қылмас едi ғой.

	Қазақ жерiндегi тарихи және мәдени ескерткiштердi қиратып, бүлдiру iсiнiң кең көлемде белең алуына негiзгi себеп – өткенге топырақ шашқызу арқылы тарихи жадты ұмыттыруға тырысқан Ресей империясының орыстандыру саясаты. Қандай империя болмасын өзiнiң отарлау саясатын қол астындағы бодан халықтың тарихи мұраларын құртудан бастайды. Өйткенi, күретамыры қиылған адамның өмiрi сияқты, тарихын ұмытқан халық та жер бетiнде ұзақ жасай алмайды. Ресей империясының көкейiн тескен негiзгi мәселе де қазақ халқын ұлт ретiнде жойып жiберiп, оның заңды иелiктерiне өздерi қожалық ету едi. Осы мақсатпен сонау Қожа Ахмет Иасауи кесенесiн зеңбiрекпен атқылаған патша сiлiмтiгi Черняевтан басталған тарихи және мәдени мұраларды құртып-жою iсi Кеңес өкiметi кезiнде де өз жалғасын тауып отырды. Кезiнде мәдениет пен ғылымның ошағы болған Түркiстан, Сайрам, Тараз секiлдi әлемге әйгiлi қалалардан қалған жұрнақтарды жермен-жексен етiп, Қожа Ахмет Иасауи кесенесiне арулап жерленген ардақты бабаларымызға қойылған құлыптастарды да үстем тап өкiлдерi деген сылтаумен қопартып тастап, сүйектерiн трактордың темiр табанымен таптатқандары да ешкiмге жасырын емес. Сөйтiп, «Өлi разы болмай тiрi байымайды» дейтiн халқымыздың жiгерiн құм қылып, намысын аяққа таптады.

	Құдайға шүкiр, қазiр заман өзгердi. Халқымыздың ғасырлар бойы аңсаған арманы орындалып, бодандықтан бостандыққа, тәуелдiлiктен тәуелсiздiкке қолымыз жеттi. Өшкенiмiз жанып, жоғалтқанымызды қайта тауып жатырмыз. Ендiгi жерде ту-талапайға түскен тарихи және мәдени мұраларымызды қорғау мен қалпына келтiру мәселелерiне де жете көңiл бөлiп, оларды шежiресiмен қоса келешек ұрпақтың игiлiгiне айналдыру басты мiндет болуға тиiстi.

	Лайым солай болғай деп тiлеймiз!





ҰЛТТЫҒЫҢДЫ САҚТА!




	Жақыныңды жаттай сыйла.

	Халық даналығы



	Қазiргi жалпыхалықтық сөз қорында «Көп ұлтты Қазақстан» деген сөз тiркесi жиi қолданылады. Кейбiр қолында билiгi бар лауазымды адамдар: «Бiздiң көп ұлтты республикамызда жүзден аса ұлттар мен ұлыстар тұрады!» – деп мақтаныш сезiммен жар салып жатады. Тереңiрек ойлап, зерделеп көрелiкшi, осы дұрыс па?

	Кеңес өкiметi дәуiрлеп тұрған кезде жалпыхалықтық сөз қорында «совет халқы» деген жып-жылмағай сөз тiркесi жиi қолданылатын. Бұл сол бүкiл одақтас республикаларда тұратын салт-санасы, дiнi, түрi, тiлi басқа әр түрлi халықтардан «түрi – ұлттық, тiнi – орыстық» бiр ғана халық жасап шығарудың зымиян саясаты едi. Әйтпесе, Кеңес Одағында тұратын әр түрлi халықтар болғанымен, «совет халқы» деген халықтың жоқ екенiн екiнiң бiрi бiледi. Кейiнгi кездерi «Қазақстан халқы» деген сөз жиi қолданылып жүр.

	Қазақстанда бiр ғана халық бар. Ол – қазақ халқы. Ал қалғандары тұрақты атамекендерi – Отандары бөлек халықтардың өкiлдерi ғана. Мәселен, орыс ұлты – Ресейде, украин ұлты – Украинада, немiс ұлты Германияда тұрады. Осыны дұрыс түсiнген жөн. Бiр қараған адамға бұл сөздердiң ешқандай оғаштығы байқалмауы мүмкiн, бiрақ тереңiрек мән бере зерделеген жанға олардың астарында үлкен саясаттың салқыны жатқандығы бiрден аңғарылады.

	Жалпы ұлт дегенiмiз не? Алдымен осы сұраққа жауап iздеп көрейiк. Қандай философиялық еңбектi ашып қалсаңыз да, «Ұлт – адамдардың экономикалық, территориялық, тiл, мәдени-психологиялық байланыстармен бiрiккен тұрақты қауымдастығы» дейтiн анықтамадан онша алшақтамайды. Яғни, ұлттың ұлт ретiндегi бiрден-бiр белгiсi – жерiнiң тұтастығы, былайша айтқанда, өзiндiк территориясы болуы шарт. Ұлт адамдардың ұзақ уақыт бойы бiр территориялық кеңiстiкте аралас-құралас тiршiлiк ету нәтижесiнде қалыптасады. Қазақстан территориясында қазақ халқы ғана iргелi ұлт болып қалыптасқаны әлiмсақтан белгiлi.

	Халқымыздың көне ұғымы бойынша «Жер – адамзат, жан-жануар, өсiмдiк, жалпы тiршiлiк атаулының анасы» саналған. Сондықтан ертеде ата-бабаларымыз Жер-анаға табынып, оны қадiр-қасиет тұтып, ары мен жанындай қорғап, көздiң қарашығындай сақтаған.

	Тарих сахнасына Ұлы Дала деген атпен енген қазақ сахарасында сонау қадым замандардан мекендеген скиф, сақ, ғұн, үйсiн, қаңлы, түрiк, оғыз, қыпшақ тайпаларының көсемдерiнен бастап, кешегi қазақ хандығының хандарына дейiн осы өздерi қоныс теуiп, тiршiлiк еткен ұлан-байтақ қазыналы өңiрдi жатжұрттық жаулардан қызғыштай қорып, ұлтарақтай жер үшiн жан алып, жан берiскен. Оның жарқын мысалын ғұндардың атақты тәңiрқұтының – Мөденiң өмiрiнен көруге болады. Ол билік құрған кезде ғұн елiнiң атақ-даңқы аспандап, ұлы мемлекетке айналғаны тарихтан белгiлi.

	Ғұндар жер үшiн қытайлармен мыңдаған жыл соғысты. Мөде тәңiрқұт өзiнiң асқан ақыл-парасатының арқасында Орта Азиядағы барлық халықтарды бiрiктiрiп, қытай елiне қарсы қоя бiлдi. Сөйтiп, ол Қытайды өзiне бағындырып, оларға жыл сайын салық төлеп тұруды мiндет еттi. Қытайлардың ғұндардан қорқып бес мың шақырым қашықтықта ұзын қамал тұрғызатын тұсы, мiне, осы кезең. Бiздiң ата-бабаларымыздың осындай жаужүрек болғандығын тарихтың өзi дәлелдеп бередi.

	Мөде таққа отырған алғашқы кезде дәуiрлеп тұрған Қытай елiнiң әмiршiсi оған елшi жiберiп, әкесi Тұман ханнан мұраға қалған, күнiне мың шақырым шабатын тұлпарын сұратады. Мөде тұлпарды беру-бермеу мәселесiн билер кеңесiне салады. Билер: «Бұл сәйгүлiк – тек қана ғұн елiнiң қазынасы», – деп наразылық бiлдiредi. Ал Мөде өз қабырғасымен кеңесе келе: «Бiр жануар үшiн бұл қуатты елмен жауласпай-ақ қояйық...» – деп, билерiнiң наразы болғанына қарамастан, елшiге тұлпарды жетектетiп жiбередi.

	Арада аз уақыт өтпей жатып қытай әмiршiсi: «Мөде маған өзiнiң айдай сұлу жас тоқалын сыйға тартсын», – деп тағы елшi жiбередi. Ғұн елiнiң жақсы-жайсаңдары қытай әмiршiсiнiң бұл талабына өлердей ыза болып: «Соғыс жариялау керек!» – деп шешiм қабылдайды. Бiрақ салқын қанды, кемел ойлы Мөде елiнiң тыныштығы үшiн, бексұлтандардың қарсылығына қарамастан, толықсыған айдай сұлу жас тоқалын да елшiлерге қосып жiбередi.

	«Дәнiккеннен құныққан жаман» демекшi, соқтығарға қара, тиiсерге пәле таппай жүрген қытай әмiршiсi «Мөде бiзден өлердей қорқады екен. Екi елдiң арасында бос жатқан шұрайлы жерлерiн сұратып алайық» деген оймен үшiншi мәрте елшi жiбередi. Мөде тәңiрқұт тағы да маңайындағы жақсы-жайсаңдарын шақырып алып, ақылдасады. Олардың көпшiлiгi: «Астыңдағы атыңды, қойныңдағы қатыныңды бергенде, бос жатқан жердi қайтпексiң? Бер де, пәледен құтыл!» – деген ұсыныс-пiкiрлерiн айтады. Көпке дейiн үн-түнсiз тұңғиық ойда отырған Мөде тәңiрқұт: «Жоқ, – дейдi түнерiп, – астымдағы атымды, қойнымдағы қатынымды берсем, олар менiң өз иелiгiмде болғандықтан бердiм. Ал жерге менiң билiгiм жүрмейдi, ол – халықтың меншiгi, елдiң ырыс-құты. Жерсiз ел ел бола ма?! Тұлпар кетсе тағы бiр бие тұлпар туар, сұлу тоқал кетсе тағы бiр қатын ару қыз туар. Ал елдi ел етiп, ұлтты ұлт етiп, жұртты асырап отырған жерiң бiреудiң иелiгiнде кетсе қай биең, қай қатының жер тауып бередi? Сондықтан жердi беремiн деушiлер – ұрпақтың жауы. Ал ұрпаққа қастандық ойлаған адамға ешқандай аяушылық болмауға тиiс!» – дейдi.

	Өз ойын осылай қысқа тұжырған Мөде тәңiрқұт «Жердi беру керек» деп сайрағандардың бәрiнiң басын алдырып, жандарын жаһннамға жiбередi.

	Ер кезегi үшке дейiн. Кезек бiттi. Мөде де қайырылмастай морт сынды: «Тiрi жүрiп бұндай қорлықты көргенше, жаудың жағасына жармасып өлейiн!» – деп қытай елiне қарсы ұлы соғыс жариялайды.

	Әдiлдiк үшiн шайқасқан бұл соғыста Мөденiң мерейi үстем болып, жеңiске жетедi. Тәңiрқұттық қызметiн осылайша жер үшiн соғыстан бастаған Мөде көзi жұмылғанша ғұн елiнiң қарыс жерiн жауға берген жоқ.

	Иә, осы Мөде тәңiрқұттың жолын ұстанған қазақ хандығының хандары да туған жерлерiн, өз елiнiң территориясын жатжұрттық жаулардан қорғауда ештеңеден қаймығып, тайсалған жоқ. Хандықтың негiзiн қалаған Керей мен Жәнiбектен бастап, Қасым, Хақназар, Тәуекел, Есiм, Жәңгiр, Тәуке, Абылай хандарға шейiн туған жердi қорғауда жан алып, жан берiстi. Қаншама жойқын соғыстарды бастан кешiрiп, «Ақтабан шұбырынды, алқакөл сұламаға» ұшыраса да, туған жерлерiн жатжұрттықтардың табанына таптатпауға тырысты.

	Осындай жаугершiлiк пен шапқыншылықтан әбден қалжыраған ер де өр халық осыдан үш ғасыр бұрын Ресей империясының құрған қанды қақпанына өзi барып түстi. 1871 жылы қазақ елi Ресейге «өз еркiмен қосылды». Бiрақ осы «өз еркiмен қосылудың» қаншалықты қымбатқа түскенiн бiр ғасырдан астам уақытқа созылған ұлт-азаттық қозғалыстардың тарихынан-ақ анық аңғаруға болады. Ұлтты ұлт ретiнде жойылып кетуден сақтап қалу үшiн алып империямен арыстандай алысқан Сырым, Кенесары, Жанғожа батырлар сияқты ұлт-азаттық қозғалыстар көсемдерiнiң ерлiгiн қалай мадақтаса да жарасымды.

	Алып империя ұлт-азаттық қозғалыстардың бәрiн аяусыз басып-жаншып, көкейiн тескен жымысқы ойларын жүзеге асыра бастады. 1891 жылы шыққан атышулы «Далалық Ережеге» байланысты қазақ жерi Ресей мемлекетiнiң меншiгiне айналды. Соған байланысты топырағы құнарлы, шөбi шүйгiн, түгiн тартсаң майы шығатын жерлердi кезбе келiмсектерге үлестiрiп берiп, қазақтарды қу тақыр, құнарсыз жерлерге ысырып тастады...

	Ресей империясының осындай озбыр отарлау саясатының салдарынан қазақ жерiмен бiрге елдiгiнен де айырылды. Қызылкөз империяға бодан болған осы үш ғасырға жуық уақытта халқымыз тәуелдiлiктiң кермек дәмiн татудай-ақ татты. Жерiмiз атом бомбаларын сынайтын сынақ алаңына айналды. Тың игеру сияқты саяси науқандарды желеу етiп, кезбе келiмсектердi тоғытудың нәтижесiнде Қазақстан «гүлденген ұлттар лабораториясына» айналды. Осының бәрi халқымыздың маңдайына қаншалықты сор боп жабысқанын тәптiштеп айтпасақ та түсiнiктi шығар...

	Он жетiншi жылғы Қазан төңкерiсi де үмiттi ақтамады. Олардың да түпкi мақсаты отаршылдықты орыстандыруға ұластыру болды. Жарым-жартылай ғана территориялық кеңiстiгiмiздi айқындап, аз-кем сауатымыз ашылғанымен, жоғалтып алғанымыз тiптен көп...

	Дүние жүзiнде таза бiр ұлттың адамдары ғана ұйысып отырған мемлекеттi табу қиын. Мәселе белгiлi бiр ел аумағындағы сан алуан ұлттық-этникалық құрылымдардың қайсысының ұлт болып табылатындығында. Қазақстанда негiзгi жергiлiктi ұлт – қазақтар. Ал қалғандарын ұлт деп айдар тағуға ешкiмнiң құқығы жоқ. Қазақстанда тiршiлiк етiп жатқан басқа ұлт өкiлдерi қазақ жерiне әр түрлi себеппен келген. Соның ең бастысы қазақ жерiне бекiнiстер салу, орыс шаруаларына халқымыздың атақоныстарын ата-бабаларынан қалған мұрадай үлестiрiп берiп, сол шұрайлы жерлердегi қазақтарды күштеп қуудағы патша үкiметiнiң негiзгi саясаты да кең-байтақ даланы иемденiп қалып, қазақты ұлт ретiнде жойып жiберу едi. Бұл қитұртқы саясат Кеңес өкiметi тұсында да өзiнiң заңды жалғасын тауып, қазақ өз елiнде отырып азшылыққа ұшырады. Бұл жағдайлардың тiлдiк ортаға да өзiнше ықпал-әсерлерi болғаны белгiлi.

	Ұлттың тағы бiр төл белгiсi – тiлi. Қандай да бiр ұлттың тiлi жоғалған кезде толыққанды ұлт болудан қалады. Тiлiнен айырылған ұлт – қанатынан қайырылған құс сияқты. Сар далада еркiн ұшып-қонып жүруi үшiн құсқа қанат қандай қажет болса, тiл де ұлтқа сондай қажеттi.

	Тiл – ұлттық болмыс-бiтiмнiң бастау бұлағы, қайнар көзi. Қандай арынды бұлақтың болсын қайнар көзiн бiтеп тастасаңыз, бiрте-бiрте суы азайып, тартылып қалады. Ұлт та сол сияқты, тiлiнен айырылса, бiрте-бiрте ұлт ретiнде жойылып кетедi. Тiлiнен айырылған ұлт – өлi ұлт, оның басқа ұлтқа сiңiп кетуi де оп-оңай. Сол себептi де отарлаушы қызылкөз империялар боданындағы ұлттарды өзiне сiңiрiп алу үшiн алдымен олардың тiлiн құртуға күш салады. Ресей империясы да қазақ халқының тiлiн жойып жiберу үшiн қолынан келген айла-шарғысын iстеп бақты. Ол өз «жемiсiн» бердi де. Тоқырау деп айдар таққан жылдары жетi жүзден астам қазақ мектептерiнiң жабылуы, халықтың қырық пайызы өз ана тiлiн ұмытуы, қазақ тiлiнiң мемлекеттiк дәрежеден бiрте-бiрте төмендеп, от басы, ошақ қасында қалуы, мiне, осы жымысқы саясаттың айқын бiр көрiнiсi. Егер Кеңес Одағы деген алып империя ыдырамай, ендi бiр жарты ғасыр өмiр сүргенде ұлтымыздың, оның iшiнде тiлiмiздiң болашақ тағдыры қандай күйге түсетiнiн ойлаудың өзi қорқынышты.

	Құдайға шүкiр, қазiр заман да, заң да өзгердi. Қағаз жүзiнде болса да қазақ тiлi мемлекеттiк мәртебе алып, өз тұғырына қонды. Бұл бөркiмiздi аспанға ататындай жүрекжарды қуанышты жағдай болғанымен, тоқмейiлсуге әлi ерте. Қазақ елiнде қазақ тiлiнiң мемлекеттiк дәрежеге көтерiлуi – заңды құбылыс. Егер бiздiң ұлт екенiмiз рас болса, бұған ерекше айдар тағып, соншалықты мән берудiң қажетi жоқ, өйткенi ол солай болуы керек нәрсе. Ендiгi мәселе империялық саясаттың санаға әбден сiңiп қалған сарқыншақтарынан арылып, қағаз жүзiнде мемлекеттiк мәртебе алған тiлiмiздi шын мәнiндегi тұғырына қондырып, оның қолданыс аясының кеңейiп, қанатын кеңге жаюына барынша жағдай жасау қажет. Алғашында осы бағытта қызу жүргiзiлген бiрқатар игi iстер кейiннен жалғасын таппай, орта жолда тұралап қалуы – жоқтан барға тоқмейiлсуiмiздiң, науқаншыл халық екендiгiмiздiң белгiсi. Тiл мәселесi ешуақытта науқанмен шешiлмейдi. Ол үшiн жүйелi түрде жоспарланған жұмыстар жүргiзу қажет. Егер қазақ тiлiнiң заң жүзiнде мемлекеттiк мәртебе алғаны рас болса, Қазақстан Президентi мен Министрлер Кабинетi Аппараттарында, министрлiктер мен ведомстволарда және тағы басқа да мемлекеттiк мекемелерде iс-қағаздары қазақша жүргiзiлiп, әр түрлi жиындар мен мәжiлiстер мемлекеттiк тiлде өтуi керек. Құқықтық мемлекет құрамыз десек, заңды құрметтеу – әр адамның қоғам мүшесi ретiндегi азаматтық мiндетi. Ал Қазақстан Парламентi мәжiлiстерiнiң орыс тiлiнде жүргiзiлуi – көңiлге кiрбiң ұялатар жай. Егер заң шығарушы жоғарғы органның өзi заңды құрметтемесе, оның талаптарын орындамаса, басқадан не үмiт, не қайыр күтуге болады?

	Бұндай жағдайлар – ұлттық сананың әлi де болса төмен екендiгiн, ұлттық намыстың жоқтығының көрiнiсi. Қазақ тiлiне деген ұлттық құрметтiң нашарлығы. Өз тiлiңдi өзiң менсiнбесең, өзге қайдан құрметтесiн? Өз тiлiң өз елiңде өгейсiп, теперiш көрiп отырса, өзге ел сенiң ұлттығыңды қайдан мойындасын? Халқымыздың ертеден келе жатқан даналығы «Жақыныңды жаттай сыйла» демей ме?!

	Бiз – өзiмiздiкiн өзекке теуiп, өзгенiкiн құрмет тұтуға дағдыланған халықпыз. Бұл – империялық саясаттың салдары. Бойымызға әбден сiңiстi болып қалған осындай керi кетiрер әдеттерден арылуымыз керек. Қазақ елi Парламентi мәжiлiстерiнiң орыс тiлiнде өтуi «Ердi намыс өлтiредi» дейтiн намысшыл халықтың тiрлiгi ме? Менiңше, бұл – ұлт ретiнде азып-тозуымыздың бiр көрiнiсi. Әрине, бұған кiнәлi қазақтар емес. Бiрақ осындай олқылықтардың орнын толтыруға мүдделi өзiмiздiң халықтың өкiлдерi болуға тиiс қой. Кезiнде «Орыс тiлiн бiлсең жерде қалмайсың» деген ұран iспеттес сөздер жиi айтылатын. Расында да солай едi. Сөйтiп, империялық саясаттың салдарынан, туған тiлiнен мақұрым қалғанына намыстанудың орнына, орыс тiлiн бiлетiнiн мақтан тұтатын адамдар пайда болды. Тiптi ана тiлiне мұрынын шүйiре қараумен қоса қазақ болғанына жерленетiн нигилистер мен мәңгүрттер шыға бастады. Осының өзi-ақ ұлттың ұлттығынан ажырай бастағанын көрсетпей ме?!

	Тағы бiр айта кететiн нәрсе, Қазақстандағы лауазым иелерi шетелдiк қонақтар мен елшiлердi қабылдағанда орысша сөйлейдi. Олар орысша бiлсе бiрсәрi. Көбiнесе аудармашы аударып жатады. Әрине, кейбiр жоғары лауазым иелерi ана тiлдерiнде өз ойларын толық жеткiзе алмауы мүмкiн. Дегенмен, ондай мемлекеттiк дәрежедегi кездесулерде мемлекеттiк тiлде сөйлеу – бiздiң де ел екендiгiмiздi, жұрт екенiмiздi бiлдiретiн белгiлер. Бұны кейбiреулер қарапайым, қатардағы нәрсе деп ойлап, онша елей бермеуi де мүмкiн. Жоқ, бұл, бiле бiлсеңiз, елдiктi бiлдiретiн нышандардың бiрi. Сондықтан бұндай мәселелерге ұсақ-түйек деп қарамай, ерекше көңiл бөлген жөн. Жоғарыда айтқанымыздай, қазiр қоғам да, заң да өзгердi. Бұның адамдардың сана-сезiмiне де әсер етерi сөзсiз. Қазақ тiлiне деген көзқарас өзгерiп, ана тiлiн бiлмегенiмiзге намыстанып, қазақ екенiмiздi мақтан тұтуымыз керек.

	Бiз осы тiл мәселесiне келгенде тым жалпақшешейлiк саясат ұстанамыз. Мемлекеттiк жиындар мен кездесулерде кейбiр қолында билiгi бар жоғары лауазым иелерiне «Неге қазақша сөйлемейсiз?» деп сұрақ қойсаңыз, жұлып алғандай, «Осындай керiтартпа қазақшылықтарыңды қойсаңдаршы. Басқа ұлттың өкiлдерi де түсiнсiн де...» деп жалпақшешейлікке салынып, өзiңе ұзақ-сонар ақыл айтады. Мiне, бұның да өзiңдi емес, өзгенi сыйлау принципiнен туындап жатқаны сөзсiз.

	Жалпы сыйластық, сыйласу деген жақсы, оған оң көзқарастамыз. Бiрақ «Сыйға – сый» деген бар емес пе? Қазақ елiнде, қазақ жерiнде күнiн көрiп жүрген басқа ұлттың өкiлдерi қазақ тiлiне неге қырын қарайды? Неге қазақ тiлiн үйренуге құлықтары жоқ? Әлде қазақ тiлiн үйрену соншалықты қиын ба? Қашанғы «Басқа ұлттың өкiлдерi де түсiнсiн» деп жүре беремiз. Әр нәрсенiң өзiнiң орны, шегi болмаушы ма едi? Қазақ тiлiнiң мемлекеттiк мәртебе алғанына да аттай он бес жыл өтiптi. Тiлдi үйренем деген адамға бұл аз уақыт емес. Әрине, құлық болса. Қазақ тiлi заң жүзiнде мемлекеттiк тiл деп жарияланды. Ендеше, ең алдымен басшылар мен жауапты қызметкерлер мемлекеттiк тiлдi бiлуге, меңгеруге тиiстi. Заң шығуымен емес, орындалуымен құнды. Оның қағаз жүзiнде қалмай, iске асуы үшiн жанды механизм ойлап тауып, соған орай заңды талаптар қоя бiлу қажет. Мынандай бiр қарапайым мысалды алайықшы. Егер республикалық, облыстық, аудандық басшы қызметтерде iстейтiн әрбiр адам мемлекеттiк тiлдi мiндеттi түрде бiлуi керек деген талаптар қойылса, әкiм болғысы келетiн әрбiр жұмыр басты пенде, алты жыл түгiл, алты айда меңгерiп алатынына мен кәмiл сенемiн. Бiз бұл жерде бүйректен сирақ шығарайық деп отырғанымыз жоқ. Сондай-ақ, ол адам құқын шектеуге де жатпайды. Өйткенi бұл – заңды талап. Әрбiр қоғам мүшесi қай елдiң азаматы болса, сол мемлекеттiң заңын құрметтеуi тиiс. Егер бiз тiл мәселесiнде «Басқа ұлттың өкiлдерi де түсiнсiн» деген сықылды жалпақшешейлiк саясат ұстансақ, басқа ұлт өкiлдерi, алты жыл тұрмақ, алпыс жылда да мемлекеттiк тiлдi үйренбесi анық. Талапкершiлiк пен қажеттiлiктiң не үшiн керек екенiн осындай жайттар айқын аңғартады.

	Қазақстанның ұлттық республика екенiн ескерсек, қазақ тiлiнiң мемлекеттiк мәртебе алуы, оның қайтадан жанданып, шынайы тұғырына қонуы – заңды құбылыс. Бұны белгiлi себептермен тағдырлары Қазақстанда тоғысқан басқа ұлт өкiлдерi дұрыс түсiнiп, қазақ тiлiнiң еркiн дамуына кедергi келтiрмегендерi жөн.

	Ұлттың тағы бiр төл белгiсi – экономикасы. Ұлттық республикада ұлттық экономикаға баса көңiл бөлiнбей, жергiлiктi халықтың тұрмыс-тiршiлiгi жақсара қоймайды.

	Қазақ халқының негiзгi ата кәсiбi – мал шаруашылығы. Республика экономикасы туралы сөз қозғағанда, осы жағына баса назар аударылғаны жөн. Осы кәсiптiң аясында жүйелi түрде кешендi жұмыстарды қолға алған дұрыс. Мәселен, қой шаруашылығын алайықшы. Қазiр кейбiр шет мемлекеттерде қойдың терiсi мен жүнi алтынмен бiрдей бағаланады. Ал бiзде олардың құны өте төмен. Неге? Оның ең басты себебi – республикамызда олардан жөнi түзу өнiм өндiретiн кәсiпорындар жоқтың қасы. Сондықтан қойдың етi мен терiсiнен және сүйегi мен жүнiнен сапалы өнiм өндiретiн өндiрiс ошақтарын көбейтiп, оларға ерекше көңiл бөлiнгенi жөн. Яғни, республикамызда осындай шикiзаты өзiмiзден болатын өнеркәсiп орындарын көбейтiп, оларды әлемдiк жаңа технологиямен жабдықтап, бар күш-жiгердi осы бағытқа жұмылдыра бiлуiмiз керек. Сонда елiмiздегi керi кете бастаған мал шаруашылығы өркендеп, халқымыздың, ауылдағы ағайынның әл-ауқаты сәл де болса жақсарары сөзсiз. Әрине, бұл егiн екпе, басқа кәсiппен айналыспа деген сөз емес. «Заманына қарай адамы» деген. Заманға бейiмделу, соған орай өнiктi де пайдалы iспен айналысу – iскерлiктiң белгiсi. Мәселен, алтын, мұнай өндiру iсi, кәсiпкерлiк және табыскерлiкпен айналысу елiмiзге үлкен пайда әкелерi сөзсiз. Дегенмен, ұлттық республика болғандықтан, ата кәсiпке баса назар аударылмай, халқымыздың тұрмыс-тiршiлiгi жақсарады деп айта алмаймын.

	Тағы бiр айта кететiн мәселе, шикiзаты басқа мемлекеттерден әкелiнiп, өзiмiзде өндiрiлетiн өнiмдердiң пайдасы шамалы. Ондай өндiрiс ошақтарын қанша жерден демеп, өркендетемiз деп алаөкпе болғанымызбен, оның көңiлдегiдей нәтиже берерi күмәндi. Оның үстiне экономикалық тәуелдiлiкке ұшырауымыз да әбден мүмкiн. Ал экономикалық тәуелдiлiк саяси тәуелсiздiгiмiзге де нұқсан келтiретiнiн түсiнгенiмiз жөн. Сондықтан шет мемлекеттермен экономикалық байланыстар орнатудың алдында осы жағына да көңiл бөлiнсе деген тiлек бар.

	Ұлттың тағы бiр белгiсi – рухани-мәдени құндылықтары. Әр ұлттың өзiне тән мәдениетi, әдебиетi, өнерi болады. Мәселен, бiр-ақ мысал алайықшы. Киiз, текемет басу, сырмақ тiгу, кiлем тоқу iсi – қазақ жерiнде ерте дамып, тамырын тереңге жайған халықтық өнерлер. Неге? Өйткенi бұлардың барлығы – қойдың жүнiнен жасалатын бұйымдар. Яғни, халқымыздың өмiр сүру салтына сай келедi. Текемет басып, кiлем тоқу үшiн қазақ шикiзат iздеп сабылып, сарсаңға түспейдi ғой. Республикамызда шикiзаты өзiмiзден болатын өндiрiс ошақтарын көбейтiп, оларға ерекше көңiл бөлу керек деуiмiздiң бiр себебi осы. Бұл, бiрiншiден, халықтың қажетiн өтейдi және ол өнiм өзiмiзде өндiрiлетiндiктен арзанға түседi. Екiншiден, шикiзатқа деген сұраныс артып, оның құны көтерiледi. Бұл жайттардың да жергiлiктi халықтың тұрмыс-тiршiлiгiне оң ықпал-әсер етерi сөзсiз. Сондықтан қайсыбiр өнерiмiздiң, ата кәсiптерiмiз бен өндiрiсiмiздiң дамуы халқымыздың өмiр сүру тәсiлiне байланысты екенiн түсiнуiмiз керек. Олардың түпкi негiзiнде ұлттық болмыс-бiтiм, ұлттық қасиеттер жатады. Ұлттық қасиеттер жоғалған кезде ұлт толыққанды ұлт болудан қалып, қасиетсiздiк белең алады. Ал қасиетсiздiктiң қаншалықты қасiрет әкелетiнi айтпаса да түсiнiктi шығар.

	Кезiнде «түрi – ұлттық, мазмұны – социалистiк» деген айғай-сүреңмен жүрiп, халықтық қасиеттердiң бiразынан қол үзiп қала жаздадық. Соның салдарынан түр-түсi қазақ болғанымен iшкi жан дүниесi, болмыс-бiтiмi мүлде өзгеше дүбәралар өсiп шықпады ма?!. Ал олардың онысымен де қоймай, қит етсе бұралқы итше туған халқына қарсы «шәуiлдеп» шыға келетiнiн қайтерсiң? Мiне, бұл жаңағы айтқан қасиетсiздiктiң бiр көрiнiсi ғана. Бұның ақыры жақсылыққа апарып соқтырмайтыны тағы белгiлi. Бiздiң ұлт ретiндегi басты мақсатымыз – осындай келеңсiз жайттардың әрi қарай өршуiне жол бермеу. Ол үшiн не iстеу керек? Құрғақ ақыл айтумен iс бiтпесi анық. Ондай құр дiлмарсулар мен көлгiрсулердiң заманы өткен. Сондықтан әлгiндей келеңсiз жайттардың себеп-салдарына тереңiрек үңiлiп, түпкi тамырларына балта шабу керек. Халқымыз «Аурудың алдын ал» деп тегiн айтпаған ғой. Мысалы, қазiр жариялылық заманын желеу етiп, неше түрлi жекеменшiк басылымдар мен телеканалдар өз мүдделерi үшiн жұмыс iстеуде. Мол нәпақа табу мен өз ықпалын жүргiзу үшiн барлық айла-шарғыларын iстеп бағуда. Олардың халықтық мүдде, ұлттық мүдде деген ұғымдармен шаруасы жоқ, ойларына келгенiн iстеуде. Халқымыздың таным-түсiнiгiне жат қылықтарды насихаттайтын сан алуан арзанқол кинофильмдер мен мақала, материалдар беру арқылы жас ұрпақ тәрбиесiне орасан нұқсан келтiруде. Осыдан келiп елiмiзде ұлттық қасиеттерден жұрдай қасиетсiздердiң саны көбейiп, ұрпақ азады, халық тозады. Ұлттың ұлт ретiнде жойылу қауiпi туады. Ал кейбiр жекеменшiк басылымдар мен телеканалдар басшыларының және олардың қолтықтарына су бүркiп, қай жағынан болсын демеп, қолдап отырған топтардың көздегендерi де осы емес пе?! Ал ол топтардың ар жағында кiмдер тұрғанын кiм бiлсiн...

	Осындай «жат қылықтарға» сусындап өскен жас ұрпаққа «Неге бұзықтық жасайсың?» деп жазғырудан немесе «Адам болсаңшы!» деп құрғақ ақыл айтудан не шығады? Сонда ол үшiн не iстеу керек дейсiз ғой. Менiңше, халық даналығы айтқандай, «аурудың алдын алу» қажет. Жаңағыдай халқымызға жат қылықтарды насихаттайтын, жас өскiннiң бұрыс жолға түсуiне ықпал ететiн арзанқол кинофильмдер және мақала, материалдар беретiн телеканалдар мен басылымдарға заңды түрде тыйым салынуы керек. Оған халқымыздың бетке ұстар азаматтары, зиялы қауым мүдделi болып, оның өз шешiмiн табуына атсалысуы қажет. Сонда ғана ол өз нәтижесiн берiп, iс оңға баспақ.

	Әр ұлттың өзiне тән таным-түсiнiктерi, наным-сенiмдерi мен ұғымдары болады деймiз. Мәселен, ұлттық сананы алайықшы. «Қазақтарда ұлттық сана қалыптаса қойған жоқ» деген пiкiр бар. Бұнда белгiлi дәрежеде шындық та жоқ емес. Өйткенi бiзде ұлттық санадан гөрi рулық сананың басым түсiп жататыны рас. Әрине, бұл жақсылықтың нышаны емес. Арамызда халықтық, ұлттық мүддеден гөрi рулық мүдденi жоғары қоятындар да баршылық. Халқымыздың кейбiр бетке ұстар азаматтарының арасындағы кикiлжiң, айтыс-тартыстардың өзi де кейде рулық мүддемен астасып жататынын ешкiм де жоққа шығара алмас.

	Халқымыздың осындай руға, жүзге бөлiнуiн Ресей империясы өзiнiң отарлау саясатында жақсы пайдаланып келдi. Қазiр де өз iшiмiздегi кейбiр «пысықайлар» ұлтымыздың осы бiр «балалық ауруын» өз саясаттарында «сәттi» пайдаланып жүр. Ата-бабаларымыз бұндайды «Бөлiнгендi бөрi жейдi» деп бiр-ақ ауыз сөзбен тұжырған ғой. Егер шын мәнiнде ұлт боламыз, ел боламыз, жұрт боламыз десек, халқымыздың мiнез-құлқындағы осындай керiтартпа қасиеттерден арылып, рулық мүддеден гөрi халықтық мүдденi жоғары қоя бiлуге дағдылануымыз керек. Онсыз дербес ел болу мен тәуелсiздiгiмiздiң баянды болуы, халқымыздың ұлт ретiнде дамуы екiталай екенiн түсiнгенiмiз жөн.

	Ұлттық сана қалай қалыптасады? Менiңше, ұлттық сана тарихи сананың негiзiнде, ал тарихи сана тарихты бiлу арқылы қалыптасады. Бiз көп жылдар бойы өз халқымыздың тарихын өзiмiз бiлмей келдiк. Өткенiмiздi зерттеп-зерделеуге қатаң тыйым салынды. Неге? Өйткенi төл тарихын ұмытқан халықтың болашағы бұлыңғыр. Ұлт алып бәйтерек iспеттес. Оның түп-тамырына балта шабылса, көп ұзамай-ақ қурап қалады. Осыны жақсы түсiнген Ресей империясы алдымен халқымызды тарихынан ажыратуға тырысты. Хандарымыздың бәрiн қанаушы, батырларымыздың бәрiн қарақшы етiп көрсеттi. Осының салдарынан өзiмiздiң хандарымыз бен батырларымыз болмағандай, «ұлы халықтың» көсемдерi мен батырларын мақтан тұттық. Ел мен жердi қорғаған ата-бабаларымыздай дәрiптедiк. Соның нәтижесiнде олар бiздiң ұлттық қайраткерлер ретiнде санамызға әбден сiңе бастаған едi. Бұл да Ресей империясының саны аз халықтарды өздерiне сiңiрiп алудың алғашқы баспалдақтары. Ұлтты ұлт ретiнде жойып жiберуге бағытталған қитұрқы саясаттың өз нәтижесiн берген бiр қыры ғана.

	Орайы келгенде айта кетейiк, кейде ұлтымыздың дара тұлғаларын «Қазақтың Пушкинi», «Қазақтың Шолоховы», «Қазақтың Есенинi» деп теңеп жатамыз. Осы дұрыс па? Менiңше, бұл – мүлде қисынсыз теңеу. Мәселен, Абай – қазақтың Абайы, Мұхтар – қазақтың Мұхтары, Мұқағали – қазақтың Мұқағалиы. Оларды басқа ұлттың тұлғаларына теңеу арқылы абырой-беделдерiн көтеремiз деу құр бекершiлiк.

	Керiсiнше, ол сол тұлғаның абырой-беделiне нұқсан келтiрiп, атақ-дәрежесiне көлеңке түсiрерi сөзсiз.

	Жаны таза, жүрегi пәк сәбидiң тiлi шыға бастағанда-ақ оның ұлтының емес, руының кiм екенiн үйретемiз. Жас шағынан осындай тәрбиемен сусындаған әрбiр қазақ баласы өсе келе ұлтжанды емес, ружанды болып шыға келмей ме?! Бұл шыққан тегiңдi таныма, руыңды бiлме деген сөз емес, әрине. Дегенмен, «сүтпен бiткен мiнез-құлықтың сүйекпен кететiнiн» есте ұстағанымыз абзал. Яғни, тал бесiктен бастап көрген тәрбиенiң жер бесiкке барғанша естен кетпейтiнiн ескергенiмiз жөн.

	Әрбiр ұлттың өркен жаяр ордасы, табан тiрер тұғыры – мемлекетi, мемлекеттiгi. Қазақ мемлекетi болғандықтан Қазақстанда қай жағынан болсын қазақ ұлтына артықшылықтар берiлуi керек.

	Қазақ халқы, оның мәдениетi мен өнерi, әдебиетi мен ғылымы мемлекеттiк тұрғыдан ерекше қамқорлыққа алынуы тиiс. Өйткенi кез келген ұлттық мемлекетте жергiлiктi халықтың белгiлi бiр дәрежеде артықшылықтарға ие болуы – талас тудырмайтын заңдылық. Мәселен, Қазақстанда жаңадан бiр жоғары оқу орны ашылса, онда мiндеттi түрде орыс топтары болуы керек деген қасаң қағида бар. Қазақ елiнiң барлық жоғары оқу орындарында орыс топтарының ашылуы қандай қажеттiлiктен туған? Бұл ана тiлiн бiлмейтiн немесе шала бiлетiн өзiмiздiң «шикiөкпелерiмiзге» жасалған жақсылық па, жоқ, әлде «ұлы халықтың» ығына жығылып, құлдық ұру ма?! Әрине, бұл сол отарлаушы елдiң алдында бүгежектеп, оның құдiретiнiң күштiлiгiн шексiз мойындап, хандарымыз қабылдаған «анттарға» адалдығымызды бiлдiру үшiн жасалған тiрлiктер. Өкiнiштiсi сол, бойымызға әбден сiңiп қалған осындай керенау әдеттерден әлi де арыла алмай келемiз.

	Бұл, әрине, жоғары оқу орындарындағы орыс топтарын жаппай жабу қажет немесе орыс тiлiн мүлде оқып-үйренбеу керек деген сөз емес. Тек бар-жоғы әр нәрсенiң өзiнiң орны болатынын еске салу ғана...

	Мысалы, жер мәселесiн алайықшы. Қазақстан жерi – қазақ халқының қадым замандардан берi атадан балаға мұра болып келе жатқан ең қасиеттi мұрасы. Сондықтан қазақ ұлтының өкiлдерiне жердi тiршiлiк көзi ретiнде пайдалануда бiрқатар жеңiлдiктер берiлгенi жөн. Өйткенi осынау кең-байтақ қазақ жерiн жатжұрттық жаулардан қорғау үшiн бiздiң қаһарман ата-бабаларымыз жан алып, жан берiстi. Қаншама қан мен тер төгiлдi. Осының бәрi – ұлтының болашағын ойлап, ұрпағының қамын жеуден туындаған жағдаяттар. Мiне, осы жағы да ескерiлiп, ұлттық республикаға ұлттық саясат ұстану қажет-ақ. Бұл қазақ жерiнде тағдырлары тоғысқан басқа ұлт өкiлдерiнiң құқығын шектеу емес, заңды әрi тарихи әдiлеттiлiк болар едi.

	Сөзiмiздi тұжырымдай келе айтарымыз, Қазақстан жерi қазақ халқының меншiгi болуы – әдiлеттiлiк. Ал қазақ жерiне кейiннен қоныстанғандардың өздерiмен бiрге арқалап келген жерлерi болмағандықтан, олар басқа ұлттардың Қазақстанда тұратын өкiлдерi болып саналады. Яғни, Қазақстан көп ұлтты емес, ұлттық республика. Бiз көп ұлтты республика деп Ресейдi айтуымызға болады. Өйткенi Ресейдiң құрамында Татарстан, Шешенстан, Башқұртстан сияқты көптеген ұлттық республикалар бар. Осының өзi-ақ Ресейде татар, шешен, башқұрт секiлдi көптеген ұлттардың барлығын көрсетiп тұрған жоқ па?! Ал Қазақстанда ше? Кезiнде қарамағымызда Қарақалпақстан, яғни қарақалпақ ұлты болған. Бiрақ оны да жолын тауып өзбек ағайындарымыз алып алған жоқ па?! Сондықтан Қазақстанды көп ұлтты республика деу қисынға келмейдi. Сөздiң осындай астарын түсiнбей пайдалану ертеңгi күнi саяси қателiктерге апарып ұрындырары сөзсiз. Оның кермек дәмiн қазiрдiң өзiнде тата бастағандаймыз. Бұған кейбiр қара ниеттi топтардың «Қазақстан көп ұлтты» дегендi желеу етiп, қазақ мемлекетiнде Америкадағыдай азаматтық қоғам орнату үшiн белсене күресiп жүргендерi нақты мысал бола алады. Оған кейбiр ұлт өкiлдерiнiң Қазақстаннан ұлттық құрылым сұрап жалмаңдауын қосыңыз. Осының бәрiнде тоқырау кезеңiнен санаға әбден сiңiп қалған «Қазақстан көп ұлттының» ұшқыны жатқан сияқты. Сондықтан ендiгi жерде «көп ұлтты Қазақстан» дегендi қойып, Қазақстанның ұлттық республика екендiгiн баса насихаттау қажет. Өйткенi мұндай «аурулардың» алдын алып отырмаса, ертеңгi күнi жазылмастай дертке айналуы әбден мүмкiн.

	1998 жыл





ДАҢҚ ПЕН ДАҚПЫРТ




	Егер менен бiреу:

	– Сiз Әлiбек Дiнiшовтi не үшiн бағалайсыз? – деп сұраса, ойланбастан:

	– Өнерi, яғни әншiлiгi үшiн, – дер едiм.

	– Мұхтар Мағауиндi ше?

	– Қаламының құдiреттiлiгi үшiн.

	– Дүкенбай Досжановты ше?

	– Жалықпайтындығы үшiн.

	– Ал Қойшығара Салғариндi ше?

	– Ойланып көрейiн (Жазушылығы немесе журналистiгi десем бе екен? Жоқ, әлде тарихшылығы?.. Ол үшiн алдымен аталмыш үш қырының қайсысы басымдау екенiн саралап, салмақтап алу керек шығар. Бiздiңше, бәрi бiр деңгейлес тәрiздi. Дегенмен, ойланып көрейiк). Әйтеуiр, былтырғы жылы бағы шауып, Мемлекеттiк сыйлықты қанжығасына байлағаны үшiн емес.

	Жалпы өнер адамдарын әркiм әр түрлi тұрғыдан бағалап, өзiнiң ой-өрiсi мен таным-түсiнiгiне қарай «тон пiшерi» сөзсiз. Бiреу азаматтығын атар, екiнiшi бiреу адамгершiлiгi туралы сөз қозғар, үшiншi бiреу дарыны мен талантын алға тартар. Ал ойлау қабiлетi шектеулi кейбiреулер олардың өнерi мен шығармашылығы туралы жарытып пiкiр бiлдiре алмаса да, алған атақтарына қарап та бағалай салуы мүмкiн. Оған өзiмiз де талай куә болып жүрмiз. Әрине, бұған қарапайым пенденi кiнәлай алмайсыз. Оның ойлау қабiлетi шектеулi болғанымен, көңiлi пәк, жаны таза. Әлгi атақтылардың атақты қандай жолмен алғандарын қайдан бiлсiн! Осы орайда өзiмiздiң көргендерiмiз бен көңiлге түйгендерiмiздi қалыпқа емес, халыққа салып көрейiк. Мәселен, Мемлекеттiк сыйлықты алайықшы, ол қандай шығармаға берiлуi тиiс, қандай шығармаларға берiлiп жүр?..

	Бiздiң ойымызша, Мемлекеттiк сыйлық – жеке жазушының ғана емес, бүкiл ұлттық әдебиеттiң өсу деңгейiн, шырқау биiгiн көрсетумен бiрге, оған тың жаңалық, соны көзқарас әкелiп, ұлттың рухани мұрасына өзек болып жалғанатын шығармаға көрсетiлер құрмет. Яғни, өзiмiзше айтсақ, қазақ әдебиетiне өзiнше бiр тыныс әкелiп, бiр белестен екiншi бiр белеске шығаратын, қазiргi қазақ әдебиетiнiң жеткен жетiстiгi осындай деп әлемге мақтанышпен көрсетуге жарайтын, қазақ әдебиетiнiң алтын қорынан мық шегедей өз орнын еншiлей алатын туындыға берiлгенi жөн. Мiне, осындай қатаң талап, әдiл таразы болмаса, әдебиет дамудың орнына тоқырауға ұшырап, жазушылар бiрiн-бiрi қайталаумен күн кешерi сөзсiз. Өйткенi Мемлекеттiк сыйлық жеке бiр жазушыны жарылқау үшiн емес, әдебиеттiң кең арналы дамуына ықпал ету үшiн берiлмей ме?! Мәселен, Абай мен Әуезовтi алайықшы. Қос алыптың шығармалары жоғарыда бiз айтқан талаптардың қай-қайсысына да толық жауап бере алады. Ұлттық әдебиетiмiздiң өсу деңгейiн көрсете ала ма? Алады. Әлемге мақтана аламыз ба? Аламыз. Қазақ әдебиетiнiң алтын қорынан өз орындарын еншiлей алды ма? Алғанда қандай! Егер керек болса, бiздiң көрсетер үлгiмiз осындай. Бұдан артық айтып жеткiзу мүмкiн емес шығар, сiрә. Әрине, қалам ұстағанның бәрi Абай немесе Әуезов емес. Бiрақ талап барлығына бiрдей емес пе?! Өйткенi таным мен талғам, парасат пен пайым деген ұғымдарды ешкiм де айналып өте алмайды. Ал бiз болсақ, Жазушылар одағының сыйлығына ұсынуға ғана лайық шығармалардың қанжығасына Мемлекеттiк сыйлықты байлап жiберемiз. Бұл жағынан алғанда Атымтай жомарттан да жомартпыз-ау!.. Бiзде Мемлекеттiк сыйлыққа ұсынудың өзiнде де кеңес дәуiрiнен қалған ескi дәстүр бар. Шығармашылық одақтар немесе мекемелер ұсынған шығармалардың бiрқатары Мемлекеттiк сыйлықтар жөнiндегi комиссияның алғашқы сынағынан өтiп, тiзiмдерi баспасөзде жарияланған соң жаппай мақтау сарынындағы мақалалар бiрiнен соң бiрi жарық көре бастайды. Сол мақалалардың кез келгенiн оқи қалсаңыз, сыйлық сол мақтап отырған шығармаға берiлуi керек екен ғой деген ой мен әсерде қалатынымыз анық. Бiрiнен бiрi көшiрiп алғандай сөздерiнiң аяғында «Бұл туынды Мемлекеттiк сыйлық алуға әбден лайық» деп қорытындылайды. Ал «Бұл еңбек Мемлекеттiк сыйлық алуға лайық емес» деген сарындас бiрде-бiр мақаланы оқи алмайсыз. Сонда шынымен де Мемлекеттiк сыйлыққа ұсынылған шығармалардың барлығы бiрдей бұл құрметке «әбден» лайық па?! Егер лайық болса, олардың барлығына бiрдей неге берiлмейдi? Яғни, лайық еместерi де бар болғаны ғой. Ендеше, нақты дәлел-дәйектер келтiре отырып, «Бұл шығарма Мемлекеттiк сыйлыққа лайық емес» деп тұжырымдап жазуға болмай ма?! Болғанда қандай! Тек қана өзiмiздiң қазақшылық мiнезiмiз жiбермейдi. Бiрте-бiрте бұл әдеттен де арыларымыз анық. Өйткенi уақыт, талап өзгерiп келедi.

	Бұлай кесiп-пiшiп айтуымызға негiз де жоқ емес. Оның нақты нышаны былтырғы кезектi Мемлекеттiк сыйлыққа ұсыну кезiнде де анық байқалды. Ең бiрiншi болып «Жас Алаш» газетi үн қатты. Дәстүрден тыс оқшау ойлы мақала жариялап, өз ой-көзқарасын кiбiртiктемей, бүкпесiз бiлдiрдi. «Қасиет – қалыпта емес, халықта» атты мақалада («ЖА», 16 қараша, 1996 жыл) Роза Қараева қарындасымыз Мемлекеттiк сыйлық жөнiндегi өз ойын ашық бiлдiре келiп: «Алайда бiз Қабдеш, Әбдiжәмiл, Мұхтар, Дулат шығармаларын оқысақ, бұл олардың Мемлекеттiк сыйлықтың лауреаты екендiктерiнен емес. Фариза өзiнше биiк, өзiнше дара. Бiрақ кезiнде конкурсқа онымен қатар түсiп, Мемлекеттiк сыйлық ала алмай қалған Мұқағали маған әлдеқайда қымбат, ыстық», – деп тұжырымдайды. Сөзiнiң жаны бар. Мемлекеттiк сыйлықты Мұқағали Мақатаев ала алмағанымен, Мұзафар Әлiмбаев иемдендi. Бiрақ одан Мұқағали жырлары тот басып қалған жоқ, керісiнше, Мұзағаңның тақпақтары да алтындай жарқырамады. Осы бiрi атақты, бiрi атақсыз қос ақынның қайсысының шығармаларын халық көбiрек оқиды? Оны мен айтпасам да, әркiм iштей сезiп-бiлiп отырған шығар. Өткен жылғы бәйге барысында бұдан басқа тағы да екi жылт еткен жаңалықты көрiп-бiлiп, сәл де болса көңiлiмiз орныққандай болды. Оның бiрiн өз көзiмiзбен көрiп, ендi бiрiн өз құлағымызбен естiдiк. Алдымен көргенiмдi, содан кейiн естiгенiмдi айтайын. Сонымен...

	Иә, сонымен, өткен жылы қазан айының 2-сi күнi Жазушылар одағының үйiнде деректi проза кеңесiнiң кезектi бiр мәжiлiсi болып өттi. Онда Мемлекеттiк сыйлыққа лайықты шығармалар ұсыну мәселесi талқыланды. Көп болып ойласа келе, ұсынылған алты еңбектiң iшiнен екi-ақ автордың шығармасы лайық деп табылды. Оның бiрi – Сапабек Әсiповтiң «Қазақ қасiретi» атты зерттеу еңбегi, екiншiсi – жазушы Тұрсын Жұртбаевтың екi томдық «Дулыға» атты көркем әрi ғылыми шығармасы. Сонда Сапабек Әсiпов сөз сөйлеп, үлкен ақсақалдық үлгi-өнеге көрсете бiлдi:

	– Асылықпен не әсiрелiкпен айтты демеңiздер, өзiмнiң дәл қазiр көңiлiме келген ойды жеткiзiп отырмын. Тұрсын Жұртбаевтың «Дулығасын» өз басым ғылыми-деректiк және көркемдiк жағынан өте жоғары бағалаймын. Өте құнды еңбек. Шынымды айтсам, өзiмiздi өзiмiзге танытқан, эрудициясы жоғары, бергенi де, тырнақтап тергенi де көп туынды. Таңданғаным сондай, тереңде жатқан мол деректi жинақтап, басын құрап, пiкiр дәрежесiне көтерiп, соны бойына сiңiре отырып, көркем оймен жинақтап беруi қуантады. «Дулыға» бiздiң түп тегiмiздi тануға негiз салады. Әттең, бiздiң әдеби сынымыз бұл еңбекке әлi дұрыс өзiндiк бағасын бермедi. Үнсiз қалды. Тек қана Аттила – Едiл образының өзi бiздiң санамызға өзгерiс әкелмек. Мен, егер де бiр-ақ кiтап Мемлекеттiк сыйлыққа ұсынылуы қажет болса, онда өзiмнiң «Қазақ қасiретi» атты еңбегiмдi Тұрсынның осы «Дулығасы» үшiн дауыстан қайтып аламын, – деген батагөйлiк сөзi әлi күнге дейiн құлағымнан кетер емес.

	Бұл өмiрден көргенi мен түйгенi мол асыл тектi ағаның еңбегi мен бiлiмiнен басқа сенер-сүйенерi жоқ қарымды қаламгер iнiсiне деген құрметi болса керек. Былайша айтқанда, талантты бағалап, тiлеулес аға ретiнде батасын беруi деп ұққан жөн шығар. Өйткенi пендешiлiк пен азаматтық сыналар шақта қарсыласын қалайда шаң қаптырып кетудiң қамын ойлаудың орнына, өзiнiң шығармасын құрбандыққа шалып, өзгенiң тiлеуiн тiлеу – екiнiң бiрiнiң қолынан келе бермейтiн, ерлiкке парапар игi қадам.

	Бұл – менiң өз көзiммен көргенiм, ендi өз құлағыммен естiгенiмдi айтайын. Кино саласынан аталмыш сыйлыққа Сатыбалды Нарымбетов пен Қалила Омаровтың фильмдерi ұсынылғаны белгiлi. Алғашқы сынақтан сүрiнбей өткен осы екi автордың туындылары баспасөзде талқыланар тұста Қалила Омаров Мемлекеттiк сыйлықтар жөнiндегi комиссияның басшысы, Қазақстан Республикасы Премьер-министрiнiң орынбасары Иманғали Тасмағамбетов мырзаның атына ресми хат жолдап, конкурстан өзiнiң туындыларын қайтып алатынын, бұндай құрметке Сатыбалды Нарымбетовтің «Көзiмнiң қарасы» көркем фильмi лайық екендiгiн айтып, сыйлықтың осы туындыға берiлуiн өтiнедi. Мiне, бұл да азаматтық. Әйтпесе, Қалиланы «Туындыларыңды қайтып ал» деп ешкiм зорламаған шығар. Бiз бұны өзiнен гөрi таланттырақ ағасына деген iзгi ниеттi iнiсiнiң iзетi деп ұқтық. Бұл, әрине, мәдениетiмiздiң, iшкi парасат-пайымымыздың өскендiгiнiң белгiсi. Қалай дегенмен де, осы екеуi де айта жүрер оқиға, қуанарлық жайттар. Тек кейiнгiлерге осы азаматтардың iзгi қадамдары жұғысты болсын деп тiлеймiз!

	Сонымен, не керек, талқылау да аяқталып, Мемлекеттiк сыйлықтың иегерлерi де анықталды. Әсiресе биiк тұғырға қонғандардың қатарынан көрiнген екi жазушыға Мемлекеттiк сыйлықтың берiлгенiне көпшiлiк iштей наразы болды. «Бұл – әдебиеттi қорлау!» – дестi жұрт. Әр түрлi әңгiмелер ел арасында желдей гуледi. Жоғары жақта қызмет iстейтiн бiр жазушы аталмыш сыйлықты өзiне алып беруiн өтiнiп Президентке кiрiп, ең соңғы бұйымтайым осы болсын деп отырып алыпты. Бұл алыпқашпа әңгiменiң де өтiрiк болғанын қалар едiк. Әй, бiрақ «жел соқпаса шөптiң басы қимылдамайды» ғой...

	Өнерiмен көпшiлiктi тәнтi етiп, тынысы тарылып бара жатқан бабалар дәстүрiн қайтадан жаңғырта бастаған талантты әншi Бекболат Тiлеухановқа да Мемлекеттiк сыйлық берiлмедi. Неге? Жас, болашағы әлi алда деген шығар. Ұмытыла бастаған ежелгi өнердiң бойына жан бiтiрiп, қайта туғандай дүниеге әкелу екi өнерпаздың бiрiнiң қолынан келе бермейдi. Бұл, бiле бiлсеңiз, рухани төңкерiс. Оны былай қойғанның өзiнде, Бекболаттың әншiлiгi қандай?! Ол ән айтқан кезде сар даланы әнмен әлдилеп өткен қасиеттi бабаларымыздың бейнесi көз алдыма елестейдi. Қобызымен күй тартып отырғанда көз алдыма ұлы бабам Қорқыт келедi. Мiне, өнердiң құдiретi деген осы шығар. Менiң ойымша, Бекболаттың өнерi Мемлекеттiк сыйлықтың қандай шартына болсын лайық. Тек оны бағалай бiлу керек. Осындайда көпшiлiктiң айтатыны еске түседi: «Бекболаттың өнерiне, талантына ешкiм шәк келтiре алмайды. Бiрақ әлi жас қой, биыл болмаса келер жылдары алар. Әйтпесе болдым-толдым деп масайрап кетер». Мүмкiн, бұл сөздiң де жаны бар шығар. Кiм бiлсiн...

	Иә, осы жас дегеннен шығады, көрнектi жазушы Мұхтар Мағауинге елу жасында бұйырған Мемлекеттiк сыйлықты орда бұзар отыз жасында-ақ «Қобыз сарыны» атты монографиясы үшiн беру керек едi. Неге? Өйткенi қазақ әдебиетi Бұқар жыраудан басталады деп «бет қаратпай» жүрген ойы қортық (иә, ойы қортық та академиктер болады) академик мырзаларға қатты тойтарыс берiп, әдебиетiмiздiң түп тарихы тереңде жатқанын алғаш ғылыми тұрғыда дәлелдеген де осы Мұхтар Мағауин болатын. Бағалай бiлсек, бұл да рухани төңкерiс едi. Бiрақ, өкiнiшке орай, оны да бағалаған ешкiм болған жоқ. «Жабулы қазан жабулы» күйiнде қала бердi. Бiр көңiлге демеу болатын нәрсе, еңбек еш кетпедi, талай ғалымға бағдар сiлтедi, көптеген көкiрегi ояу адамдардың көзiн ашты. Есесiне осы еңбегi үшiн қудалауға түскен Мұхтар ағамыз ғылымды тастап, көркем прозаға бiржола бет бұрды. Бiр қуанарлығы, күйреудiң орнына шыңдала түсiп, қазақ елiнiң қабырғалы қаламгерiне айналып, әлем әдебиетiнен мық шегедей өз орнын ойып тұрып еншiледi. Мұхтар Мағауиндей тұлғалы жазушылары барда қазақ әдебиетiнiң туы ешқашан жығылмақ емес, қайта биiктен одан сайын желбiрей берерi сөзсiз. Тек бiздiң айтпағымыз, егер орда бұзар отыз жасында кедергiлер жасалмай, мол мүмкiндiктер ашылғанда, сөз өнерiмен қоса ғылымда да талай жаңалықтардың ашылмасына кiм кепiл?! Дарынды дер кезiнде танып, талантты уақытында бағалау – әрі-беріден соң жеке бiр адам үшiн емес, ұлт үшiн қажет.

	Мемлекеттiк сыйлықты ердiң жасы елуге келгенде берсең де сол бұрынғы «майдақоңыр жүрiсiнен» жаңылмайтын өнер адамдары болады. Ал оларға бiраз жасқа келдi ғой, әдебиетке немесе өнерге еңбегi сiңдi ғой деп атақ берiп жатудың өзi өрескел. Мемлекеттiк сыйлық түгiл, Аманжол Шамкенов ағамыз халықаралық сыйлықты «қалпақпен қағып» алған жоқ па?!. Ал осыдан Аманжол ағамыздың таланты аяқ астынан бүр жарып, гүлдеп кеткенi шамалы. Сол баяғы «салған әнiн» қайталаумен келедi. Бiрақ, халықаралық сыйлықтың лауреаты атағына қарап таразыласа, Абай мен Әуезовтен де жоғары тұр. Еңбегiне қарасаң... Саны жағынан Әуезов қатарласа алар, ал Абай атамыздың орта жолда қалатыны анық. Өйткенi Абайдың шығармалары (қара сөздерi мен аудармаларын қосқанның өзiнде) бар-жоғы екi-ақ том болады. Аманжол Шамкенов осы уақытқа дейiн ұзын-ырғасы елу шақты кiтап шығарыпты. Саны емес, сапа жағын сөз етер болсақ, кiмнiң абыройы айрандай төгiлетiнiн оқырманның өзi де алдын ала сезiп-бiлiп отырған шығар... Ал ендi бiр-екi жылдан кейiн Аманжол Шамкеновке Қазақстанның халық жазушысы атағы берiлсе, таңданатын ештеңе жоқ. Өйткенi халық жазушысы, халық ақыны, халық артисi деген құрметтi атақтар осы күнi таланттарына қарай емес, әлгiндегiдей өнерге, мәдениетке, әдебиетке «сiңiрген еңбектерiне» қарай берiлiп жүр. Бұл жағынан алғанда, ондай адамдарға Қазақстанның еңбек сiңiрген артисi немесе мәдениет қызметкерi деген атақтар да жетiп-артылады. Егер олардың «сiңiрген еңбектерi» осы атақтардың өзiне лайық болса. Әйтпесе өнерi де, әншiлiгi мен композиторлығы да шамалы Алтынбек Қоразбаевқа халық артисi атағын бергеннен кiм не ұтты?! Ұтса Қоразбаев ұтқан шығар. Бұдан шынайы өнер зиян шекпесе, мысқалдай да пайда көрмейтiнi белгiлi. Марқұм Жәнiбек Кәрменов ағамыздың ертерек көз жұмғаны қандай «жақсы» болған. Әйтпесе, бұндай қорлыққа басқа көнсе де, қасиетiңнен айналайын Жәкең шыдамас едi ғой...

	Өздерiңiз ойлаңыздаршы, халық осы екi әншiнiң қайсысын жоғары бағалайды? Қайсысы халық әртiсi десе лайықтау? Оны өзiңiз бiлiңiз, бiрақ заң бойынша халық әртiсi – Қоразбаев. Осындайда журналист Атабай Қылышбаевтың Қоразбаевқа берген мынандай бағасы ерiксiз еске түседi: «Алтынбек – ауыл сахнасының озық әншiсi». Мiне, халық артисi Қоразбаевқа халықтың берген атағы осындай. Менiң ойымша, ертеңгi күнi Аяз Бетбаев та халық әртiсi атағын алса, ешкiм де таңдана қоймас. Шынайы өнер мен қалтырауық өнерсымақтың ара-жiгiн ажырататын кез туа ма екен осы?!

	Алматыда қазақтың екi үлкен театры бар. Екеуiн де басқарып отырған Қазақстанның халық артистерi, Мемлекеттiк сыйлықтың лауреаттары. Атақтарын естiгенде таңдай қағарың анық. Ал есiмдерiн естiгенде таңғалуыңыз да ғажап емес. Тiптi езуiңiзге күлкi үйiрiлуi де мүмкiн. «Көтере алмас шоқпарды белiңе байлама!» демей ме аталарымыз. Мен осы директорлардың алған атақтарын қалай көтерiп жүргендерiне таңғаламын. Оны да қойшы делiк, пайғамбарлық жастан асып кеткен кейбiр Мемлекеттiк сыйлықтың лауреаттары мен халық жазушыларының (бұндай жоғары атақтарға да еттерi әбден үйренiп кеткен болу керек) «Халық Қаһарманынан» дәметiп, Президентке кiре қалса халықтың мұң-мұқтажын айтудың орнына бiрден атақ сұрайтыны несi екен?! Президентке тек мақтау сөз айтып, «Маған «Халық Қаһарманы» атағын бер» немесе «Мерейтойымды дүрiлдетiп өткiзiп бер» деген бұйымтайын ғана бiлдiретiн ақсақалдардың халық жазушылығынан не пайда, нендей қасиет қалмақ? Басқа-басқа, Аралды суға толтырамын деп, Желтоқсанның шындығын шырқыратып ашамын деп жүрiп, халық пен мемлекет басшылары арасындағы беделiн өсiрiп, ақыры бәрiн қойып, туысқан елге елшi болып кеткен ақын ағамыздың «Халық Қаһарманын» аламын деп желпiнуiн қалай түсiнуге болады?.. Жылайсыз ба, күлесiз бе? Өзiңiз бiлiңiз. Ақыры болмаған соң «халық жазушысы» атағын алып, жаны жай тапты.

	Атақ дегеннен шығады. Қазiр, басқаны былай қойғанда, академик атануың да оп-оңай болып қалған сияқты. Ой, Алла, о заман да бұл заман, бiр ғылыми еңбек түгiлi, бiр зерттеу мақала жазбаған адамдарға академиктiк атақ берiлгенiн естiп пе едiңiздер? Ал бiз қазiр естiп, тiптi өз көзiмiзбен куә болып та жүрмiз. Сонда бiз қай қоғамда өмiр сүрiп жатырмыз? Түсiнбеймiн. Қаптаған академик... Ертеректе бiр қария «Қарынымның ашқанына емес, қадiрiмнiң қашқанына жылаймын» деген екен. Сол ақсақал айтпақшы, мен де оның кiмге берiлгенiне емес, ең қасиеттi саналатын академиктiк атақтың қадiрiн қашырғанына қынжыламын. Ақшасын төлесем, менiң де академиктiк атақ алуға құқым бар екен. Не деген сұмдық?!

	Осы арада бiр оқиға есiме түсiп отыр. Алматы қалалық Қазақ әдебиетi мен өнерi халық университетiнiң кезектi бiр мерейтойлық мәжiлiсiнде Экология академиясы басшыларының бiрi белгiлi ғалым Рахманқұл Бердiбаевқа осы академияның академигi деген қатырма қағаз табыс етiп, академик болып сайлануымен қызу құттықтады. Сонда деймiн-ау, академиктiк атақ та мерейтой кезiнде иыққа жабыла салатын шапан сияқты болғаны ма?! Әрине, Рахманқұл Бердiбаев өз еңбегiмен академиктiк атақ алуға толық құқылы. Мәселен, академик Рахманқұл Бердiбаев десе, ешкiмнiң де миығынан күлмейтiнiне мен куә (Құдай академик Дымсезбес Мырқымбаев дегендерден сақтасын!). Құдай бiледi, Рахаң Экология ғылымдары академиясының академигi болып сайланғанына онша қуана қойған жоқ, күнделiктi жай әшейiн зат сияқты орнынан тұрды да, қатырма қағаздарды қабылдап алды да, алдына қоя салды. Зал тола жиналған қауым да қол соққан жоқ, тiптi айтарлықтай назар да аудармады. Мәжiлiс аяқталған соң бiреу-мiреу құттықтар ма екен деп бiразға дейiн қарап тұрдым. Бiрақ Рахаңды академик болуымен құттықтаған жан бола қойған жоқ. Бәрi де түк болмағандай орындарынан көтерiлдi. Қолындағы қатырма қағаздарды қыса-мыса Рахманқұл ағамыз да шығып бара жатты...

	Бұндай қуыршақ академия мен жасанды академиктiктiң кiмге қажетi бар? Күн өткен сайын осындай қуыршақ академиялардың саны көбейiп барады, сонымен қоса жасанды академиктердiң де қатары қаулап өсуде. Әй, бiрақ арзан атақ кiмге абырой әперген?.. Дегенмен, менiң мынандай екi ұсынысым бар:

	1. Қазақстандағы қуыршақ академиялардың барлығын жабу керек;

	2. Сол қуыршақ академиялар берген жалған академиктiк куәлiктердiң жаппай күшiн жоятын қаулы шығарылғаны жөн. Яғни, жасанды академиктiк атақтардың барлығын қайтарып алу керек.

	Әйтпесе не деген масқаралық, не деген сорақылық? Өмiр бойы ғылымның шаңын жұтқан Қайым Мұхамедханов бар-жоғы филология ғылымының кандидаты ғана, ал бiрде-бiр ғылыми мақала жазбаған Дымсезбес Мырқымбаевтар – академик. Бұндай қарама-қайшылыққа қалай төзуге болады? Жылайсыз ба, жоқ, әлде тағы да күлесiз бе?

	Бұрын академик дегенде көз алдымызға Әлкей Марғұлан, Қаныш Сәтбаев, Мұхтар Әуезовтер елестеушi едi. Ендi кiмдердiң елестейтiнiн құдай бiлсiн!.. Адам үстiне киетiн киiмiнiң өзiн шақ болса ғана алмай ма, ал бұл киiм немесе бұйым емес, академиктiк атақ қой. Бәрiнен де «қарынның ашқанын емес, қадiрдiң қашқанын» айтсаңшы! Академиктiк атақтың қадiрi кеттi дегенше, ғылымның құны түстi десеңшi!.. Сондықтан менiң жоғарыдағы екi ұсынысым iс жүзiне асса құба-құп болар едi. Әрине, ол менiң қолымда емес, мемлекеттiк жалы күдiрейген мекемелердiң құзырындағы iс. Ендiгi сөздi солардан күтейiк, ағайын!

	Жалпы атақты ешкiм де қызғанбайды. Алса ала берсiн! Бiзге одан келiп-кетерi де шамалы. Бiрақ кейде нағыз өнер мен қалтырауық өнерсымақтың ара-жiгiн ажыратып жатпай, бәйгенi тұлпар емес, мәстекке бере салатынына iштей қынжыласың. Әрине, iштей ғана...





КІТАБЫМЫЗ – ҚҰРАН, ЖОЛДАСЫМЫЗ – ИМАН БА?




	Өтпелi кезең деп өзiмiздi-өзiмiз iштей жұбатып жүрген қазiргiдей өлiара шақта тәуелсiз елiмiзде жан жадыратар игi iстерден гөрi көңiлге кiрбiң ұялатар келеңсiз жайттардың көбiрек көрiнiс тауып отырғанын кiмнен және несiне жасырамыз? Бiздiң бұндай жасырынбақ ойнағанымыз кейде маған көңiлi пәк, жаны таза жас баланың алақанымен көзiн ғана көлегейлеп «Менi көрдiң бе?» деген қылығын елестетедi. Әйтпесе, қанша жерден мақтап-марапаттағанымызбен, күн өткен сайын экономикамыз құлдырап, жұмыссыздық белең алып, қылмыстың өршiп, халықтың күнкөрiсi төмендеп бара жатқанын (мемлекеттiк шенеунiктер көздерiн көлегейлегенiмен) көрмей-бiлмей отырған жоқпыз. Бiрақ одан не пайда?! «Өз күнiңдi өзiң көр!» деп мемлекет басшылары өз мойындарындағы жауапкершiлiктi ысырып тастап, айтқандарын iстеп, айдағандарына көндiрiп отырса... Мiне, осындай әрi-сәрi беймаза мезгiлдi оңтайлы пайдаланған шетелдiк миссионерлер (олардың бұндай құбылыстарды алдын ала зерттеп-бiлiп алатыны айтпаса да белгiлi) «қонақжай» Қазақстанға ағылып келiп, өздерiнiң дiни ағымдарын уағыздап, мемлекеттiк тұрғыдан қамқорлықсыз қалған «иесiз» қазақ жастарына сан алуан «қайырымдылық» шараларын көрсету арқылы өзге дiнге үгiттеп, саналарын улау жұмыстарын «қызу қарқынмен» жүргiзiп жатыр. Оларға әзiрше «әй дейтiн ажа, қой дейтiн қожа» табылмай отыр. Тiптi, оны айтасыз, «әй» немесе «қой» демек түгiлi, «демокртиялық-құқықтық» жолға түскен тәуелсiз мемлекетiмiздiң «демократ» шенеунiктерi олардың арқаларынан қағып, ресми түрде тiркеуден өткiзiп, заңды тұлға ретiнде алаңсыз өз дiндерiн уағыздаумен айналысуға жағдай жасап, елiмiзде еркiн тайраңдауларына жол ашып берiп отырғанын қалай түсiнерсiз? Ал әлгi дiн таратушылардың арасында ойларына келгенiн iстеп, халықтың арасына iрiткi салып жүргендерi қаншама?! Мемлекетiмiздегi осындай бейберекеттiктердiң салдарынан қазақ жастарының iшiнде де өзге дiндердi қабылдап, солардың уағызшысына айналғандардың қатары күн өткен сайын көбейе түсуде. Кейде тiптi бұндай кесiрлi кесапаттар жаппай етек алып бара жатқан сияқты көрiнедi. Бұлай деуiмiздiң де өзiндiк себеп-салдары жетерлiк...

	Жақында мен кришна дiнiн қабылдаған бiр қазақ жiгiтiмен таныстым. Мекемелердi аралап, сол дiни бағыттағы кiтаптарды насихаттап жүр екен. Үстiне өзгеше киiм киiнген, төбесiнде бiр уыс шаш желбiрегенi болмаса, басы тақыр, маңдайы мен мұрнына ақ бояу жағылған қара көз бауырымыз қолындағы дiни кiтаптарды құшақтап жақындай бергенде тоқтатып алып, жөн сұрадым.

	– Ұлтым қазақ. Аты-жөнiм Ержан Жақыпбеков. Мамандығым биолог, Қарағанды университетiн бiтiрдiм, – деп қазақша сарнай жөнелдi.

	– Ұлтың қазақ болғанмен, ұстанатын дiнiңнiң басқа екенiн түрiңнен-ақ көрiп тұрмын. Бұл жолға түсуiңе не себеп болды?

	– Мен жастайымнан бiлiмге құштар едiм. Бiрiншi класта оқып жүрген кезiмде тетелес ағамнан «Өмiрден кейiн өмiр бар ма?» деп сұрадым. Ол «Жұмыр басты әрбiр пенде өледi, содан кейiн бәрi бiтедi» деп жауап бердi. Ал шешем «Тән өлгенмен, жан мәңгiлiк» деп көнекөздерден естiгендерiн айтып отырушы едi. Содан 4-5-кластардан бастап бұл сұрақтарға жауап iздеп, қазақ классиктерiнiң еңбектерiн оқи бастадым. Ақыры бұл күрделi сауалдардың жауабын Абай атамыздың еңбектерiнен таптым. Бiрақ ғылыми түрде көбiрек бiлгiм келдi. Содан не керек, 1990 жылдың бас кезiнде бiр жолдасымнан Абһай Чаром Бһактиведанта Свами Прабһупаданың «Бһагаводгита: қаз-қалпында» деген кiтабын алып оқыдым. Содан бұл кiтаптың мақсаты әрбiр саналы адамға ғылыми философиялық бiлiм беру екенiне көзiм жеттi. Осыдан кейiн бұл iлiммен шынымен айналысқым келдi. Әркiмнiң алдына қойған мақсаты болады ғой.

	– Сенiң алдыңа қойған мақсатың не сонда?

	– Алла тағаланың шапағаты мен шарапатын көрiп, оның мәңгiлiк рухани планетасына қайту. Әйтпесе бiрде орыс, бiрде қытай, бiрде немiс немесе бiрде ит, бiрде күшiк болып, осынау өткiншi ғаламда

	«туу, ауру, қартаю, өлу» деген төрт денеден құтыла алмай жүре беремiз. Рухани әлем тiрi жандардың шат-шадыман өмiр сүруiне арналса, ал бұл дүние – Құдай құсап рахаттанғысы келетiндерге азап шектiруге арналған абақты. Сондықтан тағы да қайталап айтамын, менiң мақсатым – бұл дүниемен бiржола қоштасып, шат-шадыманға толы мәңгiлiк рухани әлемге, яғни туған үйiме қайтып оралу...

	Көрiп отырған шығарсыздар бұндай дiни әдебиеттердiң адам санасына қалай ықпал ететiнiн? Оған тiрi куәгер – осы тiлi мен түрi қазақ болғанымен, дiнi басқа Ержан бауырымыз. Санасы уланып, соқыр сенiмнiң жетегiнде кетiп, өзге дiннiң шырмауында қалған жалғыз бұл ма?!

	– Кришна дiнiн қабылдаған қазақ жастары көп пе? – деп сұрағымды жалғастырдым.

	– Дәл санын айта алмаймын, бiрақ аз емес.

	– Қай жерде тұрасың?

	– Құдайға құлшылық ететiн ғибадатханада.

	– Әке-шешең жоқ па?

	– Бар.

	– Олар қай дiндi ұстанады?

	– Дiншiл емес, әйтеуiр өздерiн мұсылман санайды.

	– Сенiң басқа дiндi қабылдағаныңа қарсы болған жоқ па?

	– Қарсы болды. Бiрақ әркiмнiң өмiрге деген көзқарасы әр түрлi ғой.

	Әрi мен айтқанымнан қайтпайтын бiрбеткей жанмын.

	– Сендер құдайға құлшылық ететiн ғибадатхананы барып көруге бола ма?

	– Болады. Жүрiңiз, ертiп барайын. – Ол жерден жетi қоян тапқандай қуанып кеттi.

	Екеумiз далаға шықтық. Ол такси ұстады. Әйтеуiр көңiл күйi көтерiңкi. Жолшыбай мен оған көптеген сұрақтар қойдым. Ол бәлсiнген жоқ, өзiнiң таным-түсiнiгi бойынша жауап берiп отырды.

	– Мiне, келiп те қалдық, – дедi ол бiр кезде. Екеумiз мәшинеден түсiп, ғибадатханаға кiрдiк. Дiни киiм киiнiп, ерсiлi-қарсылы жосып жүргендердiң көпшiлiгi қазақ жастары. Тағы бiр байқағаным, бәрi бiр-бiрiмен қазақша сөйлесiп жүр. Маған барлығы «Мынау кiм?» дегендей үрпиiсе қарайды.

	– Мынау менiң бөлмем, – дедi бiр кiшкене бөлмеге кiргенде. – Жоғары шығып отырыңыз. – Ол астыма төсенiш төседi.

	– Бұл бөлмеде жалғыз өзiң тұрасың ба?

	– Жоқ, менен басқа екi-үш жiгiт бар.

	– Сонда бұл дiндi қабылдағандардың барлығы осында тұра ма?

	– Жоқ, үйленбегендер ғана. Ал шаңырақ көтерiп, отау тiккендер үйлерiнде тұрып-ақ құлшылық ете бередi. Бiздердi бұл дiннiң тiлi бойынша «студенттер» деп атайды... – Ол терезенiң алдында тұрған дiни кiтаптарды алып, менiң алдыма қойды. – Сiз мыналарды қарай тұрыңыз. Мен қазiр келемiн.

	Том-том боп алдыма үйiлген кiтаптарды бiртiндеп қолыма алып, ақтарыстырып қарай бастадым. Бәрi де кришна дiнiн насихаттап, солардың iлiмiн уағыздайтын еңбектер екен. Iшiнде осы дiни ағымның негiзiн қалаушылардың өмiрi мен олардың шәкiрiттерi туралы да кiтаптар жетерлiк. Арасында қазақша аударылған нұсқалары да бар екен. Мен осы қазақша аударылып басылып шыққан бес түрлi кiтапты бөлек алып, асықпай қарап шықтым. Кейбiреуiн салыстырып оқып отырып, оларды маман аудармашылар тәржiмелегеніне көзiм жеттi. Бәрi де еркiн әрi сапалы аударылған.

	Бiр кезде Ержан бауырымыз да қайтып келдi. Қолына ұстаған табақтағы тағамдар мен сусындарды әкеп алдыма қойды. Мен:

	– Ештеңеге зауқым соқпай отыр, – деп азар да безер болдым. Өйткенi, бiрiншiден, тәбетiм шаппады, екiншiден, жүрексiндiм. Шынымды айтсам, менiң басқа оймен келiп отырғанымды бiлiп қойып, қастандық iстей ме деп те ойладым. Ол менiң осы ойымды сездi ме, қыстаған жоқ.

	– Сiзге қазақшаға аударылған кiтаптар керек пе? – дедi жай ғана.

	– Жалпы танысып шығуға болады, – дедiм мен де немқұрайды үнмен. – Бұл дiни кiтаптарды кiмдер аударған?

	– Өзiңiз сияқты қаламгерлер. Немене, сiздiң де аударғыңыз келе ме? Қаламақысын доллармен төлейдi.

	– Бұндай жолмен ақша тауып, Құдайдың алдында күнәкар болғым келмейдi.

	– Жоқ, сiз қателесесiз, Құдай бiреу-ақ. Бiз бәрiмiз де соның құлымыз. Қайта бұл еңбегiңiз үшiн Құдай тағала сiзге мейiр-шапағатын төгедi.

	– Рахмет, бауырым! Құдай бiреу болғанмен, сиынатын дiнiмiз бен пайғамбарларымыз бөлек қой! – Ол үнсiз қалды. – Мен кетейiн! – дедiм орнымнан көтерiлiп. Сыртқа шыға бере ол:

	– Мынау бiздiң Құдайға құлшылық ететiн бөлмемiз, – дедi дiни бұйымдар қойылып, ықшам жабдықталған үлкен бөлменi көрсетiп. – Ал мынау асханамыз... Сiзге басқа кiтаптар керек болса, келiп тұрыңыз. Немесе айтыңыз. Өзiмiз-ақ апарып беремiз. Айтпақшы, мен бүрсiгүнi Қырымға кетемiн. Сол жерде бiздiң дiннiң үлкен орталығы бар. Сонда оқып, дiни бiлiмiмдi жетiлдiремiн. Бiр жылдай уақыт сол жақта боламын. Дегенмен, бiр қазақ жiгiтiне тапсырып кетемiн, керек кiтаптарыңыз болса, сол жеткiзiп берiп тұрады, – дедi ол қоштасарда. Мен iлби басып сыртқа шықтым. Ойым он сақта. Көз алдымда жаңағы көрiнiс. Иә, олар дiнiн сатса да, «өз күндерiн өздерi көрiп» жүр. Жатар орын дайын, киер киiм мен iшер ас тегiн. Керек десеңiз, барлық жол қаражатын өздерi төлеп, шет елдерге «оқуға» жiберiп тұрады. Алатын стипендиялары мен сатқан кiтаптарынан түсетiн нәпақалары өз алдына. Ал қазiргiдей өлiара шақта үйсiз-күйсiз, жұмыссыз құр сенделiп жүрген пақырларға керегiнiң өзi осы емес пе?! Мұндай дiнiн сатып, нанын тауып жеп жүргендер аз ба?!

	Жалпы Қазақстанда 1500-дей бiрлестiктiң басын құрайтын 40 шақты түрлi дiни ағым заңды түрде тiркелiптi. Атап айтар болсақ, ислам, оның шиттiк және сүниттiк бағыттары, христиандық православиелiк, католиктiк, протестанттық бағыттары, олардың лютерандық, кальвинистiк, менониттiк, баптистiк, мормандық, адвентистiк, пятидесятниктiк, перфекционистiк, иегово куәлары сияқты толып жатқан салалары қатарласа өмiр сүрiп келедi. Еврейдiң иудаизмi мен оның модернистiк ағымдары, тiптi сионистiк салаларына дейiн кейде ашық, кейде жасырын жұмыс жүргiзiп жатыр. Буддизмнiң жоғарыда бiз сөз еткен кришна және ламанизм сияқты түрлерi де қарап жатқан жоқ. Өз «үлестерiн» шама-шарықтарынша бөлiсiп-ақ жатыр. Соның салдарынан Алматыда қазақтар ұйымдастырған «Құтқару жолы», «Үмiт жарығы», «Рахым» атты түрлерi, шетелдiк христиандық үш-төрт шiркеу, қазақтың ұлттық христиан хоры, оның әншi, домбырашы өнерпаздары, дiнiн сатқан мыңдаған қазақ христиан-баптистерi, қазақ иегова куәлары, қазақ пресвитериондары, қазақ кришнаидтерi сияқтылардың қатары күн өткен сайын қаулап өсуде... Бұның ақыры немен тынарын бiр Құдайдың өзi бiлер. Әйтеуiр жақсылыққа апарып соқтырмасы анық. Өйткенi қазiргi кезде дүние жүзiнде болып жатқан қарулы қақтығыстардың басым көпшiлiгiнiң ең басты себептерiнiң бiрi – дiни ағымдардың қарама-қайшылығы. Осыларды көрiп-бiле отырып, олардан сабақ алмауымыз өкiнiштi-ақ.

	Жалпы қазақ жастарының өзге дiндердi қабылдауының ең негiзгi себебi неде? Оны әркiм өзiнше түсiндiредi. Бұл жағынан алғанда бiреу дiни сауатсыздықты тіліне тиек етсе, екiншi бiреу жаңа дiндердiң табыну үрдiсi мұсылмандыққа қарағанда күрделi еместiгiн алға тартады. Ал үшiншi бiреу шетелдiк дiни ағымдар тарапынан сансыз қайырымдылық әрекеттерiнiң жасалуына әкеп тiрейдi. Бұл пiкiрлердiң өз дәрежесiнде шындығы да бар. Бiрақ ең басты себеп – тәуелсiз мемлекетiмiздiң Конституциясы мен дiн туралы заңның қандай дiни ағымның да Қазақстанда жұмыс жүргiзуiне құқық берiп, еркiн жол ашып қойғандығы. Сондықтан бiздiң айтпағымыз, бұндай келеңсiз жайттарға жол бермес үшiн, ең алдымен заңдарға толықтырулар мен өзгертулер енгiзу қажет-ақ.

	Қазақстанда ислам дiнi онша насихатталмайды. Тiптi Құран Кәрiмнiң өзiн әлi күнге дейiн дұрыс түсiндiре алмай келемiз. Бұл жағынан алғанда республика мұсылмандар дiни басқармасына өкпе арту орынды. Ал шетелдiк миссионерлер үгiт-насихаттың сан алуан түрi мен тәсiлiн ойлап тапқан. Дiни әдебиеттердi таратады, кинофильмдер көрсетедi, тегiн дiни курстарда оқытады. Тiптi қалалардағы ең көрiктi ғимараттарды жалдап алып, өз уағыздарын айтады. Мәселен, Алматыдағы Республика сарайы мен Спорт сарайында, Ұлттық Ғылым академиясы мен ұлттық кiтапханаларда өз дiндерiн насихаттап жатады. Тек ақшасын төлесе болды, ондай рухани ордаларда шоқындыру жұмыстарымен айналысса да, ешкім тыйым салмайды. Не деген сорақылық?! Өзге дiндi насихаттайтын кинофильмдердi халық жазушысы қазақшаға аударады, ал онда халық артисi Христос болып уағыз айтады... Ақшаның құдiретi-ай десеңізшi!

	Алматыдағы орталық мешiттiң сегiз жылдан берi аяқталмай тұрғанын айтудай-ақ айтып та, жазудай-ақ жазып та жүр. Бiрақ нәтиже шамалы. «Айғайлай-айғайлай қасқырдан да ұят болды». Ал «қасқырлардың» айылын жиятын түрлерi көрiнбейдi. Орталық мешiт құрылысының аяқталмай қалуы да көпшiлiкке керi ықпал етерi сөзсiз. Ал Алматыдағы христиан шiркеулерiнiң еңсесi биiк әрi ең қолайлы жерлерге орналасқан. Басқасын айтпағанның өзiнде, жалғыз-ақ 28 панфиловшылар паркiндегi ең еңселi ғимарат – христиан шiркеуiн алайықшы. Iшi-сыртына барлық жағдай жасалған. Әрi парктiң iшiнде. Адамдар көп жиналатын жер. Жасөспiрiмдер де осында келiп серуендейдi. Ал бұның керi ықпал-әсерiн ешкiм ойлап жатқан жоқ. Шынымды айтсам, парктiң iшiнде жүрiп бара жатып шiркеуге көзiң түскенде, өз-өзiңнен iштей қорланасың, еңсең езiледi. Не деген көнбiс халықпыз?! Ал осы шiркеуге балаларын жетектеп қазақтар да келедi. Тiптi Алматы мемлекеттiк консерваториясында оқып жүрген кейбiр қара көз қарындастарымыз осында келiп, дiни әндер айтып, нәпақа табады екен. Оны өз көзiмiзбен көрдiк. Бұндай келеңсiз жайттарды тiзе берсең жеткiлiктi... Басқа дiндi қабылдаған Болат Аюханов (атақты балетмейстер) пен Досым Омаров (ғалым) сияқты зиялы қауым өкiлдерi қаншама?! Бұл, әрине, өз алдына жеке әңгiме.

	Дiнiн сатып, өзге дiндi қабылдаған дiнбезерлердiң денi – жастар.

	Бұл уақыт өткен сайын бiрте-бiрте ел iшiн жайлаған «жегiқұртқа» айналып, кеселдi дерттей асқынып барады. Ал ата-бабаларымыз «Аурудың алдын алмаған – өледi» деп жайдан-жай айтпаса керек. Бұл жұқпалы iндет күндердiң күнiнде ұлттығымыз бен елдiгiмiздiң түп тамырына балта шабуы әбден мүмкiн. Сондықтан аурудың алдын осы бастан алып, оның жаппай жайылуына мемлекет тарапынан заңды тосқауылдар қойылмаса, ертең кеш қалуымыз әбден мүмкiн. Бұл жағынан мемлекеттiк шенеунiктер де мықтап ойланғандары жөн-ау!

	1998 жыл





ЕСІРТКІГЕ ЕЛІККЕНДЕР




	«Әкеңді өлтіргеннен құн сұрама, баласын апиынға үйрет!..»

	Бұл сөздi айтқан мен емес, әрине. Менiң ата-бабаларым. Неге бұлай ащырақ айтқаны өзiнен-өзi түсiнiктi шығар. Өйткенi әкесiн өлтiрген адамды ешкiмнiң де аямасы анық. Оның құны да өлшеусiз. Қанға – қан, жанға – жан ғана көңiлiңдi жұбатып, кегiңдi қайтарар. Бiрақ, жоғарыдағы сөзге қарағанда, қазекем бұны да мiсе тұтпай тұр ғой. Қолынан келсе әкесiн өлтiрген адамның баласын апиынға үйретiп, ұрпағын аздырып-тоздырып, тұқымын тұздай құртып жiбермекшi. Бұл – құн алып, кек қайтарудың ең ауыр түрi. Әрине, ол дұрыс таңдау емес. Тек ашынғаннан шыққан «ащы дауыс» болса керек. Ал мемлекеттiң шаңырағын шайқалту үшiн жастарын апиынға үйретсе болғаны, ел iргесi өзiнен-өзi сетiнеп кете бередi. Ендi осы көзқарас-пайымымызды ой елегiнен өткiзiп, сөз талқысына салып көрейiк...

	Бүгiнгi таңда дүние жүзi елдерiн жайлаған нашақорлық дертi әлем жұртшылығын алаңдатарлық дәрежеде өрiс алып, күн өткен сайын тамырын тереңге жайып, бүкiл адамзатқа ортақ проблемаға айналып отыр. Қоғам өмiрiне дендей енген аталмыш кеселге шалдықпаған немесе оны айналып өткен мемлекеттi атау қиын. Өйткенi ол қаншалықты қауiптi болғанымен, соншалықты тез тарайтын «жұқпалы ауру».

	Социализмнiң жаназасын шығарып, капиталистiк даму жолына түскен Қазақстанды да жиырмасыншы ғасырдың «обасы» шарпи бастады. Тiптi ол уақыт озған сайын меңдеп, асқынып барады. Неге? Оның әр түрлi себептерi бар. Ең негiзгiсi елiмiздегi экономикалық дағдарыс, жоқшылық, қымбатшылық, жұмыссыздық, көптеген адамдардың болашаққа деген үмiттерiнiң өлiп, сенiмдерiнiң жоғалғандығы мен тұрмыс-тiршiлiктерiнiң құлдырай төмен түсуi екенi белгiлi. Кейiнгi кездерi есiрткiлiк заттарды дайындап, тарату iсiмен аты шыққан мемлекеттер қатарында Қазақстан да аталып жүр. Әрине, бұл қуанарлық жағдай емес. Ресми деректерге қарағанда, бүгiнгi таңда республика бойынша 20 мыңнан аса нашақордың барлығы анықталып, тiркеуге алынған. Ал жасырын түрде есiрткi қабылдайтындар қаншама?! Олардың жалпы санын дәл анықтау мүмкiн емес, әрине. Дегенмен, әлемдiк тәжiрибеде қолданылып жүргенiндей есептесек, яғни олардың тiркеуде тұратындарынан 10-15 есе көп болатынын ескерсек, республикамызда қанша нашақор барлығы өз-өзiнен сопаң етiп шыға келедi. Мамандардың болжауынша, Қазақстанда қазiрдiң өзiнде 300 мыңға жуық нашақор бар екен. Бұл – бүгiнгi күнге дейiнгi дерек. Тағы да әлемдiк тәжiрибеге сүйенсек, әрбiр нашақор жыл сайын кем дегенде он адамды өз қатарына тартып, есiрткiге елiтуге баулиды екен. Сонда жоғарыда анықталған санды жыл сайын онға көбейтсек, ендi бiрер жылда қанша болатынын ойша есептеудiң өзi ауыр.

	Есiрткiге елiтiп есiретiндердiң басым көпшiлiгi жастар. Яғни, бойжеткендер мен бозбалалар. Оның себебiн тәптiштеп айтпасақ та түсiнiктi ғой деп ойлаймын. Бiрiншiден, олар өздерiне-өздерi есеп берiп жатпайды, яғни көпшiлiгi ақыл тоқтатпағандар. Өмiрлерiнiң орта жолда қиылатынына онша мән бере бермейдi. Екiншiден, бұл шақта әр нәрсеге елiктегiш, тез бейiмделгiш келедi. Сөйтiп, болашағын емес, бiр күндiк рахат-ләззатты, бiр күндiк қызықты көбiрек күйттейтiн кезiнде байқамай «шоқ» басқанын өзi де бiлмей қалуы мүмкiн. Ал есiрткiнiң қанды шеңгелiне бiр iлiнсең, одан аман-есен құтылып шығуың екiталай. Iлуде бiреу болмаса, нашақорлардың өмiрi көбiнесе қайғы-қасiретпен аяқталады. Олардың жарық жалғандағы ғұмыры да ұзақ болмайды. Мамандардың айтуынша, олардың басым көпшiлiгi орда бұзар отыз жастарында қыршынынан қиылып, жарық жалғанмен ерте қош айтысады. Мiне, нашақорлардың денi жастар болатыны осындай себептерден деуге толық негiз бар. Көпшiлiкке нанымдырақ болу үшiн бiр мысал келтiре кетудiң артықтығы болмас.

	Алматы облысының таулы аймақтарында қылша деген өсiмдiк өседi. Одан өте күштi есiрткiлiк заттар дайындалады әрi адамның бойы оған тез үйренедi. Бiр-екi мәрте қабылдағаннан кейiн онсыз өмiр сүре алмайтындай жанкештi күйге түседi. Ал бұл қауiптi есiрткiнi үзбей қабылдаған адам бiр-екi жылда ажалдың апанына өзi барып түседi.

	Жалпы қандай есiрткi болсын адам денсаулығына өте зиянды. Ол адамды әр түрлi ауруға шалдықтырып қана қоймай, өлiм қақпанына мейлiнше тезiрек түсуге итермелейдi. Сондай-ақ, есiрткi әрбiр нашқорды қылмыс жасауға мәжбүр етiп, сол жолға түсуге ерiксiз жетелейдi. Неге? Өйткенi есiрткiге бойлары әбден үйренiп алғандар онсыз бiр күн де өмiр сүре алмайтын халге жетедi. Ал есiрткiнiң қаншалықты қымбат тұратыны жұмыр басты пенденiң бәрiне аян. Адал ақшаға сатып алынған есiрткiсi жұмырына жұқ та болмайтын нашақор өзiнiң тәбетiн толық қанағаттандыру үшiн арам жолмен қалтасын қалыңдатуға ұмтылады. Осы қатерлi жолда олар қолдарынан келген айла-шарғыларының бәрiн iстеп бағады. Ұрлық жасайды, тiптi оларға адам өлтіру де онша қиын iс емес. Жақында есiрткiнiң буына есiрген он тоғыз жасар бiр ақымақтың талап еткен ақшасын бермегенi үшiн өз анасын қылқындырып өлтiргенiн естiгенде жағамызды ұстамауға амалымыз қалмады. Бұл бiздiң өзiмiз куәсi болған бiр ғана оқиға (есiрткiге елiтiп есiргендер өзiнiң не iстеп, не қойғанын бiлмейдi әрi кезiнде оған есеп те бере бермейдi). Ал бұндай келеңсiз жайттардың күнiне қаншасы болып жатқаны бiр Құдайға ғана аян. Дегенмен, күн өткен сайын елiмiзде нашақорлыққа байланысты жасалатын қылмыстың саны күрт өсiп отырғаны ешкiмге жасырын сыр емес. Мәселен, елiмiзде 1990 жылы нашақорлыққа байланысты жасалған 4 мыңға жуық қылмыс тiркелсе, 1996 жылы бұл сандық көрсеткiш 17 мың 77-ге жеткен, ал өткен жылы 22 мыңнан асып жығылған. Егер мемлекеттiк саясат тұрғысынан нашақорлықтың алдын алу мен қазiргi таңда ақша табудың «қайнар көзiне» айналып отырған наркобизнестiң жолын кесетiн кешендi iс-шаралар жүзеге асырылмаса, алдағы уақытта бұл санның көбеймесе азаймайтыны анық.

	Тағы бiр айта кетер нәрсе, нашақорлар жалғыз-жарым жүрмейдi. Өздерiне есiрткiлiк заттардың молшылығын қамтамасыз ету үшiн мiндеттi түрде топ құрайды. Мiне, олардың қауiптiлiгi де осында...

	Қазiргi кезде әлемдегi наркобизнестiң «бағы» ашылып, маңдайындағы «жұлдызы» жарқырап-ақ тұр. Бұл жағынан алғанда Қазақстан да наркобизнеспен аты шыққан мемлекеттердiң ешқайсысынан да қалысар түрi жоқ. Мамандардың айтуынша, дүние жүзi Қазақстанды есiрткілiк өсiмдiктер көп өсетiн, одан аса мол мөлшерде «өнiм» өндiретiн ел ретiнде танып-бiлiп отыр. Мәселен, бiр ғана Шу өңiрiнiң 140 мың гектер жерiнде жабайы кендiр өседi. Ал осыншама алқапты алып жатқан есiрткiлiк өсiмдiктерден 5-6 мың тонна марихуана өндiрiп шығаруға болады екен. Ал ондай жабайы өсiмдiктердiң республикамыздың көптеген аймақтарында өсiп-өнетiнi анықталып отыр. Сонымен бiрге, өкiнiшке орай, көкнәр өсiру қарқыны да кеңiнен өрiс алып барады. Жергiлiктi «өндiрiстен» өндiрiлiп шығарылатын есiрткiлiк заттардың бiр бөлiгi заңсыз жолмен елiмiздiң өз iшiнде таратылса, екiншi бiр бөлiгi алыс-жақын шет мемлекеттерге әр түрлi жолдармен құпия түрде жөнелтiледi. Оған Оңтүстiк-Шығыс және Оңтүстiк-Батыс Азиядан шыққан «тауарлардың» көпшiлiгi жасырын түрде Қазақстан арқылы Еуропа мен Америка сияқты мемлекеттерге тасымалданатынын қосыңыз.

	Алматы қалалық нашақорлық пен наркобизнеске қарсы күрес басқармасының бастығы Сәрсен Қожахметов: «Алматыға есiрткi негiзiнен оңтүстiк аймақтан – Пакистан мен Ауғанстаннан тасымалданады. Әкелiнген есiрткiнiң 10-15 пайызы Қазақстанда қалып, қалғаны еуропалық елдерге жөнелтiледi. Сонда бiз есiрткi өткелiне айналып отырмыз», – дейдi. Ал тағы бiр деректерге қарағанда, Қазақстандағы сұраныстың көбейгенi сонша, есiрткiлердiң 50-ден 90 пайызына дейiн шет елдерден әкелiнедi екен. Мiне, елiмiзде нашақорлардың барыншы көбейiп келе жатқанын осыдан-ақ анық байқауға болар. Сондай-ақ, жоғарыда сөз өткен жайттарға қарап отырып-ақ, республикамызда нашақорлық дертiнiң тез жайылып бара жатқанын да айқын аңғаруға болатын шығар деп ойлаймыз. Өйткенi бiзде кез келген Қазақстан азаматының нашақор болуына барлық «жағдай» жасалған.

	Тәуелсiздiк алып, дербес мемлекет атанғалы берi қазақ елiнiң шет мемлекеттермен сауда-экономикалық байланысы нығайып келедi. Бұның ешқандай сөлекет-сөкеттiгi жоқ, табиғи даму заңдылығы (өйткенi томаға-тұйықтық қандай мемлекеттi болмасын тоқырауға ұрындырып, дағдарысқа ұшыратары сөзсiз). Бiрақ бұл фактордың да Қазақстан наркобизнесiнiң етек алуына кең жол ашып, мол мүкiндiктер туғызып отырғанын кiмнен және несiне жасырамыз? Әрине, ешкiм де Қазақстанның басқа мемлекеттермен заңды жолмен сауда-саттық жасауына қарсы емес, дегенмен, бұл бағытта қатаң бақылау мен тексерудi айтарлықтай дәрежеде қолға алмаса болмайды. Өйткенi шекара қызметкерлерiнiң жұмысы көңiл көншiтерлiктей болмай отырғанын екiнiң бiрi сын тезiне алып жүр.

	Мен кейде Қазақстан Латын Америкасындағы есiрткiлiк заттарды өндiрiп-сатумен атағы әлемге жайылған Колумбияның кебiн кие ме деп те қауiптенемiн. Онда «мак» өсiру, есiрткi өндiрудiң өте күштi дамығаны соншалықты, үкiмет ешқандай пәрмендi шара қолдана алмай, дәрменсiздiк күйiн кешуде. Халықаралық мафиямен ауыз жаласып, солардың қолдауымен әбден байып, тiптi өздерiнiң қарулы жасағын құрып алған капиталистер елдегi билiк басындағылардың көпшiлiгiн түрлi айла-шарғымен өз жақтарына қаратқан. Ақшамен сатып алу, ал оған көнбесе басшылардың өмiрiне қастандық жасаудың түрлi қитұрқы айла-тәсiлдерiн аса жетiк меңгерген әлгi капиталистер сол елдегi билiк тiзгiнiн өз қолдарына алған. Сондықтан онда есiрткi өсiрiп-өндiруге толық жағдай жасалған. Соның салдарынан Колумбияда қазiрдiң өзiнде қалың жұртшылық есiрткiнiң кесiрiнен белең алатын келеңсiздiктердiң кермек дәмiн татудай-ақ татуда...

	Ал Қазақстан болашақта Колумбияның «былғанған» аяғын құшуы мүмкiн бе? Әбден мүмкiн!.. Колумбиядағы қатерлi жағдайлардың қара бұлты Қазақстанның басына да төнiп тұр... Ең бастысы, елiмiздiң билiк басына келгендердiң тең жартысы бизнесмендер, қазақы тiлмен айтсақ, саудагерлер. Бiрақ көзбен көрiп, қолмен ұстамағаннан кейiн олардың арасында наркобизнесмендер бар деп айту қиын (Құдай оның бетiн аулақ қылсын!..) Дегенмен, кез келген бизнесмен ақшаны көргенде әлсiздiк танытып, «жолдан таятыны» кiсi таңданатын жаңалық емес. Оның үстiне «қарға қарғаның көзiн шұқымайды» ғой!..

	Орайы келгенде айта кетер тағы бiр жайт, тарихта (ХVII-ХIХ ғасырларда) импералистiк озбырлықтарымен аты шыққан Франция, Ұлыбритания, Испания, Португалия сияқты алып мемлекеттер отарлау саясатының бiр құралы ретiнде есiрткiнi де пайдаланғаны белгiлi. Оған мысалды, ары бармай-ақ, өткен ғасырда Ұлыбритания мен Францияның Қытай елiне жүргiзген «Апиын соғыстарынан» алсақ та жеткiлiктi шығар. Олар Қытайды нашақорлардың «отанына» айналдырып, соның арқасында өздерiнiң боданы ету үшiн осы елге апиынды ашық сатуды жоспарлайды. Бiрақ бұл жымысқы саясатты жақсы түсiнген комиссар Линь-Цзе-Суй оған тосқауыл қою мақсатында ағылшындардың үш жүз тоннадан аса апиынын отқа жаққызып жiбередi. Осынау «оңтайлы сәттi» ұтымды пайдаланған Ұлыбритания көшбасшылары 1840 жылы Қытайға соғыс жариялап, оның Шанхай, Нинбо, Динхай, Сямин сияқты қалалары мен Сянган аралын басып алады. Кейiн белгiлi себептерге байланысты атауы Гонконг болып өзгертiлген сол арал Қытай елiнiң табанды талабының арқасында былтырғы жылы қайтарылып берiлгенi жалпақ жұртқа аян. Мiне, бiз үлгi алатын, әрдайым есте ұстайтын тарихтың ащы сабағы осындай!

	Бұл жайтты жайдан-жай ермек үшiн тiзбелеп отырған жоқпыз. Себебi қазiргi кезде Қазақстанда да «Апиын соғысы» басталған сияқты. Қитұрқы саясаттың ар жағында кiмдер тұр және ол не үшiн қажет?.. Бұл – күрмеуi мол, түйiндi, шешiлуi қиын күрделi сұрақ. Бұның жауабы ертең, ертең болмаса бүрсігүнi айтылары хақ. Оған бiздiң ешқандай күмәнiмiз жоқ. Әйтпесе тәуелсiздiк алғаннан бергi айналдырған бес-алты жылдың iшiнде Қазақстандағы нашақорлардың саны 5-6 есе өскенiн немен түсiндiруге болады?.. Әрине, бұған соңғы кезде елiмiздегi әлеуметтiк және саяси-экономикалық жағдайлардың барыншы күрделене түсуi де керi әсерiн тигiзiп отырғаны белгiлi. Бiрақ бұл мәселенiң бiр жағы ғана...

	Жалпы нашақорлық дертiнiң асқынып, жазылмастай жараға айналмауы үшiн оған қарсы күрестi осы бастан күшейтiп, мемлекеттiк саясат деңгейiнде қолға алған жөн. Ол үшiн ең алдымен арнайы заң қажет. Ал Қазақстанда ондай заң әлi қабылдана қойған жоқ. Кейбiр мамандардың айтуына қарағанда, «Наша өнiмдерi, психотропиялық заттар мен прекурсорлар туралы және оларды заңсыз айналымға шығару мен нашақорлыққа салынуға қарсы жүргiзiлетiн iс-әрекет шаралары жөнiнде» деген заң жобасы дайын тұрған көрiнедi. Бiрақ оның нелiктен «жолы болмай» отырғаны – анықтай түсер жайт. Қалай дегенмен де, осы заңды кешiктiрмей қабылдаған абзал. Өйткенi нашақорлыққа байланысты iс-әрекеттiң барлығы заңға барып тiреледi. Онсыз бәлендей iс тындырам деу құр бекершiлiк, бос әурешiлiк болатыны сөзсiз.

	Қай елде болмасын есiрткiге қатысы бар қылмыскерлер заң бойынша қатаң жазаланады. Көпшiлiгiнде өлiм жазасы берiледi. Ал оны Қазақстанға енгiзiп, заңдастыруға болмай ма? Бұл туралы былтырғы жылы республика активiнiң жиналысында жасаған баяндамасында Елбасы Нұрсұлтан Назарбаев өз көзқарасын былайша бiлдiрген болатын: «Есiрткi әкелу және оны тарату үшiн жазаны қатайту, осыған байланысты бiрқатар елдердегiдей, оның iшiнде Малайзия мен Сингапурдегі сияқты өлiм жазасын енгiзу керек пе деген мәселе жөнiнде жұртшылықтың пiкiрталасын ұйымдастырған жөн. Есiрткi – бұл ерекше әрi мерездi сала, сондықтан мұнда адамгершiлiк қағидаларын қолданудың қаншалықты дұрыс болары – үлкен мәселе. Таразының бiр басында оны әкелiп тарататын адамның, екiншi басында ол қасiретке ұшыратқан бiрнеше адамның өмiрi тұр. Бұл мәселеде жұртшылық өз пiкiрiн айтуға тиiс. Ал мен көпшiлiктiң көзқарасын қолдайтын боламын».

	Бiздiң ойымызша, болашақ қабылданар Қазақстан заңында да өлiм жазасы көрiнiс табуы қажет. Өйткенi қатал жаза аталмыш дерттi мүлдем жойып жiбермегенiмен, оның жаппай етек алуына белгiлi дәрежеде тосқауыл қояры сөзсiз. Бiрақ бұл нашақорлыққа қарсы күрестегi ең соңғы шара болмауға тиiс. Мәселен, Иран, Қытай елдерiндегi сияқты Египетте де есiрткi саудасымен айналысып, оны тарататын адамдар өлiм жазасына кесiледi. Бiрақ онымен ол елдегi наркобизнестiң жолы кесiлiп, нашақорлардың саны азайғаны шамалы. Сонда бұдан басқа не iстеу қажет? Әрине, ең алдымен «аурудың» алдын алу жағын қарастырып, осы бағытта кеңiнен ойластырылған кешендi iс-шараларды жүзеге асыру керек сияқты.

	Жалпы есiрткiнiң қанды шеңгелiне iлiккен адамның одан аман-есен құтылып шығуы екiталай екенiн жоғарыда айттық. Ол аз ғана уақыттың iшiнде сау адамды ауруға айналдырып, денсаулығына орасан зор зиян келтiрерi сөзсiз. Мысалы, мамандардың айтуынша, нашақорлықтың салдарынан аса қатерлi ми ауруларына шалдыққандардың бiрқатары өзiне өзi қол жұмсаса, көпшiлiгi аталмыш сырқаттардан бiржола оңалмайды екен. Ал есiрткiге елiтiп есiргендердiң арасында СПИД-тi жұқтыру өткен жылдары алаңдатарлық дәрежеде өскен. Дәлiрек айтсақ, республикамызда СПИД ауруына ұшырағандардың 80 пайызы вирусты ине (шприц) арқылы қабылдағанда жұқтырған. Сондықтан нашақорлыққа салыну, айтулы ақын Әсет Найманбайұлының сөзiмен айтар болсақ, «ажалды ақша берiп сатып алумен» бiрдей. Олай дейтiнiмiз, ресми деректерге қарағанда, нашақорлыққа салынған жүз адамның бiрлiжарымы ғана қалыпты өмiрге қайта оралса, басым көпшiлiгi орда бұзар отыз жас пен қырқа асар қырық жастарында жарық жалғанмен бiржолата қош айтысады. Мiне, нашақорлықтың салдарынан туындайтын осындай келеңсiз жайттар туралы толығырақ мағлұматтар беретiн және есiрткiнiң адам өмiрiне аса қауiптiлiгiн ашып көрсететiн кiтапшалар мен кiтаптар, әр түрлi плакаттар шығарылып, сан алуан фильмдер түсiрiлсе, iс әлдеқайда нәтижелi әрi жемiстi болар едi. Өйткенi құрғақ ақыл, құр сөзбен ештеңе бiтпесi анық.

	Сонымен бiрге психиатр-наркологтар сияқты арнайы мамандар даярлау, нашақорлық дертiне қарсы насихаттық жұмыстарды жандандыру, ұйымдастыру-методикалық және емдеу-профилактикалық диспансерлерi мен мекемелерiнiң қызметiн жаңа сапа мен сатыға көтеру, шекара күзеттерi мен тексерiстерiн күшейту, есiрткiлiк заттардың негiзгi тарау «көзi» болып отырған түнгi клубтар мен дискотекаларға, казинолар мен жастар көп жиналатын қоғамдық орындарға бақылау орнатуды жолға қою секiлдi кезек күттiрмейтiн толғақты мәселелердi тездетiп қолға алмаса, ертең шарасыздықтың күйiн кешiп, өкiнiшпен күн өткiзерiмiз анық. Мәселен, Америкада бұндай мәселелермен айналысатын қырықтан астам мекеме және елу мыңға жуық қоғамдық ұйымдар бар. Сондай-ақ, бұл елде кеселдi дерттiң «уытын» қайтару үшiн жыл сайын 12-13 миллиард доллар бөлiнiп тұрады. Ал ҚР Бiлiм, мәдениет және денсаулық сақтау министрлiгiнiң жауапты қызметкерi Байсал Айдiлдаевтың айтуы бойынша, Қазақстанда бұл саламен айналысатын арнаулы мамандар өте аз, ұйымдастыру-методикалық және емдеу-профилактикалық орталықтарының қызметi көңiл көншiтпейдi, оның үстiне олардағы құрал-жабдықтар әбден ескiрген, қажеттi дәрi-дәрмектер жетiспейдi. Қаржы тапшы... Бұндай проблемаларды жазып та, айтып та тауыса алмаспыз. Айта берсең айқындалып, тiзе берсең тiзбектелiп кете берер түрi бар. Бiрақ одан не пайда? Бұл проблемалар айтудай-ақ айтылып, жазудай-ақ жазылып жүр ғой. Өкiнiшке орай, одан шыққан қорытындыны әлi байқай алмай жүрмiз. Сондықтан сөзiмiздi қор қылмай, осы жерден шорт үзгелi отырмыз. Оған менi ешкiм де айыптамас деп ойлаймын. Бiрақ «Үмiтсiз – шайтан!» деген. Үмiтiміз әлi өле қойған жоқ.

	Тек, сөз соңында айтарым, «Әкеңдi өлтiргеннен құн сұрама, баласын апиынға үйрет!..» дегендi нықтап айтқан ата-бабаларымыз «Бiр қарын майды бiр құмалақ шiрiтедi» деп те тегiн шырылдамаса керек. Сондықтан халқымыздың болмыс-бiтiмiн жоғалтпай, таза қалпында сақталып қалуы үшiн «қарынға» түскен «құмалақтарды» дер кезiнде алып тастап отыру қажет-ақ. Әйтпесе «құмалақтар» саны күн өткен сайын көбейiп барады...

	1999 жыл





ЖАТЫРҚАМА, ЖАСҚАМА ЖАС ҰРПАҚТЫ!




	Қазақ жастарының бүгiнгi таңдағы тыныс-тiршiлiгi туралы сөз қозғау санасында азғантай болса да cаңылауы бар адамға қиын-ау, сiрә! Ойласаң болды, көңiлге кiрбiң, қабаққа мұң ұялайды. Шақшадай басыңды шарадай етiп ауыр ойлар қаумалап, жұдырықтай жүрекке зiлбатпан салмақ түседi. Сезiмiң селкеу тартып, әлдекiмдерге лағынет айтып, қарғыс жаудырасың. Ашынғаннан ащы даусың шығады. Сондықтан көбiнесе ойламауға, ойланбауға тырысасың. Бiрақ... иә, бiрақ, Жаратушы ием ойлансын деп бас, оған аз-кем ақыл бергеннен кейiн, оның үстiне қалам ұстап жүргеннен соң, қанша ауыр болса да ойланбауға, өз ойыңды қағаз бетiне түсiрмеуге амалың жоқ. Бұдан өз жаныңды өзiң қинағаннан басқа ештеңе өнбесiн де сезесiң...

	Шенеунiктердiң қара бастары мен қалталарының қамдарынан басқаны ойлауға мұршалары да жоқ сияқты. Көздерi әбден қарайған сыңайлы. Түйенi түгiмен жұтқылары келедi. Жұтып та жүр. Бiрақ, көмекейлерiнiң кеңейiп кеткенi соншалықты, қанша жұтса да тойынар емес. Жұтқан сайын жұта бергiсi, қылғыта бергiсi келедi. Пенденiң көзi жұмылғанда ғана тойынады деген сөз рас-ау, сiрә!

	Сонда қазақ жастарының қазiргiдей аянышты халы кiмдердi ойландыруы тиiс? Ал жас жiгiттер мен қыздардың ертеңге деген сенiмдерi жоғалған, үмiттерi үзiлген. Көңiлдерi қалған. Жүректерi суыған. «Жұттың жетi ағайынды» екенiн қазақ жастары өз бастарынан өткерiп, жандарымен сезiнiп-ақ жүр.

	Қойлы ауылдың баласы болғандықтан ба, Қазақстан үкiметi мен қазақ жастары туралы әңгiме қозғалғанда менiң есiме мына бiр жайт оралады: «Малдың да малы бар» демекшi, кейде өз қозысынан өзi жеритiн сұмырай қойлар болады. Туа сала безiнедi. Тепсiнiп, емiзбейдi. Қарны ашып, тiмiскiленген қозысын алдынан келсе сүзiп, артынан келсе тебедi. Оның үстiне бiр орында тұрмай, қозғалақтай бередi, қозғалақтай бередi. Тiптi өзiмнiң iшiмнен шыққан қозым екен-ау деп, тым құрыса бұрылып та қарамайды-ау сабазың. Көбiнесе ондай қойлардың сүтi де болмайды. Емшегiн қос қолмен саусаң да сүт шығара алмайсың. Бұндайда қазақ телидi, бiрақ кейбiр әккi қойлар қозыларын сонда да бауырына тартып, мейiрiн төге қоймайды. Содан қозысы әбден әлсiреп барып, ақыры аштықтан бұралып өледi. Ал оның есесіне әлгiндей қойлар басқа қойларға қарағанда қоңдылау келiп, сырдаң қағып, ойнақ салып жүредi. Әрi ондай қойлар сұғанақ келедi.

	Өз қозысынан өзi жерiген қой сияқты бiздiң шенеунiктер де жастардан безiнiп, отауын оқшау тiккен сияқты. Олай дейтiнiмiз, республикамыздағы жастар саясаты су аяғы құрдымға кеткен. Онымен айналысатын мемлекеттiк құрылымдардың жаназалары баяғыда-ақ шығарылған. Бұрынғы Комсомол комитетiнiң заңды мұрагерi Жастар одағының үнi әрең-әрең шығады әрi оның бiтiрiп жатқаны да шамалы. Өз бастарымен қайғы болып, өлмешiнiң күйiн кешiп, тазша баланың зарын тартуда. Жастарға бұрынғыдай мемлекеттiк қамқорлық көрсетiлмейдi, олардың басым көпшiлiгi жұмыссыз, құр елтең-селтеңмен күнелтуде. Өз қағынан жерiген деген осы емес пе?!

	Ал иесiз қалған қазақ жастарына ие болғысы келетiндер де жыртылып-айырылады. Болып та жүр... Сұмдық-ай! Қайда бара жатырмыз?.. Бәрiмiздiң көз алдымызда «әлдекiмдер» ұлдарымызды қорлайды, қыздарымызды зорлайды. Ұрпағымызды құлақкестi құлға айналдырғылары келедi. Соны көрiп-бiле тұрып, аузымызға құм құйылғандай үндемеймiз. Селт етпеймiз-ау... Жансыздана бастаған жаралы намысымыз қашан тiрiлер екен?!

	Ал қазiргi көп айтылатын басты ұран: «Өз күнiңдi өзiң көр, болмаса өрем қап!» Осының кесiрiнен бiреу көзiн сатып, бiреу тәнiн сатып, бiреу арын, ендi бiреу иманын сатып күн көрiп жүр. Қазiр бәрi де сатылады. Ақшаң болса, бәрiн де сатып алуға болады. Сатылмайтын ештеңе қалған жоқ... Әрине, әркiм өзiндегi барын сатады. Тiптi өзiнiң бойындағы қанын сатып күн көрiп жүргендердi де естiп-бiлiп жүрмiз. Алматыдағы республикалық қан құю орталығына барсаңыз, қанын сатып күн көрiп жүрген жастарды сiз де көресiз. Ол да көредi. Бiз де көрдiк. Ол жерден қанын сатқан қазақтарды көптеп кездестiруге болады. Сенбесеңiз, өзiңiз барып көрiңiз. Олардың барлығының айтатыны да «күнделiктi күйбiң тiрлiктiң қамы». Ал басқа ұлттың өкiлдерi сирек ұшырасады.

	Дiнiн сатып күнiн көрiп жүрген қазақ жастарының қатары да күн өткен сайын көбейе түсуде. Олар өздерiнiң өзге дiндi қабылдағандарымен қоймай, өзгелердi де өз қатарларына тартуға тырысып бағады. Осы жолда аянып та қалмай, қолдарынан келген айла-шарғыларының бәрiн жасайды. Неге? Себебi өз қатарларына тартқан әр адам үшiн шетелдiк миссионерлер оларға қанша төлейтiнiн бiлесiздер ме? Мүмкiн бiлетiн де шығарсыздар. Қажетiнше ақша бередi, әйтеуiр «есiл еңбектерiн» ескерусiз қалдырмайды. Түрлi сый-сыяпаттан да кенде қылмайды. Бұндай жақсылықты оларға үкiмет түгiлi, қазiргiдей өлара шақта әкелерi де жасай алмайды. Дiнбұзарлардың бұл iске бел шеше кiрiсетiнi де сондықтан.

	Өткен жазда Оңтүстiк Қазақстан облысына жолаушылап барып, он-он бес күндей болып қайтқан едiм. Сол сапарда бiраз күн Шардара ауданында болып, автобуспен Шымкент қаласына қайтып келе жатқанбыз. Жолдағы бiр бекеттен дорба асынған үш жiгiт, бiр қыз мiнiп, жолаушыларға жұқа кiтапшалар тарата бастады. Қолыма алып қарасам, христиан дiнiн уағыздайтын кiтапшалар екен. Қазақшаға аударылып, әдейi ұлтымыздың таным-түсiнiгiне сай әсем безендiрiлiп, сапалы басылып шығарылған. Әлгi өзге дiндi насихаттап жүргендердiң төртеуi де өз ұлтымыздан. Ислам дiнiн кемсiтiп, христиан дiнiн көкке көтере дәрiптей сөйлегенде керемет. Қазақшалары да жаман емес, көсiлiп-ақ тұр. Тiлдерiнен «бал» тамады. Көпшiлiктi сөзге қалай тартып, ауыздарына қаратуға әбден машықтанған сыңайлы. Шыдай алмай, орнымнан атып тұрып, айтыса кеттiм. Бар бiлетiнiмдi айтып-ақ жатырмын. Олар да қояр емес. Бiрте-бiрте отырған жолаушылардың арасынан менi жақтаған дауыстар да көбейдi. Ақыры екi жақ сөзбен тәжiкелесе келе, қызды-қыздымен жаға жыртысуға дейiн бардық...

	Бiр қарағанда, бұл сонша сөз ететiндей нәрсе болып көрiнбеуi де мүмкiн. Бiрақ осының өзiнен-ақ талай жайтты аңғаруға болады. Ұлтымыз бiр, бiрақ ұстанатын дiнiмiз басқа болғандықтан да бiз бiр-бiрiмiзбен айтысып, жаға жыртысуға дейiн бардық. Егер бұндай келеңсiздiктердiң алдын алмасақ, келер ғасырда бiз өзара қырқысып, бiр-бiрiмiзге мылтық кезенiп, қазақтар бiрiмiзбен бiрiмiз соғысатын боламыз. Бұған менiң ешқандай күмәнiм жоқ. Және бұл ұлтымыз бен мемлекетiмiздiң түбiне жететiн ең сорақы әрi қырғын соғыс болады. Ал шетелдiк миссионерлерге керегi де осы емес пе! Олар осындай «ұрымтал» сәттi асыға күтуде. Һәм сол жанжалдың тезiрек тұтануына мүдделi, оған қолдарынан келген амал-әдiстерiнiң бәрiн жасап бағуда. Сөйтiп, түрлi жолдармен құрған қақпандарына түсiрген жастарды өз ұлтына қарсы айдап салмақ ойлары да жоқ емес. Ал санасы уланған бейшаралардың саяси айтаққа ерiп, өз әке-шешелерiне де мылтық кезенуi ғажап емес. Бұның ақыры ұлттық трагедиямен аяқталары сөзсiз.

	Қазақ жастарының басына түскен тағы бiр «жұт» – жұмыссыздық. Көбiнесе жастарды дұрыс жолдан тайдырып, терiс жолға түсiретiн де осы. Елiмiзде қылмыстың өршiп, ұрлық-қарлықтың күшейе түсуi де осыған байланысты. Алматыдағы Сейфуллин даңғылы бойында тiзiлiп тұрған жұмыссыз жастарды көргенде жаныңды қоярға жер таппайсың. Көздерiнде мұң, кiреуке. Сықпыттары жұпыны. Түрлерi сондай аянышты. Оған қоғамымызда етек алған жоқшылық пен тапшылықты қосыңыз. Ал тән ашаршылығына жан ашаршылығы қосылғанда адам өзiнен-өзi азып-тозып, азғындық жолға түсе бастайды екен. Оған да күнделiктi өмiрде куә болып жүрмiз...

	Қазiр басқару билiгiндегi байшыкештер iс-әрекетiнiң бәрi қазаққа, ұлтымыздың болашағына қарсы жұмыс iстеп жатқан сияқты көрiнедi маған. Бiздiң көз алдымызда Қазақстан байлығы бөлiске түсуде. Туған жерiмiздiң үстiндегi түгiл, астындағы қазына-байлықтың қазаққа бұйырар түрi жоқ. Оның бар қызығын бiз емес, шетелдiк мырзалар көретiн сыңайлы. Қазақ жастарына тиесiлi несiбе тағы жоқ. Сонда деймiн-ау, менiң ата-бабам қарыс қадам жер үшiн нелiктен жан алып, жан берiстi? Бәрi де болашақтың, келешек ұрпақтың қамы емес пе едi?! Қазiр сол байлықтардың бәрi талан-таражға түсуде. Осылай бөлiске сала берсе, келесi ғасырдың жастары лыпасыз қалуы ғажап емес. Не болмаса сол шетелдiк мырзалардың құлақкестi құлына айналып, iштерi ұлып, iшқұса болып өтедi-ау мына жалғаннан...

	Сол қазақ жастарының бiрi менмiн. Онжылдықты бiтiргеннен кейiн арман қуып Алматыға келiп, ҚАЗМҰУ-ге оқуға түстiм. Оны бiтiре сала аталмыш университеттiң қазақ сыны мен тарихы кафедрасына (меңгерушiсi – профессор Т. Кәкiшов) iзденушi болып қабылдандым.

	«Әлкей Марғұлан – әдебиет тарихшысы» деген тақырыпта диссертация қорғамақ болып, Ғылыми кеңесте бекiттiрiп те алған болатынмын. Мақсатым ғылыммен, әдебиетпен алаңсыз айналысу едi. Бiрақ бiздiң ұрпақтың маңдайының сорына қарай әдебиет пен ғылымды шетқақпайлатып, қолжаулық ететiн қойыртпақ қоғам орнады. Жастығымыз сондай өлара кезеңге тап болып, тұспа-тұс келдi. Қызметтен алатын болмашы жалақы отбасын асырауға жетпегендiктен әрi жанұяны iшер ас пен киер киiмге тарықтырмау еркектiң мiндетi екенiн сезiнгендiктен, оқып-iзденумен, әдебиет немесе ғылыммен айналысатын уақытымызды сан қилы жолмен ақша табуға «ұялып-қысылмай-ақ» жұмсап жүрмiз. Баянды емес, баянсыз iспен шұғылданып, өмiрде адамға бiр-ақ рет берiлетiн жастығымыз бен алтын уақытымызды босқа өлтiрiп жүргенiме өзiм де қиналамын. Бiрақ өмiр мен ойлағандай емес екен. Өз дегенiн iстетiп бағатын көрiнедi. Ал кейде көптен берi «жабулы қазан» күйiнде қалған шығармашылықты ойласам, iшiм удай ашиды. Өзiмнен өзiм қуыстанам.

	Бұл менiң басымдағы ғана жай емес, жас шығармашылардың көпшiлiгiне тән жағдай. Сырласа қалсаңыз, бәрiнiң де айтатыны, сыр қып шертетiнi осы сарындас әңгiме. Ғұламалардың «Сананы тұрмыс билейдi» дейтiнi рас-ау, сiрә!

	Мiне, қазақ жастарының қазiргi таңдағы тыныс-тiршiлiгi осындай... Қолымнан келгенше шындықты айтуға тырыстым, өйткенi ақ қағаз бетiнде өтiрiк көлгiрсуге дәтiм бармады.

	Ал бұған өз жастарынан жерiген байшыкештер не дер екен? Әрине, қазiр келiстiрiп айта бiлсе, кiм-кiмге болса да сылтау табылады. Қаржы жетiспейдi, қысқа жiп күрмеуге келмей жатыр деп түлкiбұлаңға салар. Онымен бiздi, ХХ ғасырдың жастарын алдарқата қою қиын...

	Қаржы да жоқ емес, басқасы да табылар. Әйтеуiр, үкiмет мүшелерi ашкөздене бермей, жастар мәселесiн де бiрауық ойласа жетiп жатыр. Тек жетпейтiнi – ниет пен пәрмендi iс қана...

	Сөз соңында, «Бәрiңнiң де нәрiң жоқ, елiм қайтіп күн көрер?» деп кемеңгер бабамыз айтпақшы, «Қамқоры жоқ, иесiз, жастар қайтiп күн көрер?..» деген сауал тастағымыз келедi.

	1997 жыл





ҚОРҚЫТ БАБАМ ӨЛIМНЕН ҚАЛАЙ ҚҰТЫЛДЫ?..




	Қорқыт бабам туралы ойласам болды, есiме оның өмiрi мен өнерiн айшықтайтын аңыз-әңгiмелер түседi. Соның бiр парасы күй атасының дүниеге келуiмен байланысты туған. Бiрде оны аққудан, бiрде перiнiң қызынан, ендi бiрде Құба диюдың қызынан туыпты деседi. Тағы бiр аңызда оның анасы – қыпшақ қызы босанарда әлемдi үш күн, үш түн қараңғылық басып, мұқым елдi бiр дүрлiктiрген екен. Содан барып баланың атын Қорқыт қойыпты. Бұл хатқа түскен нақты дерек емес, бар болғаны ауыздан-ауызға көшкен ескi сөз. Дегенмен, ел аузындағы қандай аңыздың болсын астарында шындықтың жарықшақ сәулесi жататынын ескерсек, Қорқыттың тегiн адам еместiгiн аңғарасыз.

	Бiрақ оның ет пен сүйектен жаралған жұмыр басты пенде болғаны ақиқат. Ана құрсағында жан бiттi, өмiрге iңгәлай келдi. Талбесiкте тербелдi. Бала болды, асыр салды. Етегiн жапты, ержеттi. Әкеден айырылды, анадан айырылды. Жылады-сықтады, еңiредi. Бiрақ не әкесi, не шешесi қайтадан тiрiлмедi, қайтара тiл қатпады. Өзi де сауық-сайран құрды, барлық пен билiктiң дәмiн татты...

	Бiрде түс көредi. Түсiнде ақ кебiн киген бейтаныс бiреу қырық жасында қыршынынан қиылатынын айтып аян бередi. Ойланады, мұңға батады. Өзiнiң өлетiнiн ойлағанда жаны аласұрып, жай таппайды. Ғұмырдың озатынына, тәннiң тозатынына, жанның кеудеден ұшып кететiнiне, өмiрдiң жалғандығына, бақыттың баянсыздығына, дүниенiң өткiншi екенiне өкiнедi. Налиды, назаланады. Балдай тәттi жарық жалғанды қиғысы келмейдi. Ажалға құрсау, өлiмге ем iздеп, желмаясына мiнiп, дүниенiң төрт бұрышын түгел кезедi. Бiрақ, қайда барса да, алдынан қазылған көр шығады. Көз алдына тiршiлiк атаулы көлбеңдеп, өлiмнiң хақтығын дәлелдей түседi.

	Қуарып қалған шөп-шалам, солып қалған қызыл гүл, қурап қалған сәмбi тал, сарғайып қалған жапырақ, домалап қалған алып тас, мүжiлiп қалған құз-жартас, иесiз қалған құла дүз – бәрi-бәрi өлiмдi еске салады. Қайда барса да өзiне қазылған көрге кезiгедi.

	Дүниенiң төрт бұрышын түгел шарласа да өлiмнен құтылудың жолын таба алмай, еңсесi езiлiп, жүнi жығылып, ақыры бұл сапарынан ештеңе шықпайтынын сезген ол жұмыр жердiң ортасы – Сыр өлкесiне, өзiнiң туған мекенiне қайтып оралады. Бұнда да үлкен пәлсапалық ой жатыр.

	Сырдарияның жағасындағы үйеңкi ағашынан қобыз жасап, өзеннiң ортасына масаты кiлемiн төсеп, сонда тұрып, жер-дүниенi күңiрентiп күй тартады.

	Қорқыт қобызымен күй тартқанда адамдар түгiл, жан-жануарлар да елiтiп, елжiреп кетедi екен. Тiптi жанын алуға келген ажалдың өзi өнерiне тәнтi болып, мойынын талай керi бұрған екен деседi жұрт. Бiрақ Құдайдың құдiретi бәрiнен күштi, құрығы да ұзын. Құдай бұйырса ажал да тыныш жата алмайды. Ақыры жылан кейiпiне енiп, Қорқыт бiр уақ тынығып жатқан кезде шағып өлтiредi.



	Өлдi деуге сыя ма, ойлаңдаршы,

	Өлмейтұғын артына сөз қалдырған?! –



	деп ұлы Абай атамыз айтпақшы, Қорқыт бабамыз өлiмнен құтылудың жолын тапты. Ол қасиеттi өнер тудыру едi. Мақсатына жеттi, ойын iске асырды. Өлiмнiң бiрден-бiр емi – өнер екенiн ұрпағына ұқтырып кеттi...

	Әрине, қалтырауық өнерсымақ туралы сөз басқа. Шынайы өнер туралы сөз мүлде басқа. Қалтырауық өнерсымақтың ғұмыры қысқа, өледi, өшедi. Ал шынайы, қасиеттi өнер – мәңгiлiк!

	Қорқыт бабамыздың өнерi өлген жоқ. Рухы тiрi. Түркi халықтары барда ұлы жырау, ұлы күйшi Қорқыт бабамыз мәңгi жасай бермек!

	Есiмi ел аузында, өнерi жүрек түбiнде мәңгi сақталмақ!

	Ә. Ысмайыловтың «Қорқыт ата» атты суретiне бiр уақ көз тоқтатып қараңыздаршы. Бұл да ғажап өнер. Жақында ғана дүниеден озған көрнектi қылқалам шеберi, халық суретшiсi Әубәкiр Ысмайыловтың «Қорқыт ата» атты туындысы.

	Қазақтың осынау қасиеттi қара шалы артына осындай мол мұра қалдырды. Ендеше, жоғарыда айтылған сөздердi Әубәкiр ақсақалға да қаратып айтуға болады.

	Әубәкiр ақсақал да өлген жоқ, өнерiмен мәңгi жасайды!

	1998 жыл





КӨКТЕ – ТӘҢIР, ЖЕРДЕ – АНА




	Көктегi, жердегi құпияны бiлу – Аллаға ғана лайық. Қиямет сәтi кiрпiк қаққанша-ақ, тiптi одан да тез келе қалуы хақ. Құдайдың құдiретi бәрiнен күштi.

	Ананың құрсағынан Алла сендердi ештеңе сезбейтiн (нәресте) қалпында шығарды, құлақ, көз, жүрек бердi (сол арқылы жетiлдiңдер), мүмкiн бұған шүкiрлiк етерсiңдер?

	Құран Кәрiм. – Алматы. 1991. – 230-бет



	Адамды Құдай жаратты ма, жоқ, әлде маймылдан пайда болды ма? Өте күрделi сауал. Оған нақты жауапты ғалымдар айта жатар. Егер адам маймылдан пайда болды деп тон пiшетiн болсақ, ал маймыл неден пайда болды? Маймылды жаратқан кiм? Әрине, Жаратушы жаппар ием!

	Жер мен көктi жаратқан – Құдай. Адамды топырақтан жаратып, жансыз денеге жан берген де – Құдай. Адам Атаның қабырғасынан Хауа Ананы жаратып, олардың қандарына ұрпақ тарататын қасиет берген де – Құдай. Яғни, Құран Кәрiмде айтылғандай, Құдайдың құдiретi бәрiнен күштi. Бәрi де құдайдың қолында. Құдай берем десе де, алам десе де оп-оңай. Ешкiмнiң де оған қарсы тұра алмасы анық. Дүниенi дүр сiлкiнтiп, жалпақ әлемдi уысында ұстап, аузын айға бiлеген патшалардың өзi Құдайға қарсы тұрмақ түгiл, ол жiберген ажал құрығынан қашып та құтыла алмаған. Құдай алдында хан да, қара да бiрдей болатыны – екеуi де Адам Ата мен Хауа Ананың ұрпағы, екеуi де ет пен сүйектен жаралған. Екеуiне де ана жатырында жан бiтiп, ана құрсағынан шыққан. Аспаннан аяғы салбырап түскен ешкiм жоқ. Бұны қазекем «Алып та анадан туады» деген бiр-ақ ауыз сөзбен түйiндеген ғой. Сондықтан ет пен сүйектен жаралған әрбiр жұмыр басты пенде үшiн ананың орны ерекше.

	Көктегi Тәңiр адамға жан бiтiрсе, жердегi ана оған нәр берiп, жарық дүниеге алып келедi. Ендеше, көктегi Тәңiрден кейiн адамға ең қасиеттi – Ана болуға тиiс.

	Әрбiр перзент үшiн Ананың ақ сүтiн өтеу – Алланың өсиеттерiн орындаумен бiрдей парыз. Ананың ақ сүтiн Меккеге жаяу үш рет арқалап апарып келсең де өте алмайсың. Өтеу қайда, бұл еңбегiң ананың сен үшiн бөлiнген бiр түнгi ұйқысына да татымайды екен. Бұл саған өмiр сыйлаған Анаға мәңгi-бақи қарыздар болып өтерiңдi айғақтайды.

	«Ананың көңiлi балада, баланың көңiлi далада» деп те ата-бабаларымыз тегiн айтпаса керек. Ана үшiн iшiнен жарып шыққан бала бәрiнен қымбат. «Баламның табанына кiрген шөңге менiң маңдайыма қадалсын!» деп тiлеу қазақ әйелiне де жат пиғыл емес. Баласының денсаулығы мықты, ақыл-есiнiң дұрыс, бақытты да бақуатты болуын тiлемейтiн Ана жоқ шығар жер бетiнде.

	Ананың шашын ертерек ағартып, жасына жетпей қартайтатын нәрсе – iштен шыққан перзентiнiң шайтанның арбауына түсiп, iбiлiстiң соңынан еруi. Құдай жолына емес, «азғын иттер» азғырған терiс жолға түсiп, бейшаралық күн кешуi.

	Ананы қуантатын да, мұңайтатын да – өзi жарық дүниеге әкелген баласы. Ананың жасы ұзақ немесе қысқа болуы да көбiне-көп балаларына байланысты. Сондықтан Ананың көңiлiне кiрбiң түсiрмеу, қабағына мұң ұялатпау, ел арасында абырой-беделiн төмендетпеу – балаларының перзенттiк борышы.

	«Ананың жүрегiнен жұмсақ, алақанынан ыстық нәрсе жоқ» дейдi оқымыстылар. Осынау бiр ауыз сөзде қаншама терең ой, тұңғиық сыр, өмiрлiк пәлсапа жатыр?!

	Ананың балаға деген махаббатынан асқан махаббат жоқ. Басқа сезiмдердiң барлығы суалып, салқындай беруi мүмкiн. Ал Ананың балаға деген махаббаты ешқашан сөнбек емес.

	Сондықтан жұмыр басты пенде көктегi Тәңiрге табынып, жердегi Ананы қастерлеп, қасиет тұтса, кем болмайды. Тәңiрi қолдайды, Анасы демейдi...

	Ал Құдайдың қаһарына ұшыраған, Анасының назасына қалған адамның ешқашан жолы болмайды. Жегенi желiм, iшкенi iрiң болып, өмiр атты «мұз» үстiнде тайғанақтай бередi...

	Адамның баласы, көктегi Тәңiрге табын! Жердегi Ананы қадiр тұт, көңiлiне кiрбiң түсiрме! Сонда ғана өсесiң, өнесiң, көктейсiң, гүлдейсiң!

	Құдайдың құдiретi бәрiнен күштi. Дегенмен, Ана да аса мәртебелi, аса мейiрiмдi һәм аса кешiрiмдi!

	1999 жыл





АНТРОПОЛОГИЯ ҒЫЛЫМЫ ҚАЗАҚҚА ЖАТ ПА?..




	Қазақы таным-түсінікке, ғұрыптық салт-санаға салсақ, антропология қазаққа жат ғылым сияқты көрінуі мүмкін. Өйткені қазақ аруаққа сиынған, аруақты қатты қадірлеп-қастерлеген. «Өлі разы болмай, тірі байымайды» деген де аталы сөз бар. Сондықтан көр қазып, қабір ақтару бізге оғаш көрінері сөзсіз. Десек те, кез келген нәрсенің қисыны, жөн-жобасы болатыны сияқты, антропология ғылымының да халқымыздың рухани жағынан өсіп-өркендеуіне қосар үлесі аз емес.

	Антропология – жаратылыстану ғылымының бір саласы екенін бәріміз де білеміз, оның адам мен адам нәсілділердің шығу тегін, дене құрылысы эволюциясын, өзгеру заңдылықтарын зерттейтіні әмбеге аян. Біз көбінесе антропология ғылымының адам қайтыс болғаннан кейінгі құрылысын, ет тарамдары мен клетка өзгерістерін, мидың, бас сүйектерінің ерекшеліктерін анықтайтынын көбірек тілге тиек етеміз де, оның тірі жан иесінің сыртқы ерекшеліктерін, дене пропорцияларын, жалпы салмағын, бұлшық еттерінің тартылу күштерін және көптеген дене мүшелерінің қасиеттерін зертейтінін атаусыз қалдыра береміз.

	Күре тамырлы тарихы бар қазақ жері антропологиялық тұрғыдан зертелген бе? Әрине, зертелген. Арнайы антропологиялық экспедициялар ұйымдастырылған, біршама ғылыми зерттеулер жүргізілген. Ежелгі қазақ жерін мекен еткен тайпалар мен ұлыстардың нәсілдік белгілерін, антропологиялық типтерін, олардың қалыптастыру жолдарын, этникалық тектерін зерттеуге арналған ғылыми еңбектер баршылық. Бірақ олардың барлығы – В. Бунак, С. Руденко, А. Ярхо, Г. Дебец, В. Гинзбурк, М. Левин, Н. Чебоксаров сияқты өзге ұлттың ғалымдары жазған еңбектер. Бізде антропология ғылымы түгілі, жалғыз Оразақ Сұмағұловтан басқа антрополог жоқ. Сонда қазаққа антропология ғылымының қажет болмағаны ма? Қазір де қажеті жоқ па?

	Жоқ, кешіріңіз, антропология ғылымы ең алдымен басқаға емес, көшпелі ғұмыр кешкен қазаққа қажет. Олай дейтініміз, арғы тарихты сөз етпей-ақ қояйық, бергі тарихтағы есімдері алтын әріптермен жазылу тиіс хандарымыздың, билеріміздің, батырларымыздың, жыршы-жырауларымыздың фотобейнелері сақталмағанынан-ақ анотропология ғылымының қазаққа қаншалықты дәрежеде қажет екенін айтпай-ақ түсінуге болатын шығар. Нақты ғылым жоқ жерде долбар үстемдік құрады. Ал долбар қанша жерден сенімді болғанымен ғылым емес қой. Соның салдарынан көптеген келеңсіз жайттардың белең алып жатқаны да жасырын емес. Бір-ақ мысал келтірейік. Тәуелсіздіктің алғашқы жылдары халқымыздың тарихында өзіндік орындары бар үш ұлы тұлға – Төле, Қазыбек, Әйтеке билердің суреті салынғаны белгілі. Бір қызығы, осынау үш би бір-біріне қатты ұқсайды. Тіпті бір анадан туғандай десек те болады. Ал өмірде ше? Осылай бір-біріне егіз қозыдай ұқсап жүрді ме екен? Әй, қайдам, күмәнім бар. Бірақ бір нәрсе анық – осы үшеуінің портретін де бір-ақ суретші салған. Ұқсамай қайтсін?..

	Ал батырларымыздың бәрі бір-біріне ұқсап кетеді, бастарындағы дулығаларына дейін. Осының бәрі неліктен дейсіз? Сол нақты ғылымның жоқтығынан. Құр долбармен тон пішетіндігімізден.

	Мен кейінгі жылдары Ресейдің Мәскеу мен Санкт-Петербург шаһарларына жиі барғыштадым. Сондағы бір байқағаным, Ресейде антропология ғылымы қатты дамыған екен. Антропологтар да жетіп артылады. Мәскеу қаласының өзінде арнайы екі-үш зерттеу орталығы бар. Санкт-Петербургте екі антропология мұражайы тұр. Ал бізде бірде-бір арнайы зерттеу орталығы жоқ, қит етсе, аруақтардың сүйектерін саудыратып қашанғы Мәскеуге ала жүгіреміз?..

	Әрине, Оразақ Смағұлов – талантты антрополог. Дегенмен, «жалғыздың үні шықпайтынын» бәріміз де білеміз. Бар қазаққа бір-екі антропологтың аздық етері сөзсіз.

	Ендеше, Ұлы Даланы атпен кезген көшпелі ата-бабаларымыздың тарихын толық танып-таразылағымыз келсе, елімізде антропология ғылымын дамытуды қолға алу керек. Тым құрыса, бір зерттеу орталығы, мұражай бола ма, ашылса, ғылымның дамуына жағдай туғызылса, еліміздің рухани әлемінде игі бір іс атқарылған болар еді. Жас мамандар даярлауға да мүмкіндіктер туар еді. Әрине, ойланатын, ойландыратын жайт!..

	2004 жыл





ШЕТЕЛДЕРДЕГІ ЖӘДІГЕРЛЕР...




	Премьер-министр Иманғали Тасмағамбетовтің тікелей араласуымен моңғол жеріндегі Күлтегін ескерткішінің көшірмесі Жапонияда жасалып, елімізге әкелінгені барша жұртқа аян. Астанаға жолым түскен сайын Гумилев атындағы Еуразия университетінің ғимаратына қойылған Күлтегін ескерткішіне соқпай кетпеймін. Бір құдіретті күш менмұндалап шақырып, ылғи да аңсарым ауып, көргім келеді де тұрады.

	Барған сайын, көрген сайын жаным толқып, әр түрлі ойларға батамын. Рухы мықты ата-бабаларымыз есіме түседі. Ерліктері мен өсиеттері ойыма оралады.

	Еңсем көтеріледі. Рухтанамын. Даңқты ата-бабаларымның өлмес рухына тағзым етемін, ойша сырласамын. Көп-көп сыр ашатын... көп-көп сыр айтатын... көп-көп сыр ұқтыратын сияқты.

	Расында Күлтегін ескерткішінің көшірмесін елге әкелудегі мақсат та ұлттың рухын ояту, түп-бастауына қайырылту, өткеннің тағылымына мойын бұрғызу, тарихымыз бен мәдениетіміздің тамыры тереңдігіне көз жеткізу емес пе?! Жас ұрпақтың ойын ұштап, талғам мен танымның да шек-шекарасын кеңейте түсері сөзсіз. Бұл – алтынмен өлшей алмайтын Рухани Қайтарым.

	Әрине, Күлтегін ескерткішінің көшірмесін әкелуге аз шығын кетпегенін білеміз, сеземіз. Дегенмен, бұндай материалдық шығынның он, жүз, мың, миллион еселеген рухани қайтарымы болатынын үнемі есте ұстаған жөн сияқты.

	Осыдан шығарып біздің айтпағымыз, шетелдерде халқымыздың бұндай тарихи һәм мәдени жәдігерлері қаншама. Сансыз. Оларды санап, тізімге алып жатқан да ешкім жоқ. Неге? Біз олардың бағасын біліп, қадіріне жете алмаймыз. Ал өсетін ел, ертеңінен үміті бар ел ең алдымен тарихын түгендеп алады. Ата-бабаларының рухы сіңген осындай асыл мұраларын түгендеп, тізімдеп алады. Елдік пен ұлттықты, рухты түгендеу үшін.

	Моңғол жеріндегі тарихи ескерткіштерді, қытай еліндегі сансыз мәдени һәм жазба жәдігерліктерді айтпағанның өзінде, өзіміз үш ғасырға жуық боданы болған Ресейдегі сан мыңдаған қазына-мұраларымыздың соңына шырақ алып түсіп, неге түгендеп-тізімдемеске?!

	Мен 2000 жылы Ресейдің Мәскеу, Санкт-Петербург, Омбы, Орынбор қалаларындағы мұрағаттар мен мұражайлар үйін толық сүзіп шықтым. Сонда бір байқағаным, біздің тарихымыз бен тұлғаларымызға қатысты құнды мұралар тіптен көп екен. Солардың бірде-біреуінің көшірмесі алынбаған, бізде хатталып, тізімделмеген. Мәселен, сол сапарымызда Мәскеу қаласындағы Қазіргі тарих мұражайының көрме залында тұрған Күн құдайының тасқа қашалған бейне-мүсінін көріп, ерекше әсерлендім. Жанынан кете алмай, тебіреніп ұзақ тұрдым.

	«Қазақстаннан табылған» деп тайға таңба басқандай астына жазылып қойылған осынау тарихи тас мүсінді бізде кім біледі? Білсе, бірлі-жарым көзі ашық, көкірегі ояу адамдар білетін шығар. Ал жалпы халық... одан мақұрым. Осы ескерткіш-тастың да көшірмесі, тым құрыса фотокөшірмесі әкелініп, астына арқалы ақынымыз Мағжан Жұмабаевтың:



	Ерте күнде отты Күннен Гун туған,

	Отты Гуннен от боп ойнап мен туғам! –



	деген тарихи өлең жолдары жазылып қойылса, қандай жарасып тұрар еді-ау! Жарасып тұрғанын да қойшы, жас ұрпақтың таным-түсінігіне, жан дүниесіне ерекше әсер етер еді-ау!.. Ал бұндай ұлтымызға қатысты бұйымдар Ресей мұражайларында жетіп-артылатынын өз көзімізбен көрдік. Өз қолымызбен ұстап қайттық. Көрген сайын әрқайсысына бір шұқшиып, ерекше көңіл күйге бөлендік. Сол көріністер менің көз алдымнан әлі күнге дейін кетер емес. Ұмыту да мүмкін емес!..

	Ата-бабамыз тұтынған дүние-мүліктер ғой олардың бәрі. Тек кейіннен өктем елдің қанжығасына байлап, тақымына басып кеткені болмаса...

	Ондай қазына-байлықты енді басы бүтін қайтарып алу қияметтің қайымы екенін білеміз. Дегенмен, шетелдердегі сондай материалдық һәм рухани мұраларды түгендеп, тізімдеп, түрлі фотоальбомдар шығаратын кез жеткен сияқты. Сондықтан осы мәселені тиісті мекемелер қаперде ұстап, қолға алса екен деген тілегіміз бар.

	Лайым, сол күнге жеткізсін!

	2004 жыл





«ӘЛЕУЛАЙҒА» БАСЫП ЖҮР ӘУЕСҚОЙЛАР




	Ертеректе бiр қадiрмендi қария: «Қарнымның ашқанына емес, қадiрiмнiң қашқанына жылаймын», – деген екен. Сол дана қарт айтпақшы, бiз де бүгiн қарынның ашқанына емес, қасиеттi өнердiң қадiрi қашқанына қынжыламыз.

	Ашыққан қарын тойынар, ашылған етек жабылар. Ал қазiрде шетқақпайлық көрiп, өгейсiген өнердiң орнын кейiн қалай және немен толтырарсың?!

	Өнерлiнiң қарнын ашырған кiм? Оны бiз де бiлемiз, сiздiң де көмейiңiз бүлкiлдеп отырған шығар. Айтпай-ақ қойыңыз. Бiздiң де айтқымыз келмейдi. Өйткенi бәрiмiз де адамның баласымыз, анадан тудық, ет пен сүйектен жаралдық. Басымыз да, жанымыз да бiреу-ақ. Бiр жағынан пендемiз ғой, пендешiлiгiмiз де бар шығар. Әйтеуiр, тыныш өмiр сүргiмiз-ақ келедi...

	Қазақтан сөз артылған ба?! Қасиетiңнен айналайын ата-бабаларым «Жау жағаға жармасқанда, бөрi етектен алады» деп қалай тауып айтқан?!

	Өнердiң қадiрiн қашырған кiмдер? Әрине, «етектен алған бөрiлер». Жұмбақтамай, ашығына көшер болсақ, өнер керуенiне жолдан қосылған жолбикелер, өздерiнiң шама-шарықтарын бағамдай алмайтын парықсыздар – әуесқойлар. Қасиеттi өнерден садаға кеткiр, қалтырауық өнерсымақ жасаушылар. Бұлардың хас өнерпаздан айырмашылығы, бәрiн белге түйiп алған арсыздау әрi имансыздау болып келедi... Мәселен, ән өнерiн алайықшы.

	Қазақта ән өнерi өте жоғары деңгейде дамыған. Оған ешкiм де дау айта алмас. Тәкаппар орыс оқымыстысы «Маған бүкiл қазақ сахарасы ән салып тұрғандай сезiледi» деп жайдан-жай тамсанбаған шығар.

	Кейiнгi кездерi халқымыздың бойтұмарындай саналатын қасиеттi ән өнерiнiң берекесiн алып, қадiрiн қашырып жүрген әуесқой әншiлер, әуесқой сазгерлер, әуесқой ақындар көбейдi... Олардың кейбiрi талант-дарыны шектеулi, кәсiби бiлiмi аз болса да, халқымыздың ежелден келе жатқан жоқтау сарындарын әнге айналдырғансып, сазгер атанып, зарланып әнге басып, әншi атанып, елiмiздегi ең мәртебелi саналатын «Қазақстанның халық артисi» атағын алып та үлгердi. Тiптi, оны айтасыз, шынайы өнердiң талап тұрғысынан алғанда, ауыл сахнасында ән айтуға жарамайтын кейбiр әуесқойлар астана төрiнде, Республика сарайында ән шырқап, беделдi өнер ордаларына жетекшiлiк етiп жүр. Әрине, олардан атақты да, қызметтi де ешкiм қызғанбайды. Тек талғамды төмендетiп, қасиеттi өнердiң құнын түсiргенге iштей қарның ашады. Мiне, бiз осыған күйiнемiз.

	Жақында «Ән өнерiнiң Әбиiрбегi» деген кiтапты көрiп, қатты қынжылдым. Авторы – өзiм сыйлайтын қарапайым журналист Талғат Айтбайұлы. Әрине, өнер адамдары туралы кiтап жазған дұрыс та шығар. Бiрақ кiм туралы жазу керектiгiн әбден ойлану керек қой. «Ән өнерiнiң Жәнiбегi», «Ән өнерiнiң Әлiбегi», «Ән өнерiнiң Қайраты», «Ән өнерiнiң Розасы» десе жарасар. Бiрақ «Ән өнерiнiң Әбиiрбегi» дейтiндей Әбиiрбек кiм?..

	Мен Әбиiрбек Тiнәлиевпен де, Талғатпен де өте жақсы қарым-қатынастамын, алты аласы, бес бересiм жоқ. Бiрақ әр нәрсенiң өз орны болады емес пе, тек соны ескерткiм келедi. Әншiнiң де әншiсi, сазгердiң де сазгерi болатынын Талғат ағамыз бiлуге тиiстi едi. Өйткенi кiтап жазу мақала жазу емес қой. Сәл-пәл жауапкершiлiкпен қараған дұрыс шығар.

	Қазiр әнiн де өзi шығарып, сөзiн де өзi жазып, оны өзi орындайтын бесаспап өнерпаздар көбейдi. Әрине, шығарсын, жазсын, орындасын. Оған ешкiм де тыйым сала алмас. Бiрақ сол шығарған әнi, жазған өлеңi көңiлден шығып, оны тамылжыта орындаса кәнеки. Төрт аяғын тең басып, желдiрмелетсе, кiмнiң не шаруасы бар? Қайта қуанар едiк. Бiрақ, өкiнiшке орай, олай болмайды ғой. Әнi тұшымсыз (әннен садаға кетсiн), сөзi түсiнiксiз (өлең деуге аузың бармайды) шалдыр-шатпақ бiрдеңе. Ал осындай бiр-екi қайнауы iшiнде көкежасық дүниелердi әуесқой әншiсымақтардың беделдi сахналарда берiле орындап тұрғанын көргенде, көкiректi күй емес, ыза кернейдi. Ашуың келедi. Жиiркенесiң, жабығасың. Өзiңнiң қорланғаныңа емес, қасиеттi өнердiң қор болғанына iштей қынжыласың.

	Кейiнгi кездерi тәуелсiз телеарнадан Е. Нұрқасенов деген бiреу ән айтып жүр. Бұл сабазың да әнiн өзi шығарып, сөзiн өзi жазып, оны өзi орындайтын топтың өкiлi екен. Әнi ән емес, сөзi сөз емес, өзi әншi емес, әуесқойдың әуесқойы. Егер менiң қолымда болса, киелi саналатын асыл өнердi қорлап, мен секiлдi тыңдармандар мен көрермендердiң ашу-ызасын қоздырып, жүйкесiн тоздыратыны үшiн осындай өнерпазсымақтарды дырау қамшының астына алдырып, итжеккенге айдатып жiберер едiм. Өйткенi талғамды төмендетiп, өнердiң құнын түсiретiндер де осы тектес «әншiлер» мен «сазгерлер». Тағы да қайталап айтамын, егер қолымнан келсе, осындай дүбәраларға астана төрiндегi айбарлы сарайлар түгiл, ауыл сахналарынан ән айтуға тыйым салар едiм. Өйткенi олар қазiр кәсiптiк өнердi әуесқойлық дәрежеге түсiрiп жiбердi. Бұл келешек ұрпақтың таным-түсiгiне керi ықпал етiп, талғамын төмендетерi сөзсiз. Ал бұндай құбылыстар ұлттың рухани түлеуiне өз зиянын тигiзiп, көлеңкесiн түсiрерi хақ.

	Қазiргiдей өлiара кезеңдi сәттi пайдаланған әуесқойлар өнердiң барлық түрiнiң жалынан ұстап, ат құсатып ерттеп мiнiп алған. Оларды алғашында-ақ атқа қондырмаудың амалын қарастырып, қам жасау керек едi. Дегенмен, қазiр ойластырса, әлi де кеш емес...

	Қазақ «Ештен кеш жақсы» демей ме?!

	2004 жыл





ЖЕРДI САТУҒА БОЛМАЙДЫ!




	Иә, қазiр бәрi сатылады. Сатылмайтын ештеңе қалған жоқ. Ақшаң болса, не нәрсенi болсын, қиналмай-ақ сатып алуға болады.

	Әңгiменiң ашығын айтар болсақ, әркiм өзiндегi барын сатады. Аштан өлiп, арам қатпас үшiн бiреу жанын жалдайды, бiреу тәнiн пұлдайды. Бiреулер дiнiн, ендi бiреулер қанын сатып күн көрiп жүр.

	Ең қасиеттi саналатын ар мен иманын саудалап жүргендер де жетерлiк. Ендi қайтсiн, кiмнiң аштан өлiп, көштен қалғысы келедi? Оларды кiнәлап көр, бетiңдi жыртып, аузы-мұрныңды қан жалатуы мүмкiн. Әбден ашынған. Басқа түгiл, Құдайға да тiл тигiзуi ғажап емес.

	«Нарық заңының қатал қағидасы осындай, ешкiмнiң бет-жүзiне, абырой-беделiне қарамайды...» – дейдi кейбiр бiлгiштер. Кiм бiлсiн, олардың да сөздерiнiң жаны бар шығар.

	Ебiн тап та дәулет жина. Есектiң артын жусаң да мал тап. Қолыңнан келсе мемлекет қазынасынан «өз үлесiңдi» қармап қал. Мiне, ата сақалы аузына түскен ақсақалдардың айтар ақылы осы. Әйтпесе, өзiң – жарлы, ұлың – құл, қызың – күң болып, өмiрi өксiп өтедi.

	Ал ақшаң болса бәрiн сатып алуға болатынын жоғарыда айттық. Оқу-бiлiмнiң де қажетi шамалы. Басыңда түйiр ақыл болмаса да, қалтаң қампиған ақша болса, диплом түгiл, жоғары лауазымды қызметтi де сатып аласың. Сөйтiп, түкiрiгi жерге түспейтiн дәу шенеунiк болып шыға келуiң де ғажап емес. Әйтеуiр креслодан құлап қалмай, шiкiрейiп, түзу отырсаң болғаны. Iшкенiң артыңда, iшпегенiң алдыңда. Ойың ойдағыға кетiп, көзiң қиядағыны шалады. Өзiңнен жоғарыға құйрығыңды түлкiдей бұлаңдатып, төмендегi «қызылға» қырғидай тиесiң. Сөйтiп, қызық пен думанға белшеңнен батып, бiр жасап қаласың. Мiне, ақшаның буы, доллардың құдiретi осындай!

	Кейiнгi кездерi «Ендi жер сатылады екен...» деген күңкiл-күбiрдi жиi естiп жүрмiз. Естiген сайын жаным түршiгiп, төбе құйқам шымырлайды. «Қуырдақтың көкесiн түйе сойғанда көресiң» демекшi, қазақ баласының құлақкестi құлға айналғанын жер сатылғанда көрерсiң. Өйткенi жер – ұлттың жаны. Жерiнен айырылған ұлт – өлi ұлт. Халық жерден ырыздығын айырады, ырысын молайтады. Ата-бабаларымыз «Ел ырысы – жерден» деп тегiн айтпаса керек.

	Халқымыздың көне ұғымы бойынша, Жер – адамзат, жан-жануар, өсiмдiк, жалпы тiршiлiк атаулының Анасы саналған. Сондықтан да ертеде ата-бабаларымыз Жер-Анаға табынып, оны қадiр-қасиет тұтып, ары мен жанындай қорғап, көздiң қарашығындай сақтаған.

	Тарих сахнасына Ұлы Дала деген атпен енген қазақ сахарасында сонау қадым замандардан мекендеген скиф, сақ, ғұн, үйсiн, қаңлы, түрiк, оғыз, қыпшақ тайпаларының көсемдерiнен бастап, кешегi қазақ хандығының хандарына дейiн осы өздерi қоныс теуiп, тiршiлiк еткен ұлан-байтақ қазыналы өңiрдi жатжұрттық жаулардан қызғыштай қорып, ұлтарақтай жер үшiн жан алып, жан берiскен.

	Жер туралы ойласам болды, ұлы бабам Мөде тәңiрқұттың:

	– Жерге менiң иелiгiм жүрмейдi, ол – халықтың меншiгi, елдiң ырыс-құты. Жерсiз ел ел бола ма?! Тұлпар кетсе, тағы бiр бие тұлпар туар, сұлу тоқал кетсе, тағы бiр қатын қыз туар. Ал елдi ел етiп, ұлтты ұлт етiп, жұртты асырап отырған жерiң кетсе бiреудiң иелiгiнде, қай биең, қай қатының жер тауып бередi? – деген қасиеттi сөзi есiме түседi. Егер қалтамда бұрқыраған ақшам, қолымда тегеурiндi билiгiм болса, Мөде бабама алтынмен апталған алып ескерткiш орнатар едiм. Елдiң рухын, ұрпақтың еңсесiн көтерер едi-ау, шiркiн!

	«Бәрiн айт та, бiрiн айт» демекшi, сөз соңында айтарым, мен осы кезге дейiн көп нәрсенiң сатылғанын өз көзiммен көрдiм. Тек ендi бiр Құдайдан ата-бабаларымыздың қанымен суарылған жерiмiздiң сатылғанын көрсетпе деп тiлеймiн.

	Тiленшек жан емес едiм. Мүмкiн, бiр тiлегiмдi беретiн шығар...

	2004 жыл





АУДАРМАНЫҢ БОЛАШАҒЫ БҰЛЫҢҒЫР




	Ұлы Абай, дана Шәкәрім, кемеңгер Әуезовтер іргетасын қалап, босағасын бекітіп берген қазақ аударма өнерінің қанатын кеңге жайып, кемелдене түсуіне айтулы қазақ ақын-жазушылары мен кәсіпқой аудармашыларымыздың өлшеусіз үлес қосқаны әмбеге аян. Шынын айту керек, қазақ топырағында өз кезегінде үлкен аударма мектебі қалыптасты. Тәржіме өнеріне саналы ғұмырларын арнап, есімдері елге мәшһүр болған аудармашылардың болғанын ешкім жоққа шығара алмас. Олардың атын атап, түсін түстемей-ақ қояйық, көзіқарақты оқырман онсыз да біледі ғой деп ойлаймыз. Соның арқасында әлемге әйгілі көптеген шетел ақын-жазушыларының шығармалары қазақ тіліне аударылып, оқырмандарға жол тартты. Бұл игілікті іс күні бүгінге дейін өз жалғасын тауып келеді. Бұл орайда Астанадағы «Аударма» баспасының атқарып жатқан еселі де жемісті еңбегін атап айтқанымыз жөн. Аталмыш баспадан жыл сайын көптеген шетел қаламгерлерінің аударма кітаптары шығып келеді. Яғни, аузымызды қу шөппен сүрте беруге болмас. Бірақ, бір өкініштісі, сол көркем шығармаларды біреу білсе, үшеу білмейді, шыны керек, қалың оқырманға жете бермейді. Себебі олар әрі кетсе екі мың данамен жарық көреді. Ал ол не болады?! Басым көпшілігі республикалық кітапханалардан аспайды. Сатылымға шығарылмайды, кітап дүкендеріне түспейді. Ауылды айтпай-ақ қояйын, қаладағы зиялы қауымның өзі қандай кітаптардың шығарылып жатқанын білмей-сезбей қалады. Яғни, қандай құнды кітап болса да таралмайды, оқырманның сұранысын қанағаттандыра алмайды. Насихат атымен жоқ. Бұрынғыдай тарату механизмдерінің бәрі істен шыққан, жойылған. Қолда бар нәрсенің өзін көрсете алмай жатамыз.

	Шетел ақын-жазушыларының көркем шығармаларын кем дегенде он мың данамен шығарып, сатылымға шығару механизмдерін ойластыру керек қой. Сол себепті де бүгінгі күні аударма өнерінің бүкіл мәселесі шешілген, ешқандай проблема жоқ деп кесіп айта алмаймыз. Проблемалар бар, кем-кетіктеріміз де жетерлік. Ойласатын, ортаға салатын мәселелер де жоқ емес. Солардың бірлі-жарымын өзімізше термелеп көрейік.

	Міне, аттай алты жыл болды, шетел ақын-жазушыларының шығармаларын аударып жариялайтын «Әлем әдебиеті» атты әдеби-көркем және публистикалық журнал шығарып келеміз. Сондағы бір байқағанымыз, бүгінгі таңда аударма өнерінің тынысы біртіндеп тарылып бара жатқандай әсер қалдырады. Жастар аударма өнерімен айналысуға аса құлықты емес. Оның да өзіндік себеп-салдарлары бар. Өйткені жас мамандарды аударма өнеріне тарту, қызықтыру, ынталандыру атымен жоқ, мемлекеттік тұрғыдан жүйелі түрде қолдау-көмектер көрсетілмейді. Яғни, аудармамен айналысқан адамның ұшпаққа шыға қоюы қиын. Еңбегінің өтеуі болмаса, кім ықылас білдіре қояр дерсіз бұл мамандыққа? Сондықтан да әлі күнге дейін бұрынғы аға буын аудармашылардың көмегіне жүгінуге мәжбүрміз. Әрине, ол кісілерді шектейік, шеттетейік деп отырған жоқпыз, тек аударма өнерінің болашағы қалай болар екен деген ой-жосық қой.

	Бұл – шын мәнінде ойланатын, ойласатын мәселе. Аға буын аудармашыларға өкпеміз жоқ, жауапкершілікті айтқызбай түсінеді, аудармаға өнер ретінде қарайды. Өйткені көркем аударма – өзінше өнер, шығармашылық. Ал жастар жағы бұған атүсті, ақша табудың жолы ретінде қарайтын сыңайлы. Әрине, шеберліктің тәжірибемен келетінін білеміз, десе де ынта мен ықыластың аздығы көзге ұрып тұрады. Бәріне ортақ бір кемшілік – тілді білмейді, тілмен жұмыс істей алмайды. Тіпті сөйлемнің өзін дұрыс құрай алмайды. Көбіне-көп әдеби аудармаға үш қайнаса сорпасы қосылмайтын жолма-жол аударма жасап әкеледі. Мен жастарды сынап-мінейін деп отырғаным жоқ, тек егер осылай кете берсе болашақта аударма өнерінің шатқаяқтап, су аяғы құрдымға кететінін ескерту ғана.

	Біздегі тағы бір кемшілік, әлі күнге дейін шетел ақын-жазушыларының шығармаларын тікелей сол тілден емес, орыс тілі арқылы тәржімелеп келеміз. Аралық тіл болғаннан кейін аударып отырған шығарманың бояуын толық жеткізу қиын, сондықтан түпнұсқадан тікелей аударылса нұр үстіне нұр болар еді. Әрине, кейбір шет тілдерінен тікелей аударатын тәп-тәуір аудармашылар да бар. Өкінішке орай, олар саусақпен санарлықтай ғана және аттарының басын аудармаға өте сирек бұрады. Оның себеп-салдарын жоғарыда шет-жағалап айтып өттік қой.

	Біз осындай олқылықтардың орнын толтыру мақсатында қал-қадірімізше жұмыстар жүргізіп жатырмыз. Мәселен, былтыр қытай және моңғол әдебиеттеріне арналған арнаулы нөмірлер дайындадық. Сондағы басты талабымыз сол тілдерден тікелей аударма жасату болды. Ол ойымыз толықтай жүзеге асты. Мәселен, қытай әдебиетіне арналған арнаулы нөмірдегі көркем шығармаларды белгілі шығыстанушы Дүкен Мәсімхан, Имамғазы Нұрахмет бастаған қытай әдебиеті мен тіліне жетік аудармашылар жасап берсе, моңғол әдебиетіне арналған нөмірді Қуандық Шамақай, Сұраған Рахмет, Дәулеткерей Кәпұлы сияқты моңғол әдебиеті мен тілінің білгірлері аударды. Бұл игі дәстүрді болашақта да жалғастырмақ ойымыз бар. Мәселен, биыл Қазақстандағы Юнус Эмре қорымен бірлесіп туысқан түрік әдебиетіне арналған арнаулы нөмір дайындау үстіндеміз. Бұнда да көркем шығармалар негізінен түрік тілінен тікелей аударылып жатыр. Бұл – басты талап.

	Әрине, бұл қазіргі аударма өнеріне қатысты түйткілді мәселерді толық шешіп тастамасы анық. Біздікі – тек теңізге қосылған тамшыдай ғана нәрсе. Егер аударма өнерін дамытамыз десек, мемлекеттік тұрғыдан жүйелі жұмыстарды қолға алу қажет-ақ.

	Ал қазақ әдебиетінің шетел тілдеріне аударылуы туралы жарытып ештеңе айта алмаймын. Өйткені көп ештеңе білмеймін. Менің білетінім – мемлекет тарапынан бұл бағытта жүйелі ештеңе жасалып жатқан жоқ. Әрине, үзіп-жұлып, әркім өзінің шығармасын кейбір шетел тілдеріне аудартып бастырып жүр. Оның өзінде істің көзін тапқан ақын-жазушылар ғана. Бірақ, бір өкініштісі, ол шығармалар қазақ әдебиетінің бүгінгі жеткен биігін толық көрсете ала ма, жоқ па?! Міне, мәселе осында. Қайта олар қазақ әдебиетінің абырой-беделіне нұқсан келтіруі мүмкін. Кейбір ортақол ақын-жазушылардың шығармаларын оқыған шетел оқырмандары қазақ әдебиетінің жеткен биігі, дәреже-деңгейі осындай шығар деген көзқарас-пікірде қалулары мүмкін ғой.

	Егер қазақ елін әлемге танытқымыз келсе, ең алдымен қазақ әдебиетінің жауһарларын шетелдер тілдеріне мейлінше толық аудартып, бастыртуымыз керек. Құдайға шүкір, бізде әлем оқырмандарына ұялмай ұсына алатын көркем шығармалар баршылық қой. Біз басқа емес, Абай мен Әуезовтің шығармаларының өзін толық аудартып, өз деңгейінде танытып, насихаттай алмай келеміз. Ендеше, бұл туралы не айтуға болады?! Әрине, ештеңе айта алмаймын.

	2012 жыл





ЖОРАЛҒЫЛЫ ЖОРЫҚ





СҮЙЕГІҢДІ ҚОРЛАТПА!




	Кенесары ханның сүйегi қай жерде жатыр?

	Елiнiң тәуелсiздiгi, ұрпағының болашағы үшiн отаршылдармен арыстандай алысып, қапияда мерт болған қайран Кенекемнiң мәйiтi қайда жерленген?

	Патша ағзамға сыйға тартылған басы қайда?..

	Осындай күрмеуi мол күрделi сауалдар шақшадай басымды шарадай етiп, жиi мазалайды. Қанша ойлансам да жауабын таппай дал боламын. Қиналамын. Еңсем езiледi. Рухым жаншылады. Қорланамын... Отаршылдар жеңiлдi. Тәуелсiз ел атандық. Бәрi осымен бiттi ме?

	Жоқ, жан жарасы әлi жазыла қойған жоқ. Жоғарыдағыдай жауабы жоқ сұрақтар қарақотырланған жараның аузын қайта тырнайды...

	Ескi отаршылдар күйрегенiмен, жаңа отаршылдар ауыздарын арандай ашып, тас төбеден төнiп-ақ тұр. Осынау өлара шақта Кене ханды еске алуымыз, рухын жоқтауымыз – заңды құбылыс. Онсыз Кенекемдердiң қанымен суарылып тамырланған Тәуелсiздiк баянды бола ма?

	Кенекем бауырлас қырғыз халқына неге соқтықты? Тектi ұлды бұған итермелеген қандай күш? Неден мүлт кеттi? Қандай жағдайда қолға түстi?

	Ханның басын алған кiм? Патша ағзамға не үшiн сыйға тартылды? Оның астарында қандай саясат жатыр? Бас сүйегiнiң одан кейiнгi тағдыры нендей күй кештi?..

	«Басы шабылды, iшек-қарны ақтарылып түстi...» деген дерек бар. Ал басы жоқ дененiң одан кейiнгi тағдыры немен аяқталды?

	Бұл сауалдарға нақты жауап беретiн уақыт әлдеқашан жеттi. Оны ешкiмнiң бүркемелеуге, ағайынгершiлiктi көлденең тартуына немесе бiреулердiң шамдануына хақысы жоқ. Өйткенi болған тарих сол күйiнде, бұрмаланбай хатқа түсуi керек. Жоғарыдағы сансыз сауалдарға нақты ғылыми жауап берiлуi тиiс. Сонда ғана әдiлеттлiк салтанат құрып, тарих халыққа қызмет етедi. Халық тарихтан сабақ алу арқылы өсiп-өркендейдi. Онсыз даму жоқ.

	Өткен тарих үшiн халықтардың алтыбақан алауыздыққа салынуына ешқандай негiз жоқ. Олай болатыны, өткен тарих – өткен тарих. Ата-бабаларымыздың жүрiп өткен жолы, соқпағы, сүрлеуi. Бұл жолда жеңiстермен бiрге жеңiлiстер де, жетiстiктермен бiрге кемшiлiктер де, жақсылықтармен бiрге жамандықтар да болмай қоймайтынын ескеруiмiз керек. «Сүрiнбейтiн тұяқ жоқ, жаңылмайтын жақ жоқ!» Сондықтан қателiктер де болмай қоймайды.

	Иә, сонымен, Кенесары ханның сүйегi қайда?

	Хан сүйегiн iздестiру мәселесi тәуелсiздiк алған алғашқы жылдары күн тәртiбiне өткiр қойылып, осы бағытта түрлi экспедициялар да ұйымдастырылған болатын. Соның бiрi қырғыз жерiне де сапар шеккенi жұртшылықтың есiнде шығар. Бiз ең алдымен осы экспедицияның құрамында болған «Атамұра» баспа корпорациясының президентi, ғалым, айтулы кәсiпкер Мұхтар Құл-Мұхаммед мырзаға жолығып, оның нәтижесi туралы айтып беруiн өтiнген едiк.

	– Бұл құрамында Манаш Қозыбаев, Карл Байпақов, Жәкен Таймағанбетов сияқты тарихшы ғалымдар болған iрi экспедиция едi. Бiз онда қырғыздың Тоқмақ деген қаласының маңындағы Алмалысай деген аймақтың төрт жерiнде қазба жұмыстарын жүргiздiк. Өкiнiшке орай, көңiл қуантатындай ештеңе таба алмадық. Одан кейiн кейбiр деректердiң iзiмен Омбы мен Санкт-Петербургке барып, iздестiру жұмыстарын жалғастырдық. Тағы да тауымыз шағылды. Кенесарының басы патшаға сыйланған ғой. Оны Шоқан да көрген деген сөз бар. Ол бағытта да түрлi iздестiру жұмыстары жүргiзiлдi. Санкт-Петербургте бiр бас табылды. Бiрақ ол Кенесарынiкi болмай шықты. Ғалымдардың зерттеуiнше, бұл баста шабылған кезде тұлым болған екен. Сондықтан оны жиырмалар шамасындағы қалмақтың ханзадасының басы деп шештiк. Расында да солай болуы мүмкiн.

	Мiне, осылай Кенесары ханның сүйегiн iздестiру жұмыстары әзiрше өз нәтижесiн бермей тұр, – деді Мұхтар Құл-Мұхаммед мырза.

	Осыдан кейiн академик Манаш Қозыбаевқа жолыққымыз келдi, бiр бiлсе сол кiсi бiрдеңе бiлер деген оймен қызмет бөлмесiне бас сұқтық. Нендей шаруамен келгенiмiздi бiлгеннен кейiн ғалым ағамыз:

	– Қазiр бұл мәселе туралы сөз қозғау керек пе? – деп бастады сөзiн немкеттi ғана. – «Қазақ пен қырғызды соғыстырайын деп жүр» деп Шаханов үстiмнен арыз жазды. Оның үстiне бүгiн сенiмен сөйлесуге уақытым да жоқ. Көрiп тұрсың ғой шаншыла жұмыс iстеп отырғанымды...

	– Ендеше, келесi аптада хабарласайын.

	– Жоқ. Мен – жоспармен жұмыс iстейтiн адаммын. Әр күнiм есептеулi, бос уақытым жоқ.

	– Көп уақытыңызды алмаймын. Бес-ақ минөтiңiздi бөлiп, осы мәселе төңiрегiнде бiр-екi ауыз пiкiрiңiздi айтсаңыз жетiп жатыр.

	– Жоқ. Уақытым жоқ дедiм ғой. – Ол кiсi ашуланған сыңай танытты. – Бұл айда ыңқ етерге уақыт жоқ!

	Пiкiр бiлдiруден қашқақтағаны, әлденеден қорқақтағаны көрiнiп тұр. Неден үрiктi, не үшiн қашқақтады?.. Ол жағы бiзге белгiсiз, Манаш ағаның өзi жауабын бере жатар...

	Ғалымдардың көпшiлiгiнде осындай бiр үрей бар. Шындықты айтудан жасқанады. Жалтақ. Бұл – ғалымның ең басты һәм ең жаман кемшiлiгi. Әрi ғылымның соры!

	Иә, сонымен, Кенесары ханның сүйегiн iздестiру, табу не үшiн және кiмдерге қажет? Ұлттық рухтың оянуы мен аруақты бабамыздың алдындағы парызымызды өтеу үшiн және ол өткендерден гөрi қазiргi һәм болашақ ұрпақ үшiн ауадай қажет! Сондықтан бiздiң халық үшiн Кенесары ханның сүйегiн iздеп табу кезек күттiрмейтiн көкейкестi мәселе болуға тиiс. Онсыз еңсемiздiң көтерiлуi, рухымыздың түгенделуi екiұштылау. Ондай ұлттар дәрменсiз саналады. Ал дәрменсiз ұлттың тарих толқындарына шыдас беруi қиын. Сол себептi де қалайда хан сүйегiн iздестiрiп-тауып, туған топырағы – Көкше жерiне алып келiп, арулап жерлеу қажет! Iргелi ұлттар ең әуелi өзiнiң iрi тұлғаларының сүйегiн түгендеп алады. Рухын түгендеу үшiн.

	Тағы бiр айта кетер нәрсе, тарихшы М. Әбдiров мырза ханның бас сүйегiн Омбы қаласынан iздестiру керектiгiн тiлге тиек етедi. Ғалымның айтуына қарағанда, «Бұл – бүлiкшi Кенесары Қасымұлының бас сүйегi» деп жазылған жазуы бар тақтайша Омбы қаласының мұражайында бертiнге дейiн сақталған көрiнедi. Осы дерек-дәйектемелердiң соңына шам алып түсер бiр зерделi зерттеушi табылса және оған мемлекеттiк тұрғыдан қаржылай қолдау көрсетiлiп, қадағалап отырса, Кене ханның басы табылып қалуы да мүмкiн. Бұл – бiздiң баба аруағы алдындағы азаматтық борышымыз. Тәуелсiздiк алып, дербес мемлекет атануымыз да осындай жаужүрек ұлы тұлғалардың есiмiмен тығыз байланысты. Егемендiктiң алғаш iргетасын қалаған да Кене хан секiлдi ел ұландары. Рухы қолдады, аруақтары жебедi...

	* * *

	Қазақтың мойнындағы бұғауды қайтсем үзем, қолындағы кiсендi қайтсем шешем деп күрескен, осы қасиетті жолда жанын пида еткен тағы бiр кесек бiтiмдi тұлға – Мұстафа Шоқай. Бұл кiсiнiң де сүйегi туған елiнен жырақта, сонау Германия жерiнде жатқаны әмбеге аян. Ұлы бабамыздың сүйегiн атамекенiне алып келу туралы мәселе қозғалғалы да бiршама уақыт өткенiмен, әлi күнге дейiн нәтижесiн көре алмай-ақ келемiз. Жалпы Мұстафа Шоқайдың сүйегiн елге алып келiп, қасиеттi Түркiстан қаласына арулап жерлеу жөнiндегi мәселенi ең алғаш көтерген Дүниежүзi қазақтары қауымдастығы төрағасының бiрiншi орынбасары, жазушы Қалдарбек Найманбаев болатын.

	Жақсы бастама неге аяқсыз қалды? Нелер кедергi болып, кiмдер тосқауыл қойды? Осындай сауалдар тiзбектелiп жалғаса бередi.

	– Бiздiң бұл мәселемен айналыса бастағанымызға үшiншi жылға айналып барады, – дейдi Қалдарбек ағамыз. – 1996 жылдың аяғына таман «Мұстафа Шоқай және шетелдердегi қазақ диаспорасы» деген конференция ұйымдастырдық. Сол жиында ұлт көсемiнiң сүйегiн туған жерге алып келу туралы мәселе алғаш сөз болған едi. Одан кейiн Мұстафаның сүйегi жатқан жерiне барып, зиярат етiп қайттық. Бекей Өзтүрiк деген шырақшысы бар екен.

	Содан iле-шала Түркiстан қаласында «Түркi дүниесiнiң тарихы» атты ғылыми конференция өткiздiк. Жиында елуден аса ғалым баяндама жасап, сөз сөйледi. Намық Кемал Зейбек қатысты. Бүкiл түркi жұртына ортақ тұлғалардың сүйегi қойылатын қабірстан ашу мәселесi де осы кездесуде туындаған едi. Осыған байланысты Түркiстандағы Қазақ-түрiк университетiнiң аумағынан төрт гектар жер бөлiндi.

	Тағы бiр айта кететiн нәрсе, Мұстафа Шоқайдың көзi тiрiсiнде серiк болған, қайтыс болғаннан кейiн басын қарайтқан адам – жары Мәриям Шоқай. Ол кiсiнiң сүйегi Францияда жатыр. Мәриям апамыз Мұстафа Шоқайдың үлкен архивiн Францияның Шығыстану институтына өткiзiп кетiптi. Менiң айтайын дегенiм, осы қомақты қорды Қазақстанға алдырып, зерттеу жұмыстарын жүргiзу қажет. Сонымен қатар Мәриям апамыздың сүйегiн де алып келiп, Мұстафаның жанына жерлесек дұрыс болар едi. Бiз бұның барлығын мұсылманшылық жолымен рәсiмдеудi көздеп отырмыз. Өйткенi ислам дiнiнде бұл мәселеге байланысты ешқандай қайшылық жоқ екен. Өзiң бiлесiң, өлiмнен басқаның бәрiнiң ерте болғаны жақсы ғой. Сондықтан бұл мәселенiң тезiрек шешiлуiне бiз де өз үлесiмiздi қосамыз ғой деп ойлаймыз.

	Мұстафа Шоқайдың сүйегiн туған жерге алып келу мәселесi ешқашан ұмытылған жоқ. Ұмытылмайды да. Тек, «сабақты ине сәтiмен» дегендей, орайлы кезiн күтiп жатыр...

	* * *

	Мiне, бiр-бiрiне ұқсас екi тұлға, екi тағдыр. Екеуiнiң мақсат-мүддесi орайлас, таңдаған жолдары бiр. Екеуi де елiнiң мұңын мұңдады, жоғын жоқтады. Елiне теңдiк әперсек деген ниетпен күрестi. Ұрпағының қамын ойлады. Осы жолда бастарын бәйгеге тiктi. Әрине, екеуi де мақсаттарына жете алмады. Бiрақ еңбектерi еш кеткен жоқ. Өздерiнiң халқы алдындағы мiндеттерiн толық ақтады. Өйткенi Кене ханның да, Мұстафаның да өз дәуiрлерiнде бұдан артық жетiстiкке қолдары жетпес те едi. Бiрақ сол аласапыран кезең көзiмен қарасақ, тәуелсiздiк үшiн күрестiң өзi үлкен жетiстiк, iрi жеңiс едi. Себебi ұрпағының рухын оятып, тәуелсiздiк үшiн күресудiң озық үлгiсiн көрсетiп кеттi. Қазақ топырағына еркiндiктiң дәнiн септi. Сол дән қасиеттi топырақта жайқалып өсiп, өз жемiсiн бердi де. Мiне, тәуелсiздiк бiзге өзi келген жоқ, оны бiз осындай ұлы тұлғалардың жебеп-қолдауының арқасында жеңiп алдық. Бұл – тарихи шындық.

	Осынау қос тұлғаның тағдырлары қандай күрделi болса, өлiмдерi де сондай жұмбақ. Кене ханның өлiмi әлi күнге дейiн сырын ашпай келе жатса, қайран Мұстафа 1941 жылы 27 желтоқсан күнi құпия жағдайда Берлиннiң «Кранкенхаус» деген госпиталiнде көз жұмды. Өлiмiнiң себебi әлi күнге дейiн белгiсiз.

	Кiм өлтiрдi? Не үшiн, қандай жағдайда?

	Бұл сауалдарға да әлi нақты жауаптар берiле қойған жоқ. Жабулы қазан жабулы күйiнде қалуда. Оның түйiнi қашан шешiлерi де белгiсiз. Екi тұлғаның пешенелерiне жазылған тағдырлары қанша ұқсас дегенiмiзбен, Кенесары ханға қарағанда Мұстафа сәл бақыттырақ. Арулап жерленген. Басы қарайтылған. Кiшкентай болса да ескерткiш орнатылған. Тек бiр ғана қауiп бар. Күндердiң күнiнде атамыздың сүйегi жатқан жер техникамен тегiстелiп, үстiне зәулiм ғимарат бой түзеуi мүмкiн. Өйткенi өркениеттi елдерде жердiң тарлығына байланысты белгiлi бiр мерзiмнен кейiн зираттарды тегiстеп, жермен-жексен етiп, орнын басқа бiр iске пайдаланатын дәстүр барлығы әмбеге аян. Сондықтан Мұстафадай ұлт көсемiнiң сүйегiн кешiктiрмей туған жерге алып келiп, Түркiстан топырағына тапсыру кезек күттiрмейтiн мәселенiң бiрi болуға тиiс.

	Қазақта «Сүйегiңдi қорлатпа!» деген өсиет сөз бар. Тәндегi жара жазылуы мүмкiн, ал сүйекке түскен таңбаның оңайлықпен кете қоймасы анық. Сондықтан сүйегiмiздi қорлатпаудың қамын осы бастан ойлануымыз керек.

	Қазақ екi нәрсеге ерекше көңiл бөлiп, қатты қадiрлеген. Бiрiншiсi – аруақ. Екiншiсi – ұрпағы. Аруақ – кешегi өткен жолымыз, тағдырымыз, тарихымыз. Ұрпақ – болашағымыз. Ал халық осы екi нәрсеге баса назар аудармаса, түптiң түбiнде ащы зардабын тартатыны бесенеден белгiлi.

	«Өлi риза болмай, тiрi байымайды!»

	2000 жыл





ХАН КЕНЕНIҢ ҚАЗАСЫ




	24 көкек, дүйсенбi күнi болатын. Жұмысқа келiп отырғаным сол едi, телефон шылдыр ете түстi. Көтерсем Астана қаласы әкiмiнiң баспасөз хатшысы, ескi дос Сәдiбек Түгел екен.

	– Сенi Қайрекең iздеп жатыр, – дедi ол аз-кем аман-саулықтан кейiн.

	Iле-шала Астана қаласы әкiмiнiң орынбасары, Қазақстан Ұлттық ат спорты федерациясының президентi Қайрат Сатыбалдыұлы Назарбаевқа телефон соқтым.

	– Думан, – дедi, – Қырғызстанға барып қайтсаң. Күн жылып, жер аяғы кеңiдi ғой. Сен бұл жолы Кенесары ханның сүйегi жатқан жердi сұрастырып, анықтап келсең. Содан кейiн экспедиция шығарып, тағы да iздестiру жұмыстарын жүргiзермiз. Егер табылмаса, қасиеттi адам ғой, аруағы риза болар. Ал Құдай қолдап, iсiмiз оңғарылып, табыла қалған жағдайда сүйегiн кiндiк қаны тамған туған жерiне тапсыра алсақ, бәрiмiз де пейiшке барамыз, – дедi сөзiнiң соңын қалжыңға айналдырып. – Айтпақшы, Ресейден де рұқсат қағаз келдi. Қырғызстаннан келген соң, бабамыздың бас сүйегiн iздестiру үшiн Ресейге жол тартасың. Ал жолың болсын, бауырым! Хабарласып тұр!

	Осымен әңгiме үзiлдi де, мен жолға шығуға дайындалдым. Газетiмiздiң бас редакторы Жүсiпбек Қорғасбек Қазақстанның Қырғыз Республикасындағы төтенше және өкiлеттi елшiсi, атақты ақын ағамыз Мұхтар Шахановқа телефон шалып, мән-жайды толық түсiндiрiп, маған қолдау-көмек көрсетуiн өтiндi.

	Ырымшыл халық емеспiз бе, жолға сәрсенбi күнi шықтық. Үш-төрт сағат жол жүрiп, Қырғызстанның астанасы Бiшкек қаласына келiп жеттiк. Аттың басын бiрден елiмiздiң елшiлiгi орналасқан Томалақ Молда көшесiндегi еңселi ақ ордаға бұрдық. Мұхтар ағамыз өзiнiң қызмет бөлмесiнде күтiп отыр екен. Жылы жүзбен қарсы алып, бiзден жұмыс жоспарымызды тағы бiр тиянақтап сұрап алды да:

	– Кенесарыны қырғыздар онша жақсы көрмейдi. Неге олай екенiн өзiң де бiлетiн шығарсың. Сондықтан қырғыздармен хан Кене турасында сөйлескенде абай болғаның жөн, – деп ағалық ақыл-кеңестерiн айтты. – Әрине, Кенесары – қазақ тарихында өзiндiк орны бар күрделi тұлға. Сол себептi оның сүйегiн iздестiру мәселесiн өз басым толық қуаттап, қостаймын. Қолдаймын. Қолымнан не келедi, соның бәрiн жасаймын. Қазiр осында iстейтiн Ғалымжан деген жiгiтке тапсырамын, қонақ үйге апарып жайғастырады. Жақсылап демал. Ертеңнен бастап тiзе қосып жұмыс iстейміз.

	* * *

	26 көкек. Бiшкек қаласы.

	Мен iздестiру жұмыстарын ең алдымен мұрағаттан бастағанды жөн көрдiм. Қырғыз Республикасы Мәдениет министрлiгi Архив iсi жөнiндегi департаментiнiң директоры Сейтбек Жұмалиев мырза жылы жүзбен қарсы алып:

	– Бағана маған Мұхтар Шаханұлы телефон соғып, сiз жөнiнде бiраз мағлұматтар берiп, көмек көрсетуiмiздi сұраған едi. Мен жалпы бауырлас қазақ халқын, оның iшiнде сiздiң елдiң бiздегi елшiсi Мұхтар Шахановты қатты құрметтеймiн. Ол кiсiнiң ақындығы мен азаматтығын да жоғары бағалаймын. Сондықтан Мұхаңның бiр ауыз сөзi үшiн қолымнан келгеннiң бәрiн iстеймiн, – дедi де, Мемлекеттiк мұрағаттың директорын өзiне шақырып алып, ерекше пейiлмен тапсырып, жазба құжаттармен танысуыма жағдай жасап, кең мүмкiндiк туғызды. Бiрақ, өкiнiштiсi сол, Кенесары мен Наурызбайға қатысты жарытымды құжаттар болмай шықты...



	Мұражайда



	Мемлекеттiк Тарих мұражайының директоры Жұмалы Момынқұлов та Мұхтар ағамыздың телефон шалып, қатты тапсырғанын айтып, құрақ ұша қарсы алды.

	– Кенесары мен Наурызбайға қатысты қандай тарихи құжаттар мен заттар бар? – деп сұрадым Жұмалы Момынқұлұлынан сөз арасында.

	– Ол жағынан мүлде ұяттымыз, – дедi директор сәл қысылыңқырап. – Қазақ пен қырғыз көшiп жүрiп ондай құндылықтарға онша көңiл бөле қоймапты ғой...

	– Кенесарының өмiрде тұтынған заттарының көпшiлiгi осы қырғыз жерiнде қалған деседi жұрт, – дедiм өкiнiш бiлдiрiп.

	– Тек мылтығы мен қылышы Омбы облыстық мұражайында сақтаулы тұрған көрiнедi.

	– Орыстар бiзге қарағанда мәдениеттiлеу халық қой!



	Ғылым академиясында



	Үшiншi күнi Қырғызстан Ұлттық Ғылым академиясының Тарих институтына жолымыз түстi. Басшылықтан ешкiм жоқ екен. Сұрастыра келе осы кезеңдi iндете зерттеп жүрген Рысқұл Жолдасов деген тарихшыны тауып алдым. Аузын ашса көмейi көрiнетiн ашық жігіт екен. Ескi таныстардай тез тiл табысып кеттiк. ХIХ ғасырдағы қазақ-қырғыз қатынасын зерттеп жүргендiктен болар, Кенесары мен Наурызбайға қатысты бiрсыдырғы әңгiмелер айтты. Бiрақ барлығы бiзге таныс жайттар. Сондықтан мен одан:

	– Тың нәрселер бар ма? – деп сұрадым.

	– Сiз Белек Солтанаев деген кiсiнiң «Қызыл қырғыз тарихы» атты екi томдық кiтабын тауып алыңыз. Сонда көптеген нақты деректер бар. Ол кiсi Кенесарыға қатысты мәлiметтердi ханның басын генерал-губернаторға апарып берген Қалығұл Әлiбекұлының өз аузынан жазып алған. Сондықтан ол кiтаптағы дерек-дәйектемелер шындыққа бiр табан жақын. Басқа тың деректер айта алмаймын. Егер уақытыңыз болса, академияның қолжазба қорын қарап шығыңыз. Мысалы, менiң қолымда сол қолжазба қорынан алынған «Қазақ-қырғыз оқиғасы» деп аталатын көлемдi жыр бар. Алғы сөздерi мен ғылыми түсiнiктерiн жазып, баспаға дайындап қойдым. Бiрақ қаржы тапшылығына байланысты жарыққа шығуы кешеуiлдеп жатыр.

	Бұл көлемдi дастан бастан-аяқ Кенесарының қырғыздарға қарсы шабуылын баяндайды. Әрине, ол қазақтардың ойымен емес, ханнан жәбiр көрiп, жапа шеккен қырғыздардың көзiмен жазылған. Сондықтан артық-кем айтылған жерлерi болуы мүмкiн. Бiрақ тарихи дерек көзi ретiнде өте құнды жыр. Былай басталады. – Ол дауыстап оқи жөнелдi:



	Шудың сары жыланы

	Арбасқанын айтайын.

	Кенесары, Орманның

	Қармасқанын айтайын.

	Қазақ пенен қырғыздың

	Шеттескенiн айтайын.

	Орыс пенен қытайдың

	Беттескенiн айтайын.

	Сарыарқадан Кене хан

	Жол жүргенiн айтайын.

	Қырғызды жөнге салам деп,

	Мол жүргенiн айтайын.

	Шуды бойлап жол жүрiп,

	Текелiктiң сеңгiрiне

	Келген жерiн айтайын.

	Майтөбенi май қылып

	Өлген жерiн айтайын.

	Ақмола келген орысты

	Тоқтатқанын айтайын.

	Салтанатын сан қаптап

	Ұқсатқанын айтайын...



	– Мiне, бұл – сiздерге де өте қажеттi жыр. Тарихи мәнi де зор.

	– Мен бұл дастанды қалай ала аламын?

	– Бiзде көшiрмехана бар. Сондағы қыздар көшiрiп бередi.

	Мен Рысқұлдың бастауымен көшiрмеханаға барып, машинкалық жетпiс бiр беттен тұратын тарихи жырды көшiртiп алдым да, қонақ үйге алып келiп, қызыға оқып шықтым.

	Кене ханның қырғыз елiне жасаған қиянаттарын тiзбелей келiп, соңғы шабуылына кеңiрек тоқталады. Кейбiр тұстарында қарасөзбен түсiндiрме берiп отырады. Кенесарының қалай қолға түскенiн айта келiп, ханның өлiмi туралы мынандай жай-жапсарларды көлденең тартады: «Ақырында Кенесарыны солто, Наурызбайды тынай ұрықтары алып, Ержанды сарбағыш руы алады. Үшеуiн бiрдей өлтiредi. Кенесарының жүрегiнiң жарымы май екен, жалы бар екен. Наурызбайдың жүрегi бiр қарасы жоқ шылғи май болып, ортасында шидей қара қылы бар екен. Қырғыздар Кенесарыны өлтiрiп тұрып, Наурызбайға өлтiрдiк деп ұққызады да, бұл жас екен қоя берелiк дейдi. Наурызбай бiр де тiлiн тартпай, қырғыздарды ашуландырып тұрады. Наурызбай айтады: «Өлтiрсең мен барамын Құдайға, өлтiрмесең мен қуамын Кенекемнiң кегiн», – деп. Бұл сөздi қырғыздар ұғып, оны да өлтiредi. Наурызбай бұл кезде жиырма бес жаста екен».



	Ұлттық кiтапханада



	Кенесары, Наурызбайлардың қырғыз даласына қарай жасаған жорықтары туралы шыққан кiтаптар мен газет-журналдарда басылған мақалалар болса қарап шықсам деген ойымды Мұхтар ағаға айтып едiм, Қырғызстан Ұлттық кiтапханасының директоры Анар Шыныбаеваға маған қол ұшын беруiн өтiнiп, өз атынан хат жаздырып бердi де, қасыма елшiлiкте жауапты қызметкер болып iстейтiн Мақсат есiмдi қызды қосып бердi. Анар Даутқызы хатты оқып шығып:

	– Қашан келiп-кетемiн десеңiз де есiгiмiз ашық. Мен кiтапхана қызметкерлерiне тапсырып қоямын. Егер бiздiң кiтапханамызда бар болатын болса, айтқан кiтабыңызды тауып бередi, – деді.

	Мен ол кiтапханада екi күн отырып, қажеттi деген бiраз кiтаптарды қарап шықтым. Ең басты мақсатым Кене ханның сүйегi жатқан жер туралы деректер қарастыру едi. Алдымен тарихшы Рысқұл Жолдасов айтқан Белек Солтанаевтың екi кiтаптан тұратын «Қызыл қырғыз тарихы» атты еңбегiн таптырып алып, Кенесары жорығына қатысты бөлiмдерiн мұқият оқып шықтым. Керектi тұстарын күнделiгiме көшiрiп ала бердiм. Мәселен, аталмыш еңбектiң екiншi томындағы «1847 жылғы Кене ханның қырғызға екiншi шабуылы» деген бөлiмiнде Кенесарының қалай қолға түскенi туралы әңгiмелей келiп, өлiмi жөнiнде мынандай мағлұматтар бередi: «Қырғыздардың өлтiрмек болғанын Кене хан бiлген соң: «Мен дәрет алып, намаз оқып алайын, онан соң ишара қылайын, сонда жанымды қинамай, қылышпенен бiр шауып өлтiрiңдер», – деген. Ертемен памдат намазды оқып болып, ишара қылғанда, бұрынғы жылы Кенесарыдан өлген Орманбек Субанбектiң Тайсары деген iнiсi Тастанбектiң болатымен сiлтеп жiбергенде, басы ырғып кеткен. Өлiгiн Қызыл су менен Шамшының ортасындағы Борду деген сайдың орта бөксесiне таман көмген. Кенесарыны өлтiрер замат күн қатты жауған» (Б. Солтанаев. «Қызыл қырғыз тарихы». – Бiшкек, 1993, 2-кiтап. – 11-бет). Есенқұл Төреқұлұлының «Қырғыздың қысқаша санжырасы» (Бiшкек, 1995 жыл) деген екi томдық еңбегiнiң бiрiншi кiтабында да дәл осы жайттарды қайталай келiп, былай дейді: «Өлiгi (Кенесарының) Қызыл судың Алмалы сайының орта бөксе тұсына қойылған, жасы қырық бес шамасында болған. Ал Наурызбайды Кегетi жақтағы Жаубасардың балалары Жүнiс пенен Түлекқабылдың қолына берген. Қалпақтың бәйбiшесi Ботакөз: «Осының қанын iшем!» – деп, ашуменен айбалтаны ала салып, Наурызбайға сiлтегенде бiр қолын шыли шауып түседi. Сонда артына қараған Наурызбай балта ұстаған әйелдi көрiп: «Ойпыр-ай, менi өлтiретiн қырғызда еркек жоқ па?» – дептi. Содан кейiн барып Төлебай деген Қалпақтың жiгiтi балтамен шауып өлтiрген. Осы жiгiттен ұрпақ жоқ деп айтысады» (1-кiтап, 94-бет). Ал 1999 жылы Бiшкекте шыққан Құсбек Үсенбаевтың «Ормон хан» атты монографиясында: «Кенесары менен Наурызбайды жеті-сегіз күн қармап тұрысады. Ол екеуiн бiрге қоймай, әрбiрiн өзiнше бөлек үйде ұстаған. Кенесары: «Ит қырғыздар, менi хандарыңа жолықтырыңдар», – деп шешiмдi түрде талап еткен. Бұны Орман хан мақұл көрген жоқ. Өйткенi қырғыз, қазақтың салты бойынша, ханға жолықтырған тұтқынды «Жан сауға» деп аман қалдырады екен. Сондықтан Орман хан: «Кенесары мен Наурызбайды маған көрсетпей жоқ қылыңдар!» – деп бұйырған. Шабылған ел, атап айтқанда, шайқаста құрбан болған ерлердiң жақындары Кенесары мен Наурызбайға бiрнеше сауалдар бередi. Мысалы, Наурызбайдан: «Бұрынғы жылғы елшiлер бар ма?» – деп сұрағанда, ол: «Жаманқараңды жайлаған, Орманбектi ойрандатқан, Субанбегiңдi сұлатқан, Қалпағыңды талпақ қылған қолым осы», – деп тайсалмай жауап берген. Ал: «Арманың бар ма?» – деген сауалға мынандай жауап береді: «Төрт арманым қалды: бiрiншi – апам байға ұзатылған жоқ едi, екiншi – ұрпағым қалған жоқ, үшiншi – Тоқсан төбедегi пұл ашылған жоқ, төртiншi арманым – алты алаш баласын бастап, Едiл, Жайық, Сарыарқада орыспенен беттеспедiм».

	Кенесарының да арманы осы тектес болған. Ол төмендегiдей:

	«Бiрiншi арманым – қырғыз-қазақты бастап, Едiл, Жайықта орыспен соғыспадым, екiншi – Ұлытаудағы хан қазынасы ашылмай қалды, үшiншi –қарындасымды ерге бере алмай қалдым», – деп қан жылаған. Кенесары хан өлiм аузында тұрғанда да қайсарлығынан тайған емес. Шабылған елдiң алдында салауатты тұрып, тайсалмастан сұрауларға жауап берiп, жарық дүниемен жырлап қоштасқан...» – дей келiп, Жантай Қарабекұлының Батыс Сiбiр губернаторы П.Д. Горчаковқа 1848 жылы 10 қазанда жазған хатында Кенесарының басын алған Қожабекке алтын медаль берiлгендiгi жөнiнде хабарлайды.

	«Мүрдесiн Қарасу мен Шамшының ортасындағы Борду деген сайдың орта бөксесiне қойған... Наурызбайдың сүйегi Шамшының күншығыс жағындағы Кашатқа қойылған...» деген сықылды деректердi көлденең тартады.

	Қырғызстанда шығатын «Эркин ТОО» газетiнiң 1992 жылғы маусым айындағы сандарының бiрiнде жарияланған Сапарбек Закиров деген автордың «Қырғыз санжырасы: Кенесары, Наурызбайдың қырғыздарға шабуылы» деген көлемдi мақаласында Кенесарының өлiмi туралы жантүршiгерлiк мәлiметтер бар екен...

	Ал «Шу баяны» атты газеттiң 1997 жылғы 15 ақпандағы санында «Садық сұлтанның сарыөзен Шуға келiсi» атты мақала жарияланыпты. Аты айтып тұрғандай, аталмыш материалда Сыздық сұлтанның (орыстар Садық деп атаған) қырғыз жерiне келгендiгi туралы әңгiмелене келiп, мынандай жайттарды алға тартады: «Садық сұлтан:

	– Мен сендермен шабысқалы келгенiм жоқ, табысқалы келдiм, сендер менiң туысқанымсыңдар, жан ашу үстiнде әкемдi өлтiрдiңдер деп кiнә артар жерiм жоқ. Жалғыз тiлегiм бар, аруақ разы болмаса, ұрпақтарына жақсылық жоқ, әкемнiң сүйегiн берiңдер, ата-бабаларыма апарып қосайын, алтын жүзiгiн берiңдер, қолыма салайын, сарықасқа ер-тоқымын берiңдер, тақымыма басайын, барлық бұйымтайым осы, – дептi.

	Садық сұлтанның жүйелi сөзiне разы болған, онсыз да шабыстан қажыған, ынтымақты болуды ойлаған тынайдың билеушiлерi ақылдаса келiп, алтын жүзiк пен ер-тоқымын қайтарып бередi. Ал ханның басы жоқ сүйегiн беруге қорқып:

	– Қойылған жерi Шамшы мен Қызылсудың ортасында жайғасқан он бiр жылғада екен, көмген кiсi өлiп қалыпты, таба алмай қойдық, – деген сылтау айтыпты.

	– Әттеген-ай! – деп көкiрегi қарс айырылған Садық төре терiмен қапталған сарықасқа ердiң басын қанжарымен қақ айыра шапқанда iшiнен жалтылдаған қызыл құйма алтындар суырылып түскен.

	– Әкемдi өлтiргендi бiлсеңдер де, алтынын алуды бiлмепсiңдер, ештеңе етпес, бұйырған нәсiп қой, – деп қалтасына салып алыпты.

	Мұрағат деректерiне қарағанда, бұл оқиға 1884 жылдың күзiнде болған екен.



	Университетте



	Сапарымыздың жетiншi күнi Қырғыз мемлекеттiк ұлттық университетiне жолымыз түстi. Ректор жаңадан келiп жатыр екен, орнында болмады, жолыға алмадық. Одан соң тарих факультетiнiң деканатына келдiк.

	– Қырғызстан тарихы кафедрасының меңгерушiсi Дәулетбек Сапаралиев сiз айтып отырған жай-жапсарларды тереңiрек бiледi. Көп жылдардан берi сол кезеңдi зерттеумен айналысып жүр. Орман ханға, Кенесары мен Наурызбайға қатысты кiтап та шығарған. Сол кiсiге жолығып, әңгiмелессеңiз бiраз жайға қанығасыз, – деп жөн сiлтеп жiбердi факультет деканы.

	– Мен Кенесары туралы бiр кiсiдей бiлемiн, – дедi Дәулетбек мырза алғашқы әңгiмеден соң шешiле сөйлеп. – Ханға деген көзқарасым да дұрыс. Елiнiң тәуелсiздiгi үшiн бақандай он жыл бойы күрескен ердi қалай мадақтаса да болады. Қазақ пен қырғызды бiрiктiрiп, Ресей империясына қарсы соғысамын дегенiн де қостаймын. Жалпы Кене ханның өмiрлiк пәлсапасы кiмдi болсын қорқытып-үркiту арқылы ауыздықтаймын дегенге саяды. Әрине, олай болса, артығырақ сiлтеп жiберген тұстары да болмай қоймайды. «Қырғыз әйелдерiнiң iшiн жарып, жас нәрестелердi найзаның ұшына түйреген» деседi жұрт. Мен өз басым бұған сенбеймiн. Егер қарсы дау айтатындар болса, дәлелдесiн.

	Ол – ханның тұқымы, ақсүйек. Бұндай шектен шыққан жауыздықтар жасауы мүмкiн емес. Әрине, соғыс болған жерде құрбандықтар болмай қоймайды. Өйткенi соғыстың аты – соғыс. Бiрақ екiқабат әйелдердiң iшiндегі нәрестелердi найзаның ұшына түйреу сияқты қатыгездiктердiң өмiрде белең алуы сендiре қоймайды. Бұндай алыпқашпа әңгiмелер нелiктен шықты? Себебi қырғыздардың Кенесары мен Наурызбайды өлтiрулерi үлкен қылмыс едi. Осыдан арылып, тазару үшiн, яғни уақыттың алдында ақталу үшiн ойлап табылған айла-шарғылар едi. Мен қазақтарға жағынайын деп немесе өз халқымды қаралайын деп отырғаным жоқ. Тарихқа әдiлеттi көзбен қарайтын тарихшы ретiндегi өзiндiк көзқарасым осындай.

	Кенесары қырғыздарға не үшiн жорық жасады? Бiрiншiден, әскер күшi қажет едi, екiншiден, материалдық мұқтаждық болды. Өйткенi әскер ұстау үшiн мал-пұл керек екенi белгiлi. Ал 1846-1947 жылдары қырғыздардың жаны тыныш, малы түгел едi. Мiне, Кенесары осыған қызықты. Ханның бiр қателiгi – одақтаса бiрiгейiк деген саясатпен емес, менiң билiгiмдi мойындап, қазақ-қырғызға ортақ хан ретiнде артымнан ересiңдер деген талаппен келдi. Ал билiктi ешкiм де оңайлықпен бере қоймасы белгiлi. Кенесарының тағы бiр қателiгi – қалың бұқараны өзiне қарсы қойып алды. Ал халық көтерiлсе, алынбайтын қамал болмайтынын кәрi тарих баяғыда дәлелдеген. Ниеттерiң түзу екен, қолымнан келген көмегiмдi аямаймын.

	– Кенесарының соңғы шайқасы Тоқмақ қаласының шығыс жағында, Кекiлiк тауларында болыпты. Сүйегi жатқан жер де сол маңда деседi, сiз бiлмейсiз бе?

	– Тап басып, дәл айта алмасам да, шамалап бiлемiн.

	– Сiз «Он бiр жыра» деген жердi бiлесiз бе?

	– Бiлемiн, ол да сол маңда.

	– Сiз бiздi сол жаққа бастап бармайсыз ба? Сол жерлердi өз көзiммен көрiп қайтсам деп едiм. Кенесарының соңғы шайқасы мен өлiмi туралы көркем шығарма жазбақ ойым бар.

	– Оның несi бар, бастап апарайын! Хан Кененiң сүйегi табылса, тек қана қазақтарға емес, қырғыздарға да жаман болмас! Бiздегi ресми адамдардың да, қарапайым халықтың да бұл iске көзқарасы дұрыс. Оған сенiңiз. Мен кепiл бола аламын. Қазақ пен қырғыздың тарихы да, тағдыры да ортақ қой!..

	– Онда ертең менiң Бiшкекке келгенiме сегiзiншi күн толады, бүрсігүнi – тоғызыншы күн. Сол күнi, яғни 4 мамыр күнi барып қайтуға қалай қарайсыз?

	– Жақсы, дәл сол күнi мен де бос боламын!



	Хан Кененi өлтiрген жерде



	Қазақстанның Қырғыз Республикасындағы төтенше және өкiлеттi елшiсi, халық жазушысы Мұхтар Шахановтың қызмет машинасымен Тоқмақ қаласына қарай беттеп келемiз. Әңгiменi Мұхтар ағаның өзi бастады:

	– Жалпы Кенесары ханның отаршылдыққа қарсы, Ресей империясының жан-жақты құрған торынан сытылып шығуға талпынған қайсар рухты көтерiлiсiн оң бағалауымыз қажет. Осыған байланысты қырғыздарды өзiне қосып алып, Хиуа, Қоқан, Бұхар хандықтарымен бiрiге отырып, жеңiс туын желбiретсек деген асыл арманы да жүрекке жылы тиедi. Яғни, идея дұрыс. Бiрақ соны жүйелi түрде iске асыруға жұмылдырылған ой-жосық, бағыт-бағдар көңiлге қона ма?!

	Мiне, осы тұста ойланатын мәселелер көп. Егер сол кездегi оқиғаларға шыншыл көзбен қарайтын болсақ, аталмыш хандықтардың бiрiге қоюы екiталай. Оған толып жатқан себептер бар. Өйткенi бай-манаптың өз мүддесi бар, ондай мүддеден Кенесары да құралақан емес-тi. Мәселен, Орман ханның қырғыз хандығын сақтап, тең дәрежедегi одақтас болайық дегенiне ойы қырдағыны шалған Кенесары көне қойған жоқ. Одақтаса кеткен күннiң өзiнде де мұздай қаруланған орыс әскерiн қуып шығу мүмкiн емес едi. Екiншi жағынан, Орман ханның да өз есебi бар. Оның үстiне билiктен айырылып қалу қаупi сезiле бастады. Сондықтан оның жалт беруi – заңды құбылыс. Ал қарапайым халықта не кiнә бар? Кенесары бастаған топ осы жағын естен шығарып алған сияқты. Ханды қанша жерден iш тартқанымызбен, шын мәнiндегi ұлттық көсем ретiнде танығанымызбен, қырғыз елiне жасаған қиянаттарын жасырып-жаба аламыз ба?!

	Әдетте жақсылық тез ұмытылады. Ал жәбiрленушi ел жамандықты ешуақытта ұмытпайды. Қырғыз жерiнде Кене ханға, оның жорықтарына, атасы Абылай ханға арналған қаралы беттер әлденеше том құрайды. Қаншама ғасыр бойы дақ түспеген қазақ-қырғыз байланысына осы кезеңдерде ғана аздап нұқсан келдi. Сондықтан бiз қырғыз жерiндегi осынау қанқұйлы шайқастарға әдiлеттi көзбен қарауымыз керек.

	– Мұхтар аға, – дедiм осы жерде сөзге араласып, – бұл сiздiң елшi ретiндегi пiкiрiңiз ғой. Әрине, қырғыз халқына жасаған жорығын ақтауға болмас. Бiрақ, сiз айтқандай, жеке басының мүддесi үшiн атқа қонғанын өз басым еш кiнәламаймын. Қазақ халқының орыс патшасының езгiсiнде болғанынан гөрi Кенесары ханның иелiгiнде, тiптi илеуiнде болғаны әлдеқайда жақсы болар едi ғой.

	– Әй, бала, сендер өстiп шыға келесiңдер. Бұл арада менi дұрыс түсiнуге тиiссiң. Қырғызға елшi болған соң жағынайын деп отырғаным жоқ. «Әдiлетсiз болса, атаңның да айыбын айт!» деген. Менiңше, әдiлетке жүгiнер болсақ, Кенесары, Наурызбай бабаларымыздың қырғыз жерiндегi қарапайым халықтың, кінәсіз бала-шағаның қандарын судай шашқаны үшiн белгiлi деңгейде қазақ халқы қырғыз халқынан кешiрiм сұрауы жөн-ау деп ойлаймын. Менiңше, бұл әрекеттiң Кенесары мен Наурызбай бастаған ұлт-азаттық көтерiлiске көлеңке түсiре алмасы анық. Бұл бiздiң тарихқа әдiлеттi көзбен қарай бiлетiнiмiздiң көрiнiсi болар едi...

	Осы кезде Қырғыз мемлекеттiк ұлттық университетiнiң Қырғызстан тарихы кафедрасының меңгерушiсi Дәулетбек Сапаралиев сөзге араласып:

	– Әне, ана маңда Кенесарының соңғы шайқасы болған, – дедi тау жақты нұсқап. – Осы арада ханды қолға түсiрiп, қырғыз батырлары ауылдарына алып барып, онда он шақты күндей ұстап, сол жерде мерт қылып, денесiн көмген ғой. Бiз қазiр сол ауылдарға барып, көнекөз қариялармен әңгiмелесiп көремiз. Бiрi болмаса бiрi бiлуi тиiс қой, – дедi әңгiме ауанын басқа арнаға бұрып.

	– Сiздердегi деректер бойынша, Кенесары ханның сүйегiн Борду деген сайға көмген екен, бiзде «Он бiр жыра» деген жерге көмiлген деседi.

	– Дұрыс айтасыз, екеуi де сол маңда. Бiр-бiрiне жалғас жатқан жерлер. «Он бiр жыра» – он бiр жылғасы бар тау ғой... Мiне, мынау Борду ауылы.

	Бiз сұрастыра жүрiп Мәмбет Шолпанқұлов деген ақсақалдың үйiне келдiк.

	– Кенесары 1847 жылы қырғызға келерде анасы айтыпты-мыс, «Қырғызға барма, балам. Олар кiшкене халық болса да, Қыдыр қолдаған ел. Сондықтан онда барып опа таппайсың» деп. Сонда алған бетiнен қайтпайтын хан «Үлкен кiсi айта бередi» деп құлақ аса қоймапты, – дедi бiздiң нендей шаруамен жүргенiмiздi бiлген соң. – Кенесарының қырғызға жорыққа шығуына қарындасы Бопай ханым да қарсы болыпты. Ол Кенесарыға «Аға, жаман түс көрдiм. Түсiмде маңдай шашым жанып жатыр екен, шошып ояндым. Бұл жолы жорыққа шықпай-ақ қойсаңыз қайтедi?» деген тiлек бiлдiрiптi. Кене хан оған да илiге қоймапты. Ақыры не болғанын өздерiңiз де бiлесiздер ғой. Ал сүйегiнiң қай жерге көмiлгенiн анық бiлмеймiн. Оны бiр бiлсе, Алмалы ауылының молдасы, тоқсаннан асса да әлi атқа секiрiп мiнетiн Алпамыс Жүнiсалиев деген ақсақал бiледi. Сол кiсiге барыңыздар, – деп жөн сiлтеп жiбердi.

	Борду мен Алмалы бiр-бiрiне қоңсы қонған ауылдар екен. Алмалы ауылына кiре бере тау беткейiнде жиналып отырған адамдарды көрiп, соларға қарай бұрылдық. Машинадан түсiп, қарсы жолыққан баладан сұрағанымызда:

	– Бiр айдай болды, жауын жаумай кетiп едi. Соған бүгiн ауыл адамдары Құдайға жалбарынып, тасаттық берiп жатыр. Алпамыс ақсақал да осында, – дедi ол. – Әне, топтың ортасында сөйлеп тұрған сол кiсi...

	– Текелiктiң сеңгiрiнде қолға түскен Кенесарыны Дайырбек, Қалша деген қырғыздың атқамiнерлерi осы маңда орналасқан ауылдарына алып келiп, айға жуық жеке үйде ұстапты. «Хан болсаң қаруыңды таста, қара болсаң қамдан» дегенде, Кенесары қаруын лақтырып жiберiп, өз еркiмен берiлiптi десетiн бiлетiндер.

	Отырған жұрт:

	– Қанша айтқанмен батыр ғой! – деп қозғалақтап қалды.

	– Хан аты бар емес пе, күтiмi де жаман болмапты. Күзет те қойылмапты. Хан басымен қашып кетпейтiнiне көздерi жетсе керек.

	Бiр күнi Дайырбек «Не iстеп жатыр екен?» деп киiз үйдiң керегесiнен сығаласа, ұйықтап жатқан Кенесарының үстiнен бiр қара қозы арлы-берлi секiрiп жүр екен дейдi. Хан ұйқысынан оянғаннан кейiн сұраса, ол «Құрыды ғой, оңбай қалды ғой!» дегеннен басқа ештеңе айтпапты. Қолдап-қорғап жүретiн иесi болса керек, өзi де аруақты адам ғой.

	Содан, не керек, Кенесары «Жаман қырғыз, ханыңа жолықтыр» дейдi. Дайырбек Орман ханға кiсi жiбередi. Орман ханның Кенесарымен жолығуға құлқы болмайды. «Маған кезiктiрмей-ақ көзiн құртыңдар!» деп бұйырады. Қайтып келген екi жiгiттiң бiрi ханның бөркiн жұлып алыпты. Сонда Кенесары бөрiктi алғаны – бас алғаны ғой деп, жарық жалғаннан күдерiн үзiп, өлiмге дайындала бастаған екен. Тек бiр өсиетi – «Жанымды қинамай алыңдар!» дептi. Оны қырғыздар қабыл алып, қылышпен шауыпты.

	Осы кезде бiр ақсақал сөзге килiгiп:

	– Кенесары сол кезде-ақ «Менiң сүйегiмдi немерелерiм iздеп келiп, алып кетедi» деген екен. Қандай көреген адам десеңшi, – дедi таңдайын қағып.

	– Е, айтпақшы, расында да солай деген екен, – дей келiп, Алпамыс ақсақал әкесiнiң сүйегiн iздеп келiп, аруақтарға құран оқытып кеткен Сыздық сұлтан туралы да әңгiмелеп бердi. – Кенесарының сүйегi Алмалы деген сайға көмiлген екен. Кейбiреулер Алшалы деген жылғаға қойылған екен дейдi.

	Бiз бұдан да басқа көптеген ақсақалдармен әңгiмелесiп, өзiмiзше сыр суыртпақтадық. Олардың барлығын бiр мақалада қамтып шығу мүмкiн емес, әрине. Сондықтан бiз өз тақырыбымызға қажеттi жайттарды ғана шет-жағалап сөз етуге тырыстық.

	* * *

	Кенесары бабамыздың сүйегi жатыр деген жерлердi аралап көрiп, қайтуға бет алған кезде, аспанда қаракөк бұлттар пайда болып, жаңбыр себелей бастады... Бiз бұны жақсылыққа жорыдық.

	2000 жыл





ХАННЫҢ БАСЫ ҚАЙДА?




	Әр сапардың өзiндiк мақсат-мұраты болатыны белгiлi. Бiздiң мақсатымыз елiмiздiң тәуелсiздiгi үшiн күресiп, жанын пида еткен ұлы бабамыз Кенесары ханның бас сүйегiн iздестiру едi. Жолға шығар алдында түрлi дайындық жұмыстарын жүргiзуге тура келдi. Көптеген тарихи деректер қолымызға түстi. Манаш Қозыбаев, Оразақ Смағұлов, Нұрсан Әлiмбай, Кемел Ақышев, Карл Байпақов, Дүкенбай Досжанов сияқты зиялы қауым өкiлдерiмен ақылдасып-кеңестiк. Бiр бiлсе осы кiсiлер бiр дерек бiлер деген үмiтпен Шота Уәлиханов және Напуса Кенесариналармен де хабарласып, әңгiмелестiк. Бiрақ бәрi де жалпылама бағыт-бағдар сiлтеп, жанашырлық бiлдiрiп, сапарымызға сәттiлiк тiлегенiмен, нақты ештеңе айта алмады.

	Жалпы, тарихи дерек көздерiне сүйенсек, бабамыздың басын алған қырғыз манаптары патша ағзамға жақсы атану үшiн Батыс Сiбiрдiң генерал-губернаторы болған П.Д. Горчаковқа апарып бередi. Ол 1851 жылы Горчаковтың орнына Батыс Сiбiр генерал-губернаторы болып тағайындалған Г.Х. Гасфордтың қолына түседi. Аталмыш мырза оны Санкт-Петербургке, яғни патша ағзамның құзырына жөнелтедi: «...Бунтарская голова Кенесары Касымова находится у меня под железным замком, переданная князем Горчаковым, направляю к Вашему величеству...» – дейдi Николай патшаға жазған қатынас қағазында Гасфорд мырза.

	Бас сүйектiң бұдан кейiнгi тағдыр-талайы туралы тарихи деректер жоқтың қасы. Ал аңыз-әңгiмелерге бергiсiз алыпқашпа сөздер жетерлiк. Бiреулер Санкт-Петербург қаласындағы Эрмитажда тұрғанын көрiптi-мiс. Ендi бiреулер, қолдарымен апарып қойғандай, Антропология мұражайында сақтаулы тұр дестi.

	* * *

	Ресей мұрағаттары мен мұражайларында iздестiру-зерттеу жұмыстарын жүйелi жүргiзу үшiн ең алдымен құзырлы мекемелерден рұқсат алу қажеттiгi туындады. Қазақстан Республикасы Мәдениет, ақпарат және қоғамдық келiсiм министрлігінің арқасында Ресей Мәдениет министрлiгiнен рұқсат қағаз алуға қол жеткiздiк. Оған қосымша еліміздің Мемлекеттiк хатшысы экспедиция мүшелерiне мүмкiндiк туғызуларын өтiнiп, Мәскеу және Санкт-Петербург қалаларының әкiмдерi Ю.М. Лужков пен В.А. Яковлев мырзаларға ресми хат жазып бердi.

	* * *

	Жолға шығардан бiр күн бұрын осы сапардың ұйымдастырылуына ұйытқы болып, демеушiлiк жасап жүрген ұлтжанды азамат, Астана қаласы әкiмiнiң орынбасары, Қазақстан Ұлттық ат спорты федерациясының президентi Қайрат Сатыбалдыұлы Назарбаев хан сүйегiн iздестiру мақсатында құрылған экспедицияның алғашқы тобын Мәскеу және Санкт-Петербург қалаларына шығарып салу үшiн Алматы қаласына арнайы келдi.

	Алғашқы топтың мүшелерi болып мұражай ісін жетік білетін зерттеуші-қаламгер Тұрсын Жұртбай және мұрағатпен жұмыс істей алатын тарихшы-ғалым, Е. Бекмахановтың «Қазақстан ХІХ ғасырдың 20-40-жылдарында» атты Кенесары хан туралы атақты монографиясын қазақшаға тәржімелеген Шәріпбек Әмірбеков таңдап алынды. Оған бастамашы ретінде мен қосылдым.

	Қайрат Сатыбалдыұлы бізбен кең отырып әңгімелесті. Әр түрлі ой-пікірлер ортаға салынды.

	– Сапарларыңыздың сәтті болуына тілектеспін! Тым болмаса бір дерек тауып келсеңіздер жақсы болар едi, – деді сөзiнiң соңында.

	– Сенсеңiз, аруақ разы болуы үшiн қолымыздан келгеннiң бәрiн жасаймыз. Егер көңiлiңiзде титтей де болса күдiк болатын болса, ашып айтыңыз. Өйткенi бiздiң құр қол қайтуымыз да ғажап емес. Ондай жағдайда артымыздан түрлi сыпсың сөздердiң өретiнiн де алдын ала ескертiп қояйын... – дедi арамыздағы жасы үлкенiмiз Тұрсын аға барлық жағдайды ашық айтып.

	– Ештеңеге алаңдамаңыздар. Мен сiздерге сенемiн. Сенгендiктен де жiберiп отырмын, – дедi Қайрат Сатыбалдыұлы. – Жүрiңiздер, ата-бабаларымыздың басына барып, құран оқиық.

	Бiз Шамалғандағы Нұрсұлтан ағамыздың әкесi мен Қайрат бауырымыздың әкесi жатқан жерге барып, құран оқыттық. Күмбез салдырып, жан-жағын қоршатып қойыпты. Одан кейiн жыр дүлдүлi Сүйiнбай бабамыздың басына бардық. Қайрат құран оқыды.

	– Аруақ разы болсын деп басын көтертiп жатырмын, – дедi Қайрат сәлден соң жартылай соғылған күмбезге қарап тұрып. – Құдай қаласа, биыл бiтiретiн шығармыз... Ендi Қарасай бабамыздың босағасына барып, ақсақалдардың батасын алып шығайық.

	Бiз Қарасай батырдың оныншы ұрпағы болып саналатын Асқар Еспенбетұлы Тоқтамысовтың шаңырағына келдiк. Қайрат алдын ала ескертiп қойған екен. Дастархан жайылып, тамақ асылып қойылыпты. Ақсақалдар құран оқыды, соңынан баталарын бердi. Қарасай батырдың көзi тiрi кезiндегi алты қанат ақ ордасының босағасы осы үйде әлi сақтаулы көрiнедi. Үй иесi Асқар Еспенбетұлы бiзге төргi бөлмеде тұрған Қарасай батырдың босағасы мен кiсесiн көрсеттi. Iштей дұға жасап, сыртқа шықтық.

	* * *

	Ертеңiнде, яғни 10 маусым күнi Мәскеу қаласына ұшып кеттiк. Өзiмiздiң алдын ала келiсiп алған жұмыс жоспарымызға сай 12 маусым – дүйсенбi күнi Ресейдегi Қазақстан елшiлiгiне арнайы ат басын бұрдық. Елшi Тайыр Мансұров мырза бiзбен жұмыс iстеудi елшiлiкте кеңесшi болып қызмет атқаратын Ермек Алдановқа тапсырды.

	– Иә, бiз бәрiн бiлiп отырмыз. Қайрат Назарбаев өзi елшiмен бiрнеше мәрте телефон арқылы сөйлесiп, бәрiн ашып айтқан. Кеше ғана осы мәселемен Астана қаласы әкiмшiлiгiнiң Мәскеу әкiмшiлiгiндегi өкiлi Юрий Яблонский мырза келiп кеткен. Сондықтан қолымыздан келгенше көмек көрсетуге дайынбыз. Тек бiр нәрсенi алдын ала ескертiп қояйын, Кенесары бабамыздың бас сүйегi туралы мәселенi керек кезiнде ғана қозғасаңыздар екен. Неге екенiн өздерiңiз де түсiнiп отырған шығарсыздар, – дедi Ермек Алданұлы.

	Бiз кеңесшiге қайда барып, қайда қоярымызды бастан-аяқ баяндап шықтық.

	* * *

	Ермек Алданұлының араласуымен Ресей Федерациясы Мәдениет министрлiгiнiң Мұражай бөлiмiнiң бастығы Людмила Колесниковамен жақын танысып, тез тiл табысып кеттiк. Ресей мен Қазақстан арасындағы рухани һәм мәдени байланыстар төңiрегiнде әңгiме қозғалды. Түрлi ой-жосықтар айтылды. Ресей мұрағаттары мен мұражайларындағы қазақ халқының тарихына қатысты материалдық әрi рухани қазыналар туралы да сыр суыртпақтап, тым болмаса солардың көшiрмелерi мен тiзiмдерiн алу жағын да сұрастырдық.

	– Қазақстанмен рухани-мәдени байланыстарды жандандыра түсуге бiз де мүдделіміз, – деп бастады сөзiн Людмила Максимовна. – Өйткенi мәдениетте шекара болмауға тиiс. Бiз сiздердi түсiнемiз. Ресей мұрағаттары мен мұражайларындағы қазақ халқының тарихына байланысты тарихи һәм мәдени қазыналардың толық тiзiмi мен көшiрмелерiн алуларыңызға болады, бiрақ түпнұсқалар мен заттар туралы тiптен сөз болмауға тиiс. Мәселен, бiзде тұрған сондай қазыналарды түстеп-түгендеп, түрлi альбомдар, кiтапшалар, кiтаптар шығаруға болады. Сондықтан зерттеушiлерге ешқандай тосқауыл қоймаймыз, қайта қолымыздан келген көмегiмiздi жасауға қашанда дайынбыз. Мәскеу мен Санкт-Петербургтегi баратын мекемелерiңiздiң тiзiмiн жасап берiңiздер, бiз олардың басшыларына телефон арқылы хабарласып, сiздердiң еркiн кiрiп, зерттеу жұмыстарын жүргiзулерiңiзге жағдай жасап, мүмкiндiк туғызуларын өтiнiп, алдын ала ескертiп қоямыз. Менiң ойымша, рухани-мәдени байланыстардың жандануына олар да қарсы бола қоймас.

	Бiз алдын ала жасап алған тiзiмдi ол кiсiнiң қолына ұстаттық.

	– Мен қосымша бiздiң министрлiктiң атынан барлық мәдени мекемелердiң атына ресми хат жаздырып беремiн, – дедi Людмила Максимовна. – Егер жұмыстарыңызға байланысты қандай да бiр проблема туындап жатса, емiн-еркiн менiң өзiме келiп немесе телефон арқылы айтып, хабарласуларыңызға болады. Тиiсiнше шара қолданып, сапарларыңыздың нәтижелi болуына барлық жағдайды жасауға тырысамыз.

	Людмила Максимовна айтқан уәдесiнде тұрды. Ресей Федерациясы Мәдениет министрiнiң бiрiншi орынбасары Н.Л. Дементьеваның атынан мұрағаттар мен мұрайжалардың директорларына мына тәрiздес ресми хаттар жаздырып бердi:

	«Ностоящим Министерство культуры Росийской Федерации просит оказать содействие представителям Министерство культуры республики Казахстан Т. Журтбаеву, Ш. Амирбекову, Д. Рамазанову, в организационно-методической работе и ознакомлении с фондами вашего музея, связанными с историей и культурей казахского народа».

	* * *

	Келесi күнi Мәскеу қаласындағы Қазiргi тарих мұражайы мен Мемлекеттiк тарих мұражайына жолымыз түстi. Қазiргi тарих мұражайының директоры Тамара Шумная күтiп отыр екен. Емен-жарқын қабылдай қоймаса да, ешқандай артық мiнез көрсете қойған жоқ. Бiз орындыққа отырмай жатып:

	– Бiрден айтып қояйын, бiздiң мұражайда қазақ халқына байланысты тарихи құжаттар мен материалдық бұйымдар бар. Оларды өздерiңiз де көресiздер. Не бар, бәрiн көрсетемiз. Танысасыздар, таныстырамыз. Бiрақ сынық ине бермеймiз. Соны алдын ала ескертiп қояйын. Ал рухани байланыстарға жол ашық. Мәселен, жақында ғана грузиндердiң көрмесiн өткiздiк. Сондай мәдени қарым-қатынастар жасауға, түрлi келiсiмшарттарға отыруға, бiрiккен конференциялар өткiзуге, альбомдар мен кiтаптар шығаруға болады. Ол жағынан ешқандай проблеманы көрiп тұрған жоқпыз, – дедi Тамара Григорьевна ойындағысын ашық айтып. – Бiзге бұрынғы он бес одақтас республикалардан өкiлдер жиi келедi. Бәрi бiздiң қорда бар өздерiнiң тарихына қатысты тарихи құжаттар мен заттардың түпнұсқаларын берудi талап етедi.

	– Сiздердiң қорларыңызда сақтаулы тұрғанымен, олар бiздiң ата-бабаларымыз тұтынған заттар ғой. Сатып алуға да болмай ма? – дедiк бiз сыр суыртпақтап.

	– Олар сiздердiң ата-бабаларыңыздың тұтынған заттары болғанымен, жаңадан қабылданған заң бойынша Ресей Федерациясының ұлттық байлығы болып есептеледi. Сондықтан ештеңе де берiлмейдi, ештеңе де сатылмайды.

	Бiз бұдан кейiн Мемлекеттiк тарих мұражайына бас сұқтық. Мұражай басшыларының айтуы бойынша, оның қорында жетi миллионнан астам қазына-мүлiк бар екен. Мұнда 1984 жылдан берi жөндеу жұмыстары жүргiзiлiп жатқан көрiнедi.

	Бiз бұнда да халқымыздың өткенiне байланысты көптеген құндылықтарды көзiмiз шалды. Соның iшiнде бiзге ерекше әсер еткенi әрi көзiмiзге ыстық басылғаны – мұражайдың көрме залында тұрған Күн кұдайының тасқа қашалған бейне-мүсiнi. Қазақ жерiнен табылған бұдан да басқа жәдiгерлiктер жетерлiк. Ойыма атақты ақын Мағжан Жұмабаевтың:



	Ерте күнде отты Күннен Гун туған,

	Отты Гуннен от боп ойнап мен туғам.

	Жүзiмдi де, қысық қара көзiмдi,

	Туа сала жалынменен мен жуғам.



	Қайғыланба, соқыр сорлы, шекпе зар,

	Мен – Күн ұлы, көзiмде Күн нұры бар.

	Мен келемiн, мен келемiн, мен келем,

	Күннен туған, Гуннен туған пайғамбар! –



	деген өлең жолдары оралды. Тасқа қашалып бейнеленген Күн құдайының жанында тұрып суретке түстiк.

	* * *

	Мәскеу қаласына келе салысымен бiзге бағыт-бағдар сiлтеп, жөн көрсетер-ау деген екi ағайынымызды тауып алуға тиiстi едiк. Оның бiрi антрополог Ноэл Шаяхметов те, екiншiсi әйгілі тарихшы Ермұхан Бекмахановтың қызы Нәйлә Бекмаханова болатын. Сұрастыра жүрiп Шаяхметовтің ғылымды тастап, халық емшiсi болып кеткенiн бiлдiк. Ал профессор Нәйлә Ермұханқызы Ресей Ұлттық Ғылым академиясының Ресей тарихы институтында жетекшi ғылыми қызметкер болып қызмет iстейдi екен. Алдымен үйiне телефон соғып, келген шаруамызды жасырмай, ашық айттық.

	– Бiрiншiден, аруақ үшiн, екiншiден, әкем үшiн қолымнан келген көмегiмдi аямаймын. Оған сенiңiздер. Телефонмен көп ештеңе айта алмаспыз, ертең қызмет орныма келiңiздер, кең отырып әңгiмелесейiк, – дедi Нәйлә Ермұханқызы ағынан жарылып.

	Ертеңiнде белгiленген уақытта Ресей тарихы институтына барып, Нәйлә Бекмахановамен кездестiк. Келген шаруамызды ден қоя тыңдап алған соң, Ермұхан ағаның Кенесары туралы қазақшаға аударылған кiтабын қолына алып, алғашқы бетiндегi әкесiнiң суретiн көрiп, көңiлi босады, көзiне жас алды.

	– Кенесары хан туралы бiр кiсiдей бiлгенiммен, оның бас сүйегi туралы нақты ештеңе айта алмаймын. Сiздердiң айтуларыңыз бойынша, егер ол шынымен патшаға, Санкт-Петербургке жiберiлген болса, Эрмитажда немесе Кунсткамерада болуы мүмкiн.

	– Кешiрiңiз, апай, сөзiңiздi бөлейiн, бiр кездерi ханның басы Эрмитаждың көрме залында тұрған деседi.

	– Мен оған сене қоймаймын. Ол бiреулердiң өздерiнше тон пiшiп, ойдан шығарған қаңқу сөздерi ғой. Әйтпесе, бiр елдiң көсемiнiң бас сүйегiн мұражайға қойып қою нағыз мәдениетсiздiктiң, тiптi тағылықтың белгiсi емес пе! Ал Ресей зиялылары оған бара қоймас деп ойлаймын.

	– Тiптi жиырмасыншы ғасырдың жетпiсiншi жылдары көрген адамдар бар екен. Мен ол кiсiлердiң өз аузынан естiдiм.

	– Өз басым бұл сөзге де сене қоймаймын. Жетпiсiншi жылдардың аяғында көрсе, етегiмiздi жауып, есiмiздi жиғаннан берi Мәскеу қаласында тұрып келе жатқан бiз де көретiн едiк қой. Тым болмаса естiп-бiлетiн едiк қой. Екiншiден, жетпiсiншi жылдардың аяғында Эрмитажда тұрса, сексенiншi жылдардың аяғында ұшты-күйлi, iз-түзсiз жоғалып кетуi мүмкiн емес сияқты. Өйткенi, мен бiлемiн, сексенiншi жылдардың аяғында да iздестiру жұмыстары жүргiзiлген. Өкiнiшке орай, ешқандай нәтиже шықпаған едi. Егер жетпiсiншi жылдары көрмеде тұрса, бiр iзi болар едi ғой. Бiрақ бұл Эрмитажда жоқ деген сөз емес. Бұл – қасиеттi нәрсе, сондықтан iздестiрудi жалғастыра беру керек. Тек бiр айтарым, ол бас сүйек ретiнде ғана емес, бұйым ретiнде де бiр жерде тiркелiп жүруi мүмкiн. Мәселен, күлсалғыш немесе ыдыс-аяқ түрiнде де болуы ғажап емес. Осы жағын да естен шығармаңыздар. Әйтеуiр Эрмитажды мұқият қараңыздар. Әкемнiң архивiнiң бәрi менiң қолымда. Бiр қарап шығайын. Бiрдеңе тапсам, қосымша хабарлармын. Ал Санкт-Петербургтегi Эрмитаждың директоры Пиотровскийдi, әлемге әйгiлi ғалым Сергей Кляшторныйды, белгiлi тарихшы Виктор Паняхты өте жақсы танимын. Қарым-қатынасымыз да жаман емес. Өте зиялы адамдар. Осы кiсiлерге хат жазып беремiн. Көмектеседi деп ойлаймын. Оларға ашық айтыңыздар, түсiнедi. Тағы бiр айтарым, архивпен жұмыс iстеңiздер. Ол үшiн, әрине, уақыт керек. Бұл жеңiл-желпi iс емес, күрделi шаруа. Сондықтан бiр музейдiң немесе бiр архивтiң айналасында тұйықталып қалмай, жан-жақты iздестiрулерiңiз керек. Мәселен, бiздiң Ғылым академиясының да Антропология және этнология институты бар. Соған да кiрiп шығуларыңыз керек. Кейде адам ойламаған жерден табыла кетуi де ғажап емес. Оны iстiң сәтi бiледi.

	Нәйлә апай бiзге бұдан да басқа көптеген ақыл-кеңестер айтып, алдағы жұмысымызға бағыт-бағдар сiлтедi.

	* * *

	Сонымен қатар Мәскеу қаласындағы Антропология және этнология институтымен хабарластық. Антропология бөлiмiнiң меңгерушiсi Маргарита Михайловна Герасимова екен. Жөн-жоба сұрасқаннан кейiн:

	– Сiз атақты антрополог Михайл Герасимовтың қызы емессiз бе? – деп сұрадық.

	– Иә, дәл таптыңыздар! – Жүзiнде күлкi ойнады.

	– Бiз Қазақстаннан келген зерттеушiлер едiк.

	– Өте жақсы.

	– Сiздерде қазақтардың бас сүйектерi бар ма?

	– Тек қорғаннан табылған бастар бар.

	– ХIХ ғасырдың қырқыншы жылдарының соңында басы кесiлген қазақ ханы Кенесары Қасымовтың бас сүйегi жоқ па?

	– Егер маған сенсеңiздер, бiзде ондай тұлғаның бас сүйегi жоқ. Бiздiң институт 1950 жылы құрылған. Сондықтан одан бұрынғы есiмдерi белгiлi тұлғалардың бас сүйектерi жоқ. Егер болса мен бiлетiн едiм. Өйткенi бiздегi бас сүйектердiң бәрi маған жақсы таныс. Бiз саясаткер емеспiз, ал таза ғалымдардың бұндай мәселеде өтiрiк айтпайтынына сене берiңiздер. Бiр кеңес берейiн. Мәскеу мемлекеттiк университетiнiң антропология институты мен мұражайы бар. Соған барып көрiңiздер. Ол ерте құрылған. Онда он бес мың бас бар. Қайдан бiлесiздер, мүмкiн, содан табылып қалар...

	* * *

	Сұрастыра жүрiп Ломоносов атындағы Мәскеу мемлекеттiк университетiнiң антропология институты мен мұражайын тауып алдық. Аталмыш зерттеу орталығы директорының орынбасары, биология ғылымының докторы, антрополог Арсен Пурунджан жылы жүзбен қарсы алды:

	– Бiзде он бес мың бас сүйек бар екенi рас. Соның бес жүздейi Қазақстан территориясынан қазып алынған бас сүйектер. Сiздер айтып отырған ханның басы жоқ. Дегенмен, өздерiңiз де қарап көрiңiздер. Көңiлдерiңiзде күдiк қалмасын. Бiзде сақтаулы тұрған он бес мың бас сүйектiң барлығының тiзiмi бар. Каталогтан мұқият қарап шығыңыздар. Сiздерге бiздiң институт пен мұражайдың аға ғылыми қызметкерi, бас сүйектiң маманы Валерий Анатольевич көмектеседi.

	Бiз Валерий Анатольевичтiң жәрдемi арқасында аталмыш зерттеу орталығында үш күн отырып, ондағы бүкiл бастың тiзiмiн асықпай қарап шықтық. Пурунджан мырза айтқандай, қазақ жерiнен қазылып алынған бас сүйектер бiршама болғанымен, бiз iздеген жоғымызды таба алмадық.

	* * *

	Ендiгi үмiтiмiз Санкт-Петербург қаласындағы Эрмитаж бен Антропология және этнография (Кунсткамера) мұражайында болатын. Сондықтан ендi Мәскеу шаһарында көп аялдаудың қажеттiгi жоқтығын ескерiп, Санкт-Петербург қаласына жүрiп кеттiк.

	Бiз Санкт-Петербург қаласына келгенде күн кешкiрiп қалған мезгiл болатын. Бiрақ айнала жап-жарық. Сөйтсек, «ақ түннiң» нағыз басталған шағы екен.

	Табиғат-ананың таңдайыңды қақтырар құпия сырлары көп қой, Санкт-Петербург қаласында жаз айларында түн болмайды. Күндiзгiдей жап-жарық болады да тұрады. Бiрiншiден, атақты Петр салдырған тарихи қаланы, екiншiден, осынау «ақ түндi» тамашалау үшiн осы мезгiлде алыс-жақын шетелдерден туристер қаптап кетедi екен. Бiздiң де сапарымыз осыған тұспа-тұс келiп, түстенетiн орын таппай, әбден қиналдық. Талай қонақ үйдiң есiгiн қағып, табалдырығын аттадық.

	«Қыркүйекке дейiн орын жоқ!» – дейдi қарауылдары кеудеңнен итерiп. Әрине, күнiне әр адамға 100-ден 500 долларға дейiн төлейтiн қымбат қонақ үйлер баршылық. Бiрақ оны бiздiң қалтамыздың көтермейтiнi белгiлi. Содан, не керек, әрең дегенде Санкт-Петербург қаласынан 20-25 шақырым жердегi Пушкин елдi мекенiнен әрi арзандау, әрi қолайлы қонақ үй тауып, сонда орналастық.

	* * *

	18 маусым, жексенбi күнi болатын. Ескi қонақ үйдiң еңсесi түсiңкi, ауасы тарлау болғандықтан, ертеңгi жұмысымызды неден бастарымызды пысықтап алу үшiн әрi таза ауада тыныстап қайту үшiн сыртқа шықтық. Тұрсын аға алда, Шәрiпбек екеумiз артта, бiраз уақыт ой қармасып, үн-түнсiз жүрiп қалдық.

	Бұл елдi мекеннiң ресми аты «Пушкин» болғанымен, бейресми атауы «Патшалар ауылы» екен. Өйткенi Петрдiң әйелi Екатерина ханымнан бастап, Ресейдiң соңғы патшасы II Николайға дейiн осы ауылдағы сарайларда тұрыпты. Николайды 1917 жылғы жаз айында осы жерде тұтқындап, Омбы қаласына апарған көрiнедi.

	– Большевиктер бала-шағасымен атып тастаған II Николайдың сүйегi осыдан екi-үш жыл бұрын ғана табылған жоқ па? – дедi Шәрiпбек.

	– Оны орыстардың өздерi сарыла iздеп әрең тапты ғой, – дедi Тұрсын аға сөзге араласып. – Бiз жеңiл жүк арқалап келген жоқпыз. Сондықтан жүйелi әрi жоспармен жұмыс iстеуiмiз қажет. Егер мүмкiндiк болса, әр сағатымызға, әр күнiмiзге мiндеттi түрде есеп берiп отыруымыз керек. Онсыз ешқандай нәтиже шығара алмаймыз. Қайда барып, не iстейтiнiмiздi алдын ала ақылдасып отырамыз.

	– Бiз бұндағы жұмысымызды Антропология және этнография мұражайынан бастасақ қайтедi? Оның директоры Чунер Таксами Оразақ Смағұловпен бiрге оқыған екен. Хат жаздырып алып едiм. Тым болмаса ақыл-кеңес берер, – дедiм мен. – Манаш аға да «Бiр бiлсе сол кiсi бiлер» деп ескертiп едi.

	– Дұрыс айтасың, – дедi Тұрсын аға. – Ертеңгi жұмысымызды содан бастайық. Ол да бiз сияқты аз ұлттың өкiлi ғой. Ашық әңгiмелесуге болады.

	Көше бойлап жүрiп келемiз. Александр саябағына кiре бере Тұрсын аға:

	– Мынау – әлем ақыл-ойының алыбы Пушкин оқыған лицей, – дедi еңселi ақсары ғимаратты көрсетiп. – Осы жерде, анау Екатерина алаңында Александр Сергейұлы талай жүрдi ғой...

	Бәрiмiз бiр сәт ой құшағына сүңгiп кеттiк...

	* * *

	Ертеңiнде ерте тұрып, Ұлы Петр атындағы Антропология және этнография мұражайына (Кунсткамера) бардық. Директоры Чунер Михаилұлы Таксами иманжүздi адам екен. Жылы қабылдап, ашық-жарқын сөйлестi.

	– Мен сiздердiң неге келгендерiңiздi алдын ала бiлiп отырмын, – дедi кiрген бетте.

	Бiз сыр алдырмауға тырысып, әңгiменi әрiден бастадық. Түрлi мәдени-рухани байланыстар тiлге тиек етiлдi. Әңгiме үстiндегi бiр орайлы сәттi пайдаланып, Оразақ ағаның хатын қолына ұстата қойдым:

	– Оразақ аға сәлем айтты. Курстас дос екенсiздер ғой.

	– Сәлемет болсын! – Ол кiсi хатты асықпай оқып шықты. – Айттым ғой, iздеп келгендерiңіз белгiлi болды. Ашық айта берiңіздер!

	– Кенесары ханның бас сүйегiн iздеп жүрмiз, ағасы!

	– Бiлем. Бұл жөнiнде маған Манаш Қозыбаев талай мәрте телефон соғып, тауып беруiмiздi өтiнген. Бiз iздеттiргенбiз. Бiрақ таба алмадық. Омбы губернаторы ол бастан күлсалғыш жасатқан дейдi ғой.

	– Иә, ондай да сөз бар.

	– Эрмитажда болған деседi. Бiрақ оған күмәнiм бар. Өйткенi бiзге түскен әр сiрiңке түгiл, әр ши жоғалмайды. Дегенмен, тағы да iздеттiрiп көрейiк. Iздеңіздер. Мен тұрғанда бiздiң мұражайдың қандай есiгi де айқара ашық болады. Бәрiне өзiм ескертiп қоямын. Менiң ұлтым – нивх, яғни аз ұлттанмын. Ойласам жүрегiм ауырады... – Ол кiсi бiраз мұңайып отырып қалды. – Бiзде антропология бөлiмi бар, алдымен менiң атымнан соған барыңыздар. Өзiм де ескертiп қоямын. Онда алпыс мыңнан аса бас сүйек бар. Бiрақ ондағы қызметкерлер бүгiн жоқ, ертең болады. Мiндеттi түрде айтып қоямын. Алаңсыз бара берiңіздер!

	* * *

	Бiз ол күнгi уақытты бос өткiзбес үшiн Ресей Ғылым академиясының Шығыстану институтына барып, әйгiлi түркiтанушы Сергей Кляшторныйға жолығып, Нәйлә апамыздың хатын табыс еттiк. Зиялы адам екенi сөйлеген сөзiнен-ақ сезiлiп тұр. Жатсынып, жатырқаған жоқ. Көптен таныс адамдардай әңгiмемiз тез жарасып кеттi.

	– Халқымыздың тарихына қатысты мұрағаттарды көзiмiзбен көрiп, түстеп-түгендеп қайту үшiн келдiк, – дедiк әрiден сөз қозғап.

	– Иә, бұнда қазақ халқының тарихы мен тұрмыс-тiршiлiгiне байланысты жазба жәдiгерлiктер мен зат-бұйымдар өте көп. Оларды түстеп-түгендеуге ұмтылғандарың орынды. Мен мұндай игі қадамдарды әрқашан қолдап-қуаттап отырамын.

	– Қандай ақыл-кеңес берер едiңiз?

	– Бiрiншiден, Эрмитажды жақсылап қарап шығуларыңыз керек. Екiншiден, бұрынғы КСРО халықтарына арналған Этнография мұражайына, үшiншiден, Орталық тарихи архивке, төртiншiден, Пушкин үйiне, бесiншiден, География қоғамының архивi мен кiтапханасына кiрiп шықсаңыздар, көп нәрсенi көресiздер.

	– Хандардың патшаға сыйлаған заттары қайда екенiн бiлесiз бе?

	– Олардың барлығы Эрмитажда. Бiрақ көрмеге қойылмаған.

	Оның бәрiн Эрмитаждың Шығыс бөлiмiнен сұрап бiлуге болады.

	– Сiз қазақ ханы Кенесары Қасымовтың бас сүйегi туралы бiлесiз бе?

	– Жоқ. Оны Нәйлә Бекмаханова жақсы бiлуге тиiс қой! Жалпы бас сүйектердiң бәрi Антропология және этнография мұражайында ғой. Оның антропология бөлiмiн Гохман басқарады. Екеумiздiң қарым-қатынасымыз жақсы.

	– Бiз ертең сол кiсiге жолығайық деп отырмыз.

	– Онда мен бүгiн ескертiп қоямын. Ол кiсi – өте зиялы адам. Саясат-маясатыңа қарамайды. Ешкiмнен, ештеңеден қорықпайды. Дәл қазiр Ресейдiң нөмiрi бiрiншi антропологі сол. Ол ешқашан өтiрiк айтпайды. «Бар» десе – бар, «жоқ» десе – шынымен жоқ.

	* * *

	Бiз ертеңiнде Антропология және этнография мұражайының антропология бөлiмiне барып, меңгерушiсi Илья Осипович Гохманмен ашық сөйлестiк.

	– Кеше Чунер Михаилович пен Сергей Григорьевич екеуi хабарласып, сiздерге жәрдем беруiмдi өтiнiп едi. Мен бұл екеуiнiң сөзiн жерге тастай алмаймын. Бiрақ жоқ нәрсенi бар деп тағы айта алмаймын. Кенесары ханның бас сүйегiн осыдан он шақты жыл бұрын Қазақстан Орталық Комитетiнiң тапсырмасымен сарсыла iздегенiм бар. Өзiмiздi де, Эрмитажды да түк қалдырмай сүзiп шыққанмын. Бiрақ, өкiнiшке орай, таба алмадық. Маған сенсеңiздер, Кенесары ханның бас сүйегi Эрмитажда немесе бiздiң қорда жоқ.

	– Сiздерде Кейкi батырдың бас сүйегi бар дейдi ғой?

	– Иә, Кейкi батырдiкi бар. Оның барлық құжаттарын сiздерге бiздiң бөлiмнiң жетекшi маманы Юрий Кириллович көрсетедi. Егер уақыттарыңыз болса, Қазақстанға байланысты каталогтың бәрiн қарап шығуларыңызға болады.

	– Қырғыздарды да қарап шығуға болатын шығар? Бiр кездерi бiздi қырғыз деп те атаған ғой.

	– Әлбетте, көңiлдерiңiз әбден сенгенше қараңыздар. Ешқандай қарсылық жоқ.

	Бiз тарих ғылымының докторы, антрополог Юрий Чистовтың көмегiнiң арқасында Антропология мұражайындағы 60 мың бастың тiзiмiн қарап шықтық. Кейкi батырдың бас сүйегiне байланысты құжаттарды тауып алдық. Атамыздың бас сүйегiнiң нөмiрi 3383 екен:

	«3383. Череп знаменитого бандита казаха Кейки, уроженца Кайдаульской вол., Тургайского у., казненного в Советский период. От Д.Д. Букинича в дар в 1926 г. Документы: Записка Собирателя. 3/ХI-33» деп жазылған негiзгi құжатта. Ал екiншi бiр жазбада: «Инв. №3383. 45 лет. Череп знаменитого киргизского бандита Кейки Тургайского уезда, Кайдаульской волости, свирепствовавшего в Степи в 22 и 23 году. Наводил ужас своими зверствами на местные населения и на переселенцев двигавшихся из Ак-Тюбинска на Атбасар. Был очень набожен и всегда в малитвах раскаивался в приступлениях.

	Его бандиты участвовал и в отрядах красных и в отрядах белых. Участвовал в осаде киргизами города Тургая, в 1916 году. Он почитается киргизами за свою храбрость и считается «батырем» не смотря на свой невзрачный вид (низкого роста, худощавый).

	Был неоднократно арестован, но всякий раз бежал. При поимке голову отрубили китменем и доставили в г. Тургай где она была вывешена на площади. Д. Букинич» деп көрсетiлген.

	Алпыс мың бас сүйектiң iшiнде қазақ жерiнен қазып алынғандар да жетерлiк. Батыс Сiбiр генерал-губернаторы болған Гасфордтың атынан да көптеген бас сүйектер жiберiлген екен. Мәселен, бiр құжатта:

	«5281. Черепа казахов из погребений в Кокчетавском и Каркаралинском округах, доставленные в Анатомический музей АН по распоряжению генерал-губернатора Западной Сибири, генерала от инфантерии Гасфордта в 1859-61 гг. Дар.

	Документы: 1) Копия отношения и.д. военного губернатора области Сибирских киргизов от 27.IХ.1859 г. за №1787;

	2) Копия отношения и.д. военного губернатора области Сибирских киргизов от 6.ХI. 1859 г. за №2041;

	3) Выписка из статьи Бэра...» деген ақпарлар бар. Бұған қоса көптеген дәйектемелер кездеседi. Бiр өкiнiштiсi, Кенесары бабамыздың бас сүйегi туралы ешқандай дерек таба алмадық.

	* * *

	Антропология және этнография мұражайының Орта Азия және Қазақстан бөлiмi бар екен. Чунер Таксами мырзаның ерекше қамқорлығы арқасында осы бөлiмнiң ғылыми қызметкерлерiмен жақын танысып, жүйелi iздестiру жұмыстарын жүргiздiк.

	– Кеше менi Чунер Михаилович шақырып алып, сiздерге көмектесуiмдi өтiнген едi, – дедi осы бөлiмнiң белдi қызметкерi, ғалым Валерия Прищепова. – Жалпы бiздiң Орта Азия және Қазақстан бөлiмiнде қазақ, өзбек, тәжiк, түрікмен, қырғыз, қарақалпақ халықтарының мәдениетi мен тұрмыс-тiршiлiгiне байланысты он мыңнан аса құндылықтар бар. Өздерiңiздiң де танысуларыңызға болады.

	Жалпы Антропология және этнография мұражайының Орта Азия және Қазақстан бөлiмi бойынша жинақталған құнды қазына-байлықтар XVIII ғасырдың басынан бастап түсе бастаған екен. Ал 1896 жылы император II Николай Романовтан осы бөлiмге қазақтар сыйлаған қару-жарақтар мен тұрмыстық заттар көптеп тапсырылыпты.

	1881 жылы Шоқанның әкесi Шыңғыс Уәлихановтан да көптеген зат-бұйымдар түскен екен. Соның iшiнде бiзге ерекше ыстық көрiнгенi – сыртына «Пшак принадлежал полковнику Чингизу Валиханову из Кокчетавского уезда Акмолинской области» деп өрнектелiп жазылған терi сапты пышақ. Бағасы 5 сом деп көрсетiлген (Ол кездегi 5 сом жақсы аттың құны болған). Қазақ сұлтандарынан түскен бұндай бағалы заттар мұражай қорында баршылық екен.

	Тағы бiр ерекше атап өтер жайт, қазақтардың тұрмыс-тiршiлiгiне байланысты фотоальбомдар шығарылған екен. Ұзақ жылдар бойы Антропология және этнография мұражайында қызмет iстеген фотограф Самуила Дудин бiрнеше мәрте қазақ жерiн аралап, Ресей Ұлттық Ғылым академиясының арнайы тапсырмасымен халқымыздың мәдениетi мен тұрмыс-тiршiлiгiне қатысты мыңға тарта фотосурет түсiрiп қайтыпты. Кейiннен олар фотоальбом болып шығарылыпты да. Егер осы фотоальбомдар Қазақстанда қайтадан басып шығарылса, бiрсыпыра олқылықтардың орнын толтырар едi-ау!..

	С.М. Дудиннiң фотоальбомдарының iшiнде Шормановтар отбасы ерекше орын алыпты. Содан да болар, Мұса Шорманов Дудинге қолдан жасалған шитi мылтық пен адалбақан сыйға тартыпты. Бұл сыйлықтар да осы мұражайда сақтаулы тұр. Дудин мырза қазақтарды суретке түсiрумен шектелмей, халқымыздың тұрмысына қатысты көптеген дүние-мүлiктердi өзiмен бiрге ала кетiптi.

	Мұражай қорында сақтаулы тұрған сұлтан Мұхамед Құдаймендиннiң екi iшектi домбырасын көргенде қуанып қалсақ та, артынан кеудемiздi қыжыл кернедi.

	1908-1910 жылдары Семейге барған сапарында К. Щенников дейтiн оқымысты халқымыздың мәдениетi мен тұрмыс-тiршiлiгiне қатысты үш жүзден аса дүние-мүлiктi қанжығасына басып кетiп, осы мұражайға тапсырыпты. Сонымен бiрге фотолар мен көркем суреттердi де ала кетiптi.

	Бiз жақында ғана «Түркiстан» газетiнiң араласуымен Қазақстанға алдырылған «Түркiстан» альбомының бiр данасын да осы мұражайдан көрдiк. II Николайға сыйға берiлген қазақ айбалтасы мен пышақтар да осында тұр. Қазақтың ұлттық киiм-кешектерi де жетерлiк. Кейкi атамыздың басын алтын тапқандай осында алып келген Букинич дейтiн сумақай да халқымыздың талай-талай қастерлi дүниелерiн әкесiнен қалған мұрадай арқалап кетiптi. Кейкi атамыздың аруағы ұрды ма екен, ердiң жасы елуден аса бере аузына қан құйылыпты байғұстың.

	* * *

	Бiз Кенесары бабамызға қатысты бiр дерек табылып қалар ма деген оймен Антропология және этнография мұражайының жеке мұрағатына да кiрiп шықтық. Бiрақ одан Мұхтар Әуезовтiң «Манас» жыры туралы жазылған мақаласының қолжазбасынан басқа ештеңе таба алмадық.

	* * *

	Антропология және этнография мұражайының, Петр Кунсткамерасының құрамындағы М. Ломоносов атындағы мұражайды да қарап шықтық. Халқымыздың тұрмыс-тiршiлiгiне қатысты зат-бұйымдар бұнда да тұр. Бiздiң бiр шұқшия қарағанымыз сөрелерде тiзбектелiп тұрған бас сүйектер болды. Бiрақ, қызметкерлердiң айтуы бойынша, бұнда аты-жөндерi белгiлi адамдардың бас сүйектерi жоқ екен. Барлығы да өте ерте замандарда өмiр сүрген адамдардың (молалардан қазып алынған) бас сүйектерi көрiнедi. Олардың жоғарғы жағында iлулi тұрған бiр жапырақ қағазға «Русский антрополог с 1842 по 1867 г. академик К. Бэр возглавял анатомический кабинет Российской Академии наук. Бэр собрал и изучал храниологическую («череп») коллекцию (около 300 черепов) из разных областей Россий и некоторых других регионов земли» деп әдемi әрiптермен жазып қойыпты.

	«Бэр мырза жинаған бас сүйектердiң тiзiмiн де қарап шығу керек екен ғой» деген ой түйдiм.

	* * *

	Ресей Ғылым академиясының Санкт-Петербургтегi мұрағаты мен кiтапханасына да кiрiп шығу керек болды. Өйткенi Батыс Сiбiр генерал-губернаторы болған Гасфорд молалардан арнайы қазып алынған бас сүйектердiң барлығын Ғылым академиясының атына жiберiп отырыпты. Бас сүйектермен бiрге жiберген қатынас қағаздарының бәрi де «В Санкт-Петербургскую Императорскую Академию Наукь...» деп басталады. Мүмкiн, Кенесары бабамыздың бас сүйегiн де Ғылым академиясының атына жiберген шығар деген ой келдi. Егер бiз ойлағандай болса, академия мұрағатынан бiр деректiң табылып қалуы мүмкiн ғой.

	Бiздi академияның мұрағатына Антропология және этнография мұражайының жетекшi ғылыми қызметкерi Валерия Прищепова бастап барды. Өкiнiшке орай, есiгi жабық тұр. Сұрастыра келе академия мұрағатының қыркүйек айына дейiн жұмыс iстемейтiнiн бiлдiк. Қаржы тапшылығына байланысты қызметкерлерiнiң бәрi демалысқа жiберiлiптi.

	– Бiздiң ғылыми мекемелердiң жағдайы осындай, – дедi Валерия Александровна өкiнiш бiлдiрiп. – Жүрiңiздер, академияның кiтапханасына барып көрейiк.

	Бiз академия кiтапханасында академия мұрағатының директоры Владимир Соболевті кезiктiрдiк. Валерия Александровна бiздiң академия мұрағатында отырып жұмыс iстегiмiз келетiнiн ескертiп, көмектесуiн өтiндi. Бiрақ Владимир Семенович оған ешқандай мүмкiндiк жоқтығын көлденең тартып, азар да безер болды:

	– Қазiр архивте бiрде-бiр қызметкер жоқ. Бәрi демалыста. Оларды шақыртып алғанымыз үшiн ақша төлеуiмiз керек. Ал архивте бiр қызметкермен жұмыс бiтпейтiнiн бiлесiздер. Сондықтан қыркүйекке дейiн ешқандай мүмкiндiк жоқ. Қыркүйек айында келiңiздер, көмектесемiз!

	* * *

	Ендiгi үмiтiмiз Мемлекеттiк Эрмитажда болатын. Мұражай директоры Пиотровский мырза бiзбен жұмыс iстеудi орынбасары Георгий Вилинбаховқа тапсырды. Аталмыш мырза бiзге онша iш тарта қойған жоқ, суық қабылдады:

	– Бiздiң Эрмитаж – әлемдегi ең үлкен мұражайлардың бiрi. Iргетасы 1764 жылы қаланған. Бүгiнгi күнi Эрмитажда үш миллионнан астам экспонат сақтаулы тұр.

	– Үзiлiп қалған мәдени-рухани байланыстарды жандандырсақ деген ойымыз бар.

	– Ешқандай қарсылық жоқ.

	Бiз бiрте-бiрте нақты шаруамызға көше бастадық:

	– Хандар мен сұлтандардың патшаларға сыйлаған заттарын көруге бола ма?

	– Нақтылыққа көшейiк. Мәселен, қандай заттар қызықтырады?

	– ХIХ ғасырдың 40-50-жылдары қазақ жерiнен келiп түскен заттардың тiзiмiн қарап шықсақ деп едiк. Каталогтарыңыз бар шығар?

	– Қолдарыңызда сол заттардың Эрмитажға келiп түскенiн дәлелдейтiн құжаттар бар ма? Әйтпесе, бiзде не көп, патшаларға сыйланған заттар көп. Олардың бәрiн көрсетiп шығу мүмкiн емес. Өте көп...

	Бiз оған ашылып ештеңе айта алмадық. Әңгiмемiз осы тектес сұрақ-жауаптармен ғана шектелдi. Маңдайымыз тасқа соғылғандай күй кешiп, Вилинбаховтың кабинетiнен iннен шыққан тышқандай сүмiрейiп-сүмпиiп шықтық. «Қатырдым ба, бәлем!» дегендей, езуiн ыржитып ол қалды.

	– Шынында да талайды көрген әккi екен. Қалай қусақ та ұстатпады ғой, – дедiм мен Тұрсын аға мен Шәрiпбектiң көңiлдерiн ауламақ болып.

	Бiрақ екеуi де ләм-мим деп тiл қата қоймады. Бастары салбырап, өз ойларымен әлек боп бара жатты. Менiң де шақшадай басымды шарадай етiп түрлi ойлар қаумалады.

	* * *

	Бiз ендi Эрмитажға қалай кiрудiң жолдарын ойластырдық. Ақылдаса келе ең алдымен Ресей Ғылым академиясы Ресей тарихы институтының Санкт-Петербургтегi бөлiмшесiне барып, атақты тарихшы ғалым Виктор Панеяхпен кездесiп, Нәйлә Бекмаханованың хатын табыс еттiк. Ақыл-кеңес сұрадық.

	– Мен Ермұхан Бекмахановпен дос болған едiм. Талантты ғалым едi. Әттең, Құдай берген дарынын толық аша алмай, қуғын-сүргiннiң құрбаны болып кеттi ғой. Нәйлә бiздiң қызымыз сияқты едi. Әкесiнiң жолын қуып, ғылымда да жақсы жетiстiктерге жеттi. Көз алдымызда өсiп-жетiлдi, – дедi Виктор Моисейұлы өткеннен аз-кем әңгiме қозғап.

	Бiз бұл кiсiге картамызды ашуға тура келді.

	– Бұны бiр бiлсе Ермұхан бiлер едi. Мен ештеңе бiлмеймiн. Дегенмен, осында Артиллерия мұражайы бар. Соған барып көрiңіздершi. Ал Эрмитажға кiрудiң жолын айтайын. Эрмитаждың сiздерге керектi Шығыс бөлiмiнiң меңгерушiсi – Иванов Кляшторныйдың жан досы. Аралас-құраластықтары да жақсы. Мен анық бiлемiн, бiрiнiң сөзiн бiрi өмiрi жерге тастамайды. Екеуi сондай сыйлас адамдар.

	* * *

	«Жазған құлда шаршау жоқ». Салып ұрып Шығыстану институтына қайтадан келдiк. Сергей Григорийұлы ескi танысындай жылы жүзбен қарсы алды. Сыралғы адамдардай еркiн әңгiмелестiк.

	– Эрмитаждың Шығыс бөлiмiнiң меңгерушiсi Иванов досым екенi рас. Қазiр сiздердiң көздерiңiзше сөйлесiп көрейiн, өздерiңіз де тыңдаңыздар. – Ғалым телефонға жақындап, нөмiрдi тере бастады. Сәлден соң ар жақтан:

	– Алло! – деген дауыс естiлдi.

	– Анатолий, мен ғой, хал қалай?

	– Сергей, хал қалай? Үй iшiң аман ба? – Дауыс бiзге анық естiлiп тұр.

	– Мен сенен бiрдеңе сұрайын деп едiм. Бiрақ өтiрiк айтушы болма!

	– Иә, сұрай бер!

	– Менiң қазақтармен өте жақсы екенiмдi бiлесiң ғой. Сол менiң қазақтарымның ханының бас сүйегi сендерде екен. Соны тауып берсең жақсы болар едi.

	– Сен менiмен қалжыңдасайын деп тұрсың ба, жоқ, әлде шынымен сұрап тұрсың ба?

	– Қайдағы қалжың?! Шынымен!

	– Әй, аңғал досым-ай, сен, немене, Эрмитажда бас сүйектiң сақталмайтынын бiлмеушi ме едiң? Ата сақалың аузыңа түссе де ақылың әлi кiре қоймапты ғой.

	– Ол бас сүйек ретiнде емес, күлсалғыш сияқты бұйым ретiнде бiр жерде жатуы мүмкiн ғой.

	– Мiне, менiң Эрмитаждың Шығыс бөлiмiнде iстегенiме отыз жылдан асып барады. Егер шынымен қазақ ханының бас сүйегi бiзде болатын болса, мен бiлетiн едiм ғой. Құдайды аузыма алып тұрып ант етемiн, ол шынымен бiзде жоқ.

	– Жақсы, мен сенi түсiндiм. Бiрақ менiң атымнан қазақ бауырлар барса, кеуделерiнен итермей, көрем деген нәрселерiн көрсетiңдер!

	– Сенiң сөзiң бiзге заң ғой. Келсiн, көмектесемiз!.. Осымен әңгiме үзiлдi. Ғалым бiзге қарап:

	– Көрдiңiздер ғой. Әдейi сiздер де тыңдасын деп телефонның даусын шығарып қойдым. Бiрақ менiң атымнан барсаңыздар, көмектеседi. Оған сенiңiздер.

	– Көп рахмет сiзге!

	– Жоқ, ештеңе де емес. Iстерiңе сәттiлiк тiлеймiн!

	– Сiз осындағы қазақ ғалымы Сұлтановты бiлесiз ғой, екеуiңiздiң бiрiгiп жазған кiтабыңызды оқып шыққанбыз. Егер айып болмаса, сол кiсiмен де сөйлессек деп едiк, телефонын айтпайсыз ба?

	– Ол кiсiнiң жүрегiне жақында операция жасалды, кеше ғана ауруханадан шықты. Дегенмен, телефонын айтайын.

	– Жоқ, рахмет, ағасы. Ондай жағдайда мазалау орынсыз болар!

	* * *

	Бiз келесi күнi Мемлекеттiк Эрмитаждың Шығыс бөлiмiнiң меңгерушiсi Анатолий Алексеевич Ивановтың арқасында ондағы бүкiл каталогты қарап шықтық. Әрине, бұнда да халқымыздың тарихы мен мәдениетiне байланысты қазына-байлықтар көзiмiзге жиi ұшырады. Қазақ жерiнен әкелiнген неше түрлі тас мүсiндер, археологиялық қазбалар кезiнде табылған құндылықтар, ұлттық киiм-кешектер, күнделiктi тiршiлiкте пайдаланылатын тұрмыстық заттардан көп нәрсе жоқ. Бұндағы бiзге ерекше әсер еткен нәрсе – Пазырық қорғанынан табылған адам мәйiттерi мен терiсiне дейiн сол күйiнде сақталған өлi жылқылар және басқа да дүние-мүлiктер. Бiздiң тарихымызға қатысты осындай құндылықтардың Эрмитажда тұрғанына iштей қынжыласың. Iшiң удай ашиды. Бiрақ амал не?! Ендi өкiнгенмен не пайда?!

	Эрмитаждың Орта Азия және Қазақстан атты көрме залы осыдан үш жыл бұрын жабылып тасталыпты. Жөндеу жұмыстары жүргiзiледi деген желеумен содан берi жабық тұрғанға ұқсайды.

	– Бұндағылардың Орта Азия мен Қазақстанға қалай қарайтындарын осыдан-ақ анық байқауға болатын шығар, – дейдi Шәрiпбек шындықтың бетпердесін сыпырып.

	Бiз әр жылдары көрмеге қойылған заттардың тiзiмiн асықпай отырып, мұқият қарап шықтық. Қай жылдарғы тiзiмдi алсаңыз да, ең алдымен Түркiстандағы құтты орнына қайтып оралған тайқазан суретiмен сопаң етiп шыға келедi. Бiрақ, бiр өкiнiштiсi, қанша жерден шұқшия қарағанымызбен, Кенесары бабамыздың бас сүйегiн бұл жерден де таба алмадық.

	Бiз Эрмитаждың асты-үстiн түгел араладық. Ебін тауып, ерекше қоймасына дейiн кiрiп-шықтық. Онда қазақ жерiнен табылған скифтер мен сақтардың алтын бұйымдарынан басқа, бiзге қатысты ештеңе болмай шықты.

	– Ендiгi үмiт мұрағатта. Осында бұрынғы КСРО-ның, қазiргi Ресейдiң Орталық тарихи мұрағаты бар, – дедi Тұрсын аға бiздiң өле бастаған үмiтiмiздi қайта тiрiлткендей болып. – Ертеңнен бастап сол мұрағатта отырып жұмыс iстеймiз. Бiр дерек табылып қалатын шығар! Бiз мұрағатқа бас сұқпас бұрын, Сергей Кляшторный ақсақалдың кеңесi бойынша, бұрынғы КСРО халықтарына арналған, қазiргi Ресей этнография мұражайына барып, директоры Владимир Мойсейұлы Грусманмен жолығып, әңгiмелестiк. Владимир мырза да бiздi онша жақтыра қойған жоқ. Әңгiме үстiнде миығынан күлiп отырды.

	– Бiздiң мұражайда қазақ халқының тұрмыс-тiршiлiгiне байланысты бiраз заттар бар. Әрине, көрулерiңiзге болады. Бiрақ ештеңе сұрамайсыздар, бiз бәрiбiр ештеңе бермеймiз. Соны алдын ала ескертiп қояйын. Бiзде Орта Азия және Қазақстан бөлiмi бар. Сол бөлiмнiң меңгерушiсi Татьяна Григорьевна сiздерге бiздегi бар заттардың барлығын көрсетедi. Сауалдарыңызға жауап бередi. Орта Азия мен Қазақстан бойынша өте бiлгiр маман, – дедi де, бiздi Татьяна Емельяноваға таныстырып, табыстап қоя бердi.

	Татьяна Григорийқызы iшi-бауырыңа кiре сыпайы сөйлейтiн, мәдениеттi адам екен. Аузын ашса көмекейi көрiнетiннiң нағыз өзi. Аңқылдап-жарқылдап жүрiп талай нәрсенi өзi-ақ айтып тастады. Бiз ол кiсiнiң бастауымен Орта Азия және Қазақстан атты көрме залын, ерекше қоймадағы патшалардан түскен дүние-мүлiктердi түгел көрiп шықтық. Халқымыздың тұрмыс-тiршiлiгiне қатысты заттардың тiзiмiн толық қарадық. Бiрақ көзiмiзге «Орта жүз ханының кiсесi» дегеннен басқа құнды ештеңе түспедi. Оның өзi қай ханның кiсесi екенiн де анықтай алмадық.

	– Бұл кiсенiң нақты қай хандiкi екенiн тап басып айта алмаймыз, – дедi Татяна Григорийқызы. – Бiзден осыдан он шақты жыл бұрын Талдықорған облыстық өлкетану мұражайы Шоқан Уәлихановқа қатысты үш затты «Уақытша көрмеге қоямыз» деп сұратып алдырып, ақыры бермей қойды. Алматыға iссапармен барғанда осы мәселемен Қазақстан Мәдениет министрiне кiрген болатынбыз. Ұмытпасам, аты-жөнi – Еркеғали Рахмадиев. Ол кiсi жылы қабылдап, «Таяу уақытта өздерiңiзге қайтарылады» деп уәде берген. Соған сенiп кете бардық. Бiрақ екi-үш айдан кейiн сол министрдiң қол қоюымен өзiмiздi кiнәлаған хат келiп тұр. «Кезiнде Ресей қазақ жерiндегi тарихи һәм мәдени мұраларды тонаған, талан-таражға салған» делiнген министрдiң хатында. Соңынан Шоқан Уәлихановқа қатысты заттардың қайтарылмайтынын ескерткен. Сол оқиғадан кейiн Қазақстанмен байланыс жасауға қорқып қалғанбыз!..

	* * *

	«Бiр дерек табылып қалар» деген үмiтпен Ресей Мемлекеттiк тарихи мұрағатына бардық. Ақпарат бөлiмiнiң бастығы Лариса Синицына Ресей Мәдениет министрiнiң бiрiншi орынбасары Н. Дементьеваның хатын көргеннен кейiн, ешқандай артық сөз айтпастан мұрағатқа кiрiп, жұмыс iстеуiмiзге рұқсат бердi.

	– Өздерiңiз қарайсыздар ма, жоқ, әлде көмек керек пе? – деп сұрады Лариса Ивановна. – Бiзде жақсы мамандар бар. Iздеген нәрселерiңiздi тез-ақ тауып бередi.

	– Өзiмiз де қарармыз, дегенмен, қосымша көмек болса артық етпес едi, – дедiк бiз.

	– Онда бiзде Ирина Вальдемаровна деген тәжiрибелi қызметкер бар. Соған тапсырамын. Соңынан өздерiңiз есептесе жатарсыздар.

	– Жақсы!..

	Бiз бұл мұрағатта он бес күн табандап отырдық. Үшеумiз күнiне он бес опись пен он бес iстен кем қарамаймыз. Алдымен халқымыздың тарихына байланысты «Сiбiр комитетi», «МВД-ның Жер бөлiмi» сынды опистер мен ондағы осы бiр құжатта бiр дерек табылып қалар-ау деген iстiң барлығын қарауға күш салдық. Кенесарының әкесi мен балалары, ағасы Саржан және Ғұбайдулла Уәлиев, Сартай Шыңғысов, Ахмет Жантөрин, Бөкей ордасының мұрагерi Жәңгiр сияқты сұлтандар жөнiнде көптеген тарихи құжаттарды көрiп, мұқият оқып шықтық. Бiрақ оларда бiз iздеген деректер кездесе қоймады. Әсiресе, Жәңгiр ханға қатысты құжаттар көп екен...

	Бiз одан кейiн «Придворная контора» дейтiн қалың-қалың опистердi де ақтарыстырдық. Оларда әр жылдары патша сарайларынан Эрмитажға өткiзiлген заттардың толық тiзiмi бар екен. Бiз солардың iшiнен 1847 жылдан бастап 1917 жылға дейiн патша сарайларынан Эрмитажға қандай заттар өткiзiлгенiн мұқият қарап шықтық. Бәрi аса ыждағаттылықпен қатталған, әр тиынына дейiн есептелiп тiркелген, әрқайсысына жеке-жеке iстер тiгiлген. Өкiнiшке орай, бiздiң iздеген «жоғымызға» қатысты бiр ауыз сөз жоқ.

	Жалпы бұл мұрағатта Кенесарыға байланысты құжаттар жоқ екен. Оған көзiмiз жеттi, сенiммен айта беруге болады. Орыстар бұндайды да «жетiстiк» дейдi екен. Ал қазекемнiң бұған көңiлi көнши қоймайды ғой. Қоңылтақсып қалғанымыз рас.

	* * *

	Күндер зулап өтiп жатты. Бiздiң баратын жерiмiз де азайып, «тынысымыз» тарыла түстi. «Бiр дерек табылып қалар ма екен?..» деген сол баяғы соқыр үмiтпен Санкт-Петербург қаласындағы Щедрин атындағы Ресей Ұлттық кiтапханасына да барып, елiмiз, жерiмiзге қатысты түрлi әдебиеттердi қарап шықтық. Алғашында «Вестник Европы» журналының үш санында жарияланған Н. Середаның бәрiмiзге белгiлi «Бунть киргизского султана» атты зерттеу мақаласындағы «...Убив Кенесару, дикокаменные киргизы отрубили ему голову и возили ее, воткнутую на палку, по ауламь для успокоения устрашенныхь жителей; тело Кенисары было, изь мщения, отдано женщинам, которые изрезал его в мелкие кусочки. Голова беспокойного султана, или правильные, его череп, попал каким то судьбами впоследствий в руки князя Горчакова, который приказаль хранить эту голову в главном управлении Западной Сибири, при дель: «О бунте Кенисары. Н. Середа. 29 января, 1870. Петербург» деген деректердi қайтадан көңiл сүзгiсiнен өткiзуге тура келдi...

	Жалпы оқырман қауымға түсiнiктiрек болу үшiн осы жерде сәл шегiнiс жасап, алдымен Омбы қаласына соқпай, нелiктен сапарымызды бiрден Мәскеу мен Санкт-Петербургтен бастағанымызды айта кеткендi жөн көрiп отырмын. Өйткенi бiз алғашында бұл жорықты Омбы қаласынан бастаймыз деп шешкенбiз. Бұл мәселеде көп ақыл-кеңес берiп, тiлектес болған ағаларымыздың бiрi – Манаш Қозыбаев бiзге Омбы облыстық мемлекеттiк мұрағатынан өз атына келген мына бiр хатты берген едi:

	«Қазақстан Республикасы Ұлттық Ғылым академиясының Шоқан Уәлиханов атындағы Тарих және этнология институты, академик М.Қ. Қозыбаевқа!

	Омбы облыстық мемлекеттiк архивiнде тек қана жазба материалдар сақтаулы тұр. Ал заттар жоқ. Ал Н.А. Середа өз зерттеуiн жазу барысында Сыртқы iстер министрлiгiнiң архивi мен Ресей әскери мекемелерiнiң құжаттары сақталған Әскери-тарихи архивiнде жұмыс iстеген (Мәскеу қаласы).

	Батыс Сiбiр Бас басқармасының қорында «Кенесары бүлiгi туралы» iс жоқ. К. Қасымов жөнiнде мәлiметтер «Қырғыз даласындағы оқиғалар туралы» iсте кездеседi. Бiрақ оларда Кенесарының бас сүйегiнiң П.Д. Горчаковқа берiлгендiгi жөнiнде ештеңе айтылмайды.

	Бiлуiмiзше, даладағы әскери iс-әрекеттер туралы жазбалар әскери ведомстволар арқылы жүргiзiлген, ал командирi Горчаков болған Жеке Сiбiр корпусының құжаттары бiзге түспеген.

	Сiбiр корпусы штабының қоры толық сақталмаған, Сiздi қызықтыратын мәлiметтер онда да жоқ.

	Генерал-лейтенант Г.Е. Катанаевтың жеке қорында К. Қасымов көтерiлiсi туралы Орталық архивтерде сақталған құжаттардың көшiрмелерi бар. Атап айтқанда, «Сiбiр қырғыздарының» шекара бастығы қызметiне тұрған генерал-майор Вишневскийдiң Кенесарының өлiмi туралы Горчаковқа жазған рапортының (27.04.1847 жылғы) көшiрмесi бар:

	«...Ақырында Орман би өз қолымен түн iшiнде Кенесарыға шабуыл жасап, оны бiржолата талқандап, өзiн, бауырын, екi ұлын және он бес сұлтанды тұтқындап, азаппен өлтiрдi. Шәжiм би Кенесарының басын алды, оның ауылы талан-таражға түстi, түре қуылды».

	Осы рапортта Вишневский «бүлiкшiнi құртуға қатысқан жабайы қырғыздардың басты адамдарын» және өзiнiң әскерiне Кенесарының жеңiлгендiгi жөнiндегi хабарды жеткiзген «Үлкен Орданың сұлтаны Қамбар мен оның ұлы Сары бидi марапаттау туралы кепiлдеме бередi». Сондай-ақ, аталмыш құжатта көрсетiлгенiндей:

	«...Қашқан Кенесарының соңынан қуып, өзiн, адамдарын, он сұлтанын және екi зеңбiрегiн қолға түсiрдi. Кенесарыны үш күн ұстағаннан кейiн Шәжiм деген қарақырғыз өлтiрдi, ал сұлтандарды қазандағы суға тiрiдей салып қайнатты...»

	Кенесарының өлiмiн Сары би Алтаев пен Қотыраш Өмiров растайды.

	Қасымовты талқандауда көзге түскендердi марапаттау үшiн П. Горчаков Әскери министрден алты алтын және алты күмiс медаль сұрайды, бiрақ өзiнiң қатынас қағазында ешкiмнiң аты-жөнiн көрсетпеген.

	Бiр нәрсенi атап өту керек, Батыс Сiбiр Бас басқармасының архивi түрлi көшулердi бастан кешiрген. Совет өкiметiнiң алғашқы жылдарында, Азамат соғысы кезiнде, басқа да түрлi жағдайларда көптеген материалдар жоғалған. 1977 жылы Омбы облыстық мемлекеттiк архивi жаңа ғимаратқа көшiрiлген. Қоныс аудару кезiнде одан бас сүйек кездескен жоқ.

	Архив директорының орынбасары Л. А. Кугаевская және бөлiм меңгерушiсi Л. И. Огородникова» деп қолдарын қойып, мөрлерiн соққан.

	Мiне, осы хаттан кейiн Омбы қаласына барудың қажеттiгi шамалы екенiн ескерiп, бiрден Мәскеу мен Санкт-Петербургке жол тартқанымыз рас.

	Бұл мәселеге мақаланың түйiнiнде қайта айналып соғармыз деп ойлаймын. Тек, «Темiрдi қызған кезiнде соқ!» демекшi, орайы келiп қалғандықтан тiгiсiн жатқызып, сөзге тиек етiп отырмыз.

	Ендi Санкт-Петербург қаласындағы Ұлттық кiтапханаға қайтып оралсақ, бiз бұнда қазақ этнографиясы мен антропологиясына қатысты кiтаптар мен ескi журналдарды да ақтарыстырудай-ақ ақтарыстырып шықтық. Өкiнiшке орай, бұлардан да ешқандай дерек көзiмiзге түсе қоймады. Тек Я. Полферов дейтiн зерттеушiнiң «Исторический вестник» журналында жарияланған (тамыз, 1904 ж.)

	«В горах Ала-тау» атты Кенесары көтерiлiсi туралы жазған мақаласында «Впоследствии голова Кенисары папала в руки одного русского вельможи, если не ошибаюсь, Воронцова» деген жанама ғана дерек бар. Бұл қай Воронцов – ол туралы ештеңе айтылмаған. Тағы да жұмбақ. Жұмбақ болғанда да оңай шешiле қалатын жұмбақ емес. Сондықтан ерiксiз Воронцовтың iзiне түсуге тура келдi...

	* * *

	Бiз Санкт-Петербург қаласына барғаннан қайтқанға дейiн Чунер Таксами мырза басшылық ететiн Антропология және этнография мұражайынан қарым-қатынасымызды үзген жоқпыз. Ондағы қызметкерлер бiзге көп көмектестi, ақыл-кеңес берiп отырды. Бiз бұл жолы да талантты ғалым Валерия Прищепованың жәрдемiне жүгiндiк. Ол кiсiнiң ақылымен әрi бастауымен Ресей Ғылым академиясының Әдебиет институтына барып, атақты Б.Л. Модзалевскийдiң картотекасын қарадық. Воронцовтарға (бiрнешеу екен), Горчаков пен Госфордқа қатысты материалдардың тiзiмiн анықтадық.

	– Менiң ойымша, Воронцовтардың iшiндегi сiздерге керегi алғашында патша күзетiнiң бастығы, кейiннен император сарайының министрi болған Воронцов-Дашков болуға тиiс, – дедi Валерия Александровна.

	* * *

	Бiз осыдан бiр дерек табылып қалар ма деген оймен қайтадан Мемлекеттiк тарихи мұрағатқа барып, Николайдың кезiнде патша күзетiнiң бастығы, сәл кейiн император сарайының министрi болған генерал Илларион Иванұлы Воронцов-Дашковқа қатысты құжаттардың барлығын қарап шықтық. Жалпы Воронцов-Дашковтың жеке қоры осы мұрағатта екен, бiр емес, екi опись арналыпты: «Воронцов-Дашков. Ф. 919, оп-1, оп-2, 1821-1917 жылдардағы құжаттар». Бiз бұдан да «Предаписание за подписью султана Садық Кенесарина о сборе с каждого аула по барану. 1865 г.» деген құжаттан басқа Кенесары ханға қатысты ештеңе көре алмадық.

	* * *

	Сол күндердiң бiрiнде Валерия Прищепова бiздi Антропология және этнография мұражайының жеке кiтапханасына ертiп апарып, алтынмен апталып, күмiспен күптелген «Ханзаданың Шығысқа саяхаты» деп аталатын қалың-қалың үш томдық еңбектi көрсеттi. Бұл – император II Николайдың ханзада кезiнде, яғни 1890-1891 жылдары Шығысты, соның iшiнде қазақ даласын аралағандығы жөнiнде жазылған құнды еңбек. Авторы – саяхат кезiнде II Николайдың жанында болған князь Э.Э. Ухтольский. Н.Н. Каразин деген суретшiнiң қатысуымен Германияда басылып шыққан екен. Бұнда да халқымыздың сол кездегi тұрмыс-тiршiлiгi, II Николайдың қай жерлердi аралағандығы, оған қазақтардың қандай сыйлықтар сыйлағандығы, кiмнiң үйiне түстенгенi туралы көптеген қызықты мәлiметтер мен бағалы фотосуреттер бар. Мәселен, астыңғы жағына «Қазақ үй», «Бай қазақ үйiнiң iшкi көрiнiсi», «Қазақ», «Қазақ қызы», «Кедей қазақ», «Бақсының моласы», «Бай қазақтың сымбаты», «Тобыл қаласы», «Шыңғыс ханның тұқымы», «Қазақ әйелi» деп жазылған фотосуреттер ерекше көз тартады.

	II Николай бұл сапарында өзiне арнайы тiгiлiп, әсем жабдықталған киiз үйге түстенiптi. Үш томдық еңбекте осы киiз үйдiң де («Юрта Цесаревича») суретi бар. Сондай-ақ, болашақ император Шоқанның әкесi Шыңғыс сұлтанның да үйiнен дәм татып, күмiс ыдыспен қымыз iшiптi. Атақты бай Нұрмұхамед Сағанаевтың үйiнде қонақ болып, қазақтың ұлттық киiмдерiн тамашалапты. Бiр қызығы, шiкiрейген ханзада кедей қазақтың үйiмен де танысыпты.

	– Қонақтар арнайы жабдықталған ғылыми экспозицияны да көрген. Бiр киiз үйге Семей облыстық статистика комитетiнiң мұражайынан әкелiнген этнографиялық, тұрмыстық коллекциялар және мүйiзден жасалған бұйымдар, күмiспен әшекейленген терi және ағаш ыдыстар, музыкалық аспаптар, қазақ жiгiтiнiң белдiгi – «кiсе», қару-жарақтар, ұлттық киiм-кешектер жиналып қойылған екен, – дедi экспедицияның төртiншi мүшесiндей болып кеткен Валерия Александровна. – Сонымен бiрге онда археологиялық, зоологиялық және минералогиялық коллекциялар да болған.

	Ресейдiң болашақ қожайыны қазақ даласындағы саяхатының соңында iшiне өзiне деген сый-сияпаттар қойылған киiз үйге де кiрiп шығып, ризашылықпен аттаныпты. Қанша бай болса да, бар болса да, сый-сияпаттан кiм бас тарта қойсын?!

	* * *

	Бiз Нәйлә Бекмаханованың «Бiр мұражайдың немесе бiр мұрағаттың төңiрегiнде қалып қоймай, жан-жақты iздестiрiңдер. Кейде iздеген жоғыңның мүлде сен ойламаған жерден табыла кетуi ғажап емес!» деген сөзiн үнемi назарда ұстадық. Сондықтан соқыр үмiттiң жетегiнде жүрiп, Санкт-Петербург қаласындағы Артиллерия, Зоология, Әскери-медициналық және Мемлекеттiк Орыс мұражайларына да кiрiп шықтық. Өкiнiшке орай, олардан да ешқандай iз кезiктiре алмадық.

	* * *

	«Жан-жақты iздестiру» мақсатымен Санкт-Петербург қаласындағы қандас ағайындарымызбен де тығыз байланыс орнатуға тырыстық. Ондағы ойымыз бауырларымыздың бірі болмаса бірі бiр дерек бiлiп қалар деген үміт едi. Ең алдымен Санкт-Петербургтегi қазақ қоғамының төрағасы Сәрсенғали Аққұлұлы Құспановпен хабарласып, жолығып, әңгiмелестiк.

	– Бұл оңай шаруа емес. Ауыр жүк, күрделi мәселе. Егер оңай шаруа болса, баяғыда бiр ұшығы шығар едi ғой. Бұны бұрын да iздестiрген, бiз де iздегенбiз, бiрақ ешқандай нәтиже шығара алмадық. Әрине, бұның қажеттi шаруа екенiн бiлемiз, түсiнемiз. Өйткенi Кенесары – қазақтың тәуелсiздiгi үшiн күрескен соңғы ханы. Кенесарының басын алу арқылы патша ағзам қазақтың тәуелсiздiгiнiң де басын алды ғой. Құдайдың мейiрiмi түсiп, қазiр қазақ елi тәуелсiздiгiн жариялады. Ендi осы алып империядан толық құтылу үшiн ұлттық көсемiмiз Кенесарының басын өзiмiзге қайтарып алуымыз керек. Бiле бiлсеңiздер, Кенесары ханның басы ұлттық тәуелсiздiгiмiздiң басы iспеттес қасиеттi нәрсе ғой. Ол үшiн, әрине, уақыт керек, төзiм керек, жүйелi жұмыс iстеу керек. Сонда ғана бiр нәтижеге жетесiздер!

	– Кенесарының бас сүйегi бiр кездерi Эрмитаждың көрме залында тұрған деседi. Сол сөз рас па?

	– Оны дәл бiлмеймiн. Бiрақ, мiне, менiң Санкт-Петербургте тұрып келе жатқаныма отыз жылдан асып барады. Егер шынымен көрме залында тұрса, бiлетiн едiк қой. Кенесарының бас сүйегiнiң қай жерде тұрғанын тап басып айта алмасам да, iз осындағы Әскери-медициналық академияға баратын сияқты. Мен бұны жайдан-жай айтып тұрған жоқпын. Соған барып көрiңiздершi!..

	* * *

	Бiз Санкт-Петербург қаласында тұратын тарихшы Ержан Сағынбекұлы, отыз үш жасар техника ғылымының докторы, Мемлекеттiк архитектура-құрылыс университетiнiң профессоры Тұрлыбек Мұсабаев, әншi Әлия Құсманова, суретшi Аманжол Мұсалиев, коммерсант Рүстем Байкенов және Гүлзакира Кеншiнбаева, Шолпан Шамова, Ардақ Дәрiбаева сияқты қандастарымызбен жақын танысып, өзiмiзше сыр суыртпақтадық. Олар да тiлектестiк бiлдiрiп, қолдарынан келген көмектерiн көрсеткендерiмен, Кенесары бабамызға қатысты ештеңе айта алмады.

	* * *

	Осынау iзгi жандардың көмектерi арқасында Ресей Қорғаныс министрлiгiнiң Әскери-медициналық академиясында үстеме бiлiм алып жатқан Қазақстан Қарулы Күштерiнiң офицерi, майор Қайырбек Дәкеновтi тауып алып, оның бастауымен аталмыш әскери оқу орнының қалыпты анатомия кафедрасына бардық. Кафедраның негiзi 1786 жылы қаланған екен. Бiзге керегi осы кафедраның құрамындағы Анатомия мұражайы болатын. Сұрастыра жүрiп, мұражай меңгерушiсi Марина Владимирқызы Твардовскаяны тауып алып, хат-құжаттарымызды көрсетiп, жайлап «тамырын» баса бастадық.

	– Қазақстаннан келген зертеушiлермiз. Мұражайларыңызбен танысып, аз-маз зерттеу жұмыстарын жүргiзсек деп едiк.

	Кафедра бастығы рұқсат еттi:

	– Егер бастық рұқсат етсе, мұражаймен таныстыруға болады. Бірақ зерттеу жұмыстарын жүргiзулерiңiзге ешқандай мүмкiндiк жоқ. Бiрiншiден, бiз әскери мекемемiз, сондықтан Қазақстан Қорғаныс министрлiгiнен бiздiң академия бастығының атына арнайы ресми хат керек. Ал мынандай жалпылама хат бiзге жарамайды. Екiншiден, қыркүйекке дейiн академияда ешқандай жұмыс жүргiзуге рұқсат етiлмейдi. Барлық бөлменiң есiгi құлыптаулы, тарс жабылған. Мен де демалыстамын, қайта бүгiн бiр шаруамен келiп қалған едiм. Ертең Мәскеуге жол жүрiп барамын, сондықтан тездетiп мұражайды көрсетiп шығайын. Жүрiңiздер!..

	Бiз Марина Владимирқызының соңынан ерiп, мұражайға кiрдiк. Кiрген бойда шкаф сөрелерiнде қаздай тiзулi тұрған бас сүйектерге көзiмiз түстi. Мұражай меңгерушiсi сампылдай сөйлеп, таныстырып жатыр:

	– Бiздiң бұл анатомиялық перепараттар мұражайы 1789 жылы құрылған. Негiзiн профессор П.А. Загорский қалаған. Соғыс жағдайында қаза тапқан адамдардың алты мың бас сүйегi сақтаулы. Бәрiнiң жеке-жеке анықтама құжаттары бар. Мәселен, мыналар баскесер, шайқы, бүлiкшiлердiң бас сүйектерi, – дедi бiр қоңыр шкафтың жанына келгенде iшiнде тұрған бас сүйектердi көрсетiп.

	– Атақты Шәмiлдiң серiгi Қажымұраттың бас сүйегi осында сақталған дейдi ғой?

	– Дұрыс айтасыздар, осында сақталған.

	– Сiздерде қазақтардың бас сүйектерi бар ма?

	– Бар болғанда қандай!

	– Алты мың басқа арналған каталогтарыңыз бар шығар.

	– Бар, бiрақ бiр жүйеге түсiрiлмеген, толық тiзiмделмеген. Бұрын бұнда ешкiмдi кiргiзбейтiн. Тек былтырдан бастап есiгiмiз сәл ашыла бастады.

	– Каталогтарыңызды қарап шығуға бола ма?

	– Дәл қазiр оған ешқандай мүмкiндiк жоқ. Оқу жылы басталғанда келiңiздер, тiзе қосып жұмыс iстеймiз.

	– Марина Владимировна, сiз өзiңiз бiлесiз, қайта-қайта келе беруге Алматы мен Петербургтiң арасы да жақын емес... Сондықтан бiзге екi-үш күн уақытыңызды бөлсеңiз, ақыңызды жемеймiз.

	– Мен сіздердi өте жақсы түсiнемiн. Бiрақ маған сенiңiздер, қазiр жұмыс iстеуге ешқандай мүмкiндiк жоқ! Оның үстiне, мiне билетiм, бiр тығыз шаруамен Мәскеуге кетiп барамын...

	– Онда кешiрiңiз, сiзден бiр нәрсе сұрауға бола ма?

	– Сұраңыз.

	– Сiздерде қазақ ханы Кенесары Қасымовтың бас сүйегi бар ма?

	– Шынымды айтсам, бiлмеймiн. «Бар, жоқ!» деп кесiп-пiшiп ештеңе айта алмаймын. Сiздер қыркүйек айында келсеңiздершi, тек Кенесары Қасымовтың бас сүйегi ғана емес, одан да басқа көптеген жаңалықтар ашасыздар. Өйткенi бұрын әскери мекеме болғандықтан бiзге ешкiмдi кiргiзбейтiн. Сондықтан тыңға түрен саласыздар. Және де бiр ескертерiм, бiздегi шашыраңқы құжаттардың барлығын қарап шығу үшiн кем дегенде бiр ай уақыт керек. Бiздiң өзiмiзде үш мұрағат бар. Соларды да қарап шығуға тура келедi. Сондықтан бұл жүрдiм-бардымға бiтетiн шаруа емес екенiн ескерулерiңiз керек. Кезiнде бiздiң кафедрада А.И. Таренецкий, В.Л. Грубер, В.И. Буяльский сияқты атақты антропологтар қызмет iстеген. Олардың да жеке қорларын қарап шығуларыңыз керек. Жалпы Кенесары Қасымов соғыс кезiнде қайтыс болған ба?

	– Солай десе де болады, – дедiк бiз.

	– Онда оның бас сүйегi бiзде болуы әбден мүмкiн. Өйткенi бiздiң академия бұрынғы Әскери, қазiргi Қорғаныс министрлiгiне қарайды. Бүлiкшiлердiң бас сүйектерi бiзге осы министрлiк арқылы түсiп отырған. Ал ендi кешiрiңiздер, мен жүрейiн. Әйтпесе сiздердiң менi босататын түрлерiңiз жоқ. Есен-аман болыңыздар! Қыркүйекте келiңiздер, көмектесемiз!..

	Ол бiзбен жылы қоштасып, асыға басып кете барды. Бiз болсақ, өкiнiштiң ескексiз қайығына мiнiп қала бердiк.

	– Бiздiң ендi Санкт-Петербургте «барар жерiмiз, басар тауымыз» қалмады. Думан, сен барып, ертеңге билет алып кел, Мәскеуге қайтамыз. Үмiт оты сығырая түскенiмен, әлi өше қойған жоқ. Мәскеуде Кенесарыға қатысты құжаттар сақталуға тиiс екi мұрағат бар. Оның бiрi – Ресей Мемлекеттiк Әскери-тарихи мұрағаты, екiншiсi – Ресей Сыртқы iстер министрлiгiнiң мұрағаты. Батыс Сiбiр генерал-губернаторы болған Горчаковтың жеке қоры осы Ресей империясының Iшкi саяси мұрағатында. Осы екi мұрағатты мұқият қарап шығуымыз керек. Сонымен бiрге Мәскеудегi Ленин атындағы Мемлекеттiк кiтапханаға барамыз, Құдай жолымызды оңғарса, II Николайдың бас сүйегiн тапқан антропологты тауып алып, ақыл-кеңес сұраймыз. Әйтеуiр еңселерiң түспесiн, бiрдеңесi болар, – дедi Тұрсын аға тағы да үлкендiгiн танытып.

	* * *

	Бiз Санкт-Петербург қаласын арлы-берлi бiраз кездiк, шарладық. Талай нәрсенi көрiп, бiраз жайтқа қанықтық. Қала ескiрiп, тоза бастапты. Бойынан нәр, жүзiнен әр кеткендей көрiндi маған. Орталықтағы үйлердiң денi – патша замандарындағы ескi үйлер. Сылақтары түскен, қабырғаларын шаң-тозаң қапқан. Қаланы қақ жарып өтетiн Нева өзенiнiң суына дейiн лайланып кеткен. Көшелерi лас. Тұрғындарының тұрмыс жағдайы нашарлау болғанымен, қайырымды һәм мейiрiмдi көрiндi. Жөн-жоба сұрасаң, бәлсiнбейдi, қолдарынан келгенше түсiндiрiп, бағыт-бағдар сiлтеп жiбередi. Әйтеуiр бiр тектiлiк, зиялылық басым.

	– Ақшаның бәрi Мәскеуде ғой, – дейдi екен питерлiк азаматтар.

	Расында да солай екен! Мәскеу шаһары ескi астана Петербургке қарағанда жайнап, жарқырап-ақ тұр. Неше түрлi биiк үйлер, зәулiм ғимараттар көз сүрiндiредi. Бәрi мұнтаздай тап-таза.

	– Мұның бәрi қала әкiмi Лужковтың арқасы ғой, – дейдi қала тұрғындары. Бiрақ Мәскеу ғалымдарының да шекесi шылқып тұрғаны шамалы. Аз-маз айлықпен өлместiң күнiн көрiп жатқанға ұқсайды...

	* * *

	Бiз Мәскеу қаласына қайтып келген соң, ең алдымен Мемлекеттiк Әскери-тарихи мұрағатқа бардық. Оған кiру қиынға соққан жоқ. Тиiстi құжаттарымызды көрген соң, мұрағат басшылығы сөзге келместен рұқсат еттi. Бiз онда он бес күндей отырып, табандап жұмыс iстедiк. Хан Кенеге байланысты тарихи құжаттар баршылық екен. Орынбор генерал-губернаторы Обручев пен Батыс Сiбiр генерал-губернаторы Горчаков мырзалар Кенесары ханның әр қадамы туралы Әскери министр Чернышевке есеп берiп отырыпты. Осынау тарихи құжаттарды ақтарыстырып отырып, жүрегi түктi бабамыз олардың түнде түстерiнен, күндiз ойларынан шықпағанын анық байқауға болады. Кенесарының көзiн құртудың түрлi айла-шарғыларын жасаған, ойластырған. Чернышев бұйрық-хат жiберуден жалықпапты, ал Горчаков пен Обручев тау қопарып, тас жарып жатқандай көрiнуге тырысқан. Қулықтарына құрық бойламайтын олар Кенесары ауылына ұдайы тыңшылар жiберiп отырған. Олардың да ақпарлары жетерлiк. Ханның түрлi дәрежедегi патша шенеунiктерiне жазған хаттары да осында сақтаулы тұр. Осыншама мол құжаттың iшiнен бiзге керек бiр дерек табылмағанына iштей құлазып қалдық. Тағы да тек қана ой қармауға тура келдi.

	Кенесары ханның 1838 жылы I Николайға жазған мына бiр хаты да түрлi ойларға жетелейдi. Ол қандай хат, несiмен құнды?.. Жас ұрпақтың құлағына сiңiстi бола берсiн бабасының не үшiн қолына қару алғаны. Түсiнсiн, түйсiнсiн, зерделесiн, ой түйсiн, өзiнше байлам жасасын...

	«...Сiздiң бабаларыңыз патшалық еткен тұс пен менiң бабам Абылай хандығы кезiнде халық арасында тыныштық пен сабырлық болып, ол екi тараптан да бұзылған емес. Екi жақ та түсiнiстiк жағдайда сауда-саттық жүргiзген, оны ешкiм де бұзған емес. Сонымен қатар бiздiң адамдарға салық та салынбайтын. Соңғы кездерi олай болмай отыр. Өйткенi бiздiң халқымыздан салық алынып, оларға әр түрлi қысымдар көрсетiлуде. Бiр кездегi бейбiтшiлiк туралы трактатты бұзған Сiздiң кiшi лауазымды өкiлдерiңiз Сiзге бүкiл қазақ халқы Ресей бодандығына енген деп жалған мәлiмет берiп отыр. Менiң марқұм Абылай бабам билеген хандықтың орнына сегiз дуан құрылған. Бұл – бiздiң халық үшiн шексiз қасiреттi жай, әсiресе салынған салық ауыр тиiп тұр. Бiздiң бүкiл қазақ халқы мұншалықты қысым мен қиындық көрмеген едi. Сондықтан, құрметтi Ұлы билеушi, Сiзден бiздiң даламыздағы сегiз округтi және өзге де құрылымдарды жоюды сұраймыз. Сөйтiп, даламыздағы жағдайды бұрынғы қалпында қалдырсаңыз екен.

	Сiзге деген сенiммен өз мөрiн басушы – Кенесары Қасымов».

	* * *

	Ендiгi бiр үмiт Ресей Сыртқы iстер министрлiгiнiң мұрағатында болатын. Тым құрыса бiр дерек табылып қала ма деген соқыр үмiт қой баяғы. Оған да бардық. Бiрақ кiргiзбедi. Рұқсат етпедi. Кiре алмадық.

	– Бiздiң архивке кiру үшiн екi апта күтуге тура келедi. Сiздердiң берген өтiнiштерiңiздi бiздiң арнаулы комиссия қарайды. Комиссия рұқсат етсе, екi аптадан кейiн кiре аласыздар, ал рұқсат етпесе, келген iздерiңiзбен керi қайтасыздар. Бұл – бұлжымас заң. Бiзге ешкiмнiң де бұйрығы жүрмейдi. Ал мына қағаздарыңыз бiзге жарамайды. Бiздiң архивтiң атына жеке хат керек. Онсыз бiз сiздердiң өтiнiштерiңiздi қабылдамаймыз. Оның үстiне бiздiң архив 1 тамыздан бастап бiр айға жабылады, – дедi архив басшылығы мән-жайды толық түсiндiрiп.

	* * *

	Сол баяғы намыс атты алып күштiң жетегiмен Ленин атындағы Мемлекеттiк кiтапханаға да бардық. Кiтапхана басшылары жылы сөйлестi. Бiр айға рұқсат қағаз да жазып бердi. Бiрақ, өкiнiштiсi сол, астыңғы қоймаларда жөндеу жұмыстары жүргiзiлiп жатқандықтан кiтаптарға тапсырыс беруге ешқандай мүмкiндiк болмады.

	* * *

	«Суға кеткен тал қармайдының» кебiмен II Николайдың бас сүйегiн тапқан Никитин деген антропологты тауып алып, ақыл-кеңес сұрайық деген оймен, оны iздестiре бастадық. Осы мақсатпен Мәскеу мемлекеттiк университетiнiң Антропология институты мен мұражайына бардық. Сонда мұражай меңгерушiсi болып қызмет iстейтiн Светлана Ефимова атты антрополог келiншекпен кездесiп, ақыл-кеңес сұрадық. Қас-қабағы ашық, иманжүздi адам екен. Әңгiмелесе отырып, бiраз жайттың шетiн шығарды:

	– Никитин қазiр қалада жоқ. Келген соң мен одан жайлап сыр суыртпақтап көрейiн. Менiң ойымша, ханның бас сүйегi КГБ-нiң арнаулы қоймасында болуы мүмкiн. Гитлердiң басы содан табылды ғой. Бұндай арнаулы қойма Iшкi iстер министрлiгiнде де бар. Оларда болса Никитин бiлуге тиiс. Өйткенi ол қоймаларға кiрiп, жұмыс iстеуге соның ғана рұқсаты бар. Тағы бiр нәрсе айтайын, кезiнде көрмеге қойылған бас сүйектердiң тiзiмi көрсетiлген төрт томдық еңбек бар. Онда Ресей мәдени мекемелерiндегi көрме залдарына қойылған бас сүйектер толық қамтылған. Мүмкiн, содан бiр дерек табылып қалар. Ол кiтап бiздiң кiтапханада бар. Бiрақ қазiр ол жабық. Кейiнiрек келетiн болсаңыздар, асықпай қарап шығуларыңызға болады. Айтпақшы, II Николайдың сүйегi де әупiрiмдеп әрең табылған жоқ па?! Оның өзiнде де әр түрлi нұсқалар болды. Отыз түрлi жорамал айтылды. Бiреулер Николайдың мүрдесiн көмген десе, ендi бiреулер керосин құйып өртеп жiберген дестi. Ал үшiншi бiреулер денесi бiр бөлек, басы бiр бөлек көмiлгенiн тiлдерiне тиек еттi. Солардың бәрiн екшей келе, зерттеу һәм қазба жұмыстарын жүргiзу барысында әйтеуiр тапты ғой. Англияда экспертиза жасалды. Табылған бас сүйектердiң бәрi анықталды. Тек Николайдың бас сүйегi туралы дау-дамай әлi басылмай тұр. Өйткенi оның бас сүйегiн компьютерге салғанда сәл айырмашылықтар байқалған. Өзiнiң суреттегi басы мен табылған баста өзгешелiктер бiлiнген. Сондықтан бұл оңай шаруа емес, үлкен жұмыс керек, iздену керек. Менiң ойымша, жақсылап iздесеңiздер, Кенесары ханның бас сүйегi де табылуы әбден мүмкiн. Өйткенi шыққан iз бен кеткен iз бар ғой...

	* * *

	Бiз осыдан кейiн Ресей Ғылым академиясының Ресей тарихы институтына барып, осы сапарда бiздiң Ресейдегi басты ақылшымыз болған профессор Нәйлә Бекмахановамен жолығып, ашық пiкiрлестiк.

	– Менiң мамандығым тарихшы. Саналы ғұмырымды тарихты зерттеуге арнап келемiн. Көбiрек қаузайтыным – орыс-қазақ қарым-қатынасы. Оның iшiнде ХIХ ғасыр. Сондықтан бұл мәселелер маған жақсы таныс. Ресей архивтерiндегi Гасфордқа, Горчаковқа, Кенесары ханға қатысты құжаттардың барлығын қарап шықтым десем болады. Әрине, оларға қатысты құжаттар көп. Гасфордтың жеке қоры Омбы архивiнде, ал Горчаковтiкi осындағы Сыртқы iстер министрлiгiнiң архивiнде. Мен архивте ұзақ отырған адаммын. Бiрақ менiң көзiме Хан Кененiң бас сүйегi туралы дерек түсе қоймады. Егер түссе мен ұмытпайтын едiм. Әкемнiң жеке архивi де менiң қолымда екенiн айттым ғой. Сiздерге бiр пайдам тиiп қала ма деп оны да қарап шықтым. Бас сүйек туралы ештеңе таба алмадым. Бұл шаруаның басы қайырылса, әкемнiң аруағы да бiр аунап түсер едi. Әкемнiң еңбегiне соңғы нүкте қойылған болар едi. Сондықтан, егер мен сiздерге қажет болып жатсам, кез келген уақытта хабарласыңыздар. Қолдан келер жәрдемiм болса, аянбаспын! Ел-жұртқа сәлем айта барыңыздар!..

	* * *

	Бiздiң ресмилеу тiлмен айтсақ, Кенесары ханның бас сүйегiн iздестiру мақсатында құрылған алғашқы топтың алғашқы сапары осымен аяқталды да, ертеңiнде Алматыға ұшақпен ұшып келдiк. Келе сала осы iске ұйытқы болып, демеушiлiк жасап жүрген ұлтжанды азамат Қайрат Сатыбалдыұлы Назарбаевпен кездестiк. Қайда бардық, не iстедiк, не көрдiк? Бәрiн айттық. Сөзiмiздi бөлген жоқ, зейiн қоя тыңдады. Бiраз үнсiз отырды да, сәлден соң:

	– Әу баста-ақ бұның оңай шаруа емес екенiн бiлгем. Мұның бiр сапармен бiтпесiн де сезгем. Тағы да жолға шығып қаларсыздар. Тағы да iздестiрермiз. Әлi де үмiт бар... Бұл – киелi іс, қасиеттi шаруа. Сондықтан орта жолда тайқып кетуге болмайды. Бар болса табуға тырысамыз, ал «жоққа жүйрiк жетпесi» бәрiңiзге белгiлi. Бұл мәселемен әлi талай ақылдасармыз. Тағы да бiрден Мәскеу мен Санкт-Петербургке бару керек пе, жоқ, әлде Омбы арқылы iзге түсу керек пе? Оны да ақылдасармыз, – дедi сөз аяғында Қайрат Сатыбалдыұлы.

	Ендеше, бұл iстiң жалғасатынына, хан сүйегiн iздестiру жұмыстары әлi де жүргiзiлетiнiне сенiм мол. Қазақ халқы барда, Қазақ елi барда, Қайрат сияқты ұлтын сүйер ұлдар барда бұл iс орта жолда қалмақ емес. Өйткенi Кенесары бабамыз өзiнiң қара басының қамын емес, елiнiң еркiндiгiн ойлап атқа қонған жоқ па?! Жұртының тыныштығын, елiнiң амандығын, жерiнiң тұтастығын ойлады. Осы ұлы жолда ештеңеден тайынған жоқ. Барын да, басын да, қойнындағы қатынын да, бауыр етi баласын да бәйгеге тiктi...

	...Ендеше, еркiндiкке қолымыз жеткен тұста, тәуелсiздiгiмiздiң баянды болуы үшiн хан Кененiң сүйегiн тауып, арулап жерлеу елдiк мұрат болуға тиiс!.. Бұл – ел алдындағы үлкен мiндет, ұлы жүк!

	2000 жыл





КЕНЕСАРЫНЫҢ САУЫТЫ




	Кәрi тарих не үшiн зерттеледi, зерделенедi? Не үшiн том-том еңбектер жазылады? Оны өскелең ұрпаққа оқытудағы мақсат не?

	Бұл сауалдарға жауап дайын. Өйткені өткендi бiлмей, болашақты болжау қиын екенiн екiнiң бiрi бiлуге тиiс. Тарих өткеннен сабақ алу үшiн зерттеледi. Бiр шоқты екi-үш мәрте баспас үшiн жазылады. Ата-бабаларымыз жiберген қателiктердi бүгiнгi ұрпақ қайталамас үшiн оқытылады.

	Тарихты зерттеп-зерделеуде кең сахараны жайлаған ата-бабаларымызға қатысты рухани һәм материалдық мұралардың (заттар, қолжазбалар, түрлi дәрежедегi құжаттар, тарихи шығармалар) атқарар қызметi, алатын орны ерекше. Сондықтан ондай құндылықтарды iздестiрiп-табу өз алдына, олардың тiстегеннiң аузында, ұстағанның қолында кетпеуiне әркiм-ақ мүдделi болуға тиiстi. Сондықтан бiздiң бүгiнгi сөз етпегiмiз – рухани һәм материалдық жәдiгерлiктердiң сақталу жайы. Бiр қарағанда, бұл бағытта бiраз iстердiң басы қайрылған сияқты көрiнуi мүмкiн, бiрақ көңiл көншiтерлiк дәрежеде емес. Ата-бабалардың көзiндей осынау мұраларды iздестiрiп-табу былай тұрсын, қазiргi таңда өтпелi кезеңнiң қиыншылықтарын желеу етiп, қолда бар жәдiгерлердi талан-тараж етiп, әкесiнiң жеке меншiк мүлкiндей саудаға салып, пайда тауып, шекесi шылқып жүргендердi естiп-бiлгенде ерiксiз жағаңызды ұстайсыз. Олардың алды шетелге қашып та үлгердi. Судағы балық сияқты, құйрығын да ұстатар емес...

	Бiз бұндай қазына-байлықтың бағасын әлi сезiне алмай жүрген сияқтымыз. Сезiне алмағандықтан бағалай алмауымыз да мүмкiн. Бағалай алмағандықтан құнына жете бермеуiмiз де ғажап емес.

	Мiне, осы мәселелер төңiрегiнде ой бөлiсу үшiн жазушы-ғалым Ақселеу Сейдiмбекке жолығып, әңгiмеге тартқан едiк:

	– Мәдениет дегенiмiз темiр жәшiкке салынып қойылған қазына емес. Этностың жады арқылы ұрпақтан-ұрпаққа жетедi. Теледидар хабарлары, компьютер дискеттерi, үнтаспалар, мүсiн мен бейнелеу өнерi түрiнде болуы мүмкiн. Бiр өкiнiштiсi, осы қарапайым ақиқатқа тиiстi мемлекеттiк мекемелер немесе жеке адамдардың қам-қарекетi деңгейiнде мән берiлмей отыр.

	Бiз шетелдiк қалталылар үшiн экзотикалық мемлекетке айналудамыз. Олар елдегi әлеуметтiк қиыншылықтар салдарынан қиналып отырғанымызды тамашалауға келетiн сияқты. Осынау өлiара шақты сәттi пайдаланып, асылдарымызды тонап, сұлуларымызды құшып, елдi одан сайын естен тандыра түсуде.

	Мен осыдан төрт-бес ай бұрын Алматыдағы Шевченко мен Фурманов көшелерiнiң қиылысындағы Өнер дүкенiне барғанымда, суретшi Барановтың түпнұсқа суреттерiнiң шетелдiктерге сатылып жатқанының куәсi болдым. Қазақ жастарына арнап салған суреттерi бiздiң бала қиялымызды шарықтататын. Атақты Қобыландының, Ер Тарғынның, Алпамыстың ұрпақтары екендiгiмiздi еске салып, мақтаныш сезiмiмiздi оятатын осынау ғажайып өнер туындылары шетелдiктердiң қолында кетiп бара жатқанын көргенде, өз өмiрiмдегi ең бiр қимас дүниемнен айырылғандай күй кештiм. Осындай рухани қазыналарымыздың шетжұрттықтарға жем болуы, түптеп келгенде, ұлттың рухани дәулетiнiң ортаюы деп айтар едiм. Орайы келгенде айта кетейiк, көзi тiрiсiнде аты аңызға айналған атақты батырымыз Бауыржан Момышұлына қатысты заттар қайда, Жәнiбек Кәрменовтiң даусы неге тiрi кезiнде таспаға жазылмаған, атақты Рысбай Ғабдиевтiң күйлерi ше, Күләштiң төрт-ақ әнi таспаға түсiптi. Бұның бәрi осынау құндылықтарды мемлекеттiк қазына ретiнде сезiнбегендiктен.

	– Ақселеу аға, сiздiң қолыңызда Құнанбай қажының шақшасы бар деп естiдiк. Сiз оны Иманғали Тасмағамбетовке (Премьер-министрдiң орынбасары болып тұрған кезiнде) сыйға тартыпсыз. Осы шындық па, жоқ, әлде қаңқу сөз бе?..

	– Бiздiң республикада коллекционер ретiнде ресми түрде Әдiлет министрлiгiнен тiркеуден өткен бiр-ақ адам бар. Ол – Иманғали Тасмағамбетов. Осыдан бiрнеше жыл бұрын ЮНЕСКО-ның бас хатшысы Федерико Майордың шақыртуымен Францияға барып, өзi жеке жинаған құнды заттардан көрме ұйымдастырды. Оның басым көпшiлiгi – адай-түрікмендердiң мүлкi.

	Менiң қолымдағы Құнанбайдың шақшасын сол көрмеге қоюға сұратып алды да, кейiннен өзiме әкелiп бердi. Қазiр өзiмде. Үйге барып көрулерiңе болады.

	– Сiз оның Құнанбай қажының шақшасы екенiн қайдан бiлдiңiз, айғақтайтын құжаттар бар ма, қолыңызға қайдан түстi?

	– Қарқаралы уезiнде екi-ақ адам мырза атанған. Оның бiрiншiсi – Құнанбай да, екiншiсi – Тұрсын деген. Мiне, мен ол шақшаны осы Тұрсын мырзаның ұрпақтарынан алдым.

	– Оны мемлекеттiк мұражайларға өткiзу ойыңызда жоқ па?

	– Оған Құдайдың да, заңның да билiгi жүрмейдi. Ешкiм де мәжбүрлеп ала алмайды. Тiптi, оны айтасыз, менiң қолымда түркi қағанының мөрi бар. Онда «Таңдан да жұбан» деген сөз бар. Бұлар – менiң жеке мүлiктерiм. Ешкiмнiң қол салуға хақысы жоқ! – Ақселеу аға ешқандай бұлтаққа салған жоқ, турасын айтты. Сөзiнiң аяғын бiзге жекiрумен аяқтады. – Сен бала қайдан бiлесiң, мен мүмкiн

	сондай заттардың ортасында өмiр сүрудi қалайтын шығармын!..

	Ойландыратын-ақ сөз.

	Әрине, ондай құнды заттарды жеке адамдардың қолынан ешкiм де күшпен ала алмайды. Ақселеу ағамыз айтпақшы, оған «Құдайдың да, мемлекеттiң де әмiрi жүрмейдi». Тек ақшаға сатып алуға ғана болады. Қазiргi таңда оған ешқандай мүмкiншiлiк болмай отыр. Дегенмен, бiздiң ойымызша, жеке адамдардың қолында болғаннан гөрi, мұражайлардағы экспонаттар қорын молайтып тұрса әлдеқайда пайдалырақ болар едi. Мұражайларға келiп-кетушiлер көредi, тамашалайды. Бiреу болмаса бiреу әсерленедi, бiреуге ой салады, бiреудiң қиялын тербейдi. Бiреудiң шығармасына арқау болады, бiреудiң зерттеуiне пайдасы тиедi дегендей...

	Жеке адамдардың үйлерiндегi бағалы мүлiктер күндердiң бiр күнiнде жоғалып қалуы мүмкiн немесе ұрпақтары ондай жәдiгерлiктердiң бағасын бiлмей, «Бұлардың бiзге не керегi бар?..» деп күресiнге лақтырып жiберуi де ғажап емес. Күлмеңiздер! Ашуланбаңыздар! Өмiрде бәрi болады. Көрiп те жүрмiз. Сонан кейiн айтамыз да... Сондықтан ондай құнды дүние-мүлiктердi мемлекеттiк тiзiмге алып, мұражайларда сақтаған дұрыс-ау! Бiрақ... иә, бiрақ бұл тарапта да «әттеген-айлар» жетiп артылады. Қандай дейсiз ғой?.. Мемлекеттiк тiзiмге алынып, мұражайларға өткiзiлген көне дүниелер де ұшты-күйлi жоғалып кетедi екен. Кiм ойлаған?! Өмiрде бұндай да қарама-қайшылықтар бола бередi екен. Бiреу ата-бабасынан қалған құнды мұраны жоғалып кетпесiн деп мемлекеттiк мұражайларға өткiзедi, ал ол зат бiраз уақыт өткеннен кейiн жоғалып кетедi. Не деген сұмдық?! Сонда бұған кiм жауап бередi? Мұражай басшылары мен қызметкерлерiнен неге жауапкершiлiк талап етiлмейдi? Тiптi шара қолданып, жазаға тарту да артық етпейдi. Өйткенi олар осы үшiн айлық алып, күндерiн көрiп жүр ғой. Жанұяларын асырап дегендей... Осындай ойлармен келiп, Алматыдағы Орталық мемлекеттiк мұражайдың директоры Нұрсан Әлiмбайдың қызмет кабинетке бас сұқтық.

	– Құдайға шүкiр, мұражайымызда тарихи һәм ғылыми жағынан болсын аса бағалы саналатын екi жүз төрт мың экспонат бар, – деп бастады сөзiн Нұрсан мырза бiздiң нендей шаруамен келгенiмiздi бiлген соң. – Менiң бұл қызметке тағайындалғаныма сегiз-ақ ай болды. Сондықтан мұражайдағы мүлiктердi түгендеу мақсатымен арнайы комиссия құрдық. Қазiр қызу жұмыс iстеп жатыр. Сол себептi бұл бағытта қазiр ештеңе айта алмаймын. Комиссия жұмысын аяқтасын. Содан кейiн бәрiн айтуға болады.

	– Комиссия шығарған қорытындыны газетке жариялауға бересiз ғой? Онда жоғалған заттардың толық тiзiмi берiлетiн шығар?

	– Әлбетте!

	– Ресми емес дерек көздерiнiң мәлiметiне қарағанда, осы Орталық мұражайдың өзiнен екi жүзге тарта құнды заттар жоғалып кетiптi. Осы шындық па?

	– Оны кiм айтты?

	– Бiлдiк қой.

	– Бос сөз. Оны дәлелдеу керек.

	– Бiрдеңе бiлмесек айтпаймыз ғой. «Жел соқпасы шөптiң басы қимылдамайтынын» өзiңiз де бiлесiз. Бос сөз болса, кезiнде осы мұражайға өткiзiлген Кенесары ханның сауыты қайда? Көрсетiңiзшi маған!

	– Ол рас. Кенесарының сауыты осында болған екен. Елуiншi, алпысыншы жылдары списать етiп жiберiптi... Iнiшек, бiз сiзбен бес-ақ минут әңгiмелесуге келiсiп едiк қой. Сiз менiң жарты сағат уақытымды алдыңыз. Қазiр бiр жерге баруым керек едi...

	– Мен де болдым. Басқа сұрағым жоқ!

	...Сонда қалай, мұражайда тұрған екi жүзге тарта мүлiктiң барлығы есептен шығарылған ба?! Жоқ, ол мүмкiн емес. Осы жерде бiр былық-шылықтың басы қылтиятын сияқты.

	Бiреу, екеу, болмаса он, жиырма емес, екi жүз мүлiктiң жоғалуы немесе есептен шығарылуы көңiлге қонымды жәйт пе?! Жоқ, көңiлге бiртүрлi күдiк ұялатады... Өйткенi, мұражайда тұрған екi жүз экспонат түгiл, бiр-екеуi жоғалса мемлекеттiк дәрежеде әңгiме болуға тиiс. Қадағалап-бақылап отыратын тиiстi мемлекеттiк органдар шара қолданып, тергеп-тексерiп, мәселенiң анық-қанығына жетiп, айыпты адамдар жазаға тартылуы қажет. Әйтпесе, бұндай келеңсiз жайттар қайталана бередi. Тiптi үйреншiктi әдетке айналуы мүмкiн. Бiр мұражайдан, басқа емес, Орталық мемлекеттiк мұражайдан екi жүз зат жоғалса, үйреншiктi әдет демей, не деуге болады?! Кейiн анықтап бiлдiк, Орталық мемлекеттiк мұражайдан екi жүз емес, екi мың құнды зат-бұйымдар жоғалып кетiптi.

	Бұл тек республикамыздың бас мұражайындағы ғана оқиға. Ал елiмiздiң үлкендi-кiшiлi басқа мұражайларындағы кейбiр келеңсiздiктердi айтуға ауыз бармайды. Мұражай қызметкерлерiнiң өздерi ұрлап, әлдекiмдерге сатқызатын көрiнедi. Мiне, керек болса! Оңтүстiк Қазақстандағы Отырар мұражайынан алтын теңгелердiң жоғалуы, олардың қара базарларда сатылуы көп жайдан хабар берсе керек. Мұндай келеңсiз жайттарды республикамыздың кез келген мұражайынан кездестiруге болады. Қолды болған тек алтын теңгелер ғана ма?! Жоқ, тым көп. Көп-ақ. Тiзе берсең тiзбектелiп, айта берсең тiл тиегi ағытылып жүре берерi сөзсiз.

	Ұрпақтан-ұрпаққа ауысып отыратын асыл мұралардың бiрi – жазба жәдiгерлiктер: қолжазбалар, газет-журналдар, сан салалы кiтаптар, тағысын тағылар. Осылардың сақталу жайы қалай? Көңiл көншiтерлiк дәрежеде ме, жоқ, әлде күмiлжiтер жайттар бар ма?

	Осы сауалдарға жауап iздеп, Қазақстан Республикасының Ұлттық кiтапханасына ат басын бұрдық. Кiтапхана директоры Р. Бердiғалиеваның алдында отырмыз.

	– Роза Аманғалиқызы, мен сiздердiң кiтапханаларыңыздың тұрақты оқырманымын. Жиi келемiн. Кейде кейбiр құнды кiтаптарға тапсырыс берсең, жоғалған немесе сау-тамтығы қалмай жыртылған болып шығады. Кейiнгi кездерi бұндай келеңсiз жайттар жиi қайталана бастады. Бұған кiм кiнәлi деп ойлайсыз? Оқырман ба әлде кiтапхана қызметкерлерi ме?

	– Әрине, оқырман кiнәлi, – деп шаптығып шыға келдi бiздiң сауалымызды жақтырмаған директор. – Неге десеңiз, қазiр кiтапханада қызметкерлер жетiспейдi. Қаржы тапшылығына байланысты 118 адам қысқартылды. Бұрын үш адам iстейтiн жерде қазiр бiр-ақ адам қызмет атқарады.

	– Бұл келеңсiздiктердiң жолын кесiп, бiр iзге түсiруге бола ма?

	– Елдiң мәдениетiн, оқырманның санасын көтеру керек. Талай басбұзарлардың оқырман билетiн тартып алып, кiтапханаға кiру құқығынан айырдық. Бiздiң хатымыз бойынша кiтап жыртқан немесе ұрлық үстiнде ұсталған талай студент оқудан шығарылды.

	– Жыртылған, жоғалған, ұрланған кiтаптар тiзiмделiп отыра ма?

	– Мiндеттi түрде.

	– Олардың нақты санын айта аласыз ба?

	– Жоқ, айта алмаймын, – дедi даусын көтерiп. – Мен директормын! Бұндай мәселемен айналыспаймын. Бұл шараумен айналысатын арнайы қызметкерлер бар. Солар бiледi, солар айтады. Сiз неге маған келесiз? – дедi түсiн суытып, көзiн бажырайтып. – Соларға барыңыз! – Ненi бүлдiргенiмдi бiлмеймiн, өңi сұрланып, түтiгiп кеттi. Шынымды айтсам, қорқып кеттiм.

	– Бұл мекеменiң бас иесi сiз емессiз бе, салып ұрып бiрден сiзге келетiнiмiз сондықтан...

	Осы кезде директордың кабинетiне жасы қырықтар шамасындағы әйел адам келiп кiрдi. Оны көрген директор тiптi өршеленiп кеттi. Ендi даусын көтере айғайға баса бастады:

	– Аты-жөнiң кiм өзi?!

	–Думан Рамазан.

	Директор ханым «Мен саған көрсетермiн әлi» дегендей, алдындағы қағазға менiң аты-жөнiмдi бадырайтып жазып алды. Қолы дiр-дiр етедi.

	– Сiзге керек тiзiмдi мен айтып берейiн, жүрiңiз, – дедi кабинетке кiрген бейтаныс әйел. Директор екеумiздiң ортақ тiл табыса алмай отырғанымызды байқаған болу керек. Қуанып кеттiм.

	Еппен басып соңынан ілестім. Өз кабинетiне ертiп келiп, нендей шаруамен жүргенiмдi жайлап сұрай бастады. Өзiн кiтапхананың ғылыми ұйымдастыру бөлiмiнiң меңгерушiсi Карима Қоштаева деп таныстырды.

	– Мен бiр-ақ нәрсенi бiлгiм келедi. Ол – осы кiтапханадан жоғалған кiтаптардың саны. Және олардың жоғалу себептерi қандай?

	– Бiз биылғы жылға дейiн кейбiр адамдарға үйлерiне апарып оқуына кiтаптар берiп келдiк. Олар – үкiмет адамдары мен ғылыми қызметкерлер. Кейде алған кiтаптарын қайтармайтындар болады. Көшiп кетедi, дүние салады дегендей. Соңғы он жылда үкiмет адамдарына берiлген 55 кiтап, ғылыми қызметкерлерге берiлген 225 кiтап, облыстық кiтапханалар сұратып алдырған 61 кiтап қайтқан жоқ. Содан кейiн кiтаптар тозады, беттерi жырым-жырым болып, оқылуы мүмкiн болмай қалады. Немесе тақырыптық жағынан ескiредi. Мәселен, Коммунистiк партия туралы еңбектер, партияның съездерi мен пленумдардың шешiмдерi. Тағысын-тағылар. Бұндай кiтаптарды жыл сайын списать етiп отырамыз. Мысалы, былтырдың өзiнде ғана осындай 13 мың 141 кiтап-журнал есептен шығарылған. Оның 2 мың 785-i – кiтап, 9 мың 229-ы – газет-журналдар. Жалпы бiздiң қорда 5 миллион 433 мың кiтап, газет-журнал бар.

	Кiтапхана директорының сонша шаптыққанын ендi түсiнгендеймiн. Бiр шикiлiгi шығып қала ма деп сасқан болу керек. Әйтпесе, қараптан-қарап отырып неге сонша шүйлiгедi? Не жазығымыз бар?..

	Бiр жылда бас кiтапханадан 14 мың кiтап пен газет-журналды есептен шығаратындай не көрiнiптi?! Кiтапхана қызметкерлерiне ондай құқықты кiм берген? Бұл жерде бiр шикiлiк бар-ау! Бiздiң ойымызша, кiтапхана қызметкерлерi жыртылған, жоғалған, ұрланған (сатылуы да мүмкiн-ау) кiтаптардың орнын ың-шыңсыз толтырудың әдiсiн жақсы тапқан сияқты. Жыртылды-жоғалды, ұрланды-жырланды дегеннен гөрi, ескiрдi-тозды, пайдалануға жарамай қалды, содан кейiн есептен шығарылды деу құлаққа жағымдырақ қой. Сонда әрi «Құда да тыныш, құдағи да тыныш!» Құдiретi күштi мемлекеттiк органдардан арнайы комиссия құрылып, мұқият тексерiлсе, былықшылықтардың бетi ашылар ма едi, кiм бiлсiн! Сенгiң-ақ келедi, бiрақ... Ал директор болса, өзiнiң қарақан басын арашалап алу үшiн оның бәрiн оқырманға жабады, қысқартудан көредi. Әрине, бiз оқырманды ақтайық, қысқартуды жақтайық деп отырғанымыз жоқ. Дегенмен, осы келеңсiздiктерге ең басты кiнәлi кiм? Қалай шамданса, олай шамдансын, жұмысты дұрыс ұйымдастыра алмай отырған кiтапхана басшысы кiнәлi. Егер мұндай мәселелерге жауап бермесе, кемшiлiктердi болдырмауға тырыспаса, кiтапханаға түскен әр кiтаптың кейiнгi тағдырына алаңдаушылық бiлдiрмесе, үнемi қадағалап отырмаса, қатаң тәртiп орнатпаса, жыртылған немесе жоғалған кiтапқа жауап беретiн қызметкерге шара қолданбаса, өз жауапкершiлiгiн сезiнбей, түрлi сылтауларға жүгiнсе, газет-журнал оқымаса, журналистерге дұрыс жауап бергiсi келмесе, кiтапхананың директоры болып әсем жиһаздармен жабдықталған кең кабинетте, қымбат креслода шалқайып отырудың қажетi қанша?!

	Мiне, халайық, бiздiң ата-бабадан қалған асыл мұраларға қандай көзқараспен қарайтындығымыз осы жайттардан-ақ анық аңғарылмай ма?! Салғыртпыз. Салақпыз. Не нәрсеге болсын енжар қараймыз. Намыссызбыз. Жiгерсiзбiз. Көз алдымызда асылдарымыз тоналып, ту-талапайға түсiп жатса да, салбыраған басымызды бiр көтермеймiз-ау! Әкем-ау, қыл аяғы судың да сұрауы бар емес пе?!

	Бұл қасиетiңнен айналайын осындай кең-байтақ жердi аманат етiп қалдырған ата-бабаңның дүние-мүлкi ғой. Тiптi бүгiнгi заманның қайраткерлерi тудырған еңбектер шып-шырғасы шығарылмай, ертеңге жетiп, келешек ұрпаққа қызмет етуi тиiс емес пе?

	Ата-бабадан қалған бұндай құнды заттар жеке адамның меншiгi болмауы керек. Олар – мемлекеттiң қазынасы, байлығы. Ендеше, ондай жәдiгерлердiң барлығы мұқият тiзiмге алынып, мемлекеттiк тұрғыдан қамқорлық жасалып, аса қырағылықпен қорғалып, көздiң қарашығындай сақталуы тиiс. Сонда ғана өсемiз, өркендеймiз!

	Кең-байтақ қазақ даласын бiзге дейiн де ата-бабаларымыз мекендеген, бiзден кейiн де өмiрдiң тоқтап қалмасы анық. Тым болмаса осынау қарапайым қағиданы ұмытпағанымыз жөн шығар!

	«Ата-бабасының дүние-мүлкiн жоқтайтын ұрпағы бар екен» десiн де былайғы жұрт.





ХАН КЕНЕНІҢ ҚЫЛЫШЫ




	Кейінгі жылдары «Қазақ әдебиеті» газетінде Кенесары хан туралы аз жазылған жоқ. «Хан сүйегін іздестіру» жорығы аясында жарияланған мақала-материалдарды айтпағанның өзінде, хан Кененің мылтығы мен сауыты жөнінде келелі әңгімелер қозғалған-ды. Белгілі ақын Ұлықбек Есдәулет Омбы облыстық өлкетану мұражайынан ханның мылтығын көргендігін тілге тиек етсе, талантты ғалым Кенжехан Матыжан Кенесары Қасымұлының сауыты туралы әңгіме айтқан-ды. Сауыт бір кездері Қазақстан Республикасының Орталық мұражайына тапсырылыпты. Бір қызығы – сол сауыт қазір жоқ. Орталық мұражай басшылығының айтуы бойынша, пайдалануға жарамсыз болғандықтан есептен шығарылған. Содан ұшты-күйлі жоқ. Жоғалған...

	Жақында Орталық мұражай директорының бұрынғы орынбасары, қазіргі Қазақстан Республикасы Тұңғыш Президенті мұражайының директоры Кенжехан Матыжан тағы бір жағымды жаңалық айтты. Орталық мұражайға өткізілген Кенесары сауытының суреті мен тіркеу құжаттарын тауыпты.

	– Орталық мұражайда он сауыт бар, осы сурет арқылы экспертиза жасап, Кенесарының сауытын анықтауға болады. Өйткені сол он сауыттың біреуі хандікі болуы да ғажап емес, – дейді Кенжехан мырза. Хан Кененің мылтығы мен сауыты туралы әңгімелердің ұшығы тарқай бастаған соң, оның қылышы жөнінде де сөздер айтыла бастады. Біреулер Мәскеудің бір мұражайынан көріпті-мыс. Қойшы, әйтеуір, жел сөздер көп болып, нақты әңгіме жоқ болғандықтан, бәлен деп сөз қозғауға батылымыз бара бермеген. Таяуда Алматыда тұратын Кенесарының шөбере қызы Напуса Кенесаринамен жолығып, әңгімелестік. Сөз орайында:

	– Кенесарының қылышы бар екен, білесіз бе? – деп сұрап едім:

	– Иә, білемін. Оңтүстік Қазақстан облыстық өлкетану мұражайында сақтаулы. Оған менің әкем Әзімхан Кенесарин өз қолымен апарып тапсырған, – деді Напуса апамыз сөзін нықтап.

	– Шынымен Кенесарының қылышы ма? Анық білесіз бе? – дедім сенерімді де, сенбесімді де білмей.

	– Шынымен Кенесарының қылышы. Оған ешқандай күмәніңіз болмасын. Мен оны анық білемін. Кепіл бола аламын, – деген соң Оңтүстік Қазақстан облыстық өлкетану мұражайының директоры Сара Әлібаеваға телефон арқылы хабарластық.

	– Біздің қорда Кенесарының қылышы бар екені рас. Бірақ біз оны залға, көрмеге қойған емеспіз, – деді мұражай директоры.

	– Барып көруге бола ма?

	– Әрине, келіңіз. Мен іссапарға кетіп барамын. Дегенмен, біздің мұражайда қызмет істейтін Рахима есімді қызға тапсырып кетемін.

	Ол кісі уәдесінде тұрды. Оңтүстік Қазақстан облысына іссапармен барып, облыстық өлкетану мұржайына ат басын тіредік. Мұражайдың Қорлар бөлімінің меңгерушісі Рахима Ноғайбекова тарихи жәдігерлер қорында сақтаулы тұрған Кенесарының қылышын көрсетті. Қолымызға ұстап көрдік. Шағын, жеңіл, ыңғайлы. Ханның жорыққа ұстайтын қылышы болса керек.

	– Мынау – тіркеу кітапшасы, осында бәрі жазылған. Бұл кітапша заңды құжат болып есептеледі, – дейді Рахима Ноғайбекова.

	Кітапшаны қолыма алып, қарап шықтым. Онда «152.8-VI-1931. Подарок внука К. Касымова – Азымхана Кенесарина. Сабля, принадлежащая султану Кенесары Касымову. Кривая, с ножными из кожи, рукаятка из кости. Материал железа. дл. лезвия 70 см. дл. рукаятка 15 см. Старая, ржавая» деп анық та қанық етіп жазылған.

	– Бұл қылыш туралы бұдан басқа не білесіздер? – деген сауалымызға Қорлар бөлімінің меңгерушісі қысқа қайырып, мынадай жауап берді:

	– Бұдан өзге ешкім ештеңе айта алмайды. Мұражайдың қазіргі қызметкерлерінің дені – кейінен келгендер. Бұрынғы қызметкерлер болса, мүмкін, тағы да бірдеңелер айтар ма еді.

	Иә, сол бұрынғылар болса «бірдеңе» айтар ма еді, кім білсін? Дегенмен, мұражайдың бас кітапшасында Кенесарының қылышы екені тайға таңба басқандай көрсетілген ғой.

	Ал енді сол хан Кененнің қылышын Оңтүстік Қазақстан облыстық өлкетану мұражайына өткізген Әзімхан Кенесарин деген кім? Сөзіміз дәлелді болу үшін осы сауалға жауап бере кетсек, мәселенің түйіні өзінен-өзі шешілетін сияқты.

	Әзімхан – Кенесарының бәйібшесі Күнімжаннан туған баласы Ахметтің ұлы. Былайша айтқанда, Кенесарының немересі. Бізге Кенесарының қылышын Оңтүстік Қазақстан облыстық өлкетану мұражайында тұрғанын айтқан Напуса Кенесаринаның әкесі.

	– Әкеміз Әзімхан Ахметұлы Кенесарин 1878 жылы Шымкент қаласында туған, – дейді Напуса Кенесарина. – 1879 жылы Шымкент қаласындағы училищені бітіріп, Әулиеата уезінің басқармасында хатшы болып істеді. 1921 жылы Сырдария ревкомының хатшысы болып сайланған. Одан соң туған қаласы Шымкентке ауысып, Жер бөлімінде инструктор және бөлім меңгерушісі қызметтерін атқарған. Сол кезден өмірінің соңына дейін Шымкент қаласында тұрды. 1924 жылы учаскеде гидротехник болып қызмет істеді. Содан 1937 жылға дейін Бөген – Шаған су каналын салуға қатысты.

	1930 жылдардағы қуғын-сүргін кездері көптеген қазақ зиялылары жазықсыз жазаланды, қамауға алынды. Солардың ішінде Әзімхан Кенесарин де болды. НКВД-нің Оңтүстік Қазақстан облыстық басқармасы 1937 жылы тамыз айының 15-і күні әкемді Шымкент қаласындағы үйінде тұтқындап, қамауға алды. Содан үш жарым ай өткенде «Алашордашыл, Қоқан автономиясы үкіметінің мүшесі» деген айыптаулармен атылып кетті.

	Міне, көріп отырған шығарсыздар, Әзімхан Кенесарин оқыған-тоқығаны бар, көкірегі ояу, көзі ашық кісі болған. Ендеше, бұндай адамның бүйректен сирақ шығарып, жоқтан бар жасауы мүмкін емес. Туған немересінің атасының затын білмеуі, танымауы, шатастыруы тіптен мүмкін емес. Сондықтан бұл қылыштың Кенесарынікі екеніне ешкімнің дауы болмаса керек.

	Кенесары ханның белінен қылышын тастамайтыны туралы жазба деректер бар, бірақ оның қылышы туралы нақты сипаттама беретін тарихи құжаттар жоқ. Ханның қылышы біреу болмасы да белгілі. Мәселен, 1845 жылы Кенесары ордасында елшілікте болған Герн мырза былай деп жазды: «Сұлтан ауылында жүзге жуық мылтық болды, олардың өзі білтелі және тірек ағашты еді. Сонымен қатар оның үш ұзын мылтығы бар, оларды ылғи үйінің маңында ұстайды, ал шайқаста жанында болады. Бұл мылтықтар Бұхар әмірінен алынған».

	Омбы облыстық өлкетану мұражайында тұрған Кенесарының мылтығы осы Бұхар әмірінен алынған үш ұзын мылтықтың біреуі болуы әбден мүмкін. Біздің ойымыз осылай меңзейді.

	Ал енді Кенесары әскерінің ерекше белгілері туралы сол заманның өзінде Күрен Абылаев марза былайша сипаттайды: «Бұл бүлікшілердің бәрі кеуделеріне үш қатар қызыл бау тағып алған. Сыйлы адамдар мен әскербасылар қызыл қынапты қылыш асынған. Ал Кенесарының өзі орыс полковнигінің әпелетін таққан».

	Міне, осы жазбадан-ақ аңғаруға болатын шығар, Кенесары ордасындағы сыйлы адамдар мен әскербасылар қызыл қынапты қылыш асынған. Ендеше, Кенесарының қызыл қынапты қылыш ұстауы тарихи шындыққа бір табан жақындай түсетін сияқты. Олай болса, Оңтүстік Қазақстан облыстық өлкетану мұражайында тұрған Кенесарының қылышы да қызыл қынды...

	Кенесарының қылышы туралы мұндай жанама деректер баршылық. Дегенмен, осындай жазбалардың өзінен-ақ бұл қылыштың Кенесарынікі екені айқындала берері сөзсіз.

	Бір қарағанда, бұл қылыш көп қылыштардың бірі сияқты көрінуі ықтимал. Ал көңіл қойып, зерделеп қарасаңыз, бұл қылыштың мән-маңызына көзіміз анық жете түседі. Сөз жоқ, бағалы зат. Хан Кененің қылышы болуымен де құнды.

	Ең бастысы, елдігімізге, тәуелсіздігімізге қауіп төндірген отаршыларға қарсы кезенген қылыш. Арыстандай ақырған алып империяға қарсы сілтенген қылыш. Хан Кененің қолының табы, жауының қаны сіңген қылыш. Мән-маңызы да осында. Оны Кенесарының генерал Обручевке жазылған мына бір хаты да дәлелдей түседі:

	«Өткен 1839 жылы Орынбордың генерал-губернаторы мен генерал Генс бізге патша ағзамның қасиетті хатын жариялап, бар күнәмізді кешкен. Мұндай қадірлі адамның сөзіне сенгендіктен, біз ақ патшаға қарсы мылтық ату мен қылып көтеруді тоқтатқан едік. Ал биыл наурыздың жиырма бірінде, өзіміз аңға шығып кеткенде, Омбы қаласынан шыққан, Сотников басқарған жасақ ауылымызды шауып, мал-мүлкімізді талап, Күнімжан ханымды бас етіп, бірнеше адамды ұстап алып кетті. Бұндай жағдайда жақсылықты бір құдайдан болмаса, орыс бастықтарынан күтуге болмайтынына көзім жетті».

	Кенесары ақ патшаға қарсы не үшін қылыш көтерген? Не үшін мылтық кезенген? Орыс генералына жазған ханның хаты көп жайттан сыр аңдатады. Сондықтан, сөз соңында айтарымыз, Кенесарының қылышы бұған дейін ешқандай көрме залына қойылмапты, Оңтүстік Қазақстан облыстық өлкетану мұржайының қорында құпия сақталған. Енді осынау тарихи қылышты Алматы немесе Астанадағы Орталық мұражайларға алдырып, көрнекті жерлерге көрнекілік ретінде қойылса дұрыс болар еді.

	Жас ұрпақ көрсін, көрсін де ойлансын, ойлансын да өздерінше байлам жасасын!

	Кенесарының қылышы сонысымен де құнды.





КЕЙКIНIҢ БАС СҮЙЕГІ




	Халық үшiн, ұлт үшiн тәуелсiздiктен, еркiндiктен, бостандықтан асқан бақ та, бақыт та жоқ. Болған да емес. Болмайды да. Ендеше, елiнiң тәуелсiздiгi, халқының бостандығы үшiн күрескен әрбiр азаматтың есiмi ұрпақ жадында мәңгiге сақталып, тарих төрiнен лайықты орын алуы тиiс. Есiмi мен ерлiгi ел аузында жүретiн сондай тағдыры күрделi дара тұлғаның бiрi – халық батыры Кейкi Көкембайұлы.

	Атқан оғын шашау шығармайтын, құралайды көзге атқан қолмерген Кейкi атамыз кержақ патшаның қисынсыз жарлығына қарсы шығып, 1916 жылғы Торғайдағы ұлт-азаттық көтерiлiсiн бастаушылардың бiрi болғаны тарихтан белгiлi. Хан Әбдiғаппар мен сардар Амангелдiнiң сенiмдi серiгi ретiнде үзеңгi қағыстыра жүрiп, елiнiң азаттығы үшiн қолына қару алып, басын бәйгеге тiккен жаужүрек азамат болғанын бүгiндерi емiн-еркiн ауызға алып, ерлiк iстерiн санамалап болса да айта бастадық.

	Кеңес дәуiрi кезiнде Кейкi батырдың ерлiгi түгiл, есiмiн ауызға алуға тыйым салынды. Өйткенi патша итаршыларымен атысып-шабысып бүйрегiне қан қатқан мергеннiң қызыл өкiметпен де көңiлi жараса қоймағаны тарихи шындық.

	Көтерiлiс аяусыз басып-жаншылғанымен, небiр зорлық-зомбылықты өз көзiмен көрiп, кеудесiн намыс оты кернеген Кейкi тыныш жата алмады. Дәлiрек айтсақ, тыныш жатқызбады. Әркез бас көтерiп, өзiнiң тiрi жүргенiн аңдатып қойып отырған аңғал батырдың соңына «банды» деген қоңырау байланып, ұшарын жел, қонарын сай бiлген қаңбақтай қашқын атанады.

	Тау асты, тас кездi. Үңгiрдi паналады. Атымен сырласты. Дұшпанынан теперiш көрiп, қуғын-сүргiнде жүрсе де халқы ардақ тұтып, сый-құрмет көрсеттi...

	Қалайда көзiн құртпай тыныш ұйықтай алмайтынын сезiнген дұшпандары да қарап жатпады. Үнемi тұзақ құрумен болды. Артына тыңшы салынды. Iзiне шырақ жағылды...

	«Айналдырған жау алмай қоюшы ма» едi? Қапысын тауып, 1923 жылғы көктемнiң бiр күнiнде қараша үйде демалып жатқан Кейкi батырды мылтықтарын шошаңдатқан қызыл қарақшылар атып өлтiрдi. Оқ дәл қасқа маңдайдан тиiптi деседi. Сөйтiп, елiм деп еңiреп өткен есiл ер абайсызда көз жұмды. Қызыл қарақшылар деп отырғанымыз, олар мергеннiң өзiн ғана өлтiрiп қойған жоқ, оған көңiлдерi көншiмесе керек, тұқымын тұздай құртты. Айы-күнi жетiп отырған ауыраяқ әйелi Ақжанның да басын шауып, қылышпен iшiн жарған. Ол кезде бұндай айуандықтар үйреншiктi әдетке айналғаны белгiлi. Сол уақыттағы тағы бiр берiк дәстүр бойынша, қызыл қарақшылар Кейкiнi өлтiргендерiн дәлелдеп, ұлықтардың алдында жақсы аттану үшiн мергеннiң басы мен қолын кесiп алып, қоржынға салып, алтын тапқандай Торғай қаласына алып барады. Ал денесiн әйелi мен iнiсiнің, қалған алты адамның мүрдесiне қосып, Жалаулы жайлауындағы Жаланшық өзенiнiң маңындағы бiр сайдың жырасына сүйреп апарып, көме салады.

	«Адамның басы – Алланың добы» деушi едi, ал «Кейкiнiң басы – адамның добы» болып, 1926 жылы Қазақстан астанасы Орынбордан Қызылордаға ауысуына байланысты Санкт-Петербург қаласынан бiр-ақ шығады. Жай ғана жөнелтiлмейдi, Букинич дейтiн бiр өлкетанушы-зерттеушiсымақ Санкт-Петербург мұражайына атамыздың басын сыйға тартады. Сөйтiп, жабулы қазан жабулы күйiнде қала бередi. Мүмкiн, әлi де ескерусiз жата берер ме едi, тәуелсiздiктiң таңы арайлап атпағанда.

	Бiз кеңестік дәуiрде Кейкiнi тағдыры ауыр талантты жазушы Ақан Нұрмановтың «Құланның ажалы» атты романы арқылы шетпұшпақтап танып-бiлдiк. Шығарманың аты мезгеп тұрғандай, Кейкi батырдың руы құлан қыпшақ болатын. Отыз төрт-ақ жыл жарық жалғанның қызығы мен шыжығын көрген арқалы жазушы Ақан Шайдахметұлының осынау ерлiк-еңбегi әлi де өз деңгейiнде бағаланбай келедi. Құдай бұйыртса, болашақта өз отына өзi күйiп кеткен Ақан ағамыз туралы да қалам тартпақ ойымыз бар. Әрине, бұл – басқа әңгiме, басқа тақырып. Сондықтан негiзгi әңгiмеден ауытқуды жөн көрмедiк.

	Елiмiздiң дербес отау көтеруiне байланысты өшкенiмiз жанып, өлгенiмiз тiрiлгендей күй кешкенiмiз анық. Елi мен жерiн жатжұрттықтардан қызғыштай қорыған ержүрек ата-бабаларымыздың есiмдерi халқымен қайта қауышып, ерлiк iстерi ұрпақ жадында қайта жаңғырды. Сондай дара тұлғалардың жуан ортасынан ойып тұрып орын алатын Кейкi батырдың рухы да қазақ аспанына қайтып оралды. Есiмi әспеттелiп, тағдыр-талайы мен ерлiк iстерi хатқа түсе бастады. Осындай өзiмiздi өзiмiз қайта тану кезеңiнде мергеннiң қызыл қарақшылар кесiп әкеткен басының да iздестiрiлуi заңды құбылыс қой деп ойлаймыз. Осынау игi iске алғаш қозғау салып, қолға алған адам есiмi елiмiзге кеңiнен танымал тарихшы-ғалым, академик Манаш Қозыбаев болатын. «Жақсының жақсылығын айт, нұры тасысын!» демекшi, ғалым ағамыздың қол қоюымен жан-жаққа iздестiру-сұрастыру хаттары жөнелтiлдi. Көп уақыт өтпей-ақ жауап хаттар да келiп жеттi. Ендi сондай жауап хаттардың бiр-екеуiне тоқтала кеткендi жөн көрiп отырмыз. Соның бiрi – Қазақстан Республикасы Сыртқы iстер министрлiгiнен келген жауап хат. Онда:

	«Қазақстан Республикасы Ұлттық Ғылым академиясының Шоқан Уәлиханов атындағы Тарих және этнология институтының директоры Манаш Қозыбаевқа!

	Қазақстан Республикасы Сыртқы iстер министрлiгi Ресей Федерациясының Сыртқы iстер министрлiгiнен төменгi жайттарды хабарлаған қатынас қағаз алды.

	СiзтуғанжерiнеқайтарылуынталапеткенКейкiбатырдыңбассүйегi Санкт-Петербург қаласында Кунсткамераның Антропологиялық қорында тұр. К. Көкембайұлының бас сүйегiн қайтару мәселесiн Ресей жағы оның ет жақын ағайындарынан (ұрпақтарынан) топыраққа тапсыратындары жөнiнде өтiнiш түскен жағдайда ғана қарауы мүмкiн.

	Министрдiң орынбасары В. Алесин» деп әңгiменiң шетiн шығарса, Санкт-Петербургтегi Антропология және этнография мұражайынан келген хатта:

	«Аса қадiрлi Қозыбаев мырза!

	Сiздiң атақты халық батыры, ұлт-азаттық көтерiлiсiнiң көсемi Кейкi Көкембаевтың бас сүйегiн Шоқан Уәлиханов атындағы Тарих және этнология институтына беру мәселесiн қарастыруды ұсынған хатыңызға бiз қуаныштымыз.

	Сiз айтып отырған бас сүйек мұражай экспонаты болып саналады және ол қазiргi кезде Антропология және этнография мұражайының Антропология бөлiмiнде сақтаулы тұр. Оны қайтару мәселесi РФ Мәдениет министрлiгiнiң мұражайлық құндылықтарды сақтау туралы нұсқауы бойынша Антропология бөлiмiнiң мәжiлiсiнде қаралуы мүмкiн. Егер бас сүйектi Ш. Уәлиханов атындағы Тарих және этнология институтына беру туралы мәселе оң шешiмiн тапса, аталмыш бөлiмнiң меңгерушiсi И.И. Гохман тиiстi актiнi тiркеп-жазып қоятын Бас сақтаушы С.Б. Фараджевке беруi тиiс. Осыдан кейiн ғана Бас сақтаушы экспонатты беру үшiн құжаттар дайындауға кiрiседi.

	Қазiргi уақытта И. Гохман iссапарда жүр. Ол 1994 жылдың 5 қазанында қайтып келедi. Осыған байланысты, өкiнiшке орай, бас сүйектi қайтару мәселесi қазан айының алғашқы ширегiнде қаралуы мүмкiн.

	Құрметпен А.С. Мильников, Антропология және этнография мұражайының директоры, Гуманитарлық ғылымдар академиясының академигi» деп тайға таңба басқандай анық көрсетiлген.

	Бұл – 1994 жылдың жазында қозғалған әңгiмелер. Одан берi де аттай алты жыл өтiптi. Бiрақ аталмыш хаттар қағаз жүзiнде қалып, iс жүзiнде ешқандай нәтиже шықпаған. Осындайда «Неге?» деген суық сауалдың сопаң етiп шыға келiп, жаналқымға алары сөзсiз. Батырдың бас сүйегiн алып қайту үшiн қомақты қаржының қажеттiгiн ескерсек, жақсы басталған iстiң нелiктен жылы жабылып қойылғанын ойша таразылауға болатын шығар.

	Халқымызда «Онда не бар? Атаңның басы бар ма?» деген сөз тiркесi бар. Бiз осы сөздiң астарына үңiлудi ұмытып кеткен сияқтымыз. Өйткенi Санкт-Петербургте «Атамыздың басы» бар емес пе?! Тiптi ол топырақтың астында жатса бiр сәрi, мұражай қорында экспонат есебiнде сақтаулы тұр ғой. Намысың келе ме, келмей ме?! Күмәнiм бар. Әйтпесе, алты жылдың iшiнде халқы үшiн жанын пида еткен батыр атамыздың бас сүйегiн есебiн тауып алып келуге болатын едi ғой! «Атамның басы ғой, арулап көмейiк!» деп алдына барып отырып алсаңыз, иiмейтiн, иiлмейтiн пенде болмайтын шығар! Қателессек, Құдайдың өзi кешiрер, әй, бiрақ атамыздың дүние-мүлкiн емес, бас сүйегiн даулап жүрмiз ғой, бермей қалуға кiмнiң дәтi барар дейсiз?!

	Бiз – бар кiнәнi өзгеге аударып, өзiмiз ақталуға дайын тұратын адамдардың тобынанбыз. Осының бәрi өзiмiздiң енжарлығымыз бен құлықсыздығымыздан, қырсыздығымыздан. Ресей жағына өкпе-наз артуға болмайды. Жоғарыда келтiрiлген академик Мыльниковтың қысқа ғана қайырма хатынан-ақ көршi ағайындардың мәдени деңгейi өте жоғары екендiгi анық аңғарылмай ма?! Осындай мәдениетi жоғары оқымыстылардың атамыздың басын бермей, меселiмiздi қайтаратынына өз басым сене қоймаймын. Сенгiм де келмейдi. Ол мүмкiн емес сияқты көрiнедi маған. «Қалауын тапса, қар екеш қар да жанады» екен. Дегенмен, тiл табысу үшiн мәмiлегер мықты болуы керек. Сондықтан сөзiмiздiң соңын Қостанай облысының әкiмi Өмiрзақ Шүкеевке арнағымыз келiп отыр.

	Құрметтi әкiм мырза!

	Қасиеттi Торғай өңiрiнен шыққан жаужүрек халық батыры, құралайды көзге атқан мерген, сындарлы қолбасы Кейкi Көкембайұлының туғанына келер (2001) жылы 130 жыл толады. Осыған байланысты аталмыш мерейтойға дейiн халқымыздың азаттығы үшiн күрескен, осы жолда мерт болған аяулы атамыздың Санкт-Петербург қаласындағы Антропология және этнография мұражайының қорында экспонат ретiнде сақтаулы тұрған бас сүйегiн туған жерiне алып келiп, денесiне қосу Сiз сияқты аузында дуасы, қолында билiгi бар азаматтардың азаматтық парызы екенiн естен шығармасаңыз екен!

	Қазақ «Өлi разы болмай, тiрi байымайды» дейдi ғой. Бұл өткенге салауат айтып, бұрынғы ата-бабаларға құрметпен қарау керектiгiн ескертiп тұрған жоқ па?! Ендеше, тiрлiктерiңiз алға бассын десеңiз, Кейкi батырдың аруағын риза ететiндей iс жасаңыз!

	Екi дүниеде де алдыңыз жарық болады!

	Сөзiмiздi түйiндей келе айтарымыз, асылдарымызды ардақтап, сүйегiмiздi қорлатпасақ екен!

	2000 жыл





СӨЗ ӨНЕРІ: серті мен дерті





БҮГІНГІ ҚАЗАҚ ӘҢГІМЕСІ




	Өсіп-өркендеген, кемеліне келген ұлттық әдебиетіміздің көркейген көрікті бір саласы әңгіме жанры екені баршаға аян. Ағартушы қаламгер Ы. Алтынсарин негізін салып, Б. Майлин, М. Әуезов, Ғ. Мүсірепов сынды классик жазушылар іргетасын қалап, шаңырағын көтерген қазақ әңгімесі бүгінде өзіндік дәстүрлі жолынан жаңылмай, уақыт талабына сай жасарып, жаңарып, көркейіп, көріктеніп келеді.

	Қазіргі қазақ әдебиеті туралы сөз қозғағанда, сол кездегі кезеңдік құбылыстар мен оқиғаларға аз-кем тоқтала кеткен орынды сияқты.

	Еліміз тәуелсіздік алғалы да он жылдан аса уақыт өтті. Осынау айналдырған он жылдың ішінде елімізде айтатқаларлықтай өзгерістер мен жаңарулардың болғаны айдай ақиқат. Заман да, қоғам да, заң да өзгерді. Жаңа заманға сай жаңа адамдардың типі пайда болды. Өтпелі кезең деп ат қойып, айдар таққан осынау тәуелсіздіктің алғашқы жылдары адамдардың ой-санасы мен мінез-құлқында да өзгерістер болмай қалған жоқ.

	Социалистік қоғам келмеске кетті. Тәуелсіздік ұлттық жаңғыруларға кеңінен жол ашты. Нарықтық қатынастарға көшу барысында түрлі қиыншылықтарды басымыздан кешірдік. Елімізде келеңсіз жағдайлар белең алды...

	Осындай түбірлі өзгерістердің сұрқай-сұрғылт келбеті қазақ әдебиетінде көрініс тапты ма, көркем шығармалардың өзегіне айнала алды ма? Біздің зерттеп-зерделеуімізше, осы оқиғалар көптеген қазақ қаламгерлерінің қиялдарына қанат бітіріп, шабыттарын оятқан сияқты. Оны осынау он жылда (1991-2001) жарық көрген қазақ әңгімелерінен анық аңғаруға болады.

	Қазіргі уақытта кәсіби деңгейде көркем әңгіме жазып жүрген қазақ қаламгерлері ат төбеліндей ғана. Әрине, мерзімді басылымдарда жарияланып жататын әңгімелер көп-ақ. Сан жағынан көңіл көншітуі бек мүмкін, ал сапа тұрғысынан сөз етер болсақ, жанр талабына жауап беретіндері сирек. Әр түрлі себептермен С. Мұратбеков, Д. Исабеков, Т. Әбдіков, Т. Нұрмағамбетов секілді шебер әңгімешілер әңгіме жанрына қалам тартуды мүлде сирексітіп алды. Дейтұрғанмен, М. Мағауин, Ш. Мұртаза, Қ. Жұмаділов, Б. Нұржекеұлы, Қ. Түменбай, А. Алтай, Р. Мұқанова, Н. Ораз, Т. Ахметжан сынды қаламгерлер осынау шағын жанрдың көсегесін көгертуге өз үлестерін қосып келеді.

	Қазақ әдебиетінің қара нары іспеттес өнікті еңбек етіп келе жатқан жазушы Мұхтар Мағауиннің 2002 жылы Алматыдағы «Қағанат» баспасынан жарық көрген он үш томдық шығармалар жинағының жетінші томына тәуелсіздіктің алғашқы жылдары жазылған көркем әңгімелері топтастырылған. Кітаптың беташары секілді «Салах-ад-Диннің үкімі» атты алғашқы әңгіме – жаңалығы мол дүние. Жазушы «Шытырман» роман-эссесінде бұл әңгімесін өзінің ең таңдаулы әңгімесі деп санайтынын ескерткен.

	Бұл – шынында да ерекше әңгіме. Жазылуы тосын. Дәстүрлі көркем әңгімелерден бөлектеу, біртүрлілеу жазылғанымен, қызғылықты оқылады. Тартымды. Оқи бастағаннан-ақ жетелеп, желпіндіріп отырады. Түрлік жағынан жеңіл-желпілеу көрінгенімен, мазмұны өте күрделі, келісті шығарма. Бастан-аяқ баяндау тәсілімен жазылған. Әрине, шығарманы қалай жазамын десе де жазушының өз еркі. Оған ешкімнің үкім-бұйрығы жүрмейді. Оның үстіне М. Мағауин жаңа жазып жүрген жас жазушы емес. Көркем шығарма жазудағы көркемдік әдіс-тәсілдердің барлық құпия-сырын жетік білетін, қалам қуатын толық игерген сақа жазушы.

	Әңгіме атақты тарихшы Шейх Әбубәкір ибн Мүджаһид әл-Бағдадидің «Ғақылия кітабында» баяндалатын Салах-ад-Дин сұлтанның Бұхарадан Бағдадқа оқу-білім іздеп бара жатқан жазықсыз мұсылман баласын азаптап өлтірген Зәңгі деген әскербасын өлім жазасына кескені туралы ғибраттан басталады да, белсенді революционер, академик, коммунистік партияның ардагері, ісімен де, сөзімен де жаңа тарихты жасаушы Бектеміс Ақпанбетовтің «Қазақстандағы Кіші Октябрь» атты екі томдық мемуарында баяндалатын оқиғаларға ұласады. Онда Қазақстанда Кеңес өкіметін түбегейлі орнықтыру үшін ел ішіне арнайы жасақтар шыққаны айтылады: «...Біздің салтты отрядта екі-ақ қазақ болдық. Бірі – мен, бірі – жиһангерлік соғыс кезінде қара жұмысқа алынып, Рига маңында болып қайтқан, кедей таптан шыққан, оқымаған Сейсен Бөкенов дейтін, қабағы ашылмайтын, иығы салыңқы еңгезердей жігіт. Бұл азаматтың қой терісін жамылған қасқыр, ұлтшыл екенін біз әуелде білгеміз жоқ. Отряд командирі – Егоров дейтін орыс. Саяси күрестерде шынықан, Азамат соғысы майдандарында от-жалыннан өткен байырғы большевик». Одан әрі бұл жасақтың қайда барып, қайда тұрғаны, не істеп, не қойғаны баяндалады. Өзінің «Алашордашылар» деген желеумен жазықсыздан-жазықсыз оқыған қазақтың екі баласын шімірікпей қалай атып тастағанын мақтанышпен тіліне тиек етеді. «Жеті жүз қырық жылдан соң, соншама қуатпен қайталаныпты қанды оқиға. Ал үкім ше?» – деп сауал тастайды да, оған өзінше жауап береді жазушы: «Азаттық туын көтерген сайыпқыран Салах-ад-Диннің билігі жоқ бізде. Жазаға тартар күш қайда?! Өтіп кеткен өмір, көшіп кеткен кісі. Басқа заман, бөтен жағдай. Әйткенмен... біз де сорлы емес сияқтымыз. Үлкен бе, кіші ме, қауқарсыз ба, құдіретті ме – өз патшалығымыз бар. Болат қаламның ұштығында тұрған, өзгеше патшалық».

	Әңгіменің ең басты жаңалығы да осында. Формада. Өткен оқиғаларды баяндаған шежіре-естеліктерді сөйлету арқылы сол заманның сұрқай келбетін, тірлік-тынысын бүгінгі ұрпақтың көз алдына әкелу, елестету. Санасына сіңіру.

	«Заманына қарай адамы» дейді. Әр заманнның өз сұрқылтайы болады. Зәңгі қарақшы да, Ақпанбетов белсенді де сол заманы тудырған адамдар. Болмыс-бітімдері сөздерінде тұр. Олардың кім екендіктерін өздерінің істері ғана емес, сөздері де тайға таңба басқандай айқын аңғартады.

	Бұхарадан Бағдадқа ілім іздеп бара жатқан шәкіртті орта жолдан тосып алып, азаптап өлтірген Зәңгі қарақшы: «...Мен тағы да қылышымды оңтайладым. Ауысқан шәкірт күбірлеп иманын айтты. Қиялай тіліп өткенде тістене безеріп, дыбысын да шығармады. Енді екінші жағынан остым. Кенет есалаң шәкірт ышқына айқай салды.

	«Әй, кекілік! – дейді. – Кекілік-ау, кекілік! Таңда махшар күні куәлік бер! Мына жауыз менің нақақ қанымды төкті!» Мен бұрылып, артыма қарадым. Анадай жерде, беткейде, жалпақ қара тас үстінде сұп-сұр болып жалғыз кекілік отыр екен. «Тарғыл бауыр, қара мойнақ кекілік! – дейді ақымақ шәкірт шиыршық атып. – Құдай алдына барғанда куә бол! Менің нақақ қанымды төкті! Куә бол!» – деп лепірсе, екі қазақтың өндірдей жас жігітін сотсыз-тергеусіз, табан аузында атып тастаған жалынды революционер Ақпанбетов былайша көпіреді: «...Тек жұп болса керек, осы маңда балапаны қалған сияқты, бір қоңыр, бір көкмойын – екі үйрек тым тақау жерде айналсоқтап, ұзап кете алмай, тынымсыз қырқылдайды. «Хош, көк ала үйрек, – деді буржуазиялық кертартпа роман, поэмаларды оқып көз ашқан, Байронды қастерлеп, Мағжанды жаттап өскен ұлтшыл, басқа айтар сөз таба алмай. Бір сәтке болса да өмірін ұзартқысы келеді. – Хош, қоңыр үйрек!..» Мен маузерді кезендім. «Кеш, көк аспан! – деді Жәңгір екі қолын бірдей көкке созып. – Аман бол, Алаш!» Сол сәтте өндіршектен қорғасын қадалды. Жаңа айтқанымдай, өзімді ірке алмаппын. Бірақ екінші оқтың қай жеріне тигенін білмеймін».

	Осынау қысқа ғана өз сөздерінен-ақ Зәңгінің де, Ақпанбетовтің де бет-бейнелері айқындала түседі. Зәңгі кім? Қу құлқын үшін ештеңеден тайынбайтын, адам тонаумен күн кешкен қандықол қарақшы.

	«...Тоқтат, қанішер малғұн! – деді Салах-ад-Дин оқыс ақырып. – Дін ислам түп көтерілген зор майданға кешігіп жеткен айыбының төлемін де кейінге қалдырып едім. Бірақ қарусыз міскіннің, жазықсыз мұсылманның нақақ қанын төккеніңді кешірмеймін. Алланың сотынан бұрын адамның сотынан өтесің. Жасауыл! Мына жауыздың басын шап! – деді әділдігі әлемге әйгілі сайыпқыран сұлтан...»

	Салах-ад-Дин сұлтанның үкімімен Зәңгі әскербасы істеген қылмыс-күнәсіне қарай өз жазасын алады. Қатал жазаланды. Қылышпен шауып өлтірілді. Ал бірден өрімдей оқыған екі талапкер жас жігіті атып тастаған Ақпанбетов ше? Жо-жоқ. Жазаланған жоқ. Қайта өле-өлгенше құрметтелді. Одақ пен республиканың пәлен мәрте халық депутаты болды, лауреат атанды, академиктікке сайланды...

	Жалған атақ, баянсыз абырой жолында қолынан келген барлық арамдық пен аярлықты жасап баққан Ақпанбетовтің қылмыс-кінәсін кім арқаламақ? Әрине, өзі. Бұл әңгімені жазудағы мақсат та осы. Қылмыскердің қылмысын әшкерелеу һәм оны жазалау: «Біздің академик баяндаған хикая – естелік емес, сіздің қаламгер байыптаған мазмұндама – куәлік емес... Әуелгісі – үкімнің өзі, соңғысы – сол үкімнің ең аяусыз тәсілмен жүзеге асқан көрінісі. Енді мойындауға тура келеді: жазушыдан қатал жендет... олай емес, жазушыдан қатал жан жоқ! Иә!..» – дейді жазушы әңгіме соңында.

	Шынында да солай. Қаламгерден қатал жан жоқ. Бұл Салах-ад-Дин сұлтанның үкімі емес, жазушының да үкімі. Әңгіме осынысымен құнды.

	Бұл – ескі оқиғаны жаңаша байыптаған шығарма. «Жақсылық жерде жатпайды» демекші, жауыздық пен зұлымдық та із-түзсіз жоғалып кетпейді. Күндердің күнінде айналып өз иесін табары сөзсіз. Тіпті көзі жұмылғаннан кейін де тыныш жатпауы мүмкін. Міне, бұл шығарманың айтар негізгі идеясы да осыны жас ұрпақтың санасына сіңіру. Тағылымы да осы.

	М. Мағуиннің бұдан басқа «Жүсіптің қызы Светлана», «Нала», «Қара қағаз келген Салық ағам», «Карлагтан хат», «Орыстың төресі», «Ұлтаралық жанжал», «Камикадзе», «Сұркөжек аттың соңғы шабысы», «Қос ағаш», «Травеннің әңгімесі» әңгімелері де бүгінгі күннің талабына толық жауап беретін көркем шығармалар.

	Әңгімелердің көпшілігі «Мен» деп автордың өз атынан жазылған. Яғни, бас кейіпкер – жазушының өзі. Өз басынан кешірген, өзі куә болған оқиғалар тізбегі. Жасандылық жоқ. Шынайы. Адам жанына ғажап әсер етеді. Толқытады, сүйсіндіреді. Сүйіндіреді, күйіндіреді. Бір сәт көкірегіңді мұңға бөлейді. Көркем шығарманың құдіреті де осы емес пе?! Мәселен, «Жүсіптің қызы Светлана» әңгімесіндегі Светлананың ауыр тағдыры адамның аяушылық сезімін оятары хақ.

	Жеке басқа табыну жылдарындағы кезеңнің сұрқай келбетін көз алдыңызға әкеледі. Алдымен сол бір оқиғаны баяндап отырған баланың өз әкесі, содан соң көп ұзамай Светлананың әкесі «халық жауы» ретінде ұсталып кете барады. Жалпы жұрттың басына түскен ортақ қайғы-қасірет. Сол қиын-қыстауды өз көзімен көрген, өз жан-тәнімен сезінген адамның жазғаны қандай әсерлі болса, сондай нанымды. Әңгімелердегі бір артықшылық та осы болса керек. Осындағы Жүсіп першілдің, оның қызы Светлананың образдары оқырманның жүрегінде мәңгі қалып қояды. Бұл әңгімеден де М. Мағауиннің өзіне тән қолтаңбасы анық аңғарылады: «Алыс-жақын, тамыр-таныс, ауылдас, колхоздас, мектептес қаншама жұрт ішінен бірінші болып белсене шығып, мені «халық жауының» баласы деп жариялаған Светлана туралы еді ғой әңгіме. Светлана... Светлананың әкесі першіл Жүсіп байғұс та сол беті құрдымға кетті. Әлде он жыл, әлде жиырма жыл. Білмеймін. Қақаған қыс ортасында Светлана бір апта бойы сабақтан қалып, жағы қушиып, көзі бақырайып, сүйретіліп әрең келгенде балалар айтты. Балалар бәрін біледі. Бірақ мен қалай кетті, қаншаға кетті деп сұрамаппын. Тек өзім тұрған үйде, үлкендердің аузынан естігенім – тыйым салынған зиянды кітаптарды таратып, Совет өкіметіне, ұлы орыс халқына қарсы үгіт-насихат жүргізгені үшін кеткен».

	Міне, осыдан-ақ жазушының өз стилі бірден менмұндалайды. Әңгімені оқып отырып-ақ М. Мағауиннің шығармасы екенін жазбай танисың. Жоғарыда біз атап өткен әңгімелердің барлығы дерлік осындай баяндау тәсілімен жазылған. Бұл естелік тәріздес әңгімелерді оқырманға ұғынықты һәм нанымды етіп жеткізудегі ең оңтайлы тәсіл сияқты.

	М. Мағауинннің кейінгі жазып жүрген әңгімелері – кілең естелік тәріздес шығармалар. Өз басынан кешірген, көрген, білген, естіген оқиғаларын қағазға түсірген. Шығармаларында ой айтудан гөрі заманның тынысын, қоғамның кескін-келбетін және сол кезеңдегі ғұмыр кешкен адамдардың тірлігін көрсетуді, олардың басына түскен қайғы-қасіреттерді суретттеуді мақсат тұтқан секілді. Мәселен, «Қара қағаз келген Салық ағам» әңгімесінде Ұлы Отан соғысы кезіндегі адамдар тағдыры суреттеледі. Соғыстан соң талай жыл фашистік концлагерьде болған, үйіне әлдеқашан қара қағаз келген Салық ауылына оралса, әйелі қатыны өлген туған ағасы Әдіккке қосылып, шешесімен бірге тұрып жатыр екен. Әңгімедегі Салық пен ағасы Әдіктің кездесуі, әйелі Нұриламен бет көрісулері керемет шеберлікпен суреттелген. Адамның құйқа тамырын шымырлатады: «Ата, – дейді Нұрила, – апа, – дейді, – мен шайтанның азыруы емес, адамның зорлығы емес, тағдырдың мазағымен... ағайынды екеуіне бірдей қатын болдым. Өлгені – тірілді. Тірісі – өлуге шақ отыр. Енді екеуінің бірдей... балағын көріп, қара орнымда жүре алмаймын».

	Міне, өзі айтқандай, тағдырдың талайымен ағайынды екі жігітке бірдей әйел болған Нұриланың тағдыры қандай аянышты болса, алдымен концлагерьде, кейіннен кеңестік каторгаға түсіп, одан да аман-есен оралып, бірақ осынау ауыртпалықтарды көтере алмай, отыз алты жасында бұ дүниеден өткен Салықтың өмірі де сондай өкінішті, күйініші мол ғұмыр.

	М. Мағауин соңғы жылдары тұтас «тағдырлы» әңгімелер жазып жүр. Бұл, сөз жоқ, қазақ әдебиетіндегі жан жадыратар жаңалық әрі үлкен жетістік, ірі табыс.

	Соңғы жылдары әңгіме жанрына сирек болса да қалам тартып жүрген қалам қайраткерлерінің бірі – Шерхан Мұртаза. Жазушының Алматыдағы «Атамұра» баспасынан 2003 жылы жарық көрген «Соғыстың соңғы жесірі» атты кітабына бұрындары жазылған шығармаларымен бірге кейінгі «Алапар мен Динго», «Бұршақ», «Тәуекел той» сықылды әңгімелері топтастырылған. Жаңа жазылған шығармаларда бұрынғылармен салыстырғанда еш өзгешелік, ерекшелік жоқ. Тақырып, мазмұн жағынан болмаса. Дәстүрлі, классикалық әңгімелер. Жазу техникасына мін тағу қиын. «Тәуекел той», атының өзі айтып тұрғандай, той тақырыбы туралы. Той болғанда да қазіргі заманғы үйлену тойы. Кең қазақтың кеңпейілдігін паш ететін бәсеке тойы. Бірінен-бірі асып түсу үшін қарызданып-қауғаланса да ашылып-шашылатын, барын төгіп, жанын салатын той.

	Керімқұл баласы Нұркенді үйлендірмекші. Кім баласының қызығынан аянады дейсіз, аянып қалар түрі жоқ.

	«– Тойды қайда өткізбексің? Үйіңде ме? – деген аталас ағайыны Төкеңнің сауалына:

	– Жоқ, – деді Керімқұл шоқ басып алғандай шошып кетіп, – үйге кім сыяды? Мен бес жүз адам шақырамын».

	Міне, нағыз қазақ. Жазушы кейіпкерінің сөзіне ерекше мән беріп, кең мағына сыйғызады. Осынау бір ауыз сөзден-ақ оның мінез-құлқы ашылып сала береді.

	Керімқұл уәдесінде тұрады. Қаладағы ең үлкен мейрамханада бес жүз адамға дүрілдетіп той жасайды. Әрине, атақ-абыройы жақсы. Бірақ мейрамхана иелерімен және тойға шақырылған асаба, артистермен есеп айырысуға келгенде қатты сасады. Ес-ақылы шығып, жынданардай күй кешеді. Өйткені тойдан әжептәуір кірім кіреді-ау деген үміті ақталмайды. Сенім артқан бизнесмен жиен қарындасы Жеңіскүл омырауындағы бриллиант танасын жоғалтып алып, оны Керімқұл нағашысынан көріп, жиналған тойшыл қауымның көзінше зіркілдеп, тойдың шырқын кетіреді: «Ресторанның дәлізіне шыға бере:

	– Нағашы, мен сізді жұрт көзінше ұялтпайын дедім. Тойыңыздың шырқы бұзылмасын десеңіз, беріңіз! – деп қатқыл бұйыра сөйлейді. Керімқұлдың көзі шарасынан шыға жаздады:

	– Нені, байғұс-ау?

	– Нені, нені? Бриллиант тананы.

	– Шырағым, шалықтап тұрсың ба? Бірләнт деген пәлені қашан беріп едің маған?

	– Жаңа мен машинадан түскенде мені неге құшырланып құшақтады десем, омырауымдағы тананы алып қойған екенсің ғой. Бер, бере ғой енді, мен ешкімге айтпай-ақ қояйын.

	Керімқұл не айтарын білмей, тілі байланып мелшиді де қалды...»

	Оқып отырып еріксіз езу тартасыз. Әңгімедегі кейіпкерлер сөзі юморға толы. Жазушының мысқыл аралас тіл өрнегіне тәнті боласыз. Осынау шағын ғана диалогта ұлттық мінез-құлықпен бірге жаңа заман адамының кескін-кейпіндегі кейбір кесір сипатты айқара ашып береді. Шығарманың композициясы ширақ, атап өткеніміздей, диалогтар характер жасауда ұтымды қызмет атқарып тұр. Әңгіменің айтар ойы анық, идеясы қанық. Болған оқиғаны болғанындай баяндап берген сияқты. Күнде болмаса да, жиі куә болып жүрген жай. Өмірдің өзінен ойып алғандай шынайы, сенімді. Әрине, қызық-қуанышқа шашылған малда не арман бар?!. Бірақ бәрі де орнымен болса. Егер жағдайы көтермесе, соншама ашылып-шашылудың не керегі бар?!. Мақтан ба? Иә, мақтан! Мақтан үшін! Бес жүз адамға той жасап, атағымды аспаннан шығарайын деп ойлаған Керімқұлдың тойы той сиқы болмай, өзінің де, жиналған қонақтардың да берекесі қашып, жұрт алдында әбден масқарасы шығып, абыройы айрандай төгіледі. Бұл – қазақы дарақылық. Осыны қаламгер уытты тілмен жеткізе білген. Әдемі кестелеген.

	Жазушының «Алапар мен Динго» және «Бұршақ» атты әңгімелері де астары терең, бір-бірімен үндес шығармалар. Бірі – иттер, бірі – бұлдырықтар туралы. Бірақ, зерделеп көрсеңіз, бұл екі әңгімеде иттер мен бұлдырықтардың тірлігі суреттелгенімен, ондай жайлардың адамдарға да тән екенін бағамдау қиын емес. Жазушы иттер мен бұлдырықтардың мінез-құлықтарын арқау ете отырып, адамдардың тіршілігіне қатысы бар жайларды қозғаған. «Алапар мен Дингода» иттердің іс-әрекеттерін, қимыл-қарекеттерін, бір-біріне деген ынтызарлығын, құмарлығын, асты-үстіне түсіп аймаласуларын, қызғаныштан қырқысуларын немесе «Бұршақтағы» бұлдырықтардың тірлігін, қылықтарын, «қоразы мен мекішінің махаббат айын аймаласумен өткізгендерін» соншама тәтпіштеп суреттеуінің өзі көп жайтты аңғартса керек.

	Бұл, әрине, әдебиетте жаңалық емес. Бұрыннан бар, оқырманға әлімсақтан белгілі көркемдік әдіс-тәсілдер. Дей тұрсақ та, ит-құстармен адамдардың өмірін қабыстыра, жымдастыра, қиыстыра паралелль алып суреттеу, сөз жоқ, жазушы ізденісінің айқын айғағы. Оған астар беріп, мағына үстемелеу де қос шығарманың құнын одан сайын арттыра түскендей. Ендеше, бұларды қазақ әдебиетіне олжа салған әңгімелер деп айтуымызға толық негіз бар. Бұндағы негізгі жаңалық та Ш. Мұртазаның ізденісі, тақырыпты терең игергені, мазмұнға салмақ артқаны.

	Жаңа заман, жаңарған қоғам, жаңа адамдар типі туралы жазып жүрген жазушы Қабдеш Жұмаділовтің 2002 жылы Алматыдағы «Атамұра» баспасынан жарық көрген «Прометей алауы» атты кітабына соңғы уақытта жазылған бір топ әңгімелері енгізіліпті. Шығармалардың басын біріктіріп тұрған ортақ нәрсе – бәрі де бүгінгі күннің оқиғалары, бүгінгі заманның адамдары. «Жалдамалы күйеу» әңгімесінде (инженер) Баймырзаның өз бала-шағасын тастап, басқа бір бай әйелге (Айсұлу) кетіп қалғаны туралы баяндайды. Ол он жыл отасқан некелі әйелі Бисара мен екі баласын қалайша тастап кетті?..

	Кезінде Баймырза дүрілдеп тұрған бір комбинаттың бас инженері, ал әйелі Бисара озат мұғалім еді. Тұрмыстары да шалқып тұрған:

	«Осылай ел қатарлы жүріп жатқанда тоқсаныншы жылдардың аласапыраны басталып, дүние астаң-кестең болды да кетті. Соған дейін тоқтаусыз жұмыс істеп тұрған комбинатқа не жын жабысқанын кім білсін, аяқ астынан «банкротқа» ұшырап, жабылып қалды. Күні кеше қаны жерге тамбайтын құрылыс инженері бұлайша керексіз боп қалады деп кім ойлаған? Кәсіпсіз қалған Баймырза олай-бұлай шапқылағанымен, еш жерден жұмыс таба алмады. Бисараның жалақысы әжептәуір сияқты еді, ақша ауысып, құнсызданған кезде ол да түкке тұрмай қалды».

	Бұл тәуелсіздіктің алғашқы жылдарында көптеген үйелменнің басына түскен ауыртпалық, жалпыға ортақ жағдай еді. «Жұмыс жоқ!» деп бойында намысы бар еркек үйінде қол қусырып жата алмайды ғой. Сөйтіп, амалсыздан «Сейфуллин даңғылының бойында лек-лек боп отырған жұмыссыздар тобына барып қосылады». Сол Сейфуллин даңғылының бойында жүріп Баймырза Айсұлу атты әдемі бай келіншекпен танысады. Ол сылқым бұларға үш ай бойы қос қабатты коттеджін жөндетеді. Алайда іс мұнымен бітпейді, жесір келіншек одан соң Баймырзаны жеке фирмасына өзінің орынбасары етіп қызметке тағайындап, басы бүтін «меншіктеп» алады.

	Он жыл отасқан күйеуінен айырылу оңай дейсіз бе, жылап-сықтаған, өз шашын өзі жұлып, өз бетін өзі жыртқан Бисараға Баймырзаның да айтар дәлелі дайын: «...Сенен, балалардан бөлек тұру маған да оңай дейсің бе? Бірақ осылай етпеске амалымыз бар ма? – деді. – Сенің қасыңда Айсұлу деген кім ол? Сен одан әлдеқайда жассың, сұлусың. Өзімнен бес жас үлкен қартаң қатынға көңілім ауатындай, мені жын ұрып па? – деді. – Мен әлі-ақ Айсұлудан іргемді бөліп, өз алдыма тірлік жасаймын. Тізгінім қолыма тиген күні бір сәт те аялдамай, өзіңе қайтып ораламын. Соған дейін мұрсат бер! – деді». Баймырзаны біржақты кінәлау да немесе ақтап алу да қиын. Өз ойы, мақсат-мұраты бар. Өйткені ол да ет пен сүйектен жаралған жұмыр басты пенде. Пенде болған соң, пендешілігі болады. Қателеседі, адасады, аяқты шалыс басатын кездер де болмай қоймайды. Оның үстіне адамның бәрі бірдей емес. Баймырза сияқтылар толып жатыр өмірде. Тіпті өзіміздің жанымызда да жүр. Сондықтан да әңгіме сендіреді, шынайы. Десек те, әңгімедегі кейбір ситуациялар сенімсіз. Мәселен, Баймырзаны түрлі айла-шарғымен өзіне қаратып алған Айсұлудың оның үйіне келіп, әйеліне аузына келгенін айтып, зіркілдеуі күдік-күмәнді. Оқырманды иландыра қоюы қиын.

	«– Байыңды бөліскің келмесе, маған басы бүтін өткізесің, – деді Айсұлу бұған күле қарап. – Басқа емес, әрине... Баймырзаның қызметі, жалақысы өз алдына, саған айына екі жүз доллар пенсия тағайындаймын. Білесің ғой, ол аз ақша емес, мұғалімнің төрт айлық жалақысы.

	– Ақшаң өзіңе... Сол Баймырзаны саған-ақ бердім! – деді көз жасына булыққан Бисара.

	– Ойлан! Маған қазір жігіт проблема емес, – деді Айсұлу кетуге ыңғайланып. – Байыңды баяғы таз кебін кигізіп, үйіңе қайтарып жіберейін бе, жоқ, әлде жаңағы контрактіге келісесің бе? Жауабын ертең күйеуіңе айтарсың!»

	Айсұлу мен Бисараның осынау диалогы да көңілге қонымды емес. Қисынға келіңкіремейді. Қанша жерден кесір-кердең болса да, Айсұлудың бұлай сөйлеуі мүмкін емес, шындыққа жанаса қоймайды. Әрине, бұндай болымсыз кем-кетіктер әңгімеге көлеңке түсіргенімен, шығарманың құнын төмендете алмасы анық.

	Әңгіменің шарықтау шегіне келгенде риза боласыз. Көркемдік шешім өте сәтті ойлап табылған. Жалғыз қалған жесір әйелдің ой-арманы, көңіл күйі, өкініш-күйініші тамаша берілген, асқан шеберлікпен суреттелген.

	Қ. Жұмаділовтің бұл әңгімесі қазақтың «Қолда барда алтынның қадірі жоқ» деген нақыл сөзін еске салады. Алтынның қадірін адам қолдан кеткенде біліп, сезіне бастайды екен. Бисара да күйеуінің қадірін өзінен кетіп қалғанда ғана біліп, сезіне бастайды. Әңгіменің негізгі идеясы да осы.

	Жалғыздық проблемасы. Бұл әдебиеттегі тың тақырып, соны жаңалық емес. Десек те, жазушы жалғыз қалған әйелдің психологиясын, яғни жан дүниесін өзінше ашқан, жалғыздық проблемасын өзінше толғаған: «Сол күйеуінің дәл қазір басқа төсекте, өзге бір әйелдің қасында жатқанын ойлағанда, Бисараның жаны шырқырап:

	– Әй, Баймырза-ай, қайтейін, тірідей тозаққа салдың-ау! – деп қалай дауыстап жібергенін өзі де аңғармай қалды...»

	Бірақ соның бәріне үмітке жеңдіреді. Келер күннен тек жақсылық күтеді: «Заман бұл қалпында тұрмас. Түзелер... Бір күні Баймырза да қайтқан құстай өз ошағына оралатын шығар».

	Автор шығармасын осындай жақсы көңіл күйде аяқтайды. Баймырзаның өз ошағына қайтып келетіні, болмаса мүлде келмейтіні туралы кесіп-пішіп ештеңе айтпайды. Оқырманды екіұшты, дүдәмал күйде қалдырады. Соңына ой тастап кетеді. Ал ойландыратын, оқырманды бір уақ ойға жетелейтін шығарма – жақсы шығарма.

	Қ. Жұмаділовтің бұдан басқа «Жемдеген қырғауылдар», «Құдайдың үйі», «Бір ғана ғұмыр», «Дөңгеленген дүние-ай», «Тіленші», «Бұқарбайдың бұқасы», «Ит базары» секілді әңгімелерінің негізгі өзегі де бүгінгі күннің оқиғалары, кейіпкерлері – жаңа заманның адамдары. «Жемдеген қырғауылдардағы» аудан әкімі Нұрсаған Бектұрғановтың, «Құдайдың үйіндегі» Әкпар молданың, «Бұқарбайдың бұқасындағы» кәсіпкер Бұқарбайдың іс-әрекеттерін суреттеу арқылы жаңарған қоғамның сипатын, кескін-келбетін, тынысын ашып көрсеткен. Жаңарған қоғаммен бір сол қоғамда өмір сүріп жатқан адамдардың мінез-құлқындағы, тірлігіндегі ғана емес, жан дүниелеріндегі өзгерістерді де тап басып, шынайлықпен суреттей алған. Жазушы шығармаларындағы жаңалықты да осы жағынан іздеген дұрыс.

	Кейінгі кездері әңгіме жанрына көбірек қалам тербеп жүрген жазушының бірі – Қуандық Түменбай. 1999 жылы Алматыдағы «Зерде» баспасынан жарық көрген кітабы «Көз» деп аталады. Жазушы көбінесе нәпсі, нәпсіқұмарлық, яғни тән тояты туралы жазады.

	«Көз» әңгімесі де қызық. Адамның езуіне еріксіз күлкі үйірілтеді. Бас кейіпкер – қырықтың қырқасына шықса да сүрбойдақ атанып, жаңа үйленген жас отаулардың терезесін аңдитын Дәуренбай есімді қырмасақал жігіт.

	Жұмыстан босап қалған оның бар бітірері, бар ермегі – терезеге телміріп, жас сұлудың жалаңаш денесін қалайда бір көріп қалу. Сөйтіп, құмарын басып, ләззәт алу. Бұл оның күнделікті ғадетіне айналған:

	«Бүгін де сол көптен көре алмай жүрген әйел тәнін көріп қаламын ба деген ниетпен алып-ұшып, жүрегі өрекпіп, біреудің терезесінің алдында тұр. «Көргенде не?.. – деп өкінеді бір жағынан. – Жалаңаш әйел өз үйі – өлең төсегінде, ақ төсек – неке мамығында шалқасынан түсіп жатыр. Бұл болса қою қараңғыда терезеден ұрыдай сығалап, саңылау іздеп алабұртады, аласұрады, өзімен-өзі арпалысып, азаптанады, егер жалаңаш дене жалт етіп бір көрінсе «уф» деп демін алып, бойы жеңілдеп қалады; өзі қыстаққа іздеп барып, көріп қайтып жүрген, сурет боп бейнеленген жансыз сұлулықты жалт еткен жанды сұлулық жеңгендей көз құмары қанып, еркек нәпсісі тоят табады».

	Дәуренбайдың іс-әрекетін осындай асқан шеберлікпен суреттей отырып, жазушы оның ішкі ойын оқырманға әшкерелей жайып салады: «Енді жиі барып тұру үшін тұрақты жұмысқа шығуым керек. Сосын Аққұмшақтағы жаңа үйленгендердің терезесін аңду – мен үшін екінші өмір. Жұрт көп үйленіп, той көп болса екен, олармен бірге менің көңілімнің де тойы ғой бұл. Сонда көріп, көз құмарымның қанары не? Қыс емес, жаз болса бір сәрі, терезенің бір жері болмаса бір жері ашық қалды, жас жұбайлар да ашық-шашық жата береді, қыс келсе бәрін тұмшалап тастайды, сірә, көрпенің асты сондай жылы болса керек, тек шам жағылып, ыстық көрпені серпіп тастаған бір сәт болмаса, босқа тұрғаның – тұрған. Менің басымдағы бақытым – терезенің ашық қалған алақандай жерінде».

	Осынау шағын үзінділерден-ақ Дәуренбайдың қандай адам екенін жазбай танисыз. Болмыс-бітімі, кескін-келбеті, арман-мұңы, қызық-қуанышы... – бәрі-бәрі айқын аңғарылады. Көз алдыңызға өмірдегі нағыз Дәуренбайдың өзі елестейді. Дәуренбайдың психологиясын, жан дүниесін қағаз бетіне мөлдіретіп түсірген. Шап-шағын дүние, бірақ артына үлкен ой тастап кетеді.

	Дәуренбай неге жас жұбайлардың терезесін аңдиды? Өйткені бұл – табиғат заңдылығы. Жаратылыстың, жарасымдылықтың, үйлесімділіктің бұзылуы. Қырықтың қырқасына шыққан дені сау еркек түнде қалай тыныш ұйықтасын?!. Әрине, ұйықтай алмайды. Содан кейін амалсыз қараңғылық түсе терезе аңдиды. Көз құмарын қандырып, еркек нәпсісін тояттату үшін. «Мен ұрғашыдан сұлулық ұрлаймын, менің байлығым басқада екенін осы жұрт біле ме екен?!» – дейді Дәуренбай өзін-өзі ақтағансып. Қайдан білсін!.. Бұл – өзіне ғана белгілі «қызық-қуанышы».

	Бұл, сөз жоқ, күрделі шығарма. Психологиялық әңгіме. Айтары көп, астары терең. Кітаптағы «Итаяқ», «Бір еркек һәм екі әйел», «Жыл өткен соң», «Тәуелсіз махаббат», «Біреудің бақыты» сияқты әңгімелер де осындай психологиялық талдауға құрылған шынайы һәм астарлы шығармалар.

	Әңгіме жанрында үздіксіз еңбек етіп келе жатқан жазушы Нұрғали Ораздың 2002 жылы Астанадағы «Елорда» баспасынан «Аяқталмаған ертегі» атты кітабы жарық көрген.

	Н. Ораз – әдебиетке ішкі дайындықпен келген, талғампаз, сырбаз қаламгер. Шығармаларынан үнемі өсу байқалады. Оқу мен ізденіс бар жерде нәтиже де болары сөзсіз.

	Кітаптың атына қойылған «Аяқталмаған ертегі» әңгімесінде автор Алматыда тұратын Сағындық есімді ғылым кандидатының екі күндік өмірін суреттейді. Ойда-жоқта ауылдан қалаға сауда-саттық жасай келген Раушан есімді әйел ғалымның үйіне телефон соғады:

	«...Жаңағы кім? Әйелің бе? Даусымды естіп, шошып кетті ғой, жүдә. Бұ қай жақтың жабайысы деп жатқан шығар. Айса айтад та, қайтеміз... Мақұл, көп уақытыңды алмаймын. Жай әшейін, сәлемдесейін деп ем... Өзіңді көрмесем де даусыңды естідім. Сол жетеді маған».

	Біз әлі оқырманға бейтаныс әйелдің бұл сөзін жайдан-жай алып отырған жоқпыз. Осыдан-ақ оның қандай һәм қай жақтың адамы екенін анық аңғарып қалғандаймыз. Осынау бір-екі ауыз сөзі-ақ оның болмысын, мінезін, характерін толық ашып тұр.

	Нұрғалидың әңгімелерінде бір қалыптан шыққандай көрінетін бірыңғай кейіпкерлер жоқ. Жазушы шығармаларында жылылық, лиризм, сылдырлап ағып жататын бұлақ суындай мөлдірлік бар. Жаныңды баурап, сезімді арбап, иіріп әкететін иірімдері де мол. Оқылымды. Мәселен, осы әңгімедегі: «Жай әшейін, сәлемдесейін деп ем... Өзіңді көрмесем де даусыңды естідім. Со жетеді маған...» – деген бейтаныс әйелдің сөзінен соң-ақ, оның Сағындыққа қандай да бір қатысы бар жан екенін шамаласақ та, кім екенін біле түсуге құмартарымыз анық. Телефон соғушы әйелдің бас кейіпкердің бір кездегі ғашық болған қызы екеніне көзіміз жете түседі.

	«Тағдырдың бұйрығы шығар, Раушан сол үйге келін боп түсіп, түтінін түтетіп, шамын жақты...»

	Жазушы оқырман күткендей емес, әңгімені мүлде басқа арнаға бұрып жібереді. Осының өзі-ақ әркімнің көкейіне бір ой тастап, ойландырады. Не нәрсені болсын тұспалмен айтады, қарапайым жеткізеді.

	Н. Ораздың бір ерекшелгі – кейбір қаламгерлер сияқты бұрын-соңды көз көріп, құлақ естімеген қайдағы бір кездейсоқ, тіпті адам сенгісіз оқиғаларды термелемейтіні. Адам басындағы кейбір қайталанбас айшықты сәттерді өмірдің өзінен ойып алғандай етіп алады да, соны оқырманға көркем тілмен кестелеп жеткізеді. Сондай-ақ, оған астар дарыта алады. Яғни, шынайы жазады. Жалғандыққа, жасандылыққа бармайды. Дегенмен, бір нәрсе анық: шеберлік – шексіз. Ендеше, Н. Ораздың «Аяқталмаған ертегі» әңгімесіндегі өзіміздің көңілімізге қонбаған бір-екі жайтқа тоқтала кетейік. Мәселен, жазушы әңгімесін «Өмір – ертек емес, ертек – өмір емес...» деп бастайды да, бас кейіпкеріне «Ол тіпті кезекті басқышта тұрған докторлық дәрежеге жетуге де ұмтылмайды, себебі өз айналасындағы болып жатқан жаңалықтар мен жетістіктердің бәрі де салыстырмалы түрде материалдық тұрғыдан ғана бағаланатын болғандықтан, ғылым докторының кандидаттан артып бара жатқан жері – жалақысына қосылатын үш мың теңге ғана деп түсінеді.

	«Барахолканың» бағасымен өлшегенде, ол – бір шалбар. Демек, арып-ашып жүріп докторлық қорғаған пақырыңның тірлігі сол... шалбар үшін жанталасқан Жалаңбұттың тірлігіне ұқсас болып шықпай ма?..» деген сықылды ұзақ-сонар сипаттама беруі артық сияқты. Сондықтан алғашқы бөліктегі осындай сыдыртпа ой-толғамдарды толықтай алып тастап, «Кешкілік қоңыр тумбаның үстіндегі ақ телефон кенет ұмытқан нәрсесі есіне түскендей баж ете қалды» деген екінші бөліктен-ақ бастап кетсе, әңгімеге ешқандай нұқсан келмей, ширатып, ширықтырып тұрар еді.

	Жазушының суреттеуінше, яғни біздің түсінуімізше, ол нағыз ғалым емес, тек көп ғылым кандидаттарының бірі, ғылымды ғылыми дәреже деп түсінетін «оқымысты». Мүмкін, автор осыны айтқысы келді ме екен? Не үшін? Оның әңгімеге қандай қатысы бар? Осы алғашқы бөлік – басы артық, әңгіменің негізгі жұлын-жүйесіне еш қатысы жоқ, бөлек-салақ жатқан өзінше дүние.

	Әңгіменің түйініне келер болсақ, Сағындық пен Раушан, яғни бұрынғы «махаббаттың» серкесі мен еркесі телефон арқылы кездесуге уағдаласады, екеуі белгіленген жерге барады да. Бірақ кездеспей кете барады. Осы детальдің өзінде де философиялық мән-мағына жатқанын аңғару қиын емес. Екі ғашық неге кездеспеді? Өзімше топшылап көрейік. Сағындық алғашқы махаббатын ойлап, түні бойы көз ілмей шығады. Бәрі есіне түседі. Бұл – табиғи нәрсе. Оның ой-санасында жас күндегі ғашығының асыл бейнесі өшпестей боп жатталып қалған. Сондықтан ол ауылдың салпыетек әйеліне айналып, жасына жетпей мыжырайып, қартайып кеткен бұрынғы махаббатын көзіне ілмей өте шығуы табиғи нәрсе. Өйткені ол екеуінің бұрынғы «жақындығын» өмірдің өзі-ақ алшақтатып жіберген. Иә, өмірде бәрі болған, бола да береді.

	Н. Ораздың «Аяқталмаған ертегісі» – жеңіл-желпілеу қарағанда қарапайымдау көрінгенімен, осындай астарлы тереңіне үңілсеңіз, өмірдің өзі жайып салған күрделі шығарма. Сондай-ақ, қаламгердің «Қайыршының жұлдызы», «Бақыт құсы», «Сиқырлы көл», «Сақалды қыз» әңгімелері де өз ерекшеліктерімен оқырмандарды елең еткізері анық.

	Қазіргі кезде оқырман қауымды өз шығармашылығымен тәнті етіп жүрген жазушы Талаптан Ахметжанның 2001 жылы Астанадағы «Елорда» баспасынан жарық көрген «О дүниенің қонағы» атты кітабына «Шәрбат», «Тұма», «Тергеу», «Төрт қанден», «Күнәкар», «Айқасқа» сияқты бір топ әңгімелері топтастырылған екен. Солардың ішінде бізге ерекше әсер еткені – «О дүниенің қонағы».

	Бұл әңгіменің тақырыбын алғаш оқығанда, «Апырым-ау, о дүниенің де қонағы бола ма?..» деп те тіксініп қалғанымыз рас. «Бәріміз де бұ дүниенің қонағы емеспіз бе, тәніміз о дүниеде мәңгілік сая таппай ма?!» деп те ойлағанбыз. Сөйтсек қателесіппіз. О дүниенің де қонағы болады екен. Танымдық кітаптар мен газет-журналдардан оқып көрсек, жер бетінде өліп қайта тірілген, яғни о дүниеге «барып» келген адамдар да баршылық екен. Ендеше, тақырып кез келген адамның қызығушылығын оятары сөзсіз.

	Әңгімедегі оқиға бүгінгі күннен алынған. Қияқ есімді кәсіпкер жігіттің қысқаша өмір жолы суреттеледі. Әңгіме былай басталады:

	«Қияқ машинасының газын өлгенше басып, кабинаны басына көтере барылдай әндетіп келе жатқан. Осылай әндетіп жүре берем деп келе жатқан. Олай ойлайтыны соңғы жылдары айы оңынан туып, беті жүріп тұр еді, айының оңынан туатын да жөні бар, өйткені ағасы Мият қаладағы ең ірі базарды жекеменшігіне алды. Қазір оның тамыр-танысы бұрынғыдан да көбейіп, жоғары жаққа да ықпалы жүріп, қалтасы қалыңдай түскен. Қияққа жекеменшік фирма ашып берген де, сауда-саттықтың жөн-жосығын көрсетіп, сырттағы елге айбар боп отырған да сол ағасы. Ағасының арқасында сауда дегеннің не екенін көріп, білді. Ақша, алдау, алдау-арбау, қулық-сұмдық, сауық-сайран, думан-той, қыз, қызық дегендердің дәмін татты».

	Сөйткен Қияқ апалы-сіңлілі екі өрімдей жас қызды зорлап, зорлағанымен қоймай, қыздардың шешелерін өлтіруді ойлап, астындағы су жаңа қаракөк «Джипімен» Шымкентке қарай ызғытып келе жатқан жолда аварияға ұшырап, о дүниеге «барып» қайтады. Яғни, өліп-тіріледі. «Ендігі сәтте сау тамтығы қалмай қираған өз машинасын жоғарыдан көрді. Өртенбеген. Бірақ төрт дөңгелегі көктен келіп, шелпек боп жатыр. Қияқтың өз-өзін өте еркін, шексіз бостандықта сезінгені осы шығар. Беті-басы қанға бөккен өз денесін жоғарыдан көргенде көңілін аяушылықтан гөрі жиіркеніш сезімі тырналап тұрғанын аңғарды».

	Жазушы бұл әңгімесін философиялық ойға құрған. Себебі жан мен тән туралы әңгіме халқымыздың санасында ертеден бар. Тән өледі, жан мәңгілік, тән жүректен жаралып, қайтадан сіңбек. Яғни, тәннің мәңгілік тұрағы – қасиеті қара жер. Ал жан өлмейді, адамның кеудесінен ұшып шығып, екінші бір жан иесіне қонады деген де діни таным-түсінік бар. Ендеше, аварияға ұшыраған Қияқтың жаны денесін, яғни тәнін тастап, ұшып шыққан. Төрт дөңгелегі көктен келіп, төңкеріліп жатқан «Джипін», басы-беті қанға бөккен өз денесін жоғарыдан көріп тұр.

	Кеудеден жан шыққанда жанды дене тәнге айналады. Яғни, өлі, өлген. Ал жан тірі. Ендеше, Қияқтың бүкіл ғұмырында жасаған қиянаттары мен кінә-күнәлары үшін жауапты тән емес, оның жаны бермек Жаратушы алдында.

	«...Қияқ, сен қайдан келе жатырсың? – деді сұп-суық сұлу. Қияқтың зәресі зәр түбіне кетті...»

	Сұп-суық сұлу Қияқты бақайшағына дейін тергейді. Қияқ ештеңе жасыра алмайды, бәрін айтады. Айтпасына қоймайды сұп-суық сұлу.

	Кез келген адамның жаны о дүниеге барғанда тергелетіні рас. Бірақ қандай жағдайда? Оны жер басып жүрген жұмыр басты пенденің тап басып айтуы қиын. Әңгімедегідей болуы да шарт емес. Дегенмен, жазушының жазуында жан бар. Бірақ мәселе онда да емес. Мәселе – Т. Ахметжанның формалық ізденісінде. Сәтті ме? Сәтті. Оқыла ма? Оқылады. Ендеше, бар гәп осында. Қаламгердің негізгі мақсаты да осы. Ең алдымен оқыту. Ар жағын саналы оқырманның өзі-ақ шешіп алады.

	Талаптанның әңгімесінде жаңа өріс іздеу анық аңғарылады. Жаңалық бар. Жазушы форманы жақсы таңдай алады. Суреттегелі немесе баяндағалы отырған оқиғасына лайық форма іздеп табады. Ол тіпті баяндау, суреттеу тәсілі емес, хат түрінде де болуы мүмкін. Бұл Т. Ахметжанның әдебиетке ішкі дайындықпен келгенін дәлелдейді. Ал қаламгерлердің көпшілігі формалық ізденістерге бара бермейді. Баяндалатын нәрсені суреттейміз деп, суреттеуге тиісті жайтты диалогпен береміз деп шатасады. «Мен» арқылы жазылуға сұранып тұрған нәрсені «Ол»-ға түсіріп, ақыр аяғында оқиға түгіл, ойларын да жинақтай алмай жататындары жасырын емес.

	Жазушы бұл әңгімесімен жаңа бір сапалық биікке көтерілген. Ол діни-философиялық дүниетанымды негізгі жұлын-желі ете отырып, «Біреуге ор қазба, өзің түсесің!» деген халық нақылдарындағы пәлсапалық ойларды жаңаша, өзінше жетілдіре түскен.

	«Адам баласы, қанша жерден болдым-толдым десең де аспа-саспа, сабаңа түс, әйтпесе аяғың көктен келуі мүмкін!» деген емеурін жатыр шығармада. Ол рас. Өйткені адам баласының жасаған жақсылығы да, жамандығы да ешқайда жоғалып, із-түзсіз кетпейді. Күндердің күнінде иесін табады, яғни алдынан шығады. Бұл – дәлелдеуді қажет етпейтін ақиқат.

	Міне, қаламгердің айтқысы келгені де осы қатаң қағида. Оны әңгіменің соңындағы мына сөздерден де анық байқауға болар:

	«Қияқтың сынған қос қабырғасы дұрыс бітпеді. Жігі шорланып, сүйегі бұзылып, өз-өзінен шіри бастағандықтан дәрігерлер қайта операция жасап, қос қабырғасын бірдей алып тастады. Содан кейін үнемі түсінде қос қабырғасы Сайда мен Аяжанға айналып, алдында бұратыла билеп тұрғанын көретін болды». Иә, қос қабырғадан жаралған өрімдей екі жас қыздың көз жасы Қияқты қайдан жіберсін?!. Жіберген жоқ, аяғын аспаннан келтірді. Бір кездері қызық-думанға белшесінен батып, шайқап-шалқып жүрген Қияқты, «арада алты ай өткенде ешкімге керексіз боп қалған мүсәпір Қияқты мүгедектің арбасына салып, Шоколадқара ауруханадан шығарып әкетіп бара жатты...»

	Кеше ғана шаруасы шалқып, мерейі тасып, дәурені жүріп тұрған Қияқ бір-ақ күнде мүгедектің арбасына таңылып, ешкімге керексіз болып қалды. Байлығы мен мүлік-мүкәманына қызыққан көңілдес ашынасы Шокаладқара әйтеуір ауруханадан шығарып алды. Ал ертеңгі күні ше? Амалын асырып, шаруасын тындырған күні Шоколадқараның теріс айналып шыға келмесіне кім кепіл?! Сонда көрерміз Қияқ мырзаның дандайсыған әуселесін. «Көп асқанға – бір тосқан!» деген осы. Әрине, әңгіменің шешімі ойландырады. Ендеше, құндылығы да осында.

	Жоғарыда әңгімелері талданған есімдері елге танымал қаламгерлермен бірге Роза Мұқанова, Әбділдабек Салықбай, Асқар Алтай, Айгүл Кемелбаева, Жүсіпбек Қорғасбек, Құлтөлеу Мұқаш, Дидар Амантай сынды жас жазушылар да әңгіме жанрында қалам тербеп, бақтарын сынап жүр. Әзірге қайсысының жүзден жүйрік атанып, бәйгеден оза шауып келерін тап басып айту қиын. Әркім өз хал-қадірінше еңбек етуде.

	Роза Мұқанова «Мұқағали» атты әңгімесінде адамның жан дүниесіндегі күрделі құбылыстарды психологиялық тұрғыдан терең қаузап, нәзік бейнелейді. Онда халқымыздың ардақты ақыны Мұқағали Мақатаев өмірінің ақырғы сәттері, соңғы сағаттары суреттеліпті. Шығармада ақынның кесек тұлғасы, болмыс-бітімі, мінез-құлқы оның іс-әрекеті, сөйлеген сөзі, жан-тебіреністері, сезімдік арпысулар мен шарпысулары арқылы жеткізген.

	Ақынның өлім алдында ажалмен, жоқ, әлде әзірейіл ме, әңгімеде домалақ дене болып көрінетін жаналғышпен сөйлесуі де табиғи, сенімді һәм нанымды.

	«Атып тұрып терезенің алдына келді.

	– Жаңағы қайда кетті?.. Бұл кім?..»

	Ақын сандырақтап жүр. Көзіне домалақ дене кейпіндегі ажал елестейді. Бұнда да негіз жоқ емес. Өйткені адамның өлер алдында ажал оның жанын алу үшін әйтеуір бір жанды бейне кейпінде келеді-мыс деген де әрісі діни, берісі пәлсапалық таным-түсінік бар. Нанымды болатыны да сондықтан.

	«Ақын басын көтеріп, таңдана қарады:

	– Ә, балақай! Сен бе едің? Үйден жеңгеңді жел айдап келді ме десем. «Махаббат шіркін суытты-ау! Мен-дағы оны, Ол-дағы мені ұмытты-ау!» Кіре ғой, жарқыным.

	– Қорқам, – деді бүлдіршін қыз. Неге дегісі келіп, үнсіз қалды.

	– Ендеше, бара ғой, жарқыным! Бауыр басып қалатын жаман әдетім бар. Сенің де иең табылып, алып кететін бір күн болар, көгершінім. Жалғыздығым жақсы мұқалмаған».

	Міне, бұл – Мұқағалидың о дүниеге аттанар алдындағы ахиреттік сөзі. Осында ақынның басындағы трагедия толық көрініс тапқан. Бүкіл өміріне қатысты да аужайды тұтастай сезінуге, аңғарып-аңдауға болады.

	Ақынның өзі айтқандай, «өмірде ақындардың бәрі жалғыз». Ал мына жалғыздығы мүлде басқа «жалғыздық» сияқты. Өйткені «Үйден жеңгеңді жел айдап келді ме десем...» деген бір ауыз сөзінде ақынның қаншалықты мұң-шері, қайғы-қасіреті жатқанын аңғару қиын емес сияқты.

	Р. Мұқанованың Мұқағали ақынның өмірінен жазылған бұл әңгімесі біршама тәуір дүние болғанымен, кейбір тұстарында күдік ұялататын, сенімсіздік тудыратын жайлар бар. Мәселен, Мұқағали ауруханада бірге жатып, «бауыр басып» қалған бір әдемі келіншекті шығарып салып тұрып күйеуінің көзінше былай дейді:



	«...Иесі келіп, бір күні алып кетті,

	Байқаймын, бір келіншек налып кетті.

	Сауығып қалғандай ем саясында,

	Сыр кетті, сырмен бірге жарық кетті.



	Өлеңді күйеудің түсінген-түсінбегенін аңғару қиын. Күлген болды...»

	Өзі сыр мен сезімнің жыршысы болса, өзі Мұқағали болса, келіншектің күйеуінің көзінше бұндай өлең айтпайтын шығар. Біздіңше, айтуға тиісті емес.

	Әңгіменің тағы бір жерінде бейтаныс бүлдіршін қыз: «Сізді ақын әрі алкаш дейді екен...» – деп төбеден түскендей қойып қалады. Бұл сөздің де оқырманды сендіре қоюы қиын.

	Әңгіме Мұқағалидың өлімімен аяқталады: «Ақын үзіліп кетті. Мынау жарық дүниеге құштар болып шырылдап келген әлдекімге өз орнын босатып, ұшып кетті. Біржола көшіп кетті».

	Көркем шығармада бұлай көлгірсудің қажеті шамалы. Суреттеу керек. Ақын өлімін оқырманның көз алдына елестететіндей детальдар қажет. Ал шығарманың соңындағы:

	«– Ақын өліпті... Таң атып келе жатқанда. – Қыз жалт етіп қарады:

	– Мүмкін емес...

	Жантәсілім бергеннен кейін де екі сағаттай иесіз жатып қалды. Артынан келе қойған ешкім болмады...» – деген сықылды ұзақ-сонар баяндаулар мүлде артық. Оның бәрі жоғарыда айтылды ғой. Түсіне білген адамға «Үйден жеңгеңді жел айдап келді ме десем» деген бір ауыз сөз жетіп жатқан жоқ па?!.

	Жазушы бұл әңгімесімен Мұқағали ақынның басындағы трагедия, яғни жалғыздық проблемасын ашып көрсетпек болған. Орындалуындағы кейбір кем-кетіктер болмаса, бұл ой-идея толықтай жүзеге асқан. Әңгімені оқып шыққан оқырманның ақын трагедиясын жан-жүрегімен сезіне түсетініне еш күмәніміз жоқ.

	Аз жазатын, аз жазғанмен саз жазатын жас жазушы Әбділдабек Салықбай.

	Неге аз жазады? Неге газет-журнал беттерінен жиі-жиі көрінбейді? Неге?.. Неге?.. Бұл сауалдарға оның «Түн түнегіндегі екеу» атты әңгімесін оқып, жауап алғандаймыз. «Түн түнегіндегі екеу» кім? Біреуі – Әбілдабек, екіншісі ше? Екіншісі де Әбділдабектің өзі. Бір адамның жаны мен тәнінің, яғни өзі мен өзінің ішкі даусының өзара сұхбаттасуын тамаша берген. Сәтті ізденіс. Қысқа да нұсқа. Жалықтырмайды. Жеңіл оқылады:

	«– Расында соларға қол тимейді. Қызметке келген бойда алдымдағы мақалалар үйіндісін көріп, әлдекімнің әлдебір шатпағын өңдеп-жөндегенім үшін өзімді кінәлі сезініп, бірде іске кірісемін. Содан үйге қайтқанша мұрша жоқ.

	– Ал үйде ше?

	– Үйде ме? Онда әйелім, бала-шағам, қонағым күтіп отырған жоқ па?! Туған-туыс, дос-жаран, көрші-қолаң өз алдына бір төбе.

	«Оқымаймын» демейсің, осылардың бітпейтін өтініші мен таусылмас мұң-шерін тыңдаумен-ақ уақыт деген зымырап өте шығады да.

	– Ау, жігітім! Құдайдың қарызға берген бес күнін қайсыбіріне жеткізбексің? Ең әуелі әдебиетке, оқырманға қарыздар екеніңді білмесең, қалам ұстап нең бар?

	Қақ маңдайдан қамшымен тартып жібергендей есеңгіреп тұрып қалдым».

	Иә, бәрі сенімді, бәрі сыйымды. Кей-кейде Әбділдабектің әңгімесінен өзіңді танығандай боласың. Өйткені біздің де кей-кейде дәл осылай жатып алып, түрлі ойларға шомылатынымыз бар-ды. Өзіміз бен өзіміздің сырласатынымыз да жасырын емес. Құдды Әбділдабектің әңгімесіндегідей. Шығармадан өзіңді тану қандай ғанибет?! Әңгімеде басы артық, бөлек-салақ тұрған ештеңе жоқ. Мін таппайсыз. Тілі нәрлі, ойы құнарлы.

	Кейбір сыншылар «Өнер құрбандықты талап етеді» дейді. Қазақ қаламгерлерінің көпшілігін ең алдымен өнер емес, күйкі тірліктің күйбеңі көбірек алаңдатады. Көп жағдайда жіпсіз байлануға тура келеді.

	Құрбандыққа бара алмайды. Құрбандықсыз да ұлы өнер туындысын тудырғысы келеді... Бірақ... ол мүмкін емес қой. Жазушының айтайын дегені де осы. Жанның емес, тәннің сұранысын қанағаттандыру. Бұл – үлкен проблема. Әсіресе қазақ қаламгерлері үшін.

	Әзірге әңгіме жанрында еңбек етіп жүрген қаламгерлер осылар.

	Болашақта бұл есімдердің толыға түсеріне сеніміміз мол.

	Сөз соңында айтарымыз, осынау тәуелсіздіктің алғашқы он жылында бұрын жабық болып келген тақырыптар (діни-философиялық, эротикалық, сезімдік һәм интимдік құбылыстар) қазақ қаламгерлерінің де (Б. Нұржекеұлы, «Бейтаныс әйелдің құпиясы»; Қ. Түменбай, «Көз»; Н. Ораз, «Аяқталмаған ертегі»; Т. Ахметжан, «О дүниенің қонағы») қаламына ілініп, қазақ әңгімесінің көкжиегін кеңейте түскені анық. Шағын жанр түрлік, формалық жағынан да жаңарып, жасара түскендей. Бір атап өтер басты жаңалық, шығармалардың көпшілігінде оқиға қуалап, қызыл сөзділікке салынып кетпей, адамның ішкі жан дүниесіне бойлап, ой-санасындағы өзгерістер мен құбылуларды аша түсуге деген құлшыныс байқалады. Әрине, жаңашылдық, түр, көркемдік әдіс-тәсілдерді жетілдіре түсуге талпынушылық, жаңа өрістер іздеу, түрлі эксперименттер жасау, шығармашылық ізденістерге бару, сөз жоқ, дәстүрсіздікке ұрыну емес, қайта сол дәстүрді байыту болмақ.

	Жоғарыда атап өткеніміздей, қазіргі қазақ әңгімесі (М. Мағауиннің, Н. Ораздың, т.б.) адам жаны әлемінің ішкі иірімдерін, күрделі де терең ойлау жүйесін, сана-сезімдегі сан шырғалаңдар шындығын қадағалау арқылы, әсіресе, идеялық-эстетикалық ізденістер өрісін барынша кеңейте түскені анық.

	Қазіргі әдебиеттануда модернизм һәм постмодернизм ұғымдары жиі айтылып, сөз қолданыста жиі қолданыла бастады. Осы бағыттағы шығармалар да (Р. Мұқанованың «Тұтқын», А. Алтайдың «Кентавр», А. Ықсанның «Дүңгіршек», т.т.) бой көрсете бастады. Бұл, әрине, заңды, табиғи құбылыс. Белгілі әдебиеттанушы, профессор Б. Майтановтың сөзімен айтар болсақ, дәстүрлі эпикалық әдебиет өз шабысынан жаңылған жоқ. Ал әлемдік ауқымдағы соңғы мәдени-танымдық, эстетикалық қозғалыстарға үн қату, олармен ортақтасу тілегінен туындап, тебіндеген модернистік және постмодернистік поэтика заңдылықтары қазақ прозасында да өзіне тиісті өріс тауып, әдеби-көркемдік, интеллектуалдық даму игіліктері жаңа құндылықтармен жаңғыруы заңды.

	Шынында да жаңалықты, жаңашылдықты жастынуға болмайды. Модернистік һәм постмодернистік ағымдарға жататын шығармалар қазақ әдебиетінде бұрыннан, әзелден бар. Мәселен, М. Әуезовтің, Ж. Аймауытовтың, М. Жұмабаевтың С. Сейфуллиннің, тіпті кеңестік кезеңдегі С. Мұратбековтің, М. Мағауиннің, Ә. Кекілбаевтің, Т. Әбдіковтің, Ә. Таразидың көркем шығармалары мен көркемдік тәжірибелерінен де анық аңғарылады. Қазіргі әңгіме жанрына қалам тербеп жүрген қаламгерлер соларды жаңаша жаңғыртып, өздерінше түрлендіріп жүр. Бұл, әрине, жақсылықтың нышаны.

	Образ сомдауда да, характер ашуда да түрлі көркемдік әдіс-тәсілдерді қолдана отырып, жаңа бейне жасауда жазушылар біршама жетістіктерге жеткен. Қ. Жұмаділовтің, Н. Ораздың, Т. Ахметжанның шығармаларынан бүгінгі күн адамдарының бейнесін ғана емес, қазіргі өмірдің бүкіл болмысын, тыныс-тіршілігін, кескін-келбетін толық танып, таразылауға болады. Мәселен, Қ. Жұмаділовтің «Жалдамалы күйеуіндегі» Баймырзаның, Н. Ораздың «Аяқталмаған ертегісіндегі» Сағындықтың, Т. Ахметжанның «О дүниенің қонағындағы» Қияқтың образдары сәтті сомдалғандары өз алдына, бұлар жаңа заманның ыңғайын тауып, ығына жығылған жаңа адамдардың типтері десек те болады. Баймырза, Сағындық, Қияқ сияқтылар аз ба бұл күнде? Аз емес, көп. Ендеше, бұл да әдебиеттегі өзінше жаңалық, өзгеше өрнек.

	Қазақ әңгімесі қашанда алғы шептен көрініп келген. Келешекте де көріне бермек.

	2005 жыл





СЕЗІМНІҢ СӘРУАР СӘУЛЕСІ




	Ғашықтық келсе, жеңер бойыңды алып,

	Жүдетер безгек ауру сықылданып.

	Тұла бой тоңар, суыр үміт үзсе,

	Дәмеленсе, өртенер күйіп-жанып.

	Абай



	«Махаббат – мәңгілік тақырып». Иә, махаббаттың мәңгілік тақырып екенін атақ-даңқтары әлемге жайылған ұлы суреткерлердің барлығы дерлік айтып келеді. Айтып қана қоймай, махаббат мәселесіне қалам тартпаған жазушы жоқ. Өйткені «Махабатсыз – дүние бос» (Абай), «Махаббатсыз тіршілікте жан жоқ» (Гете), «Махабатсыз өмір – өмір емес» (Горький). Бұған біздің алып-қосарымыз жоқ. Шынында да солай!..

	Өзінің жазушылық ғұмырында осынау мәңгілік тақырып – махаббатты жырлап келе жатқан Бексұлтан Нұржекеұлының 2002 жылы

	«Атамұра» баспасынан жарық көрген «Бейтаныс әйелдің құпиясы» атты жинағындағы әңгімелердің негізгі өзегі де әйел мен еркек арасындағы сезім сырлары, яғни махаббат мәселелері. Кітаптың атына таңдап алынған «Бейтаныс әйелдің құпиясы» – оқырманның көз алдына бейтаныс әйелдің құпиясын айқара ашып салатын психологиялық шығарма. Жазушы аты-жөні белгісіз келіншектің күнделігін ойда-жоқта қолына түсіреді де, үйіне алып келіп, бастан-аяқ оқып шығады. Бар әңгіме осы.

	Күнделіктегі жазбалар ғашықтық дертіне ұшырап, не істерін өзі де білмей, екіұдай күй кешкен байтаныс әйелдің бүкіл құпиясын, яғни жан дүниесіндегі толқыма толқыныстарын, құбылмалы құблыстарын, сезім сергелдеңдерін толық ашып берген:

	«Жаным! Әр күнім, әр түнім сізді ғана ойлауға арналатын болды. Қайда жүрсем де, не істесем де сіз миымда, көз алдымда тұрасыз да қоясыз. Тұтқыныңызға мықтап түсірген екенсіз. Торыңызға қалай, қай уақытта шырмалып қалғанымды да білмеймін. Осынша естен айырылуға болады деп кім ойлаған?! Әсіресе менің жағдайымда. Жалғыз ғана үмітім – сіздің маған деген көңіліңіз. Сіз суып кетсеңіз, ол соққыны көтере алмайтын шығармын. Суымаңызшы!» деген әйел күнделігіндегі жазулардан сыр суыртпақтап, автор оған өз ойын тіркеп, көзқарасын білдіріп отырады: «Сөз сыңайынан әйелдің жас, еркектің егде екендігі бірден аңғарылады. Оның үстіне әйелдің күйеуі, еркектің әйелі бар болу керек. «Әсіресе менің жағдайымда» деуі, сірә, сондықтан».

	Әңгіме бастан-аяқ осындай тәсілмен жазылған. Алдымен күнделіктен үзінді келтіріледі де, соңынан автордың соған деген ой-топшылаулары қосарланады.

	Көркем әдебиетте бір адамның өзінен басқа ешкім білмейтін, білуге тиісті де емес жан сырын қойма қопарғандай ашып көрсететін ең оңтайлы көркемдік тәсілдердің бірі бұл. Осылай басталған бейтаныс әйелдің құпия сезіміне автормен бірге біз де куә боламыз, қызыға түсеміз, құныға оқимыз: «Жаным! Бір тәттінің бірі ащысы бар деген ой жанымды жегідей жейді. Мені ерітіп елжіреткен өзіңіз, енді маған қатал болмаңыз: қайтадан қалпыма келе алмай, морт сынып, мүрдем кетуім мүмкін. Дәл қазір осыны жазып отырғанда, өзіңізді аңсап, сағынып отырмын, жаным! Сізді ойлағанда, тамыр-тамырымның бәріне тәтті, жылы толқын жүгіріп, өне бойым балқып бара жатады. Сіздің құшағыңызды, ерніңізді, еркелеткен, елжіреткен сөздеріңізді сағындым. Қайдан ғана тап болып едіңіз, қалай ғана табындырып алдыңыз, құдіретіңізден айналайыным?!»

	Бұл сөздер авторды қандай ойларға жетелейді? Оқып көрелік:

	«Ағылып, ағытылып, арқалы ақынша сөйлейді. Құдіретті сезімін сөздің құдіретімен жеткізе де біледі. Қара жаяу әйел еместігіне қазірден-ақ көзім жеткендей».

	Тұрқы бөлек, тұрпаты өзгеше осынау тосын әңгіменің мазмұны да бірте-бірте шиыршық атып, ширыға түседі: «Үйге де, жұмысқа да телефон соқпаңызшы!» деп өзім жалынсам да, күні бойы телефонға жалтақтап күтем де жүрем. Қандай кереғарлық?!. Сол кереғарлықтың бір ғана өз бойымда өмір сүріп жатқаны тіптен ғажап!»

	Осы жерде Нобель сыйлығының лауреаты, неміс романшысы, ақын, сыншы Герман Гессенің мына бір қанатты сөзі ойыма оралып отыр: «Адам болу – жазылмайтын екіжақтылықтан құса шегу деген ұғым, бұл – жақсылық пен жамандықтың ортасында жарылу деген ұғым». Осы қағидадан Б. Нұржекеұлының бейтаныс әйелі де тыс қала алмаған. Тыс қала алмайды да. Өйткені ол да ет пен сүйектен жаралған жұмыр басты пенде. Пенде періште емес.

	Иә, өмірдің өз заңы, өз заңдылығы бар. Бұл адамдар жасайтын мемлекет заңдарынан мүлде бөлек. Ал «Жүректің өз заңдары бар, бірақ олар толық жүйелі кодекс құрастыра қоятындай заңдар емес» (Белинский).

	Жанның жарасымы... Көңілдің жарастығы... Жүректің қалауы... Сезімнің бүр жаруы... Бәрі жақсы-ақ. Бірақ бейтаныс әйелдің күйеуі... ол ғашық боп жүрген егде еркектің әйелі бар сияқты. Ендеше, салмақты жүрекке емес, миға, сезімге емес, ақылға салу керек шығар. Әрине, «Ақылды адам ақылынан адаса ғашық болса да, ақымақтарша ғашық болмайды» (Ф. Ларошфуко). Десек те, Ар мен Иман... Кінә мен Күнә сияқты қасиетті ұғымдарды қайда қоясыз?!. Сезімнің жетегіне еріп, ар мен иманнан аттап (қазақы таным-түсінік бойынша), күнәға батып, кінәлі болсаңыз, ең алдымен өзге емес, өзіңізді өзіңіздің ақылыңыз айыптары анық. Бірақ, солай бола тұра, ең алдымен тағы да өзіңізді өзіңіз ақтап аларыңыз белгілі. Өйткені өмір озады, тән тозады, бұл дүние қайта айналып келмейді дегендей... Әрине, бұл ақталу болғанымен, күнәдан арылу емес... Бұны бейтаныс әйел де мойындайды: «Бір бойымда бір-бірімен алысып, екі адам өмір сүріп жатқандай. Сіздің өкпелейтін де жөніңіз бар екен, жаным! Менің ең негізгі жауым өзім екенмін!»

	Иә, «жазылмайтын екіжақтылықтан құса шегу» деген осы шығар. Кінә мен күнәні біле тұра, түсіне тұра неге өзге еркекке сондай құштарлықпен құлаған: «Сіздің мені соншалық жақсы көргеніңізден солай ма, әлде менің сізді қатты сүйгенімнен бе – ол жағын ажыратып жатар шамам жоқ, әйтеуір, қасыңызды сағынам да тұрам. Мен үшін ең рахат, жалғыз жұмақ – сіздің қасыңыз. Мұндай сезіммен қалай өмір сүрем? Қашанғы өмір сүрем?»

	«Жалғыз жұмақ – сіздің қасыңыз». Бұл – бейтаныс әйелдің өзіндік философиясы. Аз күндік қызық-қуанышы, алдамшы бақыты. Өйткені, қанша жақсы көргенмен, соншалықты құлай сүйгенмен, ақылдан адаса ғашық болғанмен, екеуінің бірін-бірі шынайы бақытқа бөлей қоюы қиын. Ал бірін-бірі бақытсыздыққа душар етулері бек мүмкін. Ендеше, уақыт өте келе сезім салқын тартып, ақыл атойлап алға шығары сөзсіз. Бұл – табиғи заңдылық. Өмірде өзгермейтін, ескірмейтін еш нәрсе жоқ-ау! Бәрі өтеді, көшеді, өткінші. Сезім суып, көңіл де қалады екен. Бейтаныс әйелдің телегей теңіздей толқыған сезім селі аз ғана уақыттың ішінде сарқылған судай тартыла қалады деп кім ойлаған? Бірақ өмір ғой!.. Ал өмірде бәрі болады. Жақсы көру мен жек көрудің аралығы да онша алшақ емес-ау, сірә: «Бұдан былай менімен бос уақыт өткізіп, әуре болғыңыз келмесе, өстіп жоқтан өзгені сылтауратарыңызды күні бұрын білгенмін. Сөйтіп, сезімімді де өлтіріп тастайды-ау деп қорыққанмын. Байқаймын, сол күдігім расталғандай».

	Кеудесінде жаны бар тірі пенде секілді сезімнің де туатын, өмір сүретін, өлетін-өшетін мезгілі болатыны айдай ақиқат. Оны осы әңгімеден де анық аңғаруға болады. Бірақ бейтаныс әйелдің оған өкініш-күйініші жоқ сияқты, қайта өзін бақытты санайды: «Мен бәрібір бақыттымын, өйткені шын сүю дегеннің не екенін аз уақыт болса да бастан кештім: рахатын да таттым, азабын да таттым. Сол үшін сізге ризамын. Қалғанын келешек көрсетер».

	Құпия күнделік осындай көңіл күйде аяқталады. Бұл – автордың тәжірибелілігі. Өйткені күнделіктегі жазбаларды бұдан әрі соза берудің еш мән-мағынасы жоқ. Бәрі түсінікті.

	Шығарманың соңына дейін әйелдің кім екенін білмесек те, түр-түсін, кескін-келбетін ажырата алмасақ та (өйткені онда не портрет, не диалог жоқ), жазбалары арқылы оның қандай адам екенін жазбай танимыз. Ішкі ойлары, сезім сырлары, санасындағы сан алуан толқыныс-бұлқыныстары арқылы жанының нәзіктігін, жүрегінің нұрлылығын, табиғи болмысының мөлдірлігін, сезімге адалдығын айтпай-ақ білеміз. Көз алдыңызға өзі де, жаны да сұлу әйелдің бейнесі елестейді. Күнделік, сөз жоқ, бейтаныс әйелдің сырт көзге көрінбейтін ішкі сырын көрсету мен оның образын ашуда маңызды рөл атқара алған.

	«Қандай өнердің болса да ең биік қасиеті – оның шынайылығы» (С. Рахманинов). Бұл әңгіме де шынайы жазылған. Шындыққа суарылған. Жалғандыққа ұрындыратын, жасандылыққа бой алдыратын, сенімсіздік тудырар тұстары жоқ. Өмірдің өзінен ойып алғандай шынайы. Жанын жегідей жеген жан жарасын, ішіне ащы запырандай жиналған құпия сырын күнделігіне жазбағанда кімге ашпақ, кім түсінбек мұның мұңын, ақ қағазға ақтармаса шерін қалай тарқатпақ?!. Ендеше, бейтаныс әйелдің құпиясы күнделігі арқылы ашылуы заңды, сенімді, нанымды. Кейіпкердің жан дүниесіндегі арпалыстарды, сана-сезіміндегі алақұйын ой ағыстарын беруге бұл әдіс өте ыңғайлы һәм қолайлы. Өйткені жұмыр басты әр пенде күнделігіне жан адамға ашпайтын жан сырын бүкпесіз, қысылып-қымтырылмай, ағынан жарыла ақтара алатын болғандықтан, онда кейіпкердің ішкі әлемі мейлінше тереңірек һәм айқынырақ көрсетіледі.

	Күнделіктегі жазбалардан тек әйелдің ғана емес, онымен көңіл-хошы жарасқан бөгде еркектің де қандай адам екені сыр беріп қалады. Әрине, басында әйелдің жүрегін жаулап, өзіне табындырып қойған еркекке іш тарта қалғанымызбен, әңгіменің соңында оның да бет-бейнесі ашылып, секем алып, селтиіп қалатынымыз да шындық.

	Орайы келгенде айта кетелік, осы жерде ұлы грек ойшылы Плутархтың тарихи шығармалар жазғандағы мына бір ұстанымы еріксіз ойға оралады: «Суретші дененің басқа мүшелеріне көп назар аудармай-ақ, адам мінезін ашып тұратын бет пішіні мен көзқарасын дәл бейнелеу арқасында оны айнытпай салып береді. Ұлан-асыр істер мен шайқастар туралы жырлауды өзгелердің үлесіне қалдырып, міне, сол суретші сияқты адамның жан дүниесіне терең бойлай, оның өмірін сипаттап беруді мақсат еттім». Әйгілі Александр Македонскийдің өмірбаянын жаза отырып ол осылай дейді. Бұл – тек тарих жазуға ғана емес, әдебиетке де ұстын болатын дана ұстаным. Ұлы суреткер Лев Толстойдың: «Я говорил и думал прежде, что жизнь есть сознание эта неправда. Жизнь есть то, что открывается через сознание...» – деуінде қорғасыннан да салмақты ой жатыр.

	Иә, ғұламалар айтса айтқандай, әдебиетте де адамның жан дүниесіне терең бойлау арқылы оның өмірін «сипаттап» беру керек!.. Б. Нұржекеұлының бұл әңгімесінің ерекше қызықтырғаны да осы кемеңгерлер өсиетінің үдесінен шыға білгендігі, сол межеден табылғандығы.

	Тақырыбы махаббат мәселесі болғанымен, соны өріп шығудағы өрнегі осындай өзгеше, пішім-пошымы ерек бұл әңгіменің көркемдік шешімі – бейтаныс әйелдің өз сөзімен айтар болсақ: «Шын сүюді сезіну!» Ал «Шын сүйе алатындар – тек әйелдер ғана» (Ги де Мопассан).

	Әйел тақырыбын көп шиырлаған әлемдегі ең ұлы жазушылардың бірі – француз Мопассанның бұл ойын қазақ Нұржекеұлы өз шығармасында тағы бір мәрте дәлелдеп шыққан. Бейтаныс әйелдің жүрегіне қасиетті сезімнің шұғылалы сәулесі түскен де, кеудесіндегі махаббат отын тұтатып, жан әлеміндегі сандуғаш құсын сайратып қойған. Ал бөгде еркектің ой-арманы мүлде өзгеше сияқты. Яғни, әйелде жанның, еркекте тәннің аңсары басым. Әрине, жан – мәңгілік, тән – өледі. Ендеше, әйелдің махаббаты мәңгілік те, еркектікі өткінші, уақытша.

	«Сүйіспеншіліктен сүйіспеншілік туады», – дейді ұлы ойшыл Софокл. Бұл қағиданы әккі еркектің білмеуі мүмкін емес. Түрлі айлашарғымен әйелді өзіне қаратқан, тіпті Тәңіріндей табындырып қойған. «Мен үшін сіз Құдайдан кейінгі кіші құдіреттей көрінесіз. Құшағыңыздың, алақаныңыздың ыстығы ылғи өзін аңсатады да тұрады» деуі – осының айқын дәлелі.

	Біздің түсінігімізше, әйелдің күйеуі жоқ, қазақша айтсақ, жесір. Болса, суынған, безінген, жерінген. Өйткені әйелдің көңілінде мейірімге шөлдеу, жанында жылылықты аңсау бар. Ал еркекте тәннің құмарлығы басым. Тәні тояттаған соң, құмары басылғаннан кейін айну, яки кері қайтар жолға түсу бар. Әйел сияқты жалындап жанбайды, өліп-өшпейді: «Мен сізге тағы өкпеледім. Сағынып телефон соғып ем, бірден әңгімені «Қашан кездесеміз?» дегенге тіредіңіз де, мені тығырыққа қамап қойдыңыз. Аузыма сөз түспей, не үшін телефон соққанымды да ұмытып қалдым. Шынын айтсам, қорланып та қалған сияқтымын. Сіз үшін тек кездесуге ғана керек адамдай сезіндім өзімді...» деп әйел өзінің өкпе-ренішін ақ қағазға ақтарады.

	«Махаббат дегеніміз – қажеттілік пен сезімнің ұласуы», – дейді Онере де Бальзак нық сеніммен. Атақты француз қаламгерінің бұл сөзінде бүкпесіз айтылған өмірдің шыжғырылған шындығы жатыр. Өйткені Нұржекеұлының бейтаныс әйелінде де, бөгде еркегінде де әйтеуір бір қажеттілік бар. Әйелдікі – көңілдің жетімсіреуінен, жанның жалғызсырауынан, еркектікі – нәпсіқұмарлықтан, тәннің тоятын қанағаттандырудан туған.

	Дұрыс-ақ делік. Десек те, бейтаныс әйел бөтен еркекті неліктен соншалықты жақсы көріп қалған? Не үшін өлердей ғашық? Несіне қызығады, неге сонша өліп-өшеді? Бар мәселе еркектің жылтыр сөзі мен жапалақ сияқты жалбаң қағуында ма?!. Жоқ олай ойласақ, қателесеміз. Міне, осы жағы толық ашылмай қалған. Оқырманның көңіліне күдік ұялатып, сенімсіздік тудырады. Мәселен, австриялық әйгілі жазушы Стефан Цвейгтің «Бейтаныс әйелдің хатындағы» бейтаныс әйелдің белгілі беллетрист еркекке қалай ғашық болғаны, неліктен жақсы көргені шығарманы оқып отырғанда-ақ анық аңғарылады. Еркектің бейнесі (бүкіл болмыс-бітімімен) толық ашылған, сәтті сомдалған. Көз алдыңызға Сәкен (Сейфуллин) ағамыз сияқты сұлу да сырбаз, мырза жігіттің кескін-келбеті елестейді. Сол себепті де ондағы бойжеткеннің сері жігітке ғашық болуында адам жаратылысындағы табиғи бір зандылық бар. Бәрі де сенімді, нанымды. Сезім сергелдеңіне түсіп, сол жолда бойындағы бар асылын құрбандыққа шалған жас сұлудың бүкіл мұң-зарын қағаз бетіне мөлдіретіп түсірген.

	Цвейг пен Нұржекеұлының шығармаларында бір үндестік бар болғанымен, сөз жоқ, екеуі екі бөлек дүние. Бір қарағанда бір-біріне ұқсас жақтары бар болғанымен (формалық һәм мазмұндық), бірін-бірі қайталамайды, тек аттары болмаса. Өйткені «Бейтаныс әйелдің құпиясы» бірден «Бейтаныс әйелдің хатын» еске түсірері сөзсіз. Дейтұрғанымен де, «Бейтаныс әйелдің құпиясы» – қолына қалам ұстап жүрген кейінгі жастарға үлгі боларлық-ақ шығарма. Қазақ әдебиетінде адамның жан дүниесін қойма қопарғандай қопаратын бұндай психологиялық шығармалар сирек.

	Дегенмен, осынау жақсы әңгімеге көлеңке түсіріп тұрған, көңіліңізге кірбің кіргізген кейбір жайттарға да аз-кем тоқтала кетпесек болмас. Мәселен, әңгіменің басталуы көңілге қонымды емес, шығармаға кірудің кілті дұрыс табылмаған сияқты... Сонымен бірге ә дегеннен-ақ «Әйел үшін ас үйдің жағдайы айрықша. Ең соңынан соң қарап мен де айрықша шұқшидым. Бір жерінен кемтік шықса, «Балалардікі балалық болсын, саған не жоқ?» деп алдымен әйелім мені алқымнан алатыны да сөз жоқ, сондықтан мейілінше міней қарауға тырыстым...» деген сықылды жадағай, жайдақ сөйлемдер менмұндалап, оқыған сайын көз сүріндіреді. Осындағы «жағдайы», «айрықша», «шұқшидым», «алқымнан», «міней» сөздері өз орнымен қолдалынып тұрған жоқ. Сондай-ақ, «Үй ұстасына қарағанда, әй, қазақ емес-ау деп болжадым: тым тап-тұйнақтай екен, ұлтының атына кір келтірмейін деп әдейі тырысқан секілді» дегенін түсіне алмай дал болдық. Сөйлемнің олпы-солпылығы өз алдына, мағынасының мәнсіздігі қарын аштырады. Бұдан кез келген қазақтың үйі ашылып-шашылып, былығып жатады деген ұғым тумай ма? Шынымен қазақ әйелінің бәрі бірдей салдыр-салақ па, үйлерін күтіп ұстай алмай ма?!

	«...ұлтының атына кір келтірмейін деп әдейі тырысқан секілді» деуі де оқырманды сендіре қоюы қиын. Үй сататын адам «ұлтының атына кір келтірмейін» деп емес, бар-жоғы үйін тезірек, егер шамасы келсе қымбатырақ өткізу үшін жиыстырып қоятын шығар. Сондықтан көркем шығарманы бұлай саясиландырудың қажеті қанша?!

	«Әйел үшін ас үйдің жағдайы айрықша» болса, қаламгер үшін тілдің орны ерекше. Десек те, жазушының тіліндегі кем-кетікті түгел тізіп шығып, айрықша тоқталудың маңыздылығы шамалы. Өйткені біздің басты мақсатымыз сынап-мінеу емес, бар-жоғы отқа тамызық салғандай, қаламгерге ой тастау ғана.

	Әңгіменің соңы да сәтті аяқталған дей алмаймыз. «Күнделік кімдікі – осы үйдегі әйелдікі ме, әлде бөтен әйелдікі ме?» деп сауал тастап, оған өзі жауап іздеп, бұлдыр болжам жасап, құрғақ сәуегейсудің не қажеті бар? Жазушы онымен не айтпақ болды екен?.. Ал «Мұндағы күнделіктен келген үзінділер нанымдық үшін қолданылған емес, ондағы сөздер, шынында да, басқа әйелдікі» деген сықылды түсініктеме беру қандай қажеттіліктен туған? Бұл ақталу оқырманды еш сендірмейді, керісінше, көңіліне күдік ұялатып, күпті ете түсері анық. Өйткені «Сезікті ғана секіреді» ғой. Сондықтан автор әңгіменің басы мен аяғын қайта қарап, өңдеп-жөндеуі керек шығар!

	Сонда бұл айшықты шығарманың құны да одан да әрі арта түспек.

	2005 жыл





ТАЛАНТТЫ АДАЛ КҮЗЕТУ




	Қазақта «уызына жарыған» деген киелi сөз бар. Халқымыздың осынау бiр ауыз сөзiн ердiң жасы – елуге толып отырған қабырғалы қаламгер Тұрсын Құдакелдiұлы Жұртбаевқа да қаратып айтуымызға әбден болады.

	Иә, Тұрсын Жұртбай – «уызына жарыған» жазушы. Бұлай кесiп-пiшiп айтатын себебiмiз, ол ұлы Абай, дана Шәкәрiм, кемеңгер Әуезовтер туып-өскен қасиеттi топырақта өсiп-жетiлдi... Тағдыр оның маңдайына осындай бақ бердi, бақыт сыйлады. Көзiн ашып көргенi, түйсiнгенi Абай мен Әуезовтiң өмiрi мен шығармашылығы болса, кiм-кiмнiң болсын таңдайының тақылдамауы, көмекейiнiң бүлкiлдемеуi, қаламының жорғадай жорғаламауы мүмкiн емес сияқты көрiнедi де тұрады. Тағдыр осындай орасан бақпен бiрге үлкен жауапкершiлiк артқанын түсiнетiн жан болса егер... Тұрсын Құдакелдiұлының бiр ерекшелiгi, осындай жауапкершiлiктi түсiне бiлдi, сезiнiп өстi.

	Әрбiр ет пен сүйектен жаралған жұмыр басты пенде сияқты, Абай, Шәкәрiм, Мұхтар тәрiздi Тұрсын Жұртбай да бала болды... Етегiн жапты, ержеттi. Мектепке барды... Университет бiтiрдi... Бозбалалық дәуренiн бастан өткiздi... Шаңырақ көтердi, бала сүйдi, әке атанды...

	Өз дегенiн iстейтiн өмiр оны жастайынан маңдайынан сипап, еркелете қойған жоқ. Ата-анасынан ерте айырылып, жетiмдiктiң зардабын тартып, қайғы-мұңның кермек дәмiн ертерек татқаны да шындық.

	Тағдыр оны талай мәрте сынады, бiрақ сындыра алған жоқ, сол сындардың бәрiнен сүрiнбей өттi деу қиын.

	Сүрiндi. Жығылған жоқ...

	Жылады. Мүжiлген жоқ...

	Күлдi. Асып-тасқан жоқ...

	Табиғат-ана қалай жаратты, сол жаратылысынан, табиғи болмыс-бiтiмiнен айнымады, ауытқымай келедi...

	Бұл айтып жатқанымыз – жасандылыққа жаны қас жазушының адам, яғни жұмыр басты пенде ретiндегi тағдыр-талайы. Ал шығармашылығы, яғни қаламгерлiк сүрлеу-соқпағы туралы айтар болсақ, ең алдымен сан қырлы талант иесi екенiн айтпай кетуге болмас.

	Журналист. Публицист. Ақын. Сыншы. Прозашы. Ғалым. Ұстаз. Қайраткерлiгi тағы бар. Ұлтын сүйетiн ұлтшыл азамат. Iрi әуезовтанушы һәм абайтанушы.

	Тұрсын Жұртбай өмiр табалдырығын журналист болып аттағанымен, әдебиет есiгiн ақын болып ашқанын бүгiнде бiреу бiлсе, бiреу бiлмес. «Замандасым, сырласым» атты тырнақалды көсемсөздiк жинағынан кейiн жарыққа шыққан қос жыр жинағы «Қоңыр қаз» (1978) бен «Жүрегiмде жұмыр жер» (1980) деп аталады. Бұл өлең кiтаптарымен қалың оқырманды елеңдетiп, әдеби қауымды мойындата алды ма, жоқ па, бiлмеймiн... Дегенмен, әдебиет ауылына өзiнше ойлап, өзiнше жазатын тағы бiр бұла таланттың келiп қосылғанын паш еткенi анық. Қадамын апыл-тапыл басқан жиырма жасар жас ақын «Өз әлемiмдi iздеймiн» атты өлеңiнде:



	...Сақталмас iште сыз тiптi,

	Жұлдыздың нұрын төккiзер.

	Бақыт пен бақытсыздықты

	Өз жырым айтып жеткiзер.



	Сұрама сезбес кереңнен

	Ғасыр мен ақын дiрiлiн.

	Әйтеуiр өзiн тереңнен

	Iздеген жанның бiрiмiн, –



	деп тiл қатады өршiл талаппен.

	Неге екенiн тап басып айту қиын, мүмкiн өзiн «тереңнен» iздегеннен болу керек, жоқ, әлде айтарын өлеңге сыйғыза алмасын сездi ме, тума талант жарқ етiп басыла қалған найзағайдай, поэзия көшiнен сытылып шығып, проза ауылына бет бұрды. Жаңа өлкеден жаңа өрiстер iздедi. Тапты да. Әдеби дайындықпен келген жас қаламгер тынбай iзденiстерiнiң арқасында көркемсөз саласында да үлкен жетiстiктерге жеттi. Соның нәтижесiнде «Бесқарагер» (1982) және «Жер-бесiк» (1985) атты прозалық жинақтар дүниеге келдi. Осы қос кiтаптағы «Бөкенжарғақ», «Бiр тошаланың хикаясы», «Бiр уыс жусан» атты шағын дүниелерден бастап, «Бесқарагер», «Көгiлдiр әлем», «Шилi өзен қамыс-ай», «Қалампыр», «Аэродром» повестерi мен «Жер-бесiк» роман-новелласы – қай жағынан болсын, түрлiк, тiлдiк, стильдiк, формалық, мазмұндық, тақырыптық жақтарынан соны iзденiстер мен тың жаңалықтар алып келген сүйектi де сүбелi көркем шығармалар.

	Жазушының көркем прозадағы жеткен биiгi, ауыз толтырып айтарлықтай қомақты жетiстiгi – «Жер-бесiк» роман-новелласы. Жанрының өзi айтып тұрғандай, сөз жоқ, жаңалығы мол туынды. Бастан-аяқ поэзия тiлiмен кестеленiп-өрiлген. Бұл шығарманы қара сөзбен жазылған поэма десек те болады.

	Әдебиет сыншылары кез келген дүниенiң жақсы-жамандығын алғашқы сөйлемдерiнен-ақ байқап-бағамдауға болатынын тiлдерiне тиек етедi. Расында да солай. Өйткенi теңiздiң дәмi тамшыдан-ақ бiлiнетiнi сөзсiз. Ендеше, «Жер-бесiк» роман-новелласының алғашқы сөйлемдерiн оқып көрелiк: «Боран ұлып тұр. Жер-бесiк зыр айналып, Қараспан тауының iшiндегi омбы қармен құндақталған жалғыз қыстауды сәбидей әлдилейдi. Ұйтқи соққан боран заңғар жартастардың бауырына тығылған қараша қонысты ақ көрпемен қымтайды.

	Ымырт үйiрiлiп, қоржын үйдiң iшi күңгiрт тартқан шақ. Сырттағы боран аш қасқырдай iшегiн соза қыңсылап барып тына қалды. Қиыршық қар мен жел желкемдеп, суыртпақтай шығарған үй төбесiн жапқан қамыстың саяқ саусағы терезенi анда-санда ақырын тақылдатып қояды. Әйнектiң ар жағында астаң-кестеңi шығып, дүние қопарыла көшiп жатыр. Қысқы кештiң күңгiрт сәулесi тау шатқалында қоп-қою түн болып ұйып барады».

	Сурет пе? Сурет. Сурет болғанда да суретшi қаламынан туған жансыз сурет емес, сөзбен салынған жанды сурет. Көз алдыңызға табиғаттың ызғары ғана емес, өткен ғасыр басындағы (1916 жылғы ұлт-азаттық көтерiлiс, Қазан төңкерiсi сияқты) дүрмегi мол дүрбелең кезеңнiң сұрқай-сұсты келбетi елестейдi. Мiне, қаламның қуаттылығы, сөздiң құдiреттiлiгi осындай-ақ болар!..

	Роман-новелладағы бас кейiпкер Кербаланың образы да өте сәттi сомдалған. Осы бiр қайсар мiнездi, намысшыл қыр қазағының тағдыр тәлкегiне ұшыраған аянышты ғұмыры кез келген адамның төбе құйқасын шымырлатып, сай-сүйегiн сырқыратары сөзсiз. Жанкештiлiкпен өмiр өткiзген Кербаланың өзегiн өртеген өкiнiш-күйiнiшiн, жан дүниесiн кеулеген нала-мұңын көркем тiлмен кестелеп шыққан. Жалпы бұл шығарманы психологиялық толғау десе де болады. Өйткенi автор арнасынан асып-тасыған сұлу тiлдiң сүйегiн шағып, майын iше отырып, өз шығармасында ой ағымын негiзгі мәйек етiп алған. Романдағы Қамшы мен оның әйелi Рысқанның бастарына түскен тауқымет адамның қабырғасын қайыстырып, жазалаушы отрядтың басшысы, шаш ал десе бас алатын жасауыл Болдышевке деген ашу-ызасын қозғары хақ. Қиянат ешуақытта iз-түзсiз жоғалып кетпейдi, жүрегiне кек қатқан Қамшының атқан оғы қандықол қарақшының жауырынына қадалғанда бiр тыныстасақ, жазалаушылардан қашып бара жатқан Қамшының көшкiннiң астында қалып, мерт болған тұсына келгенде «Қайран ер, қапыда кеттi-ау!» деген аяушылық сезiмiңiз оянары анық.

	Бұны тiзбелеп отырғандағы себебiмiз, жазушы Тұрсын Жұртбай қаламының ұшында адамның жан дүниесiн дауылды күнгi теңiздей толқытар, жүйке тамырларын шымырлатар, сезiм қылдарын тап басар сиқырлы құдiрет күш бар. Нағыз суреткерге керегi де осы емес пе?! Ендеше, Тұрсын Жұртбай – шынайы жазушы. Жазушы болғанда да, сөзбен сурет сала алатын, кейiпкерлерiнiң жан дүниесiндегi қайырма-құбылыстарды, iшкi иiрiмдердi жарқыратып көрсете алатын сырлы суреткер.

	Аталмыш «Бесқарагер» һәм «Жер-бесiк» атты прозалық жинақтарындағы үлкендi-кiшiлi көркем шығармалардың қай-қайсысы да кейiпкер жан дүниесiнiң толқынына, сезiм-сырына, iштей психологиялық иiрiмге құрылған классикалық үлгiдегi көркем шығармалар. Осы көркем шығармалары арқылы Тұрсын Жұртбай өзiнiң үлкен прозаға үлкен дайындықпен келгенiн дәлелдедi. Онда тоқырау, керi қайту жоқ, үнемi өсу, шыңдалу, iштей толысу байқалады. Iзденгiш, қазынғыш, өз шеберлiгiн үнемi ұштап отыратын, талантын адал күзететiн сергек ойлы суреткер. Орайы келгенде айта кетейiк, жалпы бұл шығармалар қазақ әдеби сынында өз бағасын әлi алған жоқ. Алуға тиiстi едi, бiрақ...

	Тағдыр оның маңдайына «Жұлдыз» журналының сын бөлiмiнде он жылдан аса қызмет iстеуге жазыпты. Әдеби басылымның сын бөлiмiн басқарып отырып сын жазбау, оны айналып өту тiптен мүмкiн емес. Сыншылық жол оны басы бүтiн әуезовтануға алып келдi. Әрине, ұлы Әуезовтi тану оңай шағылатын жаңғақ емес. Алып суреткердiң ғұмыр бойғы жазған әдеби шығармаларын алдымен бойға сiңiрiп, содан соң игерiп, соңынан талдап-таразылау үшiн де соншалықты бiлiм мен бiлiктiң, зерде мен түйсiктiң қажеттiгi өз алдына, уақыт жағынан алатын болсақ, бiр адамның ғұмыры аздық етерi сөзсiз. Әуезовтiң телегей-теңiз мұрасының тереңiне бiр сүңгiсең, қайтып «жағаға» шығудың соншалықты қиынға соғарын Тұрсын ағамыз бiлмеген шығар-ау, сiрә! Бiлсе де елемеген болуы керек. «Абыройлы iс қой!» деп көздi жұмып қойып кеткенi де рас. Алғашында «Көп болса екi-үш жыл уақытымды алар, содан соң үлкен прозаға қайтып оралармын» деп те ойлаған. Бiрақ ұлы Әуезовтiң тылсым иiрiмдерi тұңғиық тереңiне иiре тартып, үйiрiп әкете бердi... Өйткенi Әуезов иiрiмдерi... адам ойнайтын иiрiмдер емес... Дегенмен, төгiлген тер, еткен еңбек текке кеткен жоқ. Жазушы, үлкен мақсаттарға жетуге талпынған суреткер ретiнде аса тиiмдi бола қоймаса да, сыншы, зерттеушi, ғалым, әуезовтанушы Тұрсын Жұртбай үшiн үлкен атақ-абырой алып келгенi де рас. Яғни, ол бағын да, «сорын» да Әуезовтен тапты...

	Ұзақ жылғы iзденiс пен табанды еңбектiң нәтижесiнде ұлы қаламгер тұлғасын бар болмыс-бiтiмiмен барынша толық ашқан және «Оқыған азамат», «Сөнiп-жану», «Қаралы сұлу», «Көксерек» сияқты әңгiме-повестерiнiң жазылу тарихын жан-жақты талдаған «Бесiгiңдi түзе» роман-эссесi дүниеге келдi. Содан соң ұлы суреткердiң «Қилы заман» повесiн ұстын қып, 1916 жылғы Жетiсудағы ұлт-азаттық көтерiлiске һәм оның Ұзақ, Жәмеңке, Әбубәкiр сияқты басшыларына байланысты алты жүзден астам мұрағат құжаттарын пайдалана отырып жазып шыққан «Бейуақ» атты тарихи еңбегi мен ұлы суреткердiң сол бiр сүреңсiз жылдардағы түрмедегi тергеу iстерi, қудалану кезеңдерi, жазықсыз жапа шегулерi туралы сыр толғайтын «Талқы» атты зерттеу кiтабын жарыққа шығарды.

	Иә, аталмыш үш еңбек те Әуезовтiң өмiрi мен шығармашылығын арқау ете отырып жазылған шоқтықты дүниелер. Осы үшеуiнде де үзiлмес бiр желi, жұлын-жүйе бар. Ол әуезовтануға әлдебiр бақай есеппен келмегенiн, жоғарыда айтқанымыздай, өмiрдiң өзi алып келгенiн айшықтайды. Бұған ұстазы, атақты сыншы Рымғали Нұрғалиевтiң де ықпалы болғаны анық.

	Кезiнде сөз зергерi Ғабит Мүсiреповтiң өзi көркем әдеби туындыларына жылы iлтипат бiлдiрiп, «Тұрсыннан көп үмiт күтемiн!» деп үлкен сенiм артқан жас жазушының бүгiнде кемелiне жетiп, осындай абырой-беделге ие болуы оңайшылықпен келмегенi тағы аян. Таңды таңға ұрып, ақыл-ой азабына түсiп, қаламы жұқарып, саусағы мүйiзденген еңбегiнiң мәуелi жемiсi. Жазушының ұлы актер Қалыбек Қуанышбаев туралы жазылған «Дара тұлға» деректi туындысы мен «Күйемiн, жүрек, сүйемiн» сияқты көсемсөздiк һәм зерттеу еңбектерiн есепке алмағанның өзiнде, Әуезовтiң өмiрi мен шығармашылығы туралы жазылған туындылары қандай құрметке болсын лайық. Оған дәлел болар бiр жайтты айта кетейiк, «Бейуақ» атты кiтабы жарыққа шыққан соң, Нарынқол ауданына барған бiр сапарында ел-жұрт жазушыға үлкен қошемет көрсетiп, ауданның Құрметтi азаматы атанады. Ат мiнгiзiлiп, шапан жабылады. Сол кезде жазушы алдына көлденеңдете алып келген сәйгүлiктiң жүген-ноқтасын сыпырып алып:

	– Елiмнiң еркiндiгiн еске түсiрiп, қазақтың сар даласында еркiн жортып жүрсiн! – деп қоя берiптi. Бұл ердiң жасы елуге толып отырған қаламгердiң шашбауын көтеру үшiн ойдан шығарылған әңгiме емес, болған оқиға. Ол жазушының рухани мақсат жолындағы күресiнiң ұғымдарымен астасып жатса несi айып?!

	Күнделiктi тiршiлiкте ақкөңiл, қарапайым көрiнетiн қарымды қалам иесiнiң өмiрлiк мақсат-мұраты мен көзқарасын қорғауға келгенде тым қатал екенiн айғақтайтын бiр ғана елеусiз, бiрақ мән-маңызы үлкен, тосын жай. Арлылықтың, азаматтықтың белгiсi.

	Сәйгүлiкке еркiндiк сыйлаған жазушы елiмiз еркiндiк алып, темiр құрсаудан босаған жылдары тәуелсiздiктiң жырын жырлап, ұлт тағдыры, ел тарихы туралы проблемалық һәм танымдық мақала-материалдарды көптеп жазды. «Басты мақсатым – ел әжетiне жарау!» деген принциптi қатаң ұстанатын жазушы осындай елдiгiмiз сыналар тұста барлық жұмысын ысырып қойып, тек-тамырымызды тануға ерекше үлес қосатын «Дулыға» атты көне түркi батырлары туралы тарихи әфсаналардан құралған екi томдық ғылыми һәм көркем еңбек жазып, шығарды.

	«Дулығада» көне түркi жұртының екi мың жылдық тарихы баяндалады. Автор тарих сахнасына Ұлы Дала деген атпен енген қазақ сахарасында сонау қадым замандардан мекендеген скиф, ишкуз, хун, сақ, массагет, сармат тайпаларының тектiк, дәстүрлiк негiздерiне, тiлi мен дiнiне, олардың рухани ескерткiштерi мен жазба жәдiгерлiктерiне соны көзқараспен түсiнiк берiп, тың тұжырымдар жасайды. Өзiндiк ой, өзгеше өрнекпен жазылған «Дулыға» – жазушы-зерттеушi Тұрсын Жұртбайдың ұзақ жылғы қалам тәжiрибесiнiң арқасында туған, тақырыптық және жанрлық жағынан мүлдем соны, тыңға түрен салған дүние. Жазылуы мен тарихи көзқарастары тұрғысынан алғанда да жаңалығы мол, жаңаша көзқарастар қалыптастыруға негiз қалайтын зерделi зерттеу. Сонымен бiрге жазушының екiнiң бiрi батылы жетiп бара бермейтiн, ғылыми айналыста бiр iзге түспеген, талас-тартысы мол, аса бiлiктiлiк пен бiлiмдiлiктi, ыждағатты iзденiстi талап ететiн, жазба жәдiгерлiктерi аз сақталған көшпелiлер тарихына қалам тартуының өзi үлкен ерлiк. Аталмыш еңбектiң ұлттың ұлт болып ұюына, қазақ халқының рухани дамуына үлес қосатыны сөзсiз.

	Мен бiрде Тұрсын Құдакелдiұлына әзiл-шынын араластырып:

	– Әдебиетке әуелi ақын болып келдiңiз. Одан көркем прозаға қалам тарттыңыз. Сынға араластыңыз. Қазiр зерттеушi-ғалым болып алдыңыз. Болашақта тағы қандай салаға ауыспақсыз? – деп сауал тастағаным бар. Сонда рухтас ағамыз асып-саспастан:

	– Мейлi, өлең, сын, көркем сөз, зерттеу жазсын, бәрiбiр, ол сол адамның ойлау жүйесi мен қабiлетiн, бейiмдiлiгiнiң мүмкiндiгiн танытады. Сауатты адам қай тұрғыдан алғанда да ойы мен сезiмiн еркiн жеткiзе бiлуi керек. Өз басым әлгi айтылған жанрдың барлығын жаныма жат санамаймын. Ойым мен сезiмiм қалай бұйырады, солай жазамын. Өлеңдi осы күнде өзiм үшiн ғана жазамын. Жариялауға қымсынамын. Ал ғылыми атақты маған кiтаптарым үшiн бердi. Арманым – көркем шығарма жазу. Шiркiн, сол күнге қолым жетсе!.. – деген едi. Осы сөзiн маған одан кейiн де талай рет сыр қып айтқан-ды. Бiрақ, бала-шағаның қамын жеп, сол арманына жете алмай-ақ келедi. Әрине, өкiнiштi...

	Тұрсын Құдакелдiұлының аса қымбат алты-жетi жылы өзiнiң рухани ұстазы Мұхтар Әуезовтiң Алматыдағы мұражай-үйiн iргетасынан бастап қайта жасап, жабдықтап, жөндеуге кеттi. Қаламгердiң есiл уақыты, есiл еңбегi, әрине, еш кеткен жоқ. Тындырылған iс шаш етектен... «Алты жылдың iшiнде, қолға қалам алу былай тұрсын, алты күн өзiммен өзiм болудың сәтi түспедi...» – деп мұң шаққаны әлi есiмде. Әуезовке байланысты iстелуге тиiстi шаралардың алдағы күнгi жоспары да қомақты едi. Бiрақ, иә, бiрақ... Жазушы мұражай директорлығынан кеттi. Кетiрдi... Содан соң-ақ басталған iстiң бәрi аяқсыз қалды...

	Иә, айта берсең әңгiме көп. Оның бәрiн термелеп қайтемiз? Тек жақсы басталған бастамалардың қайырлаған қайықтай орта жолда тұралап қалғаны көңiлге кiрбiң ұялатады. Әуезовтiң елу томдық академиялық басылымын дайындап, шығаруға қаншалықты уақыт пен еңбектiң қажеттiгi өз алдына, ол үшiн Тұрсын Жұртбайдың бiлiмiндей бiлiм, зердесiндей зерде, түйсiгiндей түйсiк, бiлiгiндей бiлiк, танымындай таным керек-ау! Оны да қомсынсаңыз, академиялық басылымды дайындау үшiн Әуезовтi Тұрсын Жұртбайдай тану әрi оның жанкештiлiгiндей жанкештiлiк, еңбекқорлығындай еңбекқорлық керек қой.

	Тағы бiрде: «Ендi алаңсыз көркем шығарма жазуға отырмасам. Өйткенi ойымдағы кейбiр көркем бейнелер еркiме қоймай мазалап жүр...» – деп едi. Бiрақ адамның қай дегенi болып жатыр дейсiз! Тағы да сол бала-шағаның қамы үшiн әрi мәдениетiмiз бен әдебиетiмiздiң жанашыры, вице-премьер Иманғали Тасмағамбетовтiң «Отырар кiтапханасының» негiзiн қаласу туралы қолқасының арқасында Астанаға жол тартты. Жай кеткен жоқ, ата-бабаларының аманатын арқалап кеттi... Әрине, ауыр жүк, үлкен салмақ...

	Мен бiлетiн Тұрсын Жұртбай болса, «Отырар кiтапханасын» да аяғынан тiк тұрғызар. Онсыз тыным таппайтыны да ақиқат. Әрине, мойынға артқан жауапкершiлiктi терең сезiне бiлген жақсы, бiрақ... Арман шiркiн жалынан сипатпай кетер түрi бар. Осындайда «Қызмет, кресло кiмнен қалмаған?! Одан да көркем прозаға оралсаңызшы!» дегiм-ақ келедi. Бiрақ дей алмаймын. Өйткенi қазiр таза жазушылықпен айналысып күн көре алмасың анық.

	Арманыңызға да жетерсiз...

	Елу деген бар-жоғы ердiң жасы емес пе?!

	2001 жыл





ШЕРАҒА




	Сөз жоқ, Шерағаң – кесек бiтiмдi, күрделi тұлға. Атақты жазушы, қоғамның бүлкiлдеген тамырын тап баса бiлетiн сезiмтал журналшы һәм бұқаралық ақпарат құралдарының басшысы қандай болу керектiгiнiң қайталанбас үлгiсiн көрсеткен бiлгiр де бiлiктi редактор. Қоғам қайраткерi. Өз мiндетiн адал атқарып, ел құрметiне бөленген халық қалаулысы. Халық жазушысы деген мәртебелi атаққа шын мәнiнде лайық елжанды да ұлтшыл азамат. Ел үшiн сiңiрген осындай ұлан-ғайыр еңбектерiн сөз еткiмiз келсе, тiл тиегi ағытылып, тарамдалып-тармақталып кете берерi сөзсiз. Бiрақ бiздiң бүгiнгi сөз етпегiмiз жазушының қаламгерлiк һәм қайраткерлiк қызметi емес, күнделiктi өмiрдегi жұмыр басты пенде ретiндегi болмыс-бiтiмi, кескiн-келбетi. Ел арасына шыққанда оқырман қауым осы жағын көбiрек сұрайды.

	Иә, Шерхан Мұртаза қандай адам? Ел арасындағы кейбiр әңгiмелерге қарасаң, Шерағаң Шыңғысхан мен Күлмесхандарға көбiрек ұқсайды. Мен де бұрын сыртынан солай ойлаушы едiм. Бiрақ қателескен екенмiн...

	Мен шетел сапарларында Шерағаңмен бiрге бiрнеше мәрте сапарлас болдым. Осы сапарлар атағы ел асқан жазушыны адам ретiнде танып-бiлуiме көп жағдайлар туғызды. Сондағы байқаным, Шерағаң мен ойлағандай темiрден емес, ет пен сүйектен жаралған адам екен. Шыңғысханға да, Күлмесханға ұқсамайды. «Кәдiмгi Сәбит Мұқанов» демекшi, кәдiмгi Шерхан Мұртаза. Жайдары мiнездi, қарапайым, әзiлқой жан екен. Кiшi деп көзiнiң астымен қарайтын шығар десем, жоқ, олай емес, кiшiпейiлдiгiн, көптi көргендiгiн танытты. Кiшi деп кекiреймейдi, үлкенмiн деп бәлсiнбейдi. Өзiңмен үлкенше сөйлеседi, кiшiше әзiлдеседi.

	Осыдан бiр-екi жыл бұрын Ресейдiң Астрахань облысында ұлы күйшi Құрманғазы бабамызға кесене орнатылды. Оның ашылу салтанатына Елбасымыз Нұрсұлтан Назарбаев бастаған мемлекет қызметкерлерi және бiр топ мәдениет, өнер, әдебиет қайраткерлерi барған болатын. Солардың арасында Шерағаң мен арқалы ақын Қадыр Мырзалиев те бар едi. Қадыр аға да әзiл-қалжыңнан ешкiмге есе жiбермейдi екен. Қай жағынан болсын бiр-бiрiмен үзеңгi қағыстырар екi тұлға қатты әзiлдеседi. Осынау бiр апталық той сапарының алғашқы күнi-ақ аға мен iнi болып сөз қағысқан қос қаламгер бiрте-бiрте қайынаға мен балдызға, одан бажаға айналып, сөз сайысының соңында Шерхан ағамыз Қадыр ағамызға «күйеу бала» болып қайтты. Сөйтiп, әзiлдерi жарасқан аға мен iнi делегация мүшелерiн зерiктiрмей, қыран-топан күлкiге кенелтiп, уақытты көңiлдi өткiзуге мүмкiндiк туғызды. Сол сапарда осындай нар тұлғалы ағаларымыздың арқасында ештеңеден шеттетiлген жоқпыз.

	Бiрде Шерағаң дастархан басында именшiктеп отырғанымды байқап қалса керек:

	– Әй, Думан, сен немене, қыз сияқты қылымсып отырсың. Ұялмай iшiп-жеп отыр. Аздап ұрттап қоюыңа да рұқсат, – деп сөзбен демеп қойды. Өзiм қатты сыйлайтын ағаның сөзi жiгер бердi ме, бойымда бiр ерекше күш-қуат пайда болды:

	– Шераға, – дедiм орнымнан атып тұрып, – сарқытыңызды iшейiн деп едiм!

	Ағамыз сәл езу тартты да, алдында тұрған жарты стакан шарапты маған ұсынды. Мен қағып салдым...

	Тойдың аты – той, күнi-бойы қыдырып, қызық-думаннан қол тимейдi. Кешке жақын шаршап-шалдығып, қонақ үйге келiп, тамақ iшсiмен жатып қаламыз. Шерағаң бұған «ыза» болып, ылғи ұрсып жүргенi.

	– Сендей кезiмiзде бiз бұндай сапар кезiнде мүлде ұйықтамайтынбыз, – деп әзiл-қалжыңмен қағытып қоятын. Содан Алматыға келгеннен кейiн де менi көрiп қалса болды, аман-саулық сұрасқаннан кейiн:

	– Астраханнан әлi хабар келген жоқ па? – деп қалжыңдап жатады.

	Ұлы күйшiнiң басына тағзым етiп, кесенесiнiң ашылу рәсiмiне қатысып, қайтарда ұшақпен Астраханнан Атырауға ұштық. Алматыға ұшатын ұшақтың ұшуына әлi бiршама уақыт бар екен. Облыс әкiмi бас болып, делегация мүшелерiн әуежайдан күтiп алып, қаладағы ең жақсы қонақ үйге алып келiп, барлық жағдайымызды жасап, құрақ ұша күттi. Тағы да мен жастығымнан именiп, iзет сақтап, сол кездегi Мәдениет министрi Талғат Мамашев бастаған мәдениет марқасқалары әңгiме-дүкен құрып, демалып отырған жерден алшақтау тұста саяқ тұрғанмын. Тағы да Шерағаң байқап қалып:

	– Әй, Думан, сен неге осы шеттеу жүресiң? Бұл жерде отырғандардың бәрi өзiң сияқты адамдар. Кел, бермен отыр, – деп өзiнiң жанына шақырып алды.

	Мiне, бұл да кейбiр «iсiп-кеуiп» жүретiн «қайраткерлерге» үлгi болатын iс-әрекеттер емес пе?! Осының өзiнен-ақ қалам қайраткерi Шерхан Мұртазаның қандай адам екендiгi анық аңғарылады.

	Шерағаңмен бiрге бұдан кейiн де бiрнеше мәрте сапарлас болдым. Ел араладым, халық ортасында бiрге болдым, суға түстiм, тiптi карта да ойнадым. Сондағы байқағаным, Шерағаң осындай жайдары мiнездi, қарапайым, кiшiпейiл, әзiлқой жан екен.

	1997 жыл





АСЫҒЫ АЛШЫСЫНАН ТҮСКЕН АҚЫН




	Қазақ халқы шынайы таланттар мен дарындарға әсте кенде болмаған. Сондай өнерімен елдің құрмет-қошеметіне бөленіп жүрген шашасына шаң жұқпас хас жүйріктің бірі – қазақ өлеңіне өз даусы, өзіндік өрнегімен келген Бауыржан Жақыптың есімі бүгінгі жырсүйер қауымға жақсы таныс. Ақын поэзиясы ұлттық бояуының қанықтығымен, қазақи дәстүрден тамыр тартқан көркемдігімен және ақыл мен сезім пернелерін егіз өретіндігімен ерекшеленеді.

	Бауыржан Жақып – сегіз қырлы, бір сырлы қаламгер. Ақын, ғалым, журналист, аудармашы, ұстаз, білікті басшы... Үлкенге құрмет, кішіге ізет білдіріп, жұрттың бәрімен ортақ тіл табыса білетін азаматтық тұлғасын да айта кеткеніміз орынды шығар.

	Ақын өзі өлеңдерінде талай мәрте жырлағанындай, Шыңғыстаудың бауырында, ұлы Абай, дана Шәкәрім, кемеңгер Әуезовтер өмір сүрген қасиетті топырақта дүниеге келді. Жастайынан Абай жырын жаттап, «Абай жолын» бойтұмардай қастерлеп өсті. Абай тұнығынан мейлінше қанып ішіп, Әуезовтің тереңіне бойлады. Ұлылардан тәлім алып, соларға қарап ой да, бой да түзеді. Бұл тағдырдың ақынның маңдайына жазған бақыты ғана емес, үлкен жауапкершілік екенін түсінді. Түсінді де, солар салған жолға түсіп, қызығы мен қиындығы қатар өрілер ақындық тағдырды таңдап алды.

	Мен Бауыржан ағамен бір ауылда туып-өстім. Тіпті бір шатырдың астында, ұзын бір үйдің бір жағында олар, бір жағында біз тұрдық. Есіктеріміз де екі жаққа қарай ашылатын. Қыстың кей күндері қар қалың жауса, үйіміздің төбесіне дейін басып қалушы еді. Сонда қайсысымыз бірінші шықсақ, есіктің алдындағы қарды күреп, бірімізді-біріміз сыртқа шығарып алушы едік. Қақаған қысы мен ақ түтек бораны болмаса, ынтымағы жарасқан, береке-бірлігі мол ауыл еді. Ақын «Біздің ауыл» атты өлеңінде өзінің туып-өскен ауылы туралы былайша ой толғап, жырдан шашу шашады:



	Біздің ауыл – сауықшыл, сәншіл ауыл,

	Бір соқпастан кетпейтін әнші дауыл.

	Қытығына тимесең қойдан жуас,

	Ашуланса бишікті, қамшылы ауыл.



	Шалғыда жүр шалдары шаруа ап тәуір,

	Еске аламын өткенді әр уақта бір.

	Тағзым еткен айқұлақ зираттарға

	Біздің ауыл – әулие, аруақты ауыл.



	Әміренің әнімен оянады,

	Тәттімбеттің күйіне боянады.

	Алақанға салып ап сол бір ауыл

	Төлеужанның жырларын аялады.



	Біздің ауыл – сол ауыл, баяғы ауыл,

	Жүзін күннің нұрына шаяды ауыл.

	Көк аспанға ақша бұлт бөркін атып,

	Қонақ келсе, құшағын жаяды ауыл.



	Осы шағын өлеңде-ақ біздің ауылдың бар кескін-кейпі, ажар-көркі, тыныс-тірлігі керемет көрініс тапқан. Ақынның шеберлігі сонда, қауыздай нәрсенің ішіне үлкен «дәнді» сыйдыра білген...

	Бауыржан ағамыздың үш-төрт көйлекті ерте тоздырғаны болмаса, бір-бірімізді бала кезден білеміз. Балалық бал дәуренді бірге өткіздік. Ауыл баласына тән бүкіл қызық-шыжықты бастан кешірдік... Тау-тас кездік, қарақат, бүлдірген, жауқазын, жуа тердік, қияқ пен ши арасына жасырынып, тығылмаш ойнадық. Бұзау мен тайға мініп, талай жарыстық. Саршұнақ аулап, мойнына жіп байлап, ит сияқты жетектеп жүрген кезіміз де болды... Қазір сол сағымдай болған балалық шақты сағынасың, ойласаң болды, бойыңды қимастық сезімдер билейді... Ақынның «Аңсау» атты өлеңін оқығанда ауылымызға тағы бір мәрте саяхаттап барып қайтқандай күй кешесің:



	Мен сағынып келдім

	Анамның ақ құрттарын,

	Даламның ақ бұлттарын,

	Туған үйдің түтінін будақтаған,

	Қызыл күрең жолдарды күн қақтаған.

	Ағаш – хауыздарды

	Жасыл желегін аспанға атқылаған,

	Мөлдір бұлақтарды

	Бір-бірімен жарысып, шапқылаған.

	Көлдерді мөлдіреген,

	Ақ жауынға таулардың жуынғанын,

	Көздері жәудіреген

	Қозыларын ауылдың, құлындарын.

	Жұлдыздары самсаған түнгі аспанды,

	Бала күннен бірге өскен құрдастарды.

	Жеңгейлерді алдымнан жыр-қақпа ашқан,

	Әжейлерді әдемі сырмақ басқан.

	Қарындастарды

	Қос бұрымнан қатар өрген,

	Қарияларды маған сан бата берген.

	Інілерді таңдайы тақылдаған,

	Ағаларды сөзімді мақұлдаған.

	Шық қонған жапырақты,

	Киелі топырақты

	Сағынып келдім мен.



	Иә, бәріміз де сол балалық бал дәурен шақты сағынамыз. Сағыныш сазын шерте отырып, өткен-кеткенді еске аламыз... Біздің кезімізде ауыл балалары көбінесе асық ойнайтын. Дорбалап асық жинайтынбыз. Ата-әжелеріміз бен әке-шешелеріміз бізге арнап асық жинап жүретін. Үйде ет асылса болды, алдымен жіліктің етін жеп, майын ішуге емес, асығын алуға асығып тұратынбыз. Сондай асыққұмар баланың бірі едік.

	Бауыржан ағамызбен де талай мәрте асық ойнадық. Әлі есімде, қайдан алғанын білмеймін, онда арқардың үлкен сақасы бар болатын. Сол сақасымен келіп, бәріміздің асығымызды сыпырып алып кететін. Дырдай боп ұтылып, ішіміз удай ашып қала беретінбіз. Қандай құпиясы бар екенін білмеймін, әлгі сақасы қалай атса да алшысынан түсетін.



	Ақ сүттей армандаған түнді көрдім,

	Сұлудың күлкісінен сыңғыр өрдім.

	Бөркімді ақша бұлтқа лақтырып,

	Асығым алшы түскен күнді көрдім.



	«Берме, – деп, – еліме күн райы бөтен!» –

	Қолымды Тәңіріге жайып өтем.

	Бірде алшы, бірде шік, бүк, тәйкі түскен

	Өмірдің өзі асық ойыны екен, –



	деп ақынның өзі дәл тауып айтқандай, әрдайым Бауыржан ағамыздың асығы алшысынан түсіп келеді. Асығының шік, бүк, тәйкі түскен кездері болған шығар, бірақ есімде қалмапты. Ал сақасының атқан сайын алшысынан тұра қалатыны әлі күнге дейін көз алдымда сайрап тұр...

	Иә, өмірде жолы болды. Мектепте үздік оқыды. Алғашқы оқытушысы біздің шешеміз еді. «Бауыржан бала кезінен талапты, зейінді, алғыр еді!..» – деп әркез шәкіртін мақтанышпен еске алып отырады.

	Қазақ ұлттық мемлекеттік университетін де үздік бітірді, кейіннен жеті-сегіз жыл сол өзі білім нәрімен сусындаған оқу ордасының журналистика факультетін басқарды. Ғылым жолындағы ізденістері де табысты болды, «М. Әуезов – публицист», «Қазақ публицистикасының қалыптасу, даму жолдары», «Публицистикалық шығармашылық негіздері» тәрізді ғылыми-зерттеу кітаптары жарық көрді. Кандидаттық, докторлық диссертация қорғады, профессор атанды. Оның ғылыми жұмыстарының негізгі бағыты – қазақ көркем әдебиеті мен журналистикасындағы публицистика жанрының қалыптасуы, дамуы, теориялық және шығармашылық мәселелері. Жалпы 200-ден астам ғылыми еңбектің авторы. Ұлттық Ғылым академиясының мүше-корреспонденті болып сайланды. Бұл, әрине, ауыз толтырып айтарлықтай жетістік екені белгілі. Тұжырып айтқанда, алмастай жарқылдаған жырларымен ғана емес, тұшымды публицистикалық һәм ғылыми еңбектерімен де танылып, журналистика һәм ғылым саласында да өзіндік қолтаңба қалдырған ерек тұлға.

	Қазірде «Қазақ энциклопедиясының» бас директоры. Қызметте де абыройлы табыстарға жетті, шығармашылықта да үлкен бел-белестерді бағындырды. Елімізге ең алдымен арқалы ақын ретінде танылды... «Жұлдызды шақ», «Көзімнің нұры», «Айдындағы аспан», «Ақ лақ», «Аудитория», «Баспалдақтар», «Бір кеменің үстінде», «Қолтаңба», «Уақыт ұршығы», «Қызыл қайың» сынды жыр жинақтары бірінен соң бірі кезегімен шығып жатты. Оның шығармалары орыс, түрік, украин, македон, түрікмен, қырғыз тілдеріне аударылды. Қазақстан Жазушылар һәм Журналистер одақтарының және «Дарын» мемлекеттік жастар сыйлығының иегері атанды. Талай мәрте республикалық жыр мүшәйраларында топ жарды. Яғни, танылып қана қойған жоқ, қуатты қалам иесі ретінде өзін өзі жалпы жұртшылыққа мойындатты. Жұлдызы жанды, тағы да асығы алшысынан түсті... Осындай атақ-абыройдың оңайшылықпен келмегені де айдай ақиқат. Бұл салқын ақыл мен шынайы талантттың ғана емес, үздіксіз оқып-іздену мен білім-біліктің, ерен еңбекқорлықтың арқасы, соның табиғи жемісі.

	Сүйіспеншілік – адамзат ғұмырын жалғайтын нәр. Туған жер мен өскен елге деген сүйіспеншіліктен ғана ұлы өнер туындысы дүниеге келеді. Ендеше, поэзияның алтын діңгегі де, үзілмес арқауы да осы сезім.





	Туған жерім!



	Қымбат сенің әр кешің, қымбат таңың,

	Тал бесікке тәнімді құндақтадың.

	Сен деп соққан жүректе көп сыр жатыр,

	Тауыса алмай келемін жырлап бәрін.



	Тұңғыш сенің төсіңде көзімді аштым,

	Сезімімнің пернесін өзің бастың.

	Сағыныштың дертінен саған деген

	Жаным барда кеудемде жазылмаспын.



	Жазылмаспын, өтермін аңсап мәңгі,

	Пейілім деп біл менің, жауса, ақ қарды.

	Сені ойлаумен кешті де батырамын,

	Сені ойлаумен сағына қарсы ап таңды.



	Ғажайып бір мейірім жанарда ойнап,

	Сені ойласам, қаламын анамды ойлап.

	Қырларыңа шығамын, сонан кейін

	Тереңіне Шағанның алам бойлап.



	Жайсаң далам, жазирам, жазық маңдай,

	Сырларыңды боламын аз ұққандай.

	Сенен ұзап ешқайда кете алмаймын,

	Мені жіпсіз байлаған қазық бардай.



	Бұл өлеңде ақынның туған жерге деген ыстық махаббаты, шынайы сүйіспеншілік сезімі барынша көрініс тапқан. Міне, сондықтан да ақын мен махаббат ұғымы бір-бірінен ажырамай, ғасырлар бойы бiрге жасасып келедi. Себебі махаббат дегенiмiз – ақынның жарық дүниедегi сүйiспеншiлiк көзi. Ол да осы арқылы бiрде күйiнсе, бiрде сүйiнедi. Орыс халқының ұлы ақыны Сергей Есенин бүкiл өмiрiнде өзi туған деревнясын сүйiп өтiптi. Мiне, сол себептi де отандастары оның есiмiн ерекше құрметпен еске алады.

	Бауыржан Жақыптың өлеңдерін оқысаңыз да, дәл осындай сезім сырларын басыңыздан кешеріңіз хақ. Алыстағы ауыл келбеті алақаныңызға сыйып кеткендей әсерде боласыз, шын жүрегiмен сүйсiне жырлайды. Оның туып-өскен өлкеге деген перзенттік махаббаты жырларынан менмұндалап көрініп тұрады. Туған жердің әсем табиғатын: жусанын, қынасын, майқарағанын, сәмбі талын, ақша бұлтын, өзен-көлін, тіпті күрең жолы мен жаңбырына дейін жырға қосады, сағынышпен еске алады. Сондықтан да әрбiр өлеңiнде көзiмiзге оттай басылатын бала күннен таныс суреттер бiрiнен соң бiрi қол ұстасып жүре бередi. Мысалы, «Бәйге» деп аталатын өлеңiндегi мынадай үзiндiнi оқып көрелiкшi:



	Кеткенде аттар аңырап,

	Қозған сәтте делебе,

	Бiр шайқалып шаңырақ,

	Дiр етедi кереге.



	Осы өлең жолдарын оқығанда өзiңiз де бiр сәйгүлiктi таңдап мiнiп, бәйгенiң қақ ортасында жүргендей әсерде боласыз. Бәйге кезiнде қазақтың қаны қызып, намысы да сарапқа түседi. Осы бiр көңiл күйдi ақын «Бiр шайқалып шаңырақ, дiр етедi кереге» деген екi жолға әп-әдемi сыйғыза бiлген. Ұтымды да ұтқыр теңеу.

	Келесi бiр өлеңдерiнде ақын ауыл өмiрiне тереңiрек дендей түседi. Бұл жолдарда оның өзiндiк iзденiстерi де жоқ емес. Ауылдағы әрбiр тас, әрбiр ағаштың ақын көзiмен сөйлеп тұрғанын аңғарасыз:



	Зиратың да елеңдеп тұрған шығар,

	Ай құлағын тосумен құбылаға.



	Әрбiр ақын поэзия әлемiнiң есiгiн өзiндiк жаңа үн, жаңа леппен аттайтыны белгiлi. Аттың тұлпар болатындығы тай жарысынан байқалса, ал ақынның болашақта қандай шыңнан қол бұлғайтыны оның алғашқы өлеңдерiнен-ақ аңғарылады. Бауыржан жырларындағы ақындық екпiндi оның жыр әлемiндегi өзiндiк iзi деп бағалаған жөн. Осы сөзiмiздiң дәлелiндей ұйқасы мен ойы шымыр түсiп жатқан мына бір шумақтар оқырманын бей-жай қалдырмасы анық:



	Кел, күнiм, жылдарым, кел, айларым,

	Жатқандай дүбiр күтiп кең аймағым.

	Шөкiмдей ақ бұлт көрсең көк жүзiнен,

	О, жұртым, менiң жырым деп ойлағын.



	Ұзатқан қыздай өзен сыңсып аққан,

	Таттың-ау сен де талай жыр-шұбаттан.

	Көк өрiм шыбық көрсең көктемеде,

	Ойларым ол да менiң бүршiк атқан.



	Туған жер тақырыбын жырламаған ақын кемде-кем шығар. Бұл орайда қай-қайсымыздың да ойымызға ең алдымен Қасым Аманжоловтың жырлары оралады. Өйткенi ондағы табиғат пен ақын сезiмi үйлесiм тауып, оқырманның көз алдына әдемi сурет галлереясын алып келері анық. Ол сонысымен ерекше, сонысымен ыстық, аса құнды. Ал Бауыржан Жақыптың да туған жер тақырыбын жырлауы өз ерекшелiгiмен көзге түседi. Өйткенi ақынның өлеңдерiнен жадағай тiркестердi таппайсыз. Оның орнына туған жерге деген ақын бойындағы ыстық сүйiспеншiлiктi байқайсыз.

	Биыл ердің жасы елуге толып отырған арқалы ақын қазiр де бәйгеге түсер аттай бабы мен бағы қатар келіскен шығармашылық дер шағында. Ол поэзияның ең күрделi саласы поэма жанрында да қалам тербеп, кең тынысты қаламгер екенін де танытып жүр. Ойлы да сыршыл ақынның шоқтығы биiк поэмасының бiрi – «Жан дауысы». Ақын бұл шығармасында Семей полигонында сыналған атом бомбаларының қоршаған ортаға тигiзген керi әсерi туралы сыр толғайды. Сан алуан көркем-философиялық түйiндеулер жасайды. Жүректi тебiрентiп, мүлгiген санаға қозғау салар ой, идеяға салмақ артады. Ең бастысы, өмiрлiк әрi әлеуметтiк мәселенi қозғайды. Оны оқырман жүрегiне кестелi де көркем тiлмен жеткiзедi. Мұны поэманың басталуынан-ақ байқауға болады:



	Көздерi бұлақтардың жабылғандай,

	Бойынан қан тоқтаған тамырлардай.

	Әскердiң тәртiбiмен дөңдердiң де

	Шаштары тақырланып алынғандай.



	Көркiне көрген сайын жан сұқтанған

	Көлшiктер лайланып, шалшық болған.

	Бiр кезде тасып аққан өзендердiң

	Арнасы қасық сусыз қаңсып қалған, –



	деген бедерлi шумақтар автордың шеберлiгi мен ақындық талғамының өте жоғары екендiгiн аңғартса керек. Ақын бұдан әрi Табиғат-ананың бел балалары – «Таудың зарын», «Қураған тоғайдың соңғы сөзiн», «Боз даланың қасiретiн» және осыларды жоқтап «еңiрегенде етегi жасқа толған» «Желдiң жоқтауын» тебiрене жырға қосады. Поэмадағы әрбiр жол өксiкке толы. Тау «өртенiп, шала-жансар тәнi қалғанына, омыртқасы омырылып, жотасы жанғанына» назаланса, тоғай «улы ортаға қамалып, улы сәуле уыстағанына, улы судан нәр алып, улы ауамен тыныстағанына» күйiнедi, өзен «суын сүйiктi ететiн балдырдың сирегенiне, еңсесiн биiктететiн балықтың азайғанына, ауруға шалдығып, құрдымға суы кеткендей құрып бара жатқанына» мұңайса, жел «өрт шалған жерiнiң, дерт шалған елiнiң дауасын таппай» күңiренедi.

	Поэмада осындай жансызды жандыға айналдырған ақынның негiзгi мақсаты – қоғам кесапатынан туындаған замана запырандарын барынша ашып көрсету. Ал туған елдiң болашағы мен туған жердiң табиғатын жырлау әр ақынның азаматтық борышы екенi айтпаса да түсiнiктi.

	Бауыржанның «Астар туралы» деген әсерлi өлеңi бар. Онда ақын әр нәрсенiң сыртқы тысымен бiрге астары болатынын, ол жайында әркiмнiң ойлай бермейтiнiн тiлге тиек етедi:



	Әр нәрсенің бар астары, бар тысы,

	Ол жайында ойлай бермес әр кісі.

	Талай сырды түсінеміз кеш барып,

	Отырғанда балалықты еске алып:

	«Анам талай құрақ көрпе құраған,

	Астарына үңілген жоқ бір адам.

	Әжем өзі тоқып қойған алаша,

	Жолақ-жолақ тысы қандай тамаша!

	Әкеміздің көрдік сары тонын да,

	Қарамадық астарына оның да.



	Байқамаппын мен көзімді ашқалы

	Бар екенін дүниенің астары.

	Бұл сөзімді барлығы да растар:

	Күн менен түн, бірі – тыс та, бірі – астар.

	Жұлдызды аспан, құпиясың сен маған,

	Жұмбағыңды шешіп жатыр енді адам.

	Өзендерім желең төсі ашылып,

	Тереңіне ағады сыр жасырып.

	Қара жердің астарында асыл бар,

	Қойнауына шөккен талай ғасырлар.

	Қалың бұлттың астарынан жай құлар,

	Қуаныштың астарында қайғы бар.

	Жарықтың да астары бар – қараңғы,

	Ой да астарлы, ұстама, дос, жағаңды.



	Жүрегімнен тырс-тырс тамды тамшы-өлең,

	Тыңда менің домбырамды, барша әлем!

	Шанағында оның қанша саз жатыр,

	Астарында бұғып жатыр қанша әуен?!

	...Жүрегімнен тырс-тырс тамды тамшы-өлең.



	Иә, ақынның өзi айтпақшы, ойдың да астары болады. Ендеше, ақындық ерекшелiгi де осында. Ол өз өлеңдерiн көбiнесе астарлы ойға құрады. Ақынды терең түсiну үшiн оның жырларын көкiрек көзiмен зейiн қоя оқу керек. Сонда ғана жыр астарындағы «жасырын» ойлар өз құпия-сырларын айқара ашады. Әйтпесе, ақынның айтпақ ойын жете түсiнбеуiңiз ғажап емес. Мысалы, Бауыржанның «Қоңырәулие үңгiрi» атты өлеңiн талдап көрелiкшi. Ақын бұл шығармасында өзi туып-өскен жердегi Қоңырәулие үңгiрiнiң кескiн-келбетi мен сыр-сипатын сөз ете келе, оның iшiнде «есiле аққан тұп-тұнық судың» бар екенiн еске салады:



	...Бұл өзеннiң аңқасы бiр кеппейдi,

	Басқа өзендер бұл өзенге жетпейдi.

	Көрген адам табиғатқа таңғалып,

	Келген адам бiр ұрттамай кетпейдi.



	Су да кен ғой, ерте тапқан бұл кендi ел,

	Осы судың қасиетi бар жұрт емдер.

	Ауырғанда балаларын жiберiп,

	Алғызады «шипалы» деп үлкендер...



	...Пәк қолыммен,

	Бала кезде кекілді,

	Сол суменен талай жудым бетімді.

	Жырым-дағы мөлдір болса деп келем

	Осы үңгірдің шипа суы секілді.



	Мiне, Бауыржан Жақып – осындай айтқыш әрі тапқыр ақын. Қоңырәулие үңгiрi туралы айтқан ойларын оның өз өлеңдерiне де бағыштауға болады. Астарлы ой, астарлы сөз осындай-ақ болар! Ойымызды көрнекті ақын, Мемлекеттік сыйлықтың лауреаты Темірхан Медетбектің сөзімен түйіндесек: «Егер Бауыржан табиғаттың көңілді де, көзді де арбар сыртқы құбылыстарын сөз-суретке түсірумен ғана болып, тек соны ғана қызықтап кетсе, онда ол оқырман қауымды тез жалықтырып алған болар еді. Онда ол қаншама әдемі бояулар жағып, қаншама қызық суреттер салса да, бар болғаны пейзаждық қана ақын боп қалар еді. Өйткені табиғат әлемі, бізді қоршаған мына дүние әсем қимыл-қарекеттер мен ажарлы әсем суреттерден ғана тұрмайды ғой. Оның да тартысқа толы драмасы, күйініші мен сүйініші, бітіспес күресі мен тіресі бар. Сондықтан енді ол дүние астарына үңілуге бет қояды». Орынды айтылған сөз. Бұған алып-қосарымыз жоқ!

	Ақынның өлеңдерi де Қоңырәулие үңгiрiнiң шипалы суы сияқты, мөп-мөлдiр қалпында, өз арна-ағысынан буырқанып ағып жатады. Оқыған адамның көңiлiн желпiп, жан дүниесiн тербеп, бойын сергiтерi сөзсiз.

	Демек, жақсы ақын.

	2013 жыл





САН ҚЫРЛЫ ТАЛАНТ




	Қазақта театр режиссерлері көп емес. Солардың ішінде театр сахналарында қойған қойылымдары жақсы аталып, ауызға ілігіп жүрген режиссерлер саусақпен санарлықтай ғана. Сол үркердей топтың қатарына Астана қаласындағы Қалибек Қуанышбаев атындағы қазақ музыкалық драма театрының белді режиссері, Қазақстан Республикасының еңбек сіңірген қайраткері Болат Ұзақовты қосуға болатынын алғаш айтқан мен емес, соңғысы да болмайтыныма кәміл сенемін. Аса көрнекті сахна шебері Асанәлі Әшімов өнердегі інісі туралы толғана келіп, өз ойын былайша тұжырымдайды: «Қазір елімізде төрт мықты режиссер болса, соның бірі – Болат Ұзақов». Бұл әр сөзін салмақтап айтатын атақты мәдениет қайраткерінің жүрекжарды лебізі ғана емес, өнер адамының төккен тері мен еткен еңбегіне берілген лайықты баға, зор сенім әрі үлкен жауапкершілік.

	Болат Ұзақов 1962 жылы Алматы облысы Еңбекшіқазақ ауданының Масақ ауылында дүниеге келген. Әкесі Қасымжан жылқышы болған екен. Кіндік қаны тамып, кір жуған жері, әсіресе Асы жайлауы жер жаннаты дерсің! Талай сырды іштеріне бүккен тау-тастар, жапырағы жайқалған тал-қайыңдар, мәңгі жасыл арша-шыршалар, тамырын тереңге жайған емен-теректер, шөбі шүйгін сайын дала, құлпырған қызыл, сары, ақ гүлдер, сылдырап ағып жатар өзен-бұлақтар талапты жастың бойы мен ойын баурап, қиялына қанат бітіргені анық. Өнерге деген құштарлығын оятқан да сол туған жердің тілмен айтып жеткізе алмас сырлы да сұлу табиғаты болса керек.

	Бұла талант булықпай, тамаша табиғат пен мейірімді ата-ананың аялы алақанында бұлқынып өсті. Мектеп қабырғасында жүргенде-ақ өнерге бейім екенін анық байқатты. Мәдени іс-шараларды ұйымдастыруға белсене араласып, өнер додаларының көрігін қыздыруға күш салды. Газет-журналдарда жарық көрген әзіл әңгімелерді сахнаға шығарған кездері де болған.

	– Қазір ойлап отырсам, актерлік пен режиссерліктің ұшқыны сол кезде санамда болған сияқты. Әлі есімде, тоғызыншы сыныпта болу керек, бір газеттің соңғы бетіне шыққан (ұмытпасам, «Қазақстан пионері» газеті) жақсы оқушы мен нашар оқитын оқушы жайлы әзілді дайындағам. Жаңа жыл кешіне ғой деймін. Қайбір режиссерлығым асып-тасығаннан ғой дейсің, оқу бөлімі меңгерушісінің тапсырмасымен. Әйтеуір оқушылардың мәз болғаны есімде. Бізді мазақтады ма, әлде шынымен күлкілі болды ма, ол жағын айта алмаймын. Ал енді алғаш менің басыма «Тура осы кісідей актер болсам ғой, шіркін!» деген ойдың келуіне себеп болған – Асанәлі Әшімов ағамыздың «Бекежан», «Шадияров» сияқты рольдері. Айнаның алдына тұрып алып, сол кісінің көзқарастарын салғым келіп, бет-аузымды қисаңдататынмын. Сақалды да Асекеңе еліктеп қойғаным көрініп тұрған шығар. Жалпы сол кездерде Асанәлі Әшімовке ұқсағысы келетін жалғыз мен болмағаным анық.

	Мені өнерге тағы бір табан жақындатқан – алдымдағы ағам Шәріп. Ол Алматыдағы республикалық қуыршақ театрында істейтін. Түрлі қуыршақтарды сөйлетіп, ойнататын. Кейде дайындықтарына барып, сырттарынан қызыға қарап отыратынмын. Әсіресе қуыршақ болып сөйлеп жатады да, кенет өз дауыстарымен бір-бірімен сөйлесіп кеткенде ішегім қататын. Сол кездегі бір спектакльдерінің «Саймасай» атты кейіпкері әлі көз алдымда. Қысқасы, сексенінші жылы маусым айының ортасында Алматыдағы Советская көшесіндегі 22-ғимараттың екінші қабатындағы бір бөлмеде, үстіне қара костюм киген, басына мен «Аршин мал алан» деген кинодан көрген шашағы бар шошақ тақия киген, түсі сұсты бір қара шалдың алдында тұрдым. Сөйтсем, бұл атақты Асқар Тоқпановтың өзі екен. Шынын айтқанда, дәл сол кезде оның кім екені маған бәрібір еді. Түссем түстім, түспесем КазГУ-ге барам деп ойлағам. Сондықтан болар, еркіндеу кірдім де, «Қара сөзден баста» дегенде «Абай жолынан» үзіндіні тоқталмай зуылдата жөнелдім. Асқар аға дайындап келген дүниелерімді тыңдап болды да, «Қалай, балам, жалқау емессің бе?» деп сұрады. «Жоқ, жалқау емеспін» дедім. «Оқисың ба?» деді.

	«Оқимын». «Ендеше, басқа сабақтарыңа дайындал» деді. Осылай оқуға қабылдандым.

	Асқар ағамен бірге Асанәлі Әшімов дәріс беретінін естігенде бүкіл арманым орындалғандай қатты қуанғаным есімде. Дәл осы Асанәлі ағаның көп жылдар өткен соң менің қойған спектакльдеріме ризашылығын білдіріп, әрқашан ағалық жылы лебізін аямай жүретін, үлгі тұтар рухани ұстазыма айналатынын, әрине, ол кезде білген жоқпын. Сонымен бірге Фарида Шәріпова, Ыдырыс Ноғайбаев сынды біртуар тұлғаларға шәкірт болғаным да Алланың тартқан сыйы деп білемін, – дейді Болат Қасымжанұлы сол бір өткен кездерді есіне алып.

	Сөйтіп, Алматы мемлекеттік театр және көркемсурет институтын 1984 жылы театр және кино әртісі мамандығы бойынша ойдағыдай бітіріп шықты. Содан арнайы жолдамамен Талдықорған облыстық қазақ драма театрына әртіс болып барып, 1997 жылға дейін табан аудармай сол өнер ұжымында еңбек етті. Театр сахнасында қырыққа жуық кейіпкер сомдап, театрдың белгілі де белді актері атанды. Ойнаған образдары арқылы өзінің сахнада ойлай білетін, жан-жақты шебер актер екенін танытты. Сахнагер ретінде еңбегі бағаланып, мақтау мен марапаттан да кенде болған жоқ. Ол сахнаға шығарған ұлы суреткер Мұхтар Әуезовтің «Еңлік – Кебегіндегі» Кебек, «Хан Кенесіндегі» Наурызбай, «Түнгі сарынындағы» Жүніс, У. Шеспирдің «Асауға тұсауындағы» Транио, І. Жансүгіровтің «Күйшісіндегі» Күйші, М. Кәрімнің «Ай тұтылған түніндегі» Ақжігіт, А. Макаеноктың «Пұшайман болған әулиесіндегі» Әулие, Д. Исабековтің «Әпкесіндегі» Тимур, А. Сүлейменовтің «Қыздай жесіріндегі» Дәріс, С. Балғабаевтың «Қыз жиырмаға толғандағысындағы» Есімсейіт сынды сан алуан кейіпкерлер көрермендер есінде өзіндік ерекшеліктерімен қалғанын айтушылар жетерлік.

	Бірте-бірте режиссерлік мамандықтың жалынан ұстап, өзінің қабілет-қарымын басқа қырынан сынап көргісі келді. Бұл, әрине, қызығы мен қиындығы қат-қабат актерлік мамандықты менсібегендіктен емес, өзінің ойындағысын көрерменге шып-шырғасын шығармай, сахна тілімен толық жеткізгісі келгендіктен болса керек. Сөйтіп, 1994 жылы өзі оқыған оқу орнының режиссерлік курсына қайтадан оқуға түсіп, оны 1997 жылы ойдағыдай бітіріп шығады.

	1991 жылы сол кездегі атауы бойынша Ақмола қаласында Қалибек Қуанышбаев атындағы қазақ музыкалық драма театры ашылады. Ал 1997 жылы қалаға астана мәртебесі берілуіне байланысты жаңадан топ жинақтала бастайды. Астаналық театрдың сол кездегі директоры, атақты режиссер Қадыр Жетпісбаевтың арнайы шақыруымен үлкен арман арқалап Астанаға келеді. Міне, осылай елордадағы режиссерлік еңбек жолы басталады. Ол туралы бірде әңгіме-дүкен үстінде кейіпкеріміздің өзі былайша сыр шерткені бар-ды:

	– Қайран, Қадыр аға!.. «Болат, сен менің шәкіртім боласың! Мәңгі жасайтын ешкім жоқ, менің де ісімді жалғастырар біреу қалу керек қой!» деген сөзі әлі құлағымнан кетпейді. Астанаға келген соң да қалай болар екен деген оймен «Аға, менің тәжірибем аз ғой, әзірше актер болып жүре тұрайын» дегеніме, «Ой, сен де, менің көлеңкемде нең бар, айтатын жерде айтып, қоятын жерде қойып, өзіңді таныт. Ауыздығыңды алып жібердім, қолыңнан келетініңді көрсет!» деп жігер беріп, жани түскен еді. Расында да мен ол кісіден көп нәрсе үйрендім!

	Иә, сол Қадыр Жетпісбаев томағасын сыпырып қоя берген жас қыран өнер өлкесін емін-еркін шиырлап, биіктерге самғады. Өмірдегі өз атын қалыптастырып, өнердегі өз әлемін жасады. Білім-білігі мен қабілет-қарымының арқасында талайларға таңдай қақтырып, талай-талай шығармашылық асулардан асып, бел-белестерді бағындырды.

	Жұмат Шанин, Асқар Тоқпанов, Әзірбайжан Мәмбетов сынды дара тұлғалар іргетасын қалап, буынын бекіткен қазақ театр режиссурасының қанатын кеңге жайып, өсіп-өркендеуіне үлкен үлесін қосып келеді. Ол астаналық театрдың сахнасына шығарған Шеспирдің «Гамлет», Мұхтар Әуезовтің «Еңлік – Кебек», «Қанды азу», «Қара қыпшақ Қобыланды», І. Жансүгіровтің «Күйші», Т. Ахтановтың «Күшік күйеу», Т. Әбдіктің «Біз үшеу едік», А. Сейдімбековтің «Қош бол, ардағым», Ермек Аманшаевтың «Үзілген бесік жыры», «Қыр астындағы ғажайып әлем», Ф. Буляковтың «Күйеуге шыққан кемпірлер», А. Дударьевтің «Кеш», С. Тұрғынбековтің «Мұқағали», Е. Жуасбектің «Антивирус» атты қойылымдарының әрқайсысы өзіндік ізденістері мен сәтті көріністері арқылы көрермендердің ыстық ықыласы мен ізгі ілтипатына бөленгенін атап айтуымыз керек. Алғаш рет І. Жансүгіровтің «Күйші» атты поэмасын сахнаға икемдеп қойған спектаклі 1995 жылы республикалық фестивальде «Матай» қорының бас жүлдесін иемденді. Астанаға келген жылы М. Әуезовтің 100 жылдық мерейтойына орай жазушының «Көксерек» атты хикаяты негізінде Байғали Есеналиевтің инсцировкасымен дайындалған «Қанды азу» атты қойылым қойды. Ол 1999 жылы Каир қаласында өткен Дүниежүзілік эксперименталды театрлардың фестиваліне қатысып, өз бағасын алды. Онда әлемнің алпысқа жуық елінен келген сексенге жуық театр өнер көрсеткенін ескерсек, бұл кез келген режиссердің тақиясына тар келмес жетістік екені белгілі. Сол «Қанды азудан» бүгінге дейін он бес жылдан аса уақыт өтіпті. Осы уақыт аралығында әр түрлі тақырыпта, әр түрлі жанрда отызға жуық спектакль қойған екен. Ең бастысы, қандай спектакль қойса да, өзінің өмірлік ұстанымдарын өзгертпегені байқалады. Спектакльдердегі айтылатын негізгі ойларды анықтауда қолданатын режиссерлік шешімдерінен оның өмірдегі кісілік келбеті мен адами қасиеттерін анық байқауға болады. 2010 жылы Республикалық театрлар фестивалінен бас жүлдені жеңіп алған «Кеш» спектаклі осы сөзіміздің дәлеліндей. Ал енді 2012 жылдың қазан айында Алматыда өткен Халықаралық театрлар фестивалінде оның қойған «Гамлет» спектаклін Балтық жағалауы мен Ресейден келген театр мамандарының жоғары бағалауы Болат Қасымжанұлының деңгейі биік нағыз кәсіби маман екенін тағы бір мәрте дәлелдей түскедей. Әбден ерқашты болған сүрлеу-соқпақтармен ызғытып жүре бермей, қалыптасқан режиссуралық әдіс-тәсілдерге сынамалап болса да өз жаңалықтарын енгізіп отырғанын айтпай кетуге болмас. Әрине, жаңалыққа алғашында әркімнің тосырқай қарайтыны да рас. Оның үстіне, өнер туындысы болғаннан кейін, әрине, сыни пікірлер де айтылмай қоймайтыны түсінікті де.

	– Жалпы спектакльдің залдағы көрерменнің бәріне бәрдей ұнауы немесе ұнамауы мүмкін емес. Біз оған тырыспаймыз да. Шекспирдің тілімен айтқанда, «Заттың жақсы не жаман болуы соған қарап тұрған адамның көзқарасына байланысты». Сондықтан ондайға ренжуге болмайды. Ал енді кейде бақырайып тұрғанды көрмегендей болып, мамандар тарапынан әділетсіз пікірлер айтылып қалады. Өкінішті, әрине. Мен қойған спектакльдерді кейде біреулер сынайды. «Режиссерлік шешімі түсініксіз» депті біреулер. Олар менің қойылымдарымнан қатып қалған қалыптарды іздейтін болуы керек. Ал мен рахаттанамын. Бар ынты-шынтыммен кірісе қойған спектакльдерім жанымның түкпірінен шыққан аяулы сезімдерден құралған. Оны қандай қалыпқа сыйғызуға болады?.. Әрине, мен сахнаның, режиссураның заңдылықтарын білемін. Бірақ мен сол заңдылықтарды білгенім үшін ғана режиссер болғаным жоқ қой! – деп еді бірде ағынан ақтарылып.

	Болат Қасымжанұлының әр қойылымға ерекше дайындалатынын, кез келген драмалық туындыға үлкен жанашырлықпен қарайтынын, өзіне асқан жауапкершілік артатынын біздің жазған «Кенесары – Күнімжан» атты пьесамызды сахнаға шығару кезінде анық байқадық. Таныдық, таныдық та тамсандық. Мені өзі іздеп тауып, соңғы ханымыз туралы драмалық шығарма жазуға қолқа салған да режиссердің өзі болатын. Сөйтсем, тәуелсіздік үшін күресіп, елі мен жері үшін шыбын жанын құрбандыққа шалған Кенесары бабамыздың көркем бейнесін сахнаға шығаруды көптен бері ойлап жүреді екен. Былай жаз, болмаса, олай жаз деп тықақтаған жоқ, ең бастысы, өз ойларын таңбады. Тек бір ескерткені, жаттандылықтан қашып, мейлінше жаңалыққа иек артуымды қалады.

	Мен пьесаның екі-үш нұсқасын жасадым. Тіпті жаңалық деген осылай болатын шығар деген оймен бас кейіпкерді бастан-аяқ бас сүйек қылып алмақ та болдым. Атасы Абылайды да рух берушісі, жебеушісі ретінде кіргізгім келді. Қысқаша айтқанда, эксперимент жасағым келді. Алғашында сол нұсқаға қызыққанымен, артынан:

	«Бұнымыз қалай болар екен, ертең сын мен неше түрлі сыпсың сөздердің астында қалмаймыз ба, оның үстіне біздің көрермендер ондай эксперименттерге әлі дайын емес қой...» – деген көңілге қонымды ой айтты. «Кеңесіп пішкен тон келте болмас» дегендей, ақыры екеуара ақылдаса келе, «Кенесары – Күнімжанның» осы күнгі қойылып жүрген нұсқасына тоқтадық. Спектакль Астанадағы Қ. Қуанышбаев атындағы академиялық қазақ драма театрының сахнасында қойылды, тұсаукесері өтті. Сәтті дүние болған сияқты. Біраз жылы сөз естідік, аздаған марапатқа ие болдық. Бұл 2010 жыл болатын. 2011 жылы бұл тарихи драмамызды Шығыс Қазақстан облыстық театры, ал былтыр Ақмола облыстық театры сахнаға шығарды. Қарағанды мен Жамбыл облыстық театрлары басшыларының да өз сахналарына шығарамыз деген уәделері бар. Әрине, айтпағымыз ол емес, айтпағымыз, біздің жазған шығармамыздың жақсы режиссердің қолына түскені, яғни іштен шыққан шұбар жылан – шығармамыздың бағының жанғаны. Шала-жансар күйінде қалып қоймай, жарық жалғанға жол тартқаны. Барды ұқсата білу де тек өз ісін жетік білетін шебердің ғана қолынан келсе керек.

	– Театрдың негізі – драматургия. Ендеше драматургиялық шығарманы сахнаға шығармас бұрын автордың айтар ойын толық түсініп алу керек. Өйткені әр туындыгердің өзіне тән стилі, өмірге деген өзіндік көзқарасы бар. Соны тамыршыдай тап басқанда ғана спектакль сәтті шығады, – дейді ол өз ойын ашық айтып.

	Біз хал-қадірімізше Болат Ұзақовтың актерлік һәм режиссерлік қырын сөз еттік. Ал оның өзі де драматург екенін өнерсүйер қауым жақсы біледі. Оның өзі жазып, өзі сахналаған шығармалары да баршылық. Солардың ішінде «Үміт» пен «Жандауаны» ерекше атап өткім келеді.

	«Үміт» – Астана театрында 2000 жылы қойылған психологиялық драма. Жетім балалар өміріне арналған. Негізінен авторға үлкен абырой-бедел алып келген, драматургтік атын шығарған шығармасы – «Жандауа». Бұл – әлемді жайлаған нашақорлық дертіне байланысты жазылып, 2007 жылы Қалибек Қуанышбаев театрында қойылған, көрермендерді сан түрлі ойларға жетелеп, бір уақ мұңға батырып, адамның аяныш сезімін оятатын психологиялық драма. Қойылым өте сәтті шыққан. Есірткіге есі кете еліккен бозбаланың бір шаңырақты қалай тоз-тозын шығарғанын суреттеу арқылы нашақорлықтың адам баласына қаншалықты қайғы-қасірет әкелетінін толықтай ашып көрсете білген. Қалың жұртшылық жақсы қабылдаған шығарма болғандықтан да театр сахнасынан әлі күнге дейін түспей келеді.

	– Театр өмірдің шындығын айтуға, сол қоғамда ғұмыр кешіп жатқан адамдардың тыныс-тіршілігі жайында шындықты ашып көрсетуі тиіс. Онсыз сенің айтар ойың көрерменге керек пе?! – дейді режиссердің өзі.

	Оның тағы бір үлгі тұтар асыл қасиеті – ұлтын сүйер үлкен жүректілігі. Әңгімесінің әлқисасын ұлттың тағдыр-талайы мен елдік мақсат-мұраттар туралы айтудан бастап, сөзін жас ұрпақтың келешегіне қатысты ойлармен аяқтайды. Айтып қана қоймай, осынау ұлы істерге өзінше үлес қосып, әрдайым жақсы бастамалардың басы-қасында жүреді. Елі мен жері үшін күресіп, тәуелсіздік жолында жанын пида еткен ұлы ханымызды сахнаға шығаруды ұзақ армандағанының өзі көп нәрседен хабар берсе керек. Оның азаматтық ұстанымдары мен өмірлік көзқарастары шығармаларынан менмұндалап көрініп тұрады. Басқа әріптестерінен айырмашылығы да осында шығар деймін.

	– Менің еткен әрбір еңбегім ең алдымен ұлтқа қызмет етуі керек, еліме пайдасы тиюі керек. Әр адам өзінің ұлтын басқа ұлттардан жоғары қоя білуі қажет. Соған сай қасиеттерін тани білу керек. Сонда ғана ол өз ұлтын, елінің тарихын құрметтей алады. Қазақ халқы – жер бетіндегі барлық ұлттан дарынды, талантты, ұлы халық. Өз жерімізде отырып оны басқалармен теңестіру, болмаса кем санау – барып тұрған сатқындық, – дейді әңгімесінің ауанын ұлттық мәселелерді сөз етуге қарай бұрып.

	Болат Қасымжанұлы туралы көп айтуға болады. Адалдығы, адамгершілігі, қарапайымдылығы, имандылығы, сөз бен уәдеге беріктігі жайында төгілтіп жыр жазуға да болар еді. Әттең, ондай өнер бізге бұйырмапты.

	– Маған ең ауыр тиетіні – сенген адамымнан көңілімнің қалуы. Тегінде адамдармен арақатынасты бұзбай ұстап тұру үшін де үлкен жауапкершілік керек. Әрине, ондай қасиет адамдардың бәрінде бірдей бола бермейді ғой!

	Жалпы осы күнге дейінгі менің өмір жолымда кездескен, танысқан адамдарымның көбі адал жандар, үлгі алатындай адамдар болды. Егер де мен өмірде, өнерде азғантай жетістікке жетіп жатсам, біріншіден, Алланың шапағаты, екіншіден, осындай ағаларым мен апаларымның, дос-жарандардың маған деген, менің жанұяма деген ақ ниеттерінің арқасы деп білем. «Өмір деген – күрес» деген сөздің мағынасына кейінгі кезде ғана көзім жеткендей. Бұрын әншейін сұлу сөз ретінде ойланбай айта береді екенбіз ғой. Өмір үшін күрес дегенді алға қойған арман-мақсаттарға жету, сол жолда ерінбей еңбек ету деп түсінуші едім. Сөйтсем, тек жер басып жүру үшін ғана жанкешті көзге көрінбейтін шайқас бір сәтте толастамайды екен. Ешкімге зиян-залалы жоқ, өзімен өзі жүрген пендені де біреулер құртып жіберуге жанын сала ұмтылады дегенге кім сенеді?! Ал бірақ солай болса ше?.. Өмір сүру керек болса, осыдан кейін күреспей көр!.. – деген еді бірде.

	Ендеше, ердің жасы – елуге толып отырған Болат досқа өмір үшін де, өнер үшін де күресің тоқтамасын, қазақ сахна өнерінің көкжиегін кеңейте бер дегіміз келеді.

	2012 жыл





СЫР-СҰХБАТТАР




	«Әлем әдебиеті» журналының бас редакторы, Халықаралық «Алаш» әдеби сыйлығының лауреаты Думан РАМАЗАН:





«ЖАЗУШЫ БОЛУДЫ БАЛА КЕЗДЕН АРМАНДАҒАН ЕМ»




	– Думан аға, сіз қазір елге танымал қаламгерсіз. Есіміңіз елдің аузында жүр. Зырғыған уақытпен бірге атақ-абыройыңыз да артып келеді. Шығармаларыңызды жұрт сүйіп оқиды, оқырмандарыңыз көп. «Сырт көз – сыншы» дегендей, оның бәрін көріп, біліп, бақылап жүрміз. Сондықтан да алғашқы қояр сауалымыз – жазушылық жолға қалай түстіңіз? Әдебиет әлемінде жарық жұлдыз болып жану бала кезгі арманыңыз ба, жоқ, әлде ақыл тоқтатқаннан кейін атыңыздың басын саналы түрде бұрдыңыз ба?

	– Шынайы ниетіңе, ықылас-пейіліңе көптен-көп рахмет, бауырым. Әдебиет әлемінде жарық жұлдыз болып жану – әлі де арманым. Асау аттай жұлқынған сол арман жалынан ұстата ма, жоқ па, әлі де белгісіз. Шынымды айтсам, жарық жұлдыз болып жануды емес, жазушы болуды бала кезден армандағаным рас. Бір кітап жазып шығарсам арманым болмас еді деп ойлаушы едім. Бір кітап емес, бес кітап шығардық. Бірақ арман-мақсат таусылмайтын сияқты. Бір діттеген межеңе жетсең, ар жағынан кейінгісі менмұндалап шақырып тұрады екен.

	Сол арманның жетегімен мектепті бітіргеннен кейін Қазақ мемлекеттік ұлттық университетіне оқуға түстім. Жазушы болу үшін журналистика факультетінде оқу керек деген ұғым-түсінік болатын. Университеттен соң менің алдымда үш жол тұрды. Біріншісі – жазушылық, екіншісі – ғалымдық, үшіншісі – дорба арқалап кәсіп қуу. Алғашында осы үшеуін қатар алып жүргім келді. Содан университтеттің Ғылыми кеңесінде «Әлкей Марғұлан – әдебиет тарихшысы» деген тақырып бекіттіріп алдым да, кандидаттық диссертация жазуға дайындала бастадым. Жетекшім болып аса көрнекті ғалым Тұрсынбек Кәкішев бекітілді. Жасыратын несі бар, керек десеңіз, дүкен де ұстап, сауда да жасадық. Бірақ бәрібір бала кезгі асыл арман қол бұлғап шақыра берді. Жатсам да, тұрсам да ойым мен көңілімдегі көркем бейнелер жарық дүние есігін ашқыз деп мазалап, тыныш ұйықтатпады. Содан ойлана келе осы жазушылық тағдырды таңдап алдым. Оған еш өкінбеймін.

	– Біздіңше, өз жолыңызды адаспай тапқан секілдісіз. Өйткені сіздің болмыс-бітіміңіз ғалымдық пен кәсіпкерліктен гөрі жазушылыққа көбірек келетін сияқты.

	– Мүмкін. Оны менен гөрі сырт көз – сіздер жақсы білесіздер ғой!

	– Сіз алғаш «Көкжал» атты әңгімеңізбен танылдыңыз. Бұл шығармаңызды оқырман жұрт жылы қабылдады, мүйізі қарағайдай сыншылар жоғары бағалады. Атақты ақын Қадыр Мырза Әлінің өзі «Көкжал» туралы көлемді мақала жазды. Шынайы көңілмен ақ дариға ниетін білдірді, ақ жол тілеп, ақ батасын берді. Бұл шығармаңыздың жұртшылықтың осыншалықты ыстық ықыласына бөленуінің сыры неде деп ойлайсыз? Әрине, сыншылар талдап-таразылады ғой. Дегенмен, өз аузыңыздан естісек деп едік.

	– Жаратушы жаппар иеміз он сегіз мың ғаламды асқан үйлесімділікпен жаратқан ғой. Оған шәк келтіруге болмас. Төрткүл дүниені ұстап тұрған да осы үйлесімділік, осы жарасымдылық. Сол үйлесімділіктің, сол жарасымдылықтың бір жеріне сызат түссе, қалған жағы да өзінен-өзі сетіней бастайтыны табиғи заңдылық. Оның ақыры үлкен апаттарға апарып соқтырары анық. Трагедияға ұласып, адам баласына ауыр қайғы-қасірет шектіруі бек мүмкін. Міне, «Көкжалда» осыны ескерткім келген. Ең бастысы осы. Ал қалғанын сыншылар талдап-таразылады ғой. Оның бәрін айтып жату міндетті емес шығар.

	– Менің ойымша, «Көкжалда» өзіңізді суреттеген сияқтысыз. Маған солай көрінеді де тұрады. Сіз сомдаған сол көкжалдың көркем бейнесінің ар жағынан сіздің сұлбаңызды көретін секілдімін. Солай ма?

	– Әй, қу бала-ай! Көмекейіңнің қалай бүлкілдеп тұрғанын көріп тұрмын. Мен жаздым. Сонымен менің бар жұмысым бітті. Қалғаны қалың оқырманның еншісінде. Кім қалай ойлайды – өз еркі! Ешкімнің ойына тұсау сала алмаймын.

	– Думан аға, сіз көп шығарма жаздыңыз. Көңіліңізге келсе де айтайын, солардың бәрі бірдей «Көкжал» секілді жұрттың есінде қалды деп айта алмаймын. Десек те, көптің көңілінен шыққан, әдеби қауым жоғары бағалаған, елдің аузында жүрген тағы бар әңгімеңіз бар. Ол – «Көш». Көш туралы айтқанда біздің ойымызға ең алдымен Қабдеш Жұмаділовтің есімі ойға оралады. Ол кісі қазақтың тарихи көшін жазды. Ал сіздікі мүлде өзгеше көш. Бұл қай көш, не көш?

	– Бұл да қазақтың көші. «Біз қайдан шықтық, қай жерде келеміз, қай жаққа кетіп бара жатырмыз?» деген өмірлік сауалдарға жауап іздеу мақсатында жазылған астарлы шығарма. Оны түсіну үшін әңгіменің астарына үңілу керек! Сонда жұмбақ өзінен өзі шешіледі.

	– Әңгімеңізді оқып шыққан адамға ол жұмбақтың шешуін табу онша қиынға соқпас. Бірақ сол шешімді ойлаудың өзі соншалықты ауыр, жүрекке зіл батпан салмақ артады. Сонда сіз суреттегендей, қазақтың көші тамұққа барып тоқтап, батпаққа батып кете ме, болмаса шынымен де қазақ халқы қарға-құзғындардың жемтігіне айналады деп ойлайсыз ба?

	– Олай ойласам, көркем шығарма жазып көк терге түсіп нем бар? Менікі болашақта болып қалады-ау деген кесапаттардың алдын алуға шақыру ғой! Яғни, сигнал беру, ескерту. Себебі, дәл осылай кете берсе, қазақтың көші менің әңгімемдегідей тоқырап-тоқтап қалуы ғажап емес. Өйткені қазақтың көшін айналшықтаған қарға-құзғындар өте көп. Ниет-пиғылдары мен тілеулері сондай жаман, ойлары бұзық. Оның үстіне, «Балық басынан шіриді» дегендей, біз де басымыздан бастап шіріп, былыққа белшемізден батып бара жатырмыз. Ал бұның ақыры жақсылыққа апарып соқтырмайтынын бәріміз жақсы білеміз. Біле тұра тырс етпейміз-ау, тырс етпейміз!

	– Сонда не істеу керек деп ойлайсыз?

	– Биліктегілер құлқынның қамын емес, елдің жайын ойлау керек! Қазақтың мұнайы, қазақтың алтыны, қазақтың бүкіл жер үсті, жер асты байлығы басқа емес, ең алдымен қазаққа қызмет етуі тиіс! Қазақтың керегіне жаратылып, ұрпағымыздың көсегесін көгертуге жұмсалуы керек! Биліктің беті халыққа, қазаққа бұрылуы керек! Олай болмаған жағдайда «Көштегі» көштің кебін киеріміз айдан анық.

	– Біздің байқауымызша, сіз көбіне-көп өз шығармаларыңызға ұлттық мәселелерді арқау етесіз. Ұлтқа, халыққа қызмет етуді мақсат етіп алған сияқтысыз. Тіпті ұлы Абай атамыздың өлімі туралы жазған соңғы «Құса» атты әңгімеңізде де осы ұлттық мәселенің ұшқыны тайға таңба басқандай көрінеді. Сіздің жазуыңызша, ұлы ақынды өлімге итермелеген де өзінің жеке басының қасіреті емес, ұлттың қайғысы сияқты.

	– Бұл енді шындық қой. Ұлы ойшылды дүниеден түңілдірген ұлтының қайғы-қасіреті еді. Әрине, жеке басының, яғни ұлдарының өлімі де сол қайғысына қайғы жамап, тіршіліктен баз кешуіне түрткі болғаны рас. Абай атамыздың жан-жүрегін қинаған да сол ұлтының тұйыққа тіреле бастаған тағдыр-талайы болатын.

	– Шыныңызды айтыңызшы, «Құсада» суреттелетін оқиғалар шын мәнінде шынайы өмірде дәл солай болған ба, жоқ, әлде ол сіздің жазушылық қиялыңыздың жемісі ме?

	– Тарихи тұлға туралы қалай қиялмен жазуға болады? Ол басқа емес, ұлы Абай болса? Шығармада суреттелетін оқиғалардың түп төркінінде шындық жатыр. Онсыз қолға қалам алудың өзі әбестік. Шығарма сол шындықтың қанымен суарылып, сол тарихи шындықтың негізінде өрілсе ғана құнды болмақ. Яғни, тарихи тұлға туралы жазылған әдеби шығармадағы көркем шындықтың астарында міндетті түрде тарихи шындық жатуы тиіс.

	– Жақында кітап дүкенінен «Он үздік» ден аталатын кітапша сатып алдым. Қазіргі қазақ прозасындағы ең үздік он шығарманы таңдап алып, жинақ етіп шығарыпты. Соның ішінде сіздің осы «Құса» әңгімеңіз де бар екен. Таңдау неге «Құсаға» түскен? Меніңше, таңдау оқырманды бей-жай қалдырмаған «Көкжал» мен «Көштің» біріне түсу керек еді. Бұны кімдер іріктеп, таңдаған?

	– Сіздің сөзіңіз қызық екен! Сонда не, оқырман қауым ұлы Абай атамыздың өлімі туралы жазылған көркем шығармаға бей-жай қарайды деп ойлайсыз ба?! Ол кітапшаны мен де көрдім. Оны көркем шығарманы жазбай танитын Айгүл Смақова, Әмірхан Меңдеке, Амангелді Кеңшілікұлы сияқты кәсіби сыншылар іріктеп, анықтаған екен. Сіз көркем шығарманы олардан артық танимын, әдебиетті олардан жақсы білемін деп айта алмайтын шығарсыз!

	– Сізді алдыңғы толқын аға қаламгерлерден кейін үзіліп қалған лирикалық прозаны жалғастырушы ретінде де қарастыратындар бар. «Жылап аққан тамшылар», «Сағындым сені, жан қалқа» атты лирикалық әңгімелеріңізге қарап, сондағы суреттелетін оқиғалардың барлығы өз басыңыздан өткендей әсерде қалатынымыз рас. Шындығы қалай?

	– Кез келген жазушы өз басынан өткергенін ғана емес, көргенін, білгенін, естігенін, көңілге түйгендерін жазады ғой. Сол шығармада бірдеңе айтқысы келеді. Бұл шығармалар да сондай бір ойлармен жазылды. Әйел мен еркек бір-бірін неге іздейді, неге көңіл жарастырады? Бұл сіз ойлағаннан да күрделірек мәселе. Нәпсіге байланып қалған ештеңе жоқ! Соны қауымға өзімше түсіндіргім келген. Бірақ, тағы да қайталап айтамын, кім қалай түсінсе де өз еркінде. Ешкімге шектеу қоя алмаймын. Ал шығармаңның ішінде дәнегі мен дәйегі болмаса, өз басыңнан өткен-кеткендердің барлығын жіпке тізгендей сыпыртып жаза берсең не болғаны?!

	– Сіз кейінгі кездері діни тақырыпты да көп қаузаулап жүрсіз. Біздің білуімізше, өзіңіз аса діншіл емессіз. Ал «Алланың әмірі», «О дүниедегі кездесу», «Пері мен пенде», «Жын», «Жан» тәрізді әңгімелеріңізді оқыған адам сізді сыртыңыздан нағыз діндар адам деп ойлап қалатыны рас. Дін тақырыбын қозғауыңызға не түрткі болды? Жалпы дінге деген көзқарасыңыз қалай?

	– Дінге деген көзқарасым сол шығармалардан-ақ көрініп тұрған жоқ па? Өзімді мұсылманмын деп санаймын. Ата-бабаларымыз ислам дінін өзіміздің салт-дәстүрлеріміз бен таным-түсініктерімізге орайластырып қабылдаған ғой. Ал қазіргі кейбір әсіре діншілдер таза арабша қабылдағысы келеді. Енді қалғаны араб болу еді. Мен бұған қарсымын. Әрине, Алланың бар екені рас. Оған шәк келтіруге болмас. Бірақ біз араб емеспіз ғой, қазақпыз. Менің ойымша, қазаққа арабтың киімін киіп, балағын шолтитып, болмаса жап-жас жігіттердің сапситып сақал қойып жүруі міндетті емес. Қайта көзге қораштау көрінері анық. Болмаса қыздарымыз хиджап кигеннің орнына қазақы киімдер киіп жүрсе қандай жарасымды болар еді. Басты нәрсе сырқы киім мен кескін-келбетте емес, ішкі жан дүниеңдегі иман мен жүректе.

	Әрине, діннің, соның ішінде исламның адам баласына берері мол. Оны мойындаймын. Тәлім-тәрбиелік мән-маңызы өте зор. Соны ұғынып, түсінгендіктен де діни тақырыптағы шығармалар жазуға отырдым. Діни тақырып қазақ әдебиетінде жаңалық емес. Діни дастандар мен діни әңгімелер баршылық. Соларды жаңа заманға сай етіп, өзімше түрлендіріп, жаңаша көзқараспен дамытқым келді. Дін арқылы философиялық ойларға салмақ артқым келген.

	– Кешіріңіз, сөзіңіз аузыңызда, осы жерде бір сұрақтың ыңғайы келіп тұрған сияқты. «Жын» деген әңгімеңізде қырықтың қырқасына шыққан жігіт ағасының ішіне кіріп алған ұрғашы жындарды молданың қалай дұға оқып шығарғанын жазасыз. Біздіңше, бұл шындықққа жанаспайтын сияқты. Шыныңызды айтыңызшы, бұл болған оқиға ма?

	– Сізге өтірік, маған шын, болған оқиға. Қырық беске дейін бас құрай алмай жүрген сол жігіт ішіндегі жындарын шығарғаннан кейін жылға жетер-жетпес уақытта өмірдегі өз серігін тауып, шаңырақ көтерді. Сенсеңіздер де осы, сенбесеңіздер де осы.

	– Сөзіңіз сенімдірек болу үшін оның кім екенін, яғни аты-жөнін айтпас па екенсіз?

	– Жоқ, айта алмаймын. Адамдығыма сын. Оның мамандығы журналист, ел қатарлы еңбек етіп жатыр. Білдей бір басылымның бас редакторының орынбасары. Қызық екенсіз, аты-жөнін қалай айтам?! Ең жаман нәрсе – біреудің жанын қинап, жүрегін ауыртқан. Сондықтан мені түсініңіз!

	– «Жан» деген әңгімеңізді бірнеше қайтара оқыдым. Жалпы жанның денеге қонақ екені белгілі ғой, бірақ бәрібір толық түсіне алмадым. Бұл да болған оқиға ма?

	– Бала кезде осындай бір қызық оқиға естігенім бар. Оның не түсіне алмайтыны бар? Өзің айтқандай, жанның денеге қонақ екені белгілі. Ендеше, ғылыми негізі де жоқ емес. Қолына қалам ұстаған кез келген қаламгер әдебиетте бір жаңалық жасағысы келеді. Соған талпынады. Сондай бір ізгі ниеттен туындаған шығармалар ғой.

	– Осындағы атақты жазушының жаны талапкер жас студентке, ал оның әйелінікі кептерге қонған сияқты ғой. Солай ма?

	– Сіз бәрін дұрыс түсінген сияқтысыз.

	– Кейінгі кездері мистикаға көбірек ден қойып жүрсіз. «Ақсақал мен ақ жылан», «Күйік», «Арғымақ» атты шығармаларыңыз соның бір дәлеліндей. Мәселен, «Жантәсілім» деген әңгімеңізде өзі қылқындырып өлтірген шешесін үйінің бақшасына көміп тастаған нашақор жігіттің ажалы да әркімді әр түрлі ойларға жетелейтіні рас. Өліп қалған анасы қалай қайтадан тіріліп келіп, терезені қаққыштап тұрады? Сол жері түсініксіздеу болып қалған сияқты.

	– Түсініксіз ештеңесі жоқ. Өлген адам өлді. Бірақ оның рухы бар емес пе? Ол өлтірген адамын тыныш ұйықтата қоймайды. Бұл – бір. Екіншіден, шығарманың соңында бұршақ жауып тұрғаны айтылады ғой. Яғни, терезені тықылдатып тұрған анасы емес, сол бұршақтар. Ал түс көріп жатқан нашақор жігіт сол дыбыстан шошып оянады. Көзін ашып қалса, ар жақтан шешесі сұстана қарап, терезені ұрғыштап тұр. Бұны көрген жігіттің қорқыныштан жүрегі жарылып өледі. Бұл елес қой. Жігіттің көз алдына анасы елес береді.

	– Ал «Пері мен пенде» ше?

	– Бұл енді шынында да болған оқиға. Қызылорда өңірінде Пауиддин атты үлкен емші, балгер, бақсы өмір сүрген. Жас кезінде далада ұйықтап жатқанда перілер көтеріп әкетіп, солардың елінде жиырма жыл тұрып қайтқан екен. Сол кісінің өмірінен бір үзік сыр ғой!

	– «Ажал келген күн» атты шығармаңызда Кетбұға жырауды Құтыз, ал оны Бейбарыс өлтіреді. Шынымен солай болған ба?

	– Иә, тарихта солай болған. Бүкіл араб әлемін тітіренткен атақты Кетбұға бабамызды Құтыз өлтірген, Құтызды Бейбарыс, ал оны тағы бір қыпшақ баласы Қалауын ажал құштырған. Қалауынның да түбіне тағы бір қыпшақ жеткен. Ол қыпшақтың да ажалы қыпшақтан болған. Осылай жалғаса береді. Тіпті Мысырды билеген қырық қыпшақ сұлтаны бірінің қолынан бірі қаза тапқан. Сөйтіп, Мысырдағы қыпшақтардың билігін құлатқан да басқа емес, сол қыпшақтардың өздері. Міне, саған шындық керек болса. Бұл үрдіс әлі күнге дейін жалғасып келе жатыр. Кімді, нені меңзеп отырғанымды өзіңнің де ішің сезіп отырған шығар. Ағайындылардың басқа біреулердің мүддесін қорғап, бір-бірінің басын алуы, әрине, үлкен трагедия. Міне, мен бұл шығармамда осындай қарама-қайшылықты ашып көрсеткім келген. Неге біз өзімізге өзіміз осынша жаумыз, неге біз өзгені бауырға басып, өзімізді өзекке тебе береміз?! Осыны түсіне алмай-ақ қойдым! Мәселен, біз Қазақстанда өмір сүріп жатқан өзге ұлттың өкілдерін жарылқардай-ақ жарылқап, оларға арнайы Ассамблея сияқты жалы күдірейген ұйым ашып беріп, ал осы ел мен жердің иесі – қазақтарды шетқақпайлай береміз. Оралмандарға неге сондай жағдай жасалмайды? Оларға жағдай жасамақ түгілі, Отанына оралуына мүмкіндік бермей отырмыз! Қазақ үкіметі қазақтардың атамекендеріне оралуына қарсы. Сұмдық емес пе?! Міне, біз сондай халықпыз, сондай елміз! Күйінбек түгілі, жыласаң да солай!

	– Сіздің Астана театрының сахнасында қойылған «Кенесары – Күнімжан» атты тарихи драмаңыз былтырғы жылдың ең үздік драмалық туындысы атанды. Бұл қойылымның тұсаукесеріне біз де қатысқан едік. Сөз жоқ, сәтті шыққан туынды. Көріп, көңіліміз марқайып қалған. Былтыр сол спектакльді түрік ағайындар аттай қалап, өздері шығын шығарып, Түркияның Анкара мен Ыстамбұл қалаларындағы мемлекеттік театр сахналарында түрік тілінде қойдырды. Өзіңіз де барып келдіңіз. Қандай әсер алдыңыз?

	– Алған әсерім шексіз. Әрине, бармастан бұрын өзіміз тарапынан кейбір кедергілер болды. Қазақтар тарапынан. Кейбір ағаларымыз «Неге Думан Рамазанның шығармасы апарылады, неге біздікі апарылмайды?» деп аттан салыпты. Қайсыбіреулер тіпті «Кенесары ұлттардың арасына іріткі салады, ұлттар арасындағы достыққа селкеу түсіреді» деп гөй-гөйге басыпты. Сөйтіп, бұл жоба екі-үш ай тоқтап қалды. Бірақ, Кенекемнің аруағы жебеген шығар, бардық қой. Бұл бір ұзақ әңгіме. Бірақ ондай ұсақ-түйекті тере беріп қайтеміз?!

	Түрік ағайындар өте жылы қабылдады. Аяғымызды жерге тигізген жоқ. Жылы сөздерін аяп қалмады. Сол жақтағы қандас бауырларымыз да көп жиналды. Бәрі де алғыстарын айтып жатты. Түрік елі қатты дамып кеткен екен. Соған көзім анық жетті. Шын мәнінде ұлы мемлекет ғой! Ұлылығын көрсетті. Өте риза болып қайттым. Спектакль қатты ұнапты. Енді «Күзде Түркияда түркі тектес мемлекеттердің театр фестивалі өтеді, соған қатысыңыздар» деп шақырып отыр. Құдай бұйыртса, Түркияға тағы да жол түсетін сияқты. Тіпті түрік ағайындарға ұнағаны соншалық, «Кенесары – Күнімжан» спектаклін түркі тектес республикалардың бәрінде қойдыруға күш саламыз деп отыр. Тіпті Алматыда да қойдырайық дейді. «Неге бұндай туындыны Алматы театрлары қоймайды?» деп менен сұрайды. Қысқаша айтқанда, түрік ағайындардың ұлы ханымыз Кенесарының тұлғасына деген қызығушылығы өте күшті. Түрік ағайындар осындай ұлттық, патриоттық тақырыптарды жақсы көреді, елдің жігерін жанып, рухын көтеретін шығармаларды сүйіп оқиды. Бұған тағы бір мәрте көз жеткізгендеймін.

	– Шынында да Алматыдағы театрлар неге қоймайды?

	– Оны менен емес, Алматыдағы театр басшыларынан сұраңыздар.

	– «Кенесары – Күнімжан» драмаңызды Астана театрымен қатар Шығыс Қазақстан және Ақмола облыстық театрлары сахналады. Осы үш театрдағы қойылымның қайсысы жаныңызға жақын, қайсысы көңіліңізден шықты?

	– Үшеуін еш бөле-жара алмаймын. Үшеуі де жаныма жақты, үшеуі де көңілімнен шықты. Тек туған облысымдағы мәдениеттің басында отырған азаматтардың аздап ренжіткені бар. Бірақ оны да сол азаматтардың өз ар-ождандарына қалдырдым!

	– Қателеспесем, бұл драматургиядағы алғашқы қадамыңыз ғой?

	– Бұдан бұрын да «Бала Қазыбек», «Апат» сынды пьесалар жазғам. Бірақ олар қойылған жоқ. Екі аударма пьесам Алматыдағы Жас-өспірімдер театрында қойылған. Әлі күнге дейін жүріп жатыр.

	– Қазір не жазып жүрсіз?

	– Дәл қазір Абылай хан туралы пьеса жазып жатырмын. Бұл шығармада ұлы ханның көшбасшылық қасиетімен бірге адами болмыс-бітімін, сарабдал қайраткерлігін, сұңғыла саясаткерлігін, асқан ақыл-парасаттылығын, ержүрек батырлығын барынша ашып көрсетсем деймін.

	– Жақында зерттеуші-ғалым Әбіл-Серік Әбілқасымұлы Әліакбардың «Постмодернизм қазақ әдебиетінде: Думан Рамазанның шығармашылығы негізінде» атты көлемді зерттеу еңбегін оқып, автордың білім-білігі мен жазу мәнеріне қатты сүйсіндім. Шын мәнінде зерделі зерттеу. Сіздің шығармашылығыңыздағы ерекшеліктерді тап басып, дәл көрсеткен. Бір сөзбен айтқанда, сізді постмодернизмнің көш басына апарып қояды. Сіз өзіңіз постмодернистпін деп ойлайсыз ба, жалпы бұл зерттеуді қалай қабылдадыңыз?

	– Иә, ол зерттеу еңбекпен мен де танысып шықтым. Өте сауатты жазылған екен. Автордың білім-білігінің соншалықты молдығына таңғалдым. Жалпы ризамын. Біреу сенің шығармашылығыңды талдап-таразылап, қолдап-қолпаштап жатса, әрине, қуанасың! Қуанышты жайт. Бірақ бір нәрсе анық, мен жазу столына отырарда постмодерндік бағытта туынды тудырайыншы, постмодернист болайыншы деп ешуақытта шығарма жазбаймын. Ал сыншылар мен зерттеушілер менің шығармамнан бір ерекшеліктер тауып жатса, соны ғылыми негізде дәйектеп-дәлелдеп жатса, оның ешқандай жамандығы жоқ қой деп ойлаймын. Сондықтан оған түсіністікпен қарадым, дұрыс қабылдадым.

	– Сіз қазір республикалық «Әлем әдебиеті» журналына басшылық етіп отырсыз. Басылымдарыңыздың бағыт-бағдары туралы аз-кем айтып өтсеңіз.

	– «Әлем әдебиеті» журналы 2006 жылдан бастап шығып келеді. Басылымның аты әйгілеп тұрғандай, басты мақсаты – әлем әдебиетінің шоқтықты шығармаларымен, классикалық үлгілерімен, қазіргі танымал жазушыларының озық ойлы туындыларымен, шетелдік әдебиетші ғалымдардың, білікті сыншылардың назар аударарлық мақала-материалдарымен қазақ оқырмандарын дер кезінде таныстырып отыру. Журналдың шығармашылық ұжымы әлемдік әдебиеттің үздік туындыларын ана тілінде сөйлетіп қана қоймай, осы заманғы әдеби мектептер мен әр түрлі ағымдардан хабардар ететін сыни-танымдық туындыларды, көркем эссе-очерктерді үзбей жариялап келеді. Сонымен қатар журнал алыс және жақын шетел тілдерінен аударатын аудармашылармен тығыз қарым-қатынас орнатуды әрі жас аудармашыларды тәржіме өнеріне баулып, шынайы шыңдалу мектебінен өткізіп, аға ұрпақтың ізбасарларын тәрбиелеуді мақсат етеді.

	– Қазақ жазушыларының шығармаларын неге бермейсіздер? Қазақ әдебиеті де әлемдік әдебиеттің мәуелі бір бұтағы ғой?

	– Сөзіңнің жаны бар, қазақ әдебиетінің де әлемдік әдебиеттің бір бұтағы екені рас. Бірақ Қазақстанда қазақ жазушыларының көркем шығармаларын басатын «Жұлдыз», «Жалын», «Қазақ әдебиеті», «Таңшолпан», «Үркер», «Өркениет», «Алтын тамыр», «Тұмар» тәрізді әдеби басылымдар баршылық қой. Оған әр облыста шығып жатқан әдеби басылымдарды қосыңыз. Сондықтан оларды қайталағаннан не ұтамыз? Бірақ бір нәрсені атап өткім келеді. Біз биылдан бастап шетелдердегі қазақ қаламгерлерінің шығармаларын жариялап, солармен байланыс орнатуды қолға алып жатырмыз. Шеттегі қазақ ақын-жазушыларының шығармаларын бізден басқа ешкім жарияламайды. Біз бұл шаруаны бастап та кеттік. Қытайдағы Әкбар Мәжит, Сұлтан Жанболат, Зейнолла Сәнік сынды қарымды қаламгерлердің бірді-екілі шығармаларын жарияладық. Бұл бастама өз жалғасын таба береді деп сендіремін.

	– Сіз жаңа екі аударма пьесаңыздың Алматыдағы Жасөспірімдер театрында қойылып жатқанын айтып өттіңіз. Ол кімдердің шығармалары?

	– Біріншісі атақты Америка драматургі Ульям Сароянның «Ашыққандар» мен «Ей, кім бар, ей?» атты пьесаларының негізінде сахналанған «Жұмақтағы жасын» қойылымы да, екіншісі – Леонид Владимирскийдің «Қазына іздеген Буратино» атты спектаклі.

	– Бұны нақтылап сұрап отырғанымыз, сіз аудармамен «Әлем әдебиеті» журналына келмей тұрып айналыса бастаған болдыңыз ғой?

	– Әлбетте, солай!

	– «Әлем әдебиетіне» қызметке келуіңізге соның да ықпалы болған шығар?

	– Тікелей ықпалы болды деп айта алмаймын. Мүмкін, жанама болған шығар.

	– Аудармамен әлі де айналысасыз ба?

	– Әрине. Жапонияның қазіргі ең атақты жазушысы Харуки Муракамидің, атақты Әзиз Несиннің, Бернард Шоудың бірқатар шығармаларын аудардым.

	– Бүгінгі қазақ аударма өнері туралы не айтасыз? Қазіргі жас аудармашыларға көңіліңіз тола ма?

	– Әрине, қазақ аударма өнері туралы көп нәрсе айтуға болар еді. Бірақ ол туралы бірсыпыра айтылды ғой. Оның бәрін қайталамай-ақ қояйын. Қазақ аударма өнерінің гүлденген, көктеген, қатты жеміс берген кезеңі болған. Қазір сол бір жақсы дәстүрдің сәл саябырсып қалғаны жасырын емес. Оның әр түрлі себептері бар. Ең бастысы, аудармашыларға мемлекет тарапынан айтарлықтай қолдау көрсетілмейді, яғни еңбектің өтеуі мардымсыз. Әрі аударма өте қиын жанр, кім көрінгенге жалынан ұстата бермейді. Ол үшін тіл білу аз, үлкен білім-білік пен ақыл-парасатты және асқан жауапкершілікті талап етеді. Міне, жас аудармашыларда осы қасиеттердің бірі болса, бірі жетіспей жататыны еш жасырын емес. Керек десеңіз, аударма – үлкен өнер. Ал кейбір жастардың аудармаға өнер ретінде емес, табыс көзі ретінде қарайтыны да өтірік емес. Егер мемлекеттік тұрғыда үлкен қолдау-көмек көрсетілмесе, аударма өнерінің көсегесі көгереді деп айта алмаймын.

	– Думан аға, қазір елімізде латын әліпбиіне байланысты түрлі талас-тартыс жүріп жатыр. Біреулер бұны дұрыс десе, екіншілері бұрыс екенін тілдеріне тиек етеді. Сіздіңше қалай, латын әліпбиіне көшкен дұрыс па, жоқ, әлде осы кириллицада қала берген жөн бе?

	– Бұл талас-тартыстарды түсінемін. Бір жағы бүгінгіні, қазіргіні ойлайды, көз алдарындағыны ғана көреді. Иә, олардың да сөздерінің жаны бар, қиындау болары анық. Ал бірақ келешекті, болашақты ойласақ, әлі көзге көрінбейтін, түйсікпен, көңілмен, зердемен, жүрекпен сезетін тарихи һәм ғаламдық жағдаяттарды есепке алсақ, латын әліпбиіне көшкен дұрыс. Мен бұны қос қолдап қолдаймын. Өйткені оның пайдалы жағы өте көп. Біріншіден, бұрынғы бодандық қамытты мүлде сыпырып тастағандай боламыз, екіншіден, заманауи технологияның үдерісіне ілесеміз. Сондықтан мен бүгінгіні, қазіргіні емес, ертеңгіні, болашақты ойлауға шақырамын!

	– Сіз әсіре ұлтшыл жазушысыз. Бұл сіздің болашақтағы жазушылық жолыңыз бен шығармашылығыңызға кері әсерін тигізеді деп ойламайсыз ба? Өйткені әлемде көбіне-көп ұлтына қарсы шыққан, өз халқын жамандаған қаламгерлердің айдарынан жел есетіні жасырын сыр емес қой!

	– Менің әлемдік жазушы болам деген ойым жоқ. Болған да емес. Бірақ бір нәрсені атап өткім келеді. Алла не үшін сенің бойыңа қаламгерлік қуат берді? Менің ойымша, ұлтының сөзін сөйлесін, халқының ойын айтсын, қаламымен еліне, ұлтына, халқына қызмет етсін деп берді. Биліктің табанын жаласын, көсемдерге қызмет етсін деп берген жоқ! Қызмет, сый-сияпат, сыйлық-марапат, үй-жай үшін биліктің сөзін сөйлеп, көсемдер туралы жыр тиегін ағытып, көркем шығармалар жазатын ақын-жазушыларды түк қабылдай алмаймын. Арын, иманын, абырой-беделін, қаламын сатып алған сый-сияпаттың қаншалықты құны бар екенін біле алмаймын. Біле білсеңіз, қаламгер үшін ең үлкен бақыт – халықаралық немесе мемлекеттік сыйлықтар алу емес, ұлтыңа, халқыңа, еліңе адал қызмет ету. Кез келген ұлт, ел, халық үшін тәуелсіздіктен, еркіндіктен, бостандықтан артық бақыт жоқ, болмайды да. Ал әрбір жұмыр басты пендеге елінің, халқының, ұлтының сүйіспеншілігіне бөленуден артық қандай бақ болуы мүмкін?!

	– Кезінде ұлы жазушы Мұхтар Әуезовтің жастарға қарата

	«Жыл келгендей жаңалық сезінемін!» дегенін өзіңіз де жақсы білетін шығарсыз. Арттарыңыздан ілесіп келе жатқан жас ақын-жазушыларға қандай тілек айтасыз? Солардың ішінде кімдерден көп үміт күтесіз, бөліп-жарып атар есімдер бар ма?

	– Бөліп-жарып атар есімдердің бар екені рас. Бірақ мен жастарды бөліп-жармай-ақ қояйын. Жастардың бәрінен үлкен үміт күтемін. Қайсысы ақтайды, қайсысы орта жолда шаң қауып қалады? Оны уақыт көрсетер. Бірақ қазақ таланттар мен дарындарға бұрын да кенде болмаған, қазір де зәру емес. Шынын айту керек, талантты жастар өте көп. Шығармаларын оқып отырып риза боласың, көңілің марқаяды. Әсіресе, жастардың арасында керемет ақындар бар. Бір қуанатыным, қазіргі жастардың көбі ізденгіш, олар шығармаларынан көрініп тұрады. Мені қуантатын жай осы. Әдебиетте жаңалық жасағысы келетіндері, жаңаша жазуға талпынатындары ұнайды. Бұл жақсылық қой! Ендеше, кейбіреулер түңілетіндей ештеңе жоқ. Әлі-ақ сол жастардың арасынан талантымен тас жаратындардың көптеп шығатынына кәміл сенемін!



	Ғанибет ҒАЛЫМБЕКҰЛЫ,

	«Сақшы» газеті. 26 ақпан, 2013 жыл





	Думан РАМАЗАН:





«ҒАСЫРДЫҢ ҚАТЕЛІГІ ОСЫ БОЛДЫ-АУ!»




	– Думан аға, сізді қалың жұртшылық журналист, жазушы ретінде жақсы біледі. Жақында Астанадағы Қалибек Қуанышбаев атындағы қазақ драма театры сіздің «Кенесары – Күнімжан» атты пьесаңыз бойынша спектакль қоймақшы екен.

	– Иә, дұрыс айтасыз! Мен драматургияға көлденеңінен қосыла кеткен көк атты емеспін. Біраз уақыт Алматыдағы Ғабит Мүсірепов атындағы Балалар мен жасөспірімдер театрында әдебиет бөлімінің меңгерушісі болып қызмет істедім. Көптеген қойылымдарды көрдік, дайындықтарының басы-қасында жүрдік дегендей. Шетел классиктерінің таңдаулы драмалық шығармаларын оқыдық, көңілге тоқыдық. Біраз пьеса аудардық. Кейбірі республикалық театрларда қойылды. Яғни, керемет тәжірибеміз болмаса да, әжептәуір дайындығымыз бар. Қойылмады демесеңіз, бұның алдында да бір-екі пьеса жазған болатынбыз. Астанадағы Қалибек Қуанышбаев атындағы қазақ драма театры менің «Кенесары – Күнімжан» атты пьесамды сахналамақшы. Сахналайтын – өте талантты режиссер Болат Ұзақов. Шілде айының бас жағында, яғни қала күніне орайластырып отыр. Қазір дайындық жұмыстары қызу жүріп жатыр.

	– Жалпы сізге Кенесары тақырыбы жат емес екенін білеміз. «Хан Кененің қазасы» атты кітабыңыз да бар. Тақырыбына қарағанда, пьесаңыз Кенесарының махаббаты туралы сияқты ғой?

	– Иә, оныңыз рас. Маған Кенесары тақырыбы жат емес. Ханның дене сүйегі мен бас сүйегін іздеп қырғыз даласы мен Ресейді біраз шарлағанымды білетін шығарсыздар. Соның нәтижесінде «Хан Кененің қазасы» деген кітап дүниеге келді. Кенесары туралы деректі фильм түсірдік. Бұл тақырыпты әлі күнге дейін зерттеп келемін. Роман жазылу үстінде. Міне, пьесамыз қойылғалы жатыр. Жалпы кез келген шығарманың өз жаңалығы болуы керек. Шығарманың өзегі Кенесары мен Күнімжанның арасындағы махаббатқа құрылғанымен, сол арқылы азаттық үшін күресіп, тәуелсіздік жолында жанын пида еткен есіл ердің ел мен жерге деген асқан сүйіспеншілігін де ашып көрсетуге тырыстық.

	– Сонда бұл шығарма Кенесарының жігіттік шағы туралы ма?

	– Дәл таптыңыз! Кенесарының жігіттік кезеңі туралы. Кенесары ерте есейген жан ғой. Жалпы тарихта Күнімжан ханым туралы көп айтыла бермейді. Ол көркіне ақылы сай, нағыз ханға жар болуға лайық қыз болған. Аталары да өте беделді адамдар, өз әкесі Тұрсын да атақты байлардың бірі болыпты. Яғни, текті жердің қызы. Оның осындай көркі мен ақылына қызығып, екі қатынның үстіне тоқалдыққа алам деп сол кездегі Ақмоланың аға сұлтаны Қоңырқұлжа Құдаймендин айттырып, қалың малын төлеп те қойған екен. Ойда жоқта Кенесары мен Күнімжан кездесіп қалады да, болашақ ханның қырағы көзі қыздың өзіне жар болатын жан екенін бірден байқап, сөз салады. Әрине, Кенесары да кескін-келбеті келіскен, өрлігі мен батырлығы тең түсіп жатқан нағыз ер болған ғой. Ондай жігітке қандай қыз кетәрі болсын. Күнімжан да Кенесарыны бірден ұнатқан. Ал айттырып, қалың малын төлеп қойған аға сұлтан Қоңырқұлжа Күнімжанды оңай беріп қойсын ба?!. Міне, шығармадағы тартыс осыдан басталып, аяғы бітіспес дауға, өшпес өштікке ұласады. Бұнда біз сол аласапыран заманның кескін-келбетін, қулық-сұмдықтарына құрық бойламас зымиян патша үкіметінің сол кездегі қазақ даласында жүргізген отарлау саясатын, өз ішіміздегі өзара түсініспеушіліктерді шамамыз келгенше толықтай ашып көрсетуге тырыстық. Кенесарының адами, пенде ретіндегі болмыс-бітімі мен оның азаматтық тұлғасын өзінің іс-әрекеттері арқылы, өз сөздері мен патшаға жазған хаттары арқылы барынша әділ сомдап шығуға күш салдық.

	– Жоғарыда Кенесары тақырыбына адалдығыңызды айттыңыз. Хан сүйегін іздестіру экспедициясын ұйымдастырғаныңызды да білеміз. Бірақ соның ақыры немен біткенін жұрт біле алмай қалған сияқты.

	– Емеурініңізді түсіндім. Біз қолымыздан келгеннің бәрін істедік. Сіздер біздің Ресейге бір-ақ рет барғанымызды ғана білесіздер, ал біз одан кейін де қаншама рет бардық. Оны ешкім де білмейді. Өйткені, өкінішке орай, бәрі де нәтижесіз болды. «Экспрес.К.» газетінің алаяқ тілшісі өтірік ақпарлар беріп, елді бір адастырды. Қайдан білейік, жазған құлда шаршау жоқ, тағы бардық. Сөйтсек, бәрі өтірік екен. Жалған сенсация. Мақалада аттары аталған адамдар, тіпті басқасы емес, ханның бас сүйегі туралы әңгіме шерткен-мыс «академиктің» өзі өмірде жоқ боп шықты. Ресейдегі Қазақстан елшілігі арқылы іздетпеген жеріміз жоқ. Өмір бойы Мәскеуде тұрып, тарих ғылымымен айналысып келе жатқан Бекмахановтың қызы Нәйлә апамыз «Балаларым-ау, егер ондай академик болса, мен білер едім ғой» дегеннен соң, маңдайымыз тасқа соғылғандай күй кештік.

	– Рамазан Тоқтаров «Абайдың жұмбағы» атты романында хан Кененің басы жайында жазады. Сондағы әңгіме бойынша, Шыңғыс төре Санкт-Петерборға барғанда орыстың шенді бір генералы оған мұражайды аралатады екен. Мұражайда генерал төреге бір бас сүйекті көрсетеді. Шыңғыс төре "Бұл кімнің басы?» деп сұрағанда, генерал мысқылдап «Атаңның басын танымай қалдың ба?» дейді. Сол кезде бас сүйек ақсиып күліп, «Атаңның басына келдің бе?» деп елестеген екен Шыңғыс төреге. Мұны сол кездегі қылшылдап тұрған жас Шоқанға естімеуін, ешкімге тіс жармауын өтінеді. Байқасаңыз, қазақтың асыл рухы қазақтың соңғы ханы хан Кененің бас сүйегімен кеткен сияқты. Келісесіз бе? Мүмкін, сол рухымыз ханның бас сүйегімен келер... Қалай ойлайсыз?

	– Біріншіден, мен жоғарыдағы генерал мен Шыңғыс сұлтанның арасындағы әңгімеге сенбеймін. Қай жағынан алсаңыз да тым сенімсіз. Бірақ ханның басы Санкт-Петербургтегі Эрмитажда тұрғаны анық. Сексенінші жылдарға дейін болыпты, содан кейін ізім-ғайым жоғалып кеткен. Жоғалып кеткен жоқ, жоғалтып жіберген. Қайда жасырып отырғанын тап басып айта алмасақ та, не үшін жасырып отырғанын білеміз. Өйткені ханның басын сол кездегі Ресейдің астанасы – Санк-Перербургке не үшін алдырды? Бұнда үлкен мән бар. Енді неге бермейді? Тағы да мән артып отыр. Шынында да қазақтың асқақ рухы ханның бас сүйегімен бірге кетті... Оны қалай оралтамыз? Ол үшін алдымен сол жоғалған қасиеттімізді табуымыз керек! Табу аз. Алдыруымыз керек! Сонда қазекемді ешқандай жау ала алмайды. Иліктіре, имендіре алмайды. Ең аяғы сол Санкт-Петербургтегі Антропология және этнография мұражайында тұрған Кейкі батырдың бас сүйегін де әлі күнге дейін алып келе алмай отырған жоқпыз ба?! Кейкі батыр сонда кім үшін күресті? Өзі үшін бе? Бұл біздің елдігімізге сын емес пе?! Байшыкештер неге тым-тырыс жатыр? «Айқайлай-айқайлай қасқырдан да ұят болды» демекші, мен мұны айтып келе жатқаныма он жылдан асып кетті. Әлі тырс еткен жан жоқ! Елі мен жері үшін, ұрпағы үшін жанын пида еткен батыр бабамыздың басы қайдағы бір мұражайдың экспонаты болып әлі тұр. Намысың келе ме, келмей ме?..

	– Кейінгі кездері ханның бас сүйегін іздестіру мәселесі қайта көтеріліп жатыр ғой. Ал ханның сүйегі қырғыз жерінен табылып, әкелінген жоқ па?

	– Менің бұған да күмәнім бар. Кезінде бұндай ұсыныс маған да айтылған. «Кенесарының сүйегі деп басы жоқ кез келген сүйекті әкеле салмаймыз ба, ханның рухы оралса болмай ма» дейді жалған атақ іздеушілер. Мен – принциптің адамымын. Бірден қарсы болдым. "Өйтіп ешуақытта ханның рухын оралта алмайсыңдар!" деп кесіп айттым. Ханның рухын осылай мазақ қылуға бола ма? Бір «көріпкелдің» айтуымен барып, қазып алып келді. Не деген сұмдық?! Ол кімнің сүйегі екенін бір Құдай біледі. Оны менің бір әріптесім тамсана жазды. Айтудың өзі ұят. Тіпті масқара!.. Әй-шай жоқ, әкелді де, ың-шыңсыз жерлей салды. Айналайын-ау, ғылым қайда қалды, ғалымдар не қарап отыр?! Тексертпей ме, экспертиза жасатпай ма? Антрополог ғалымдар егжей-тегжейлі зерттеп, анықтамай ма?.. Ұрпақтары бар ғой! Қазір анықтау оп-оңай, ғылым жетілген.

	Әрине, бізде тексере алмас, бірақ шетелдерге апарса, ара-жігін ажыратып берер еді ғой! Меніңше, ғасырдың қателігі осы болды-ау!.. Көңілде көп күдік қалды.

	– Сіздің әңгіме-хикаяттарыңызды республикалық басылымдардан жиі оқимыз. Дін мен әдебиетті ұштастырып жүрген жазушылардың бірісіз. Кейінгі кездері діни тақырыпты жиі қаузап жүрсіз. «Жын», «О дүниедегі кездесу», «Көш» сияқты әңгімелеріңізден мүлде басқа әлемді танығандаймыз. Бұл жолды таңдауыңызға не түрткі болды? Әдебиеттегі дін тақырыбын жұрт қалай қабылдайды екен?

	– Менің ойымша, кез келген жаңа шығармада әйтеуір бір жаңалық болу керек. Форма, мазұн жағынан дегендей. Егер жаңалығы болмаса, көркем шығарма жазудың не керегі бар?! Ол, әрине, ізденісті талап етері сөзсіз. Бұлар сондай бір ізденістердің әсерінен туған дүниелер ғой. Жаңалыққа, жаңаша жазуға деген талпыныстар мен ұмтылыстар ғой!.. Былайша айтқанда, эксперименттер... Десе де жұрттың қабылдауы жаман емес. Жақында ғана «Барып қайту» деген әңгіме жаздым. Қазыбек ағам (Иса) газетіме басамын деп алып кеткен. Көп ұзамай өздеріңіз де оқып қалатын шығарсыздар. Бетперде киіп жүретін адамдар туралы. Өздері арыстан сияқты алшаң басып жүреді, ал керек кезінде түлкіге де, маймылға да айналып, мың құбылып тұрады. Жылан да болып, жақындасаң шағып алуы да мүмкін. Ал бетперделерін сыпырып алсаң, қап-қара боп жүздері күйіп кеткендерін көресің. Маңдайларында қарғыстың таңбасы бар. Қысқа қайырып айтқанда, құбыжық-адамдар туралы ода.

	– Қазір не жазып жүрсіз?

	– Дәл қазір Қызылағаштағы су тасқыны туралы «Апат» деген әңгіме жазып бітірдім. Сол үшін арнайы Қызылағашқа барып, адамдармен сөйлесіп, қалай болғанын егжей-тегжейлі зерттеп қайттым. Өзімше жаман шықпаған сияқты. Сол әңгімені Тұрсын ағама (Жұртбаев) көрсетіп едім, ол кісі "Мына әңгімені тезірек пьесаға айналдыр, драматургиялық шығармаға сұранып тұр екен" деп ақыл берді. Кейіннен ойлап қарасам, дайын тұрған пьеса екен. Енді сол әңгімемді пьеса қылып, қайта жазып жатырмын. Құдай бұйыртса, театрлардың біріне ұсынып көрем ғой. Алдында «Көш» деген әңгіменің негізінде пьеса жазып шыққам.

	– Ол не туралы?

	– Былтыр «Қазақ әдебиеті» газетіне «Көш» деген әңгімем шыққан. Негізінен оқиғасы сол, жалпы адамзат көші, оның ішінде қазақтың көші туралы. «Біз қайдан шықтық, қай жерде келеміз, қай жаққа бара жатырмыз?» деген күрделі сауалдарға өзімше жауап іздемекпін.

	– Қазіргі қазақ прозасына қандай баға бересіз?

	– Қазіргі қазақ прозасы – кемеліне келген, жапырағы кеңге жайылған, көгерген, көктеген проза. Мұхтар Мағауиндей, Әбіш Кекілбайдай, Шерхан Мұртазадай, Төлен Әбдіктей, Қабдеш Жұмаділдей, Әкім Таразидай, Қалихан Ысқақтай, Дулат Исабектей қазіргі көзі тірі классик жазушылар кез келген ұлттық әдебиеттің тақиясына тар келе қоймас.

	«Көрмес түйені де көрмес» дегендей, аузымызды қу шөппен сүрте беруге болмайды. Мен қазақ прозасын әлемдегі ең мықты прозаның қатарына қоямын.

	– Кезінде Жүсіпбек Аймауытов, Бейімбет Майлиндер өзінше сара жол салып кетті. Қазіргі жазушылар әдебиетке қандай үлес қосып жатыр? Замандастарыңыздан шоқтығы биік жазушы деп кімді айтар едіңіз?

	– Әрине, әдебиетте қатып қалған қалып жоқ. Әркім өзінше, өз қарым-қабілетіне қарай үлес қосары сөзсіз. Мен өзім жоғарыда аттары аталған ағаларымды әлемдік классиктердің қатарына қосамын. Біреу келісер, біреу келіспес, әркімнің өз еркі, ешкімге пікірімді таңбаймын. Ал сол кісілердің өкшесін басып келе жатқан жақсы жазушыларымыз да баршылық. Мәселен, Смағұл Елубай, Бексұлтан Нұржекеев, Кәдірбек Сегізбаев, Роллан Сейсенбаев, Дидахмет Әшімхан, Қуандық Түменбаев, Мархабат Байғұт, Әлібек Асқаров, Тұрысбек Сәукетай, Жұмабай Шаштайұлы, Рахымжан Отарбаев, Сұлтанәлі Балғабаев, Тұрсынжан Шапай, Қуаныш Жиенбай, Асқар Алтай, Таласбек Әсемқұлов, Роза Мұқанова, Жүсіпбек Қорғасбек, Нұрғали Ораз, Айгүл Кемелбаева сияқты жазушылардың шығармашылығын жоғары бағалаймын. Осындай талантты жазушылары бар әдебиетті қалайша жоғары бағаламайсың?! Осы есімдердің кез келгені қандай құрметке болсын лайық емес пе?! Мен бұл пікірді осы қаламгерлерді танитындығымды араға салып айтып отырған жоқпын. Шын сөзім, шынайы пейілім. Тек біз өзімізді-өзіміз әлемге дұрыс таныта алмай жатырмыз. Насихатымыз нашар. Бұл жағынан бізде жүйелі жұмыстар жүргізілмей жатыр. Негізінен біздің қолға алатын шаруамыз осы болуға тиіс.

	– Сіздіңше, қазіргі қазақ әдебиетіндегі ең өзекті проблема не?

	– Бізде бәрі бар. Заманның тынысын сезінетін, жаңалыққа жаны құштар, жаңаша жазатын жазушылар да қалыптасып келеді. Жақсы шығармалар да туып жатыр. Тек біздегі ең өзекті проблема – қаламақы мәселесі. Яғни, жазушы еңбегінің өтеуі жоқ. Бұның, әрине, жазушы шығармашылығына кері әсерін тигізері анық.

	– Шетелдерде кітап ең қымбат рухани құндылық болып саналады. Бізде неге олай емес? Қазақ әдебиетіне деген сұраныс Кеңес өкіметі кезіндегідей емес. Мүмкін, қазіргі жазушылардың өресі оқырманның талабынан шықпай жатқан болар? Әлде кінәні «кітап оқымайды» деп оқырманға тағасыздар ма? Сондай-ақ, қазақ әдебиетіне деген сұраныс та төмен. Қазақ әдебиеті нарықтық сұранысқа неге бейімделмей жатыр?

	– Меніңше, кітап өтпейді емес, жетпейді. Кез келген кітаптың қазіргі таралымы екі мыңнан аспайды. Бұл кімге жетеді?! Менің былтырғы жылы шыққан «Алланың әмірі» деген кітабымды кітап дүкендерінен таба алмай, қаншама адам ат сабылтып келіп, өзімнен сұрап алып кетті. Олар оқымаса не үшін алады? Яғни, сұраныс жоқ емес. Мен жақсы жазушылардың кітаптарын шарқ ұрып іздеп жүрген адамдарды жиі көрем. Әрине, социализм кезіндегідей кітапқа деген жаппай құштарлық жоқ. Оның да өзіндік себептері бар. Біз қазір капиталистік қоғамда өмір сүріп жатырмыз. Соны да ойлап қою керек. Кітап алмақ түгіл, кейбіреулер күнін әрең көріп жүр. Тіпті, керек десеңіз, шалқайып кітап оқып жатуға уақыт та табыла бермеуі мүмкін. Осындай белгілі-белгісіз себептерге байланысты кітап оқитын адамдардың саны бұрынғыдан көп азайғаны да шындық.

	– Кітап дүкендеріне барсаң, орыстың, я болмаса шетелдің кітаптары самсап тұрады. Қазақ кітаптарына сөренің бір бұрышынан ғана орын тиеді. Қазақ жазушыларының шығармашылығын насихаттауда Жазушылар одағы қандай жұмыстар жүргізіп жатыр?

	– Бұныңыз рас енді. Бұндай келеңсіз құбылыстарды мен де жиі көрем. Іш қазандай қайнайды, әрине. Бірақ қолдан келер дәрмен жоқ. Ал Жазушылар одағының бұл бағытта не істеп жатқанынан хабарсызбын.

	– Сіз қазір «Әлем әдебиеті» журналында қызмет істеп жүрсіз. Аудармашылық та өнеріңіз бар екенін білеміз. Кейінгі кездері кімдерді аударып жүрсіз?

	– Мен аударманы театрда пьеса тәржімелеуден бастадым. Ульям Сароянның, Джон Голсуорсидің, Леонид Владимирскийдің, Джордж Бернард Шоудың драмаларын қазақ тіліне аудардым. Олардың кейбірі театрларда қойылды да. Содан кейін «Әлем әдебиетіне» жұмысқа шақырылдым. Бұл жұмыс жаман болған жоқ. Менің кемшін тұстарымды толықтырып жатыр. Аудармамен шындап айналысуға мүмкіндік туды. Келе салып, Харуки Муракамидің, Әзиз Несиннің, Юкио Мисиманың, Жан-Поль Сартрдің кейбір әңгімелерін аудардым. Олардың кейбірі журналымызда жарияланды, кейбірі кезегін күтіп жатыр. Құдай бұйыртса, бәрі де шығып қалар.

	– Қазір Нобель сыйлығы туралы көп айтылады. Жалпы осы сыйлық қазаққа керек пе? Сіздіңше бұл сыйлыққа қазақ жазушыларынан кімдер лайық деп ойлайсыз? Жалпы Нобель сыйлығы туралы пікіріңіз қалай?

	Сөз жоқ, Нобель сыйлығы – әлемдегі ең мықты сыйлық. Оған ешкім де дау айта алмас. Кезінде бұл сыйлық Габриэль Гарсиа Маркес, Пабло Неруда, Сэмюэл Беккет, Ясунари Кавабата, Жан-Пол Сартр, Альбер Камю, Хуан Рамон Хименес, Уильям Фолкнер, Иван Бунин, Анатоль Франс, Джозеф Редьярд Киплинг сынды шын мәніндегі ұлы ақын-жазушыларға берілгенін де мойындауымыз керек. Әрине, ол кезде де саясат болмады десек, өтірік айтқанымыз болар. Мәселен, белгілі себептерге байланысты ұлы жазушы Лев Толстой сияқты жазушыларға да берілмей қалды. Бірақ қазіргі күнде тіптен саясиланып кетті. Нобель сыйлығы қандай жазушыларға берілетінін бүгінде елдің бәрі біледі. Қазақ жазушыларының арасында да Нобель сыйлығына лайық қаламгерлер жоқ емес, бар. Бірақ оларға әл-әзір бұл сыйлық бұйырады деп айта алмаймын. Қанша жерден мықты сыйлық болғанымен, қазір бұл сыйлықтың абырой-беделі төмендеді. Көбінесе бұл сыйлық таза шығармашылығына қарай емес, аннан қашқан, мыннан қашқан, елінен безген, ұлтынан жеріген, ислам әлемін жамандаған, батыс әлемін көкке көтерген жазушыларға беріліп жүр. Мәселен, кейінгі жылдары бұл сыйлықты Синьцзян, Найпол, Кертес, Кутзее, Елинек, Пинтер, Памук, Лессинг, Леклезио, Мюллер сияқты қаламгерлер иеленді. Осылардың басым көпшілігіне шығармашылық тұрғысынан емес, белгілі бір саясатпен берілгенін ешкім жоққа шығара алмас. Керек десеңіз, осылардың кез келгенінен Шыңғыс Айтматовтың шығармашылыған жоғары қоямын. Ал қырғыз жазушысына неге берілмеді? Бұл да саясат. Бірақ «күштінің арты диірмен тартары» сөзсіз. Бұған сіз бен біз ештеңе істей алмаймыз.



	Салтан СӘКЕН,

	«Алаш айнасы» газеті. 18 маусым, 2010 жыл





	Думан РАМАЗАН:





«БІЗГЕ БАР НӘРСЕНІ НАСИХАТТАУ ЖЕТІСПЕЙДІ!..»




	– Думан Әмірғалиұлы, сіз – елімізге танылып қалған талантты қаламгерсіз. Биылғы «Алтын қалам» байқауының «Жылдың ең үздік прозасы» аталымы бойынша сіздің «Көш» атты әңгімеңіз бас жүлдені иеленіп, жеңімпаз атандыңыз. Оның үстіне мемлекеттік стипендияның иегері атанып жатыр екенсіз. Құтты болсын!

	– Рахмет!

	– Жақында ғана Астанадағы Қалибек Қуанышбаев атындағы қазақ музыкалық драма театрында «Кенесары – Күнімжан» атты тарихи драмаңыздың тұсаукесер қойылымы болып өтті. Спектакльдің өте жоғары деңгейде өткені туралы республикалық бұқаралық ақпарат құралдары жарыса жазып жатыр. Себепсіз салдар жоқ десек, әңгімеміздің әлқисасын осындай драмалық туынды тудыруыңызға не себеп болғанын айтудан бастасақ қарсы болмайтын шығарсыз?

	– Беке, «Жақсы сөз – жарым ырыс» демекші, ең алдымен жылы пікіріңізге рахмет! Жалпы Кенесары тақырыбы маған таңсық емес. Кезінде хан сүйегін іздестіру жорықтарын ұйымдастырғанымызды өзіңіз жақсы білесіз. Сол жорықтардың негізінде «Хан Кененің қазасы» атты кітап дүниеге келді. «Кенесары хан» деректі фильмін түсірдік.

	Кенесары отаршылдармен не үшін күресті? Асыл жанын не үшін пида етті? Әрине, елінің еркіндігі үшін. Құдайға мың да бір шүкір, қазір еркіндік алдық, тәуелсіз ел атандық. Бірақ қуануға әлі ерте, қауіп-қатер сейілген жоқ. Аш қасқырдай анталап, алақандарына түкіріп отырған жауларымыз да жоқ емес. Сол қызылкөздерге қалай тойтарыс береміз, тәуелсіздігімізді қалай баянды етеміз деген сауал әркімді ойландыруы керек. Міне, осындай кезде Кенесары сияқты ұлыларымызды еске алуымыз, жоқтауымыз заңды құбылыс қой деп ойлаймын. Бізге арқамызды кеңге салуға еш болмайды. Даңқты ата-бабаларымыз бастап берген ұлы күресті бүгінгі ұрпақ лайықты жалғастыра білмесе, болашағымыздың жарқын болары күмәнді. Осынау қасиетті іске әр қазақ азаматы өзінше үлес қосуы керек. Жас ұрпақтың бойына өрлік пен ерліктің дәнін себіп, елі мен жерін сүйе білуге тәрбиелеу үшін отаршылдардың озбырлығына тойтарыс беріп, дегендерін істетпеуге тырысқан Кенесары сынды батыр бабаларымыздың ісі мен идеясын барынша насихаттай білуіміз керек! Міне, сонда бізді ешқандай жау ала алмайды. Аңсап жеткен тәуелсіздігіміз баянды болады. Кенесары туралы драмалық шығарма жазуымның басты себебі осы. Ұлы ханның ұлы ой-арманын бүгінгі ұрпақтың бойына сахна тілімен сіңіре алсақ, біздің де мақсатымыздың орындалғаны деп білемін.

	– Кенесары ханның бәйбішесі Күнімжан туралы, зерттеу еңбектерде болсын, көркем шығармаларда болсын, көп айтыла бермейді. Сондықтан да болар, ханым жөнінде білетініміз тым мардымсыз. Ал сіздің пьесаңыздың тақырыбының өзі – «Кенесары – Күнімжан», яғни шығармаңыздағы негізгі оқиға хан мен оның ғашығы төңірегінде өрбиді. Біздің білейін деп отырғанымыз, Кенесары – Күнімжан – Қоңырқұлжа арасындағы тартыс шын мәнінде өмірде болған ба, жоқ, әлде сіздің жазушылық қиялыңыздың жемісі ме?

	– Кенесары сынды ұлы тұлғамыздың өмірін бұрмалап, қиыннан қиыстырғандай өтірік жазудың өзі үлкен қылмыс қой! Ел аузындағы әңгімелер мен тарихи деректерге қарағанда, бұл шығарманың өзегінде шындықтың жатқаны ақиқат. Әрине, көркем шығарма болғаннан кейін кейде қиялға да ерік беретініміз анық. Бірақ, соның өзінде де, шындықтың ауылынан алыс кетпеу керек. Егер ондай болмаған жағдайда тарихи шығарманың көк тиындық құны болмайды.

	– Сіздің жазып, суреттеуіңізге қарағанда, Күнімжан көркіне ақылы сай қыз болғанға ұқсайды. Аталары да елдің сөзін ұстаған өз заманының белді де белгілі адамдары болыпты. Менің айтайын дегенім, егер біз Кенесарыны толық танығымыз келсе, оның өміріне қатысы бар адамдарды да мейлінше жан-жақты зерттеп-зерделегеніміз дұрыс қой!

	– Өте дұрыс айтып отырсыз! Онсыз Кенесарыны толық тани алмаймыз. Күнімжан шын мәнінде көрікті, ақылды, сымбатты, нағыз ханға лайық жар болатын батыл қыз екен. Өз әкесі Тұрсын да, атасы Байболат та бақ-дәулеті шалқыған, беделді адамдар болыпты.

	Күнімжан айттырып, қалың малын төлеп қойған Қоңырқұлжаға шықпай, неге Кенесарыны таңдады? Дәл сол кезде Қоңырқұлжаның басындағы бақ Кенесарынікінен артық болмаса, кем емес еді. Ол да ханның тұқымы, керек десеңіз, Ақмоланың аға сұлтаны. Ал Күнімжанның көзімен қарайтын болсақ, Кенесары – елі үшін от пен суға түсуге дайын нағыз ер де, Қоңылқұлжа – аз күндік билікке сатылған итаршы. Былайша айтқанда, Кенесары – отаршылардың озбыр саясатына қарсы күрескер текті ұл да, Қоңырқұлжа – солардың сойылын соғып, өз халқын қосыла қанаған тексіз құл. Ендеше, Күнімжанның Қоңырқұлжаның менменсіген кеудесінен итеріп, Кенесарының етегінен ұстауы табиғи заңдылық қой деп ойлаймын. Қоңырқұлжаның артында аузын айға білеген алып империя тұр, қайтіп ол айттырып қойған қалыңдығын Кенесарыға оңай беріп қойсын?! Міне, талас-тартыс осыдан басталып, аяғы өнбес дауға, бітіспес өшпенділікке ұласады.

	– Жалпы тарихта Кенесары мен Қоңырқұлжаның арасында талас-тартыс болған ба?

	– Болғанда қандай! Екеуінің көзқарастары бір-біріне мүлде кереғар болған. Оны тарихи деректерден анық аңғаруға болады. Қоңырқұлжа үнемі Кенесарының үстінен патша шенеуніктеріне арыз-шағым түсіріп отырған. Дәлірек айтсақ, отаршыларға көтерлісшілер туралы ақпарлар беріп тұрған. Кенесары көтерлісін басып-жаншудың жолдарын бірге қарастырған.

	– Сіздің драмаңызда Кенесары мен Қоңырқұлжа арасындағы тартыс өте сәтті шыққан деп айтуымызға болады. Екеуінің алғашқы кездесуінде Қоңырқұлжа Кенесарыға «Ұлы империяға жалаң қылышпен қалай қарсы тұрмақсың, елді құр босқа дүрліктіріп, қанды қырғынға бастағаннан не табам дейсің?!» дейді ғой. Осында бір шындық жатқан жоқ па?

	– Бір қарағанда шындық жатқан сияқты көрінуі де мүмкін. Ал Кенесары «Сен сияқты түлкібұлаңға салып, ақ патшаға қызмет етіп, күнің үшін жаныңды жалдап, сатылып жүргенше, азаттық үшін күресіп өлгенім артық» демей ме?! Мен сізді жақсы түсініп отырмын. Кенесары алып империяны жеңе алмайтынын білмеді дейсіз бе? Білді. Ол – жалаң қолымен от ұстамаған адам. Батырлығымен қоса ақылы да бір басына жетерліктей болған. Сонда оны күреске жетелеген қандай күш? Намыс. Берісі еркектік, әрісі елдік намыс. Көз алдында қызын зорлап, күңге айналдырып, ұлын қорлап, құлақкесті құлға айналдырып жатса, қайтіп шыдасын?! Елі мен жерін қолдан беріп қойып, қалай қарап отырсын?! Оның өмірлік принципі мынау:

	«Елімнің тізгіні мен шылбыры жат қолында болғанын қаламаймын. Біз құл болу үшін жаралғамыз жоқ. Сен құл болсаң, мен құл болсам, ертеңгі ұрпағымыз кім болмақ?! Не соғысып, еркіндікті күшпен тартып аламыз, не болмаса болашақтағы ұлы жеңістер үшін осы жолда жанымызды құрбандыққа шаламыз!»

	Бұнысымен Кенесары не ұтты, қандай пайда тапты дейтін шығарсыз. Біле білсеңіз, Кенесары жеңілген жоқ, жеңді! Алып империяға жалаң қылышпен болса да қарсы шығудың өзі сол бір алмағайып кезеңде қазақ халқы үшін ұлы жеңіс еді. Отаршыларға қазақпен байқап сөйлесуді үйретті... Қазақтарды жаппай шоқындыруды қолға ала бастап еді, Кенесары көтерілісінен кейін ондай бассыздықтардың бәрін тыйып тастады. Әйтпесе, қазірдің өзінде-ақ сен Валерий, мен Дмитрий болып отырар едік. Кенесарының сол күресі тектен-текке кеткен жоқ, осынау ұлы жеңісімізге баспалдақ болды, негіз қалады. Ұрпағының жүрегіне тәуелсіздіктің ұрығын сеуіп кетті. Кейбіреулер айтып жүргендей, бізге тәуелсіздік өзі келген жоқ. Осындай ұлы тұлғалардың арқасында жеңіп алдық. Кенесары ұрпағының осындай ұлы жеңістері үшін өзін-өзі саналы түрде құрбандыққа шалды. Ел тәуелсіздігі үшін күресудің өзі ұлы мәртебе екенін ұрпағына ұқтырып кетті.

	– Пьесаны сіз жазғаныңызбен, оны сахнаға алып шығатын режиссер ғой. Яғни, қойылымның қандай дәрежеде шығатыны режиссерге тікелей байланысты. Шыныңызды айтыңызшы, сіз шығармаңызды сахнаға шығарған қоюшы режиссер Болат Ұзақовқа ризасыз ба, жоқ, әлде әттеген-айлар болды ма?

	– Жалпы маған қолқа салған – сол Болат бауырымыз. Кенесарыны сахнаға шығаруға көптен бері дайындалып жүр екен. Яғни, тақырыпты терең біледі, керек десеңіз, мен сияқты Кенесарымен «ауырған» адамдардың бірі. Сондықтан екеуміз тез тіл табыстық. Спектакльді дайындау барысында мен оның ғажап ізденімпаз режиссер екеніне көзім жетті. Сөзім жалаң болмау үшін мына бір нәрсені ғана айта кетейін, қойылымда артистер бастан-аяқ жоғарыдан тартылған арқандар арқылы ойнады. Артистердің ойынына әр беріп, нәр беріп тұрған да сол арқандар болды. Керек десеңіз, режиссер арқандарға тіл бітіріп, сөйлетіп қойды. Көп нәрседен хабар беріп тұрды. Міне, өнердің құдіреті деген осы. Арқандар арқылы көрермендер сол бір алмағайып заманның халқымыздың басына түскен ауыртпалығын сезінді, түйсінді, түсінді ғой деп ойлаймын. Шынында да қазақ халқы сол кезде дар ағашының алдында тұрғандай еді ғой. Міне, мен Болат Ұзақовтың осындай тапқырлықтары мен білім-білігіне қатты риза болдым. Сөз жоқ, өз саласының нағыз майталманы. Сондықтан да болар, спектакль көңілдегідей шықты. Ал енді халықтың ықылас-пейілі ғажап.

	– Артистер ше? Көңілдегідей ойнай алды ма?

	– Артистерге де айтар алғысым шексіз. Әрқайсысы өз рөлдерін өз мүмкіндіктеріне қарай жақсы ойнап шықты. Сырым Қашқабаев (Кенесары), Айнұр Жетпісбаева (Күнімжан), Жанқалдыбек Төленбаев (Қоңырқұлжа), Жанат Оспанов (Наурызбай), Ержан Нұрымбет (Нысанбай), Мейрам Қайсанов (Горчаков), Шахмұрат Ордабаевтар (Карбышев) өздерінің образдарын өте сәтті сомдап шықты деп айта аламын. Театрда тәжірибелі де талантты артистер баршылық екен. Көңілім тоғайып қайтты. Артистердің ойынына залда отырған көрермендер де қатты риза болып, қайта-қайта қол соғып, қошемет білдіріп отырды. Мен соған қуандым.

	– Қойылым барысында үш мәрте құран оқылады. Артықтау емес пе?

	– Артық ештеңесі жоқ. Қайта дұрыс болды-ау деп ойлаймын. Режиссердің мықтылығы сонда, спектакльге көрермендерді де қатыстырып қойды. Көрермендер де өз рөлдерін жақсы ойнап шықты. Әр құран оқылған сайын бірі қалмай қол жайып, іштей білетін дұғаларын айтып, беттерін сипап отырды. Өзіңіз айтыңызшы, жақсы тәсіл емес пе?! Бұның да өзіндік мән-маңызы бар. Кенесарының өзінен бастап қаншама ерлердің мәйіттері қорланып, жаназалары шығарылмай қалды. Бұл сол батыр бабаларымыздың жаназаларын өнер арқылы шығарып, жандарының жай табуына мұрындық болсақ деген ізгі ниеттен туындаған ой еді.

	– Жалпы ел арасында қазақ әдебиеті туралы бір-біріне кереғар екі түрлі көзқарас бар екенін өзіңіз де жақсы білетін шығарсыз. Кейбіреулер төл әдебиетімізді әлемдегі ең үздік әдебиеттердің қатарына қойса, енді біреулер санға қосқандарымен, санаттан мүлде шығарып тастап жатады. Шыныңызды айтыңызшы, шындық қай жақта?

	– Бір нәрсені анық білем, бізде өте жақсы әдебиет бар. Ай мен күнді қолмен жауып, бүркемелей алмайтыны сияқты, оны ешкім де жоққа шығара алмас. Әлемдік деңгейде ұялмай көрсете алатын классикалық шығармалар да, әлем әдебиетінің классигі атануға лайық тұлғалық қаламгерлеріміз де бар. Бізде бір-ақ нәрсе ғана жетіспейді. Біз сол бар нәрсенің өзін көрсете алмай жатырмыз, өз деңгейінде насихаттай алмай жатырмыз. Әрине, біздің әдеби шығармалардың бәрі саф алтын, қаламгерлеріміз шетінен классик десек, өтірік болар еді. Аттарын атап, түстерін түстемей-ақ қояйық, мықтылары да бар, ортақолдары да жетерлік, қара көбейтіп жүрген халтурщиктер де жоқ емес.

	– Кейінгі кездері қандай әдеби шығармалар оқыдыңыз? Несімен ұнады, несімен ұнамады дегендей...

	– Әлемдік деңгейде аты шыққан қаламгерлердің шығармаларын іздеп жүріп оқимын. Әрі-беріден соң бұл – менің қазіргі күнделікті жұмысым. Қызметім де осыған тікелей байланысты. Әлемдік деңгейде танылған, мойындалған қаламгерлердің шығармаларын аударып басатын «Әлем әдебиеті» журналында қызмет істеймін. Журнал «Фолиант» баспасының директоры, ұлтжанды азамат Нұрлан Исабековтің тікелей қолдауымен шығып келеді. Жылт еткен жаңалығы бар шығарманы қазақ оқырманына жеткізуге асығамыз. Сондай туындыларды тауып, тәржімелеп беріңізші деп аудармашыларға қолқа саламыз.

	Журналымыз екі жүз елу беттен тұрады. Солардың бәрін оқып шығу – менің ең басты міндетім. Яғни, нан тауып жейтін қызметімнің өзі менің негізгі жазушылық кәсібіме тікелей байланысты.

	Біз әр елдің әдебиеті туралы арнайы нөмірлер дайындаймыз. Осы бағытта көп ізденуге тура келеді. Міне, осының өзі-ақ шығармашылық адамға көп нәрсе береді. Яғни, мақтанғаным емес, бір жылдың өзінде ғана оқыған шығармаларымның авторларын термелеп тізетін болсам, газеттеріңіздің беті жетпей қалуы бек мүмкін. Міне, мен өзімдегі кемшіліктерді осылай толықтырып, жаңа «майдандарға» шығуға дайындалып жатырмын. Қанша жерден жамандағанымызбен, Нобель сыйлығын алған ақын-жазушылардың шығармаларын міндетті түрде оқуға тырысамын. Кейінгі он жылда бұл сыйлықты алған қаламгерлердің басым көпшілігінің шығармалары көңілден шыға қоймайды. Бір-ақ мысал айтайын, 2000 жылы Нобель сыйлығын алған қытай жазушысы Гао Синцзянның шығармаларын оқып көрейін деп қанша іздедім. Интернетті толық тінтіп шықтым, кітапханаларды шолудай-ақ шолып шықтым. Жоқ. Таба алмадым. Сөйтсем, оның шығармалары орыс тіліне де аударылмапты. Тек сыйлықты алардағы ғана сөзі бар. Соны оқып шықтым да түңілдім, баланың шалдыр-шатпағы сияқты. Сөйтсем, ол сабазың өз елін сатып, өзге елдің тарысын жеп жүрген жай әншейін ортақол жазушылардың бірі екен.

	Нобель сыйлығы кейінгі кездері осындай тексіздерге беріліп жүргені ешкімге жасырын сыр емес.

	– Кешіріңіз, сөзіңіз аузыңызда, дәл қазір бізде Нобель сыйлығын алуға лайық жазушылар бар ма?

	– Бар. Мәселен, Мұхтар Мағауинді алайықшы. Кейінгі он жылда сол сыйлықты алған қай жазушыдан кем? Бірақ бізге бермейді.

	– Неге?

	– Неге дерің бар ма, ол да саясат. Егер Нобель сыйлығын қазақ жазушысына берсе, қазақ әдебиетінің әлемдік деңгейде мойындалғаны болар еді. Ал кеше ғана тәуелсіздік алған қазақты кімнің мойындағысы келеді?! Өзіңіз де білесіз, оларда астамшылық пиғыл күшті ғой! Бір алса Шыңғыс Айтматов алар еді ғой, бірақ әрнені бір сылтауратып бермеді. Егер Шыңғыс Айтматов сияқты өз таланттарымен әлемге танылған қаламгерлер алса, Нобель сыйлығының қадір-қасиеті де артар еді. Ал Нобель сыйлығын алғаны үшін ғана танымал болған жаңағындай Гао Синцзян сияқты ортақол жазушылар оның беделін түсіріп-ақ жүр.

	– Биылғы жылы Нобель сыйлығы Марио Варгас Льоса атты атақты жазушыға берілді ғой. Сонда бұл сыйлыққа ол да лайықсыз деп ойлайсыз ба?

	– Оның атағынан ат үркетіні рас. Жаман жазушы деп те айта алмаймын. Не жазатынын біледі. «Город и псы» және «Разговор в Соборе» атты екі романын оқығанмын. Шыншыл әрі сыншыл, батыл суреткер. Біздің жазушылардың көпшілігінде осы шыншылдық пен сыншылдықтың, батылдықтың жетіспей жататыны рас. Бірақ анау айтқандай ғажайып суреткер деп айта алмаймын. Әлемде оның деңгейіндегі жазушылар көп. Мәселен, онымен сыйлыққа бірге ұсынылған жапонның осы заманғы ең атақты жазушысы Харуки Муракамиді алсақ та жетіп жатыр. Оның көптеген әңгімесін мен қазақ тіліне аударып, журналымызда жарияладым.

	Жалпы салыстыра алсақ, Марио Варгас Льоса – біздің Қытайдағы ата жазушымыз Қажығұмар Шабданұлы тәрізді жазушы. Шырылдаған шындықты жазғаны үшін қуғын-сүргінге ұшырап, шығармалары талай мәрте отқа оранса да, абақтының тар қапасында отырып кітап жазды ол. Егер Нобель сыйлығын шындықты жазатын қаламгерге бергілері келсе, ең алдымен Қажығұмар ақсақалға берулері керек еді. Дәл қазір әлемде тағдыр-талайы жағынан ол кісіге тең келетін суреткер жоқ. Ал Марионың көрген құқайы оның жанында түкке тұрмайды. Қайта сол қуғындалғаны үшін аты әлемге жайылды. Ал шығармалардың көркемдік сапасы туралы әңгіме мүлде бөлек. Нобель сыйлығына ұсынылатын шығармалардың көбінесе көркемдігіне емес, саяси жағына баса назар аударылатынын екінің бірі біледі. Менің айтайын дегенім, Нобель сыйлығы қазір әбден саясиланып кетті. Егер өз саясаттарына сай келмесе, Мағауин мен Айтматов түгіл, Толстой болсаң да бермей қояды.

	– Жаңа өзіңіз «Әлем әдебиеті» журналында қызмет істейтініңізді айтып өттіңіз. Шетел қаламгерлерінің шығармаларын аударып басатындарыңызды да білдік. Жалпы қазір аударма мәселесінің жай-күйі қалай? Өсіп келе жатқан талантты жас аудармашылар бар ма?

	– Тап қазір аударманың шекесі шылқып тұрғаны шамалы. Бұрын бізде үлкен мектеп бар еді. Өздеріңіз де жақсы білесіздер, аударма өнерімен атағы көпке жайылған мықты-мықты аудармашылар болды. Біз қазірдің өзінде көбіне-көп сол тәжірибелі аудармашылармен қоян-қолтық жұмыс істейміз. Аударманың құпия сырын жетік меңгерген, ең бастысы қазақ тілін жақсы біледі. Өкініштісі сол, ол кісілердің қатары күн өткен сайын сиреп барады. Ал болашағынан көп үміт күттірер жас аудармашыларды көріп тұрғаным жоқ. Әрине, бірлі-жарым тәп-тәуір аудармашылар бар. Бірақ олардың өзін салыстырмалы түрде ғана жақсы деп айтуға болады. Басым көпшілігінің аудармаларын оқысаңыз, резеңке шайнағандай күй кешесіз. Тілді жақсы білмейді, тіпті керек десеңіз, сөйлемнің өзін дұрыс құрай алмайды. Сонымен соларды түзеп, өңдеп-жөндеп дегендей, терлеп-тепшіп отырамыз. Міне, қазіргі аударма өнерінің хал-жағдайы осындай.

	– Соңғы әрі дәстүрлі сұрақ, қазір не жазып жүрсіз?

	– Дәл қазір Қызылағаштағы су тасқыны туралы пьеса жазып жүрмін. Қолдан жасалған осы апаттың себеп-салдарлары мен қайғы-қасіретін барынша ашып көрсетуге тырысып жатырмын.

	– Әңгімеңізге рахмет!



	Берік БЕЙСЕНҰЛЫ,

	«Айқын» газеті. 24 желтоқсан, 2010 жыл





	https://t.me/kzkitap





