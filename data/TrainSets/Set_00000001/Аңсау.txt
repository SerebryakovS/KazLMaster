	Дәлелбек Батыр

	Аңсау



	(Хикаят)



	Күшіңе сенбе, адал ісіңе сен.

	М.Əуезов





БУРА


	Сонау алпысыншы жылдарда көрші ауылдың интернатында жатып оқыдым. Өз аулымда сол кезде тек қана бастауыш мектеп болды. Оны бітіргендер жеті шақырым жерде орналасқан Ақтал деген ауылдағы сегіз жылдық мектепке қатынайтын. Мектеп жанында кішігірім алты-жеті интернат бар. Оқу күндері сонда жатамыз да, сенбі-жексенбі күндері жаяу-жалпы шұбап, көрші ауылдағы үйлерімізге бет аламыз.

	Бірде ауылдастарымыздың бəрі кетіп қалып, өзімнен бір класс төмен оқитын бір бала екеуіміз ғана қалыппыз. Сенбі күні болатын. Қысқы күннің тез бататынын ескеріп, қаңтардың қақаған аязын бетке ұстап, ауылға төте жолмен тарттық. Бұл машина жолына қарағанда əжептəуір жақын, төрт-бес-ақ шақырым жер. Өзіміздің бұрыннан салып тастаған жалғыз аяқ соқпағымыз бар. Жан-жағы қалың қар. Жүрісі жылдам жаяу жүргіншіге бір-бір жарым сағаттық жол. Сол кезде тұман жиі түсіп, айналаны тұмшалап, көзге ештеңе көрсетпейтін.

	Келе жатырмыз. Кейде денемізді жылтып алу мақсатымен жүгіріп те аламыз. Ауылға бір-екі шақырымдай таяй бергенімізде тұман да аздап сейілейін деді, екі-үш жүз қадам жерді көретіндей мүмкіндік туды. Жаңағы қалың тұманнан сол жағымызда жайылып жүрген колхоздың түйелерін де байқамаппыз. Машина жолына да жүздей қадам таяп қалған екенбіз.

	Тұман сейіле бергенде түйеші Бишік шалдың қара бурасы бізді көре салып, шабынып-шабынып ап, өршелене бізге қарай ұмтылмасы бар ма. Жанымыз тас төбемізге шығып, өкпемізді өшіре жүгіріп келеміз. Қасымдағы бала менен бір жас кіші болатын, айналаны азан-қазан қылып жылап келеді. Үрейден менің көзімнен де жас ытып-ытып кетеді. Бураға бір қарап, алдымызға бір қарап біз де құстай ұшып келеміз. Ашуға мінген бураның тақымы уақыт өткен сайын жазылып, бізге жақындай түседі. Арамыз жақындаған сайын өлім мен өмірдің арасында екенімізді сезініп, үрейдің үстіне үрей қоса түсеміз.

	Ашулы бура қуып жетіп, аяқтарын тарпып, аузымен шайнап, біз сияқты шүйкедей балаларды мерт қылатыны сөзсіз еді. Міне, екі көзім алдағы көпірге түсті. Астындағы су қатып, өзен бетінен көпір аралығы бір метрдей болып көрінді. Қасымдағы ботадай боздаған балаға «саспа, қазір бурадан құтыламыз» деп жұбатып қоямын. «Қалай құтыламыз, өлдік қой!» деп ананың да одан əрмен шыр-пыры шығады. Жан бермек оңай ма? Бура шамамен жиырма-отыз қадамдай қалған кезде біз де жаңағы көпірдің астына бар екпінімізбен тақтайдай жылтыр мұзға жата-жата кетіп, бауырымызбен сырғанап барып кіріп кеттік. Ал бура болса көпірдің қырына таяп келіп, бізге ештеңе істей алмайтынына көзі жеткен соң мұзды тарпып-тарпып жіберіп, кері бұрылып, қайтадан келген жағына қарай зымырай жөнелді. Қазір ойлаймын:

	«егер жолда көпір болмағанда сондағы біздің жағдайымыз не болар еді» деп. «Қарыс жерде қаза бар» деген ғой үлкендер. Күтпеген жерден жол таба білген де жақсы екен.





ƏЛІМЖЕТТІК


	Сол бір кезде бір үйде он-он бес бала жатамыз. Жергілікті шопан, малшылардың балалары мен көрші ауылдан келіп оқып жатқан балалар. Төсек орын жетпейді, ені жарты құлаш темір төсекте екі-екіден сығылысып ұйықтаймыз. Бізден екіүш жас үлкендері əлімжеттік көрсетіп, неше түрлі бəлелерді жасатады: еден жуғызады, су əкелдіреді, ағаш жарғызады, тіпті темекінің тұқылын да тергізеді. Қарсы шықсаң басыңа əңгір таяқты ойнатады. Содан қорқамыз. Мұнымен де шектелмейді: түнде жарық сөніп, бөлмеге қараңғы түскенде жаңағы «мықтылар» үстімізге су құйып, темекінің түтінін көрпеміздің ішіне үрлеп, көрпені жан-жағынан қымтап тұншықтырады. Бұдан қалса шуаш аяқтарын иіскетіп, ұйықтар алдында біраз қинап алады. Тіпті бұл шектен шыққан сорақылық соңғы кезде күнде қайталанып, əдетке айнала бастады. Ешкім де үн шығара алмайды. Үн шығарса таяқ жейді немесе тырдай жалаңаш ауыз үйдің кілетіне қамайды. Менің бұған шыдамым таусылды. «Бұларға мен де бірдеңе істейін, өлтіріп жібермес» деген ой келді басыма. Төсегімнің астында төсекті бір-бірімен жалғастырып тұратын темір тірек жатушы еді. «Қараңғыда кім ұрғанын қайдан білсін» деген оймен алдын ала (ешкім жоқта) жастығымның өз жағына (екі балаға бір-ақ жастық) тығып қойдым. Жарық сөніп, бөлме ішіне қараңғылық түсті. Көзге түртсе көргісіз. Сол баяғы «мықты» үшеу. Қалған он шақтымызды жаныштап, өздерінің күндегі əдеттерінше білгендерін істей бастады. Қаз-қатар тізілген жеті-сегіз төсектің үсті осындай кезде жын-ойнаққа айналып кететін. Жаңағы үш «мықты» көрпеміздің үстінде ойран салып, ойына келгенін жасап жүр. Біреуінің аяғы салаң етіп менің бетіне де таяп келіп қалды. Қанша қараңғы болғанымен елесті аңғарып жатырмын. Осы сəтте жаңағы алдын ала дайындап қойған темір таяқты шеңгелдеп ұстап, жаңағының қызыласығына ұрдым кеп! Қанша дегенмен ол да бала емес пе (біз бесінші, олар сегізінші класта оқитын), ауыр соққы тиген соң өкіріп түсті. Мен де темірді төсектің астына жасырып үлгердім. Ананың өкіргеніне таңданған басқа балалар да орындарынан ұшып-ұшып тұрып жатыр. Жарық жағылды. Бетіне қаяу түспеген «мықты» аяғын ұстап, жылап, кірпішешенше жиырылып еденге құлаған. Кейбір балалар күлкілерін тия алмай əлек. Бəрінің жүзінде «міне, саған керегі осы болса» деген əжуа бар. Мұндайда тірі пендеден аяушылық сезімді аңғару қиын ғой.

	Бұдан кейін түнгі «жорық» сап тиылды. Бұның дəрісін тапқаныма іштей өзім де қуанып жүрдім, бірақ бұл туралы ешкімге тіс жармадым. Қараңғыда жасалған əрекеттің сауабы осылай тиді. Əйтпегенде əлгілердің «бұға берсең сұға беретініне» күмəнім жоқ еді.





МАС ЕРКЕК


	Сол кезде қазандығы, жылу жүйесі бар интернат өмірге əлі келе қоймаған еді. Төбелер, Ақтал, Көкру араларын жалғастырып тұратын машина жолы біз оқып жүрген Ақтал ауылын қақ ортасынан жарып өтеді. Ал алты-жеті жатаған үйде жайғасқан интернат үйлері сол жолдың бойын ала қаз-қатар тізіле орналасқан. Жолға асфальт төселмеген, қатты жүрген машиналардың шаңдарына қалқан болып, сол интернаттар біраз жыл тұрып, талай балалардың оқып білім алуына зор септігін тигізді десем артық айтпаған болар едім. Ешқандай жағдайы жоқ үйлердің отымен кіріп, суымен шығатын да сонда тұрып жатқан жасөспірім (5-8 класс оқушылары) балалар еді. Əрбір үйде бір-бір тандыр пеш, оған жағатынымыз тек қана ағаш (сол кезде көмірдің не екенін білмейміз). Таза ағаш жаға берген соң да шақ келмейді екен. Екі-үш күннің бірінде ағаш кесіп, жарып, ішке, пештің қуыс-қуысына жинап аламыз. Бөлме ішінде он бес-жиырма литр су сиятын, дəу бөшке тұрады. Оны толтыру-бөлмедегі кезекші екі баланың міндеті. Бір жақсысы отты өзіміз жақпаймыз, бұл іске арнайы тағайындалған сырттан келетін əйел бар. Күніне таңертең, кешке екі мезгіл жағады. Тандыр пештің бір қасиеті – толтырып, бір жағып кетсе жылуы көпке дейін кетпейді. Қашан пештің қаланған кірпіштерінен жылу кете бастағанда ғана бөлме ішіне салқындық орнайды. Бұл кезде кеш те болып, пеш жағатын əйел өзінің міндетіне тағы да кіріседі.

	Сондай бір күні арамен ағаш кесіп жатқанбыз. Бір кезде көрші интернат үйінен осылай қарай екі-үш бала жанұшырып жүгіріп келе жатты. Олардың бұл қылығына біз де сасып қалдық. Аналар таяй бере «қашыңдар, өлтіреді!» деп айқайды салды. Енді түсіндік: араққа сылқия тойған балуан денелі бір еркек жығылып-сүрініп əлгілерді осылай қарай тықсырып келеді. Түріне қарасаң аю дерсің, қолына түссең езіп жіберуге дайын. Мас адамның ештеңеден тайынбайтыны белгілі ғой. Жүзі де өрт сөндіргендей қып-қызыл. Əлгі балаларға ілесіп, біз де зыттық. Мастың өлтірмесе де кəдімгідей мылжалап тастайтыны анық еді. Онымен қоймай біреуді атасынан бері сыпыртып боқтап келеді. Құдды біреу əкесін жазым еткен сияқты. Жаңағы балалардан болған оқиғаның себебін сұрауға да мұршамыз болған жоқ, біз де желдіре жөнелдік. Ендігі сəтте бəріміз топталмай жан-жаққа тарыдай шашырай қаштық. Анау да екпінін тияр емес. Денесі үлкен, өзі удай мас болса да еңкеңдеп, құйындай ұшып келеді.

	Интернат үйлерінің біразының төбесінде шатырлары болғанмен батыс пен шығыс жағының тақтайлары жоқ, үйдің төбесі терістік пен күнгей жағынан ғана шифрленген, ал ортасы алыстан үңірейіп көрініп тұрады. Балалардың бəрі шашырай қашқанда, мас еркектің менің үстімдегі жаңа киімдеріме көзі түсті ме, əлде көзіне қомақтырақ болып көріндім бе ізіме түссін кеп! Көзіме осыдан біраз уақыт бұрынғы қара бура елестеп кетті. Мына мас кісі маған одан қауіпті болып көрінді. Үрейден көзімнен жас ыршып кетті. Енді не істедім дегенде (анау да өкшелеп таяп келіп қалды), көзіме ең соңғы орналасқан интернаттың үңірейген төбесі шалынды. Бөренеден қиылып салынған интернаттың қабырғасына əрлеу жұмыстары жүргізілмеген, бөренелері ырсиып-ырсиып көрініп тұратын. Міне, бар жылдамдықпен бөренелердің ортасындағы қуыстарға аяқтарымның ұшын тіреп-тіреп, екі қолым төбесіндегі бөренеге ілінгенде биіктігі екі жарым, үш метр болатын үйдің үстіне жел қуған қаңбақтай қалқып шықтым. Бас аяғы бірнеше секунд ішінде үйдің төбесінде тұрып, жаңағы қара бураға ұқсаған балуан денелі мас еркекке əжуалай қарадым. Мал емес, аң емес, адамның осыншама жəбірлегеніне бала болсам да қаным қайнап тұр еді. Тағы да сол баяғы ойым: «Əлгінің қолына түссем не болар едім?»

	Бұны неге жын қуып жүргенін артынан естідім: «мектепте оқитын кішкентай бір баласын интернатта тұратын бір сойқан ұрып, ренжітіп қойыпты-мыс». Ал мынау оның кім екенін анықтап алмай сондағы балаларды араққа тойып алып, кек алу мақсатымен шетінен тырапайлата қуған. «Айран ішкен құтылады, шелек жалаған тұтылады» деген осы ғой.





АЙЛА


	Интернатта тұрып жатқан балалардың дені шылым шегуші еді. Мен көпке дейін бұған бой алдырмай келдім. Өйткені əкемнің қабағынан қорқатын едім. Əділ де, қатаң кісі еді марқұм. Бірақ оған мені де зорлап үйреткендер болды,

	«ұра берсе құдай да өледі» дегендей бір күні олар мені зорлап, бір сигаретті бір-ақ тартқызды. Қақалып, шашалып, көзімнен жас парлап, əйтеуір аяғына жеткіздім. Үйрене бастадым, кейін үйреншікті əдетке айналып кетті. Үйдің жалғыз еркесі болған соң сенбі, жексенбі күндері барған соң ақшаны көбірек алып келем. Ақшасы жоқтар колхоз, дүкен кеңселерінің қасына барып, тұқыл теріп тартады. Ал мен дүкеннен ересек біреулерге (ол кезде балаларға темекі, арақ сатпайтын) сатқызып алып, «Памир», «Прима» деген сигареттерді тартып жүрдім. Əрине, бірге жүрген балаларға беріп тұрамын. Кейін бəрі дəндеп алып, менен сұрап тартатынды шығарды. Бəріне бере берсең жетпейді, сондықтан айлаға көштім: интернаттың бір қуысына тығып қойып, жақын досым екеуіміз ғана тартатын болдық. Əрине, жасырып. «Жоқ!» десем басқалары келіп, өне бойымда қанша қалта бар соның бəрін қарап шығады. Ақыры таба алмаған соң үйреншікті жерлеріне тұқыл теруге кетеді. Ал, анау екеуіміз өзіміздің баратын жерлерімізге барып, таза темекенің көк түтінін құмарлана сорамыз. Кей сəттерде бөлме ішінде де түтіндете береміз, тек интернат меңгерушісі мен тəрбиешілердің көзіне түсіп қалмасақ болды.

	Осындай бір сəтте интернат меңгерушісінің ойламаған жерден сарт етіп кіріп келмесі бар ма. Қабырғаға таяу отырғандар темекілерін жасырып үлгерді де, есікке тура қарап отырған маған меңгерушінің көзі бірден түсіп, қолымдағы сигаретті жасыруға үлгертпестен жұлып алды. Бұлтартпайтын айғақ! «Ентірнəттің ішкі тəртібін бұздың, бөлме ішіне темекі тарттың, əкеңді шақыртып, ентірнəттан шығарам!» деп дүрсе қоя берді. Қара бурадан да, мас еркектен де осыншама үрейленбеп едім. «Əкеме осы оқиғаны жеткізсе біттім дей бер!». Көзіме əкемнің жазалап жатқаны елестеп, булығып жылап жібердім. «Аға, кешіріңізші бір жолға, енді мұндай істемеймін» деп өксіп-өксіп ағайға қараймын. Бірақ ол кісі көнетін емес. «Ертең ентірнəтта болмайсың, тұратын үй іздей бер!».

	Қыстың күні ерте батып, қараңғы түсіп қойған мезгіл еді. Соңғы рет жалындым, болмады. «Енді не істейін?». Ағай көрші интернатқа кіріп кеткенде, ойға шомдым. Бір үйде екі бөлме болса, екеуінде де балалар тұрады. Бірақ екеуіне де көше арқылы кіреді, есіктері сыртта.

	Ойға шомып отырмын. Кенет бір ой көлденең жағынан сап ете түсті. «Қазір түн ішінде үйіме кеттім деп қашайын, бірақ құпия жағдайда емес, жаңағы ағайға мен «кетіп қалды» деп бір баладан айттырып жіберейін» деген айлаға жүгініп, киімдерімді киіп алдым. Ешкімге ескертпей кетсем түнімен үсіп өліп қалуым да мүмкін ғой, үйге аманесен жеткенде əке-шешем де «неге келдің түн ішінде» деп тергеуге алатыны белгілі. Мақсатымның төркіні үйге жету емес, керісінше интернатта қалу еді. Сөйтіп, шығып бара жатқан сəтте өзімнен бір класс төмен оқитын ауылдас бір баланы «ымдап» шақырып алып, сыртқа алып шықтым да, ойымдағыны жеткіздім. Ол «хабарды» жеткізуге көрші бөлмеге кіріп кетті, мен болсам ауылдың күнгей жағында салынып жатқан жаңа мектептің құрылысын бетке алып жүріп кеттім. Ай жарық екен, қуғыншылар қашан шығады екен деп соңыма жалтақ-жалтақ қарап қоямын. Ал қумаса ше? Сонда не істемекпін? Жүріп-жүріп кері қайта ораларым анық, қыс ішінде кім үсіп өлмек. Бірақ, ертең интернаттан шығарып, əкемді мектепке шақырып жатса ше? Осыны ойлап тағы да зəрем ұшады. «Соңымнан түспеулері мүмкін емес, біздің тағдырымыз үшін меңгеруші толық жауап береді ғой» деп ойлап үлгерместен көз алмай қарап келе жатқан интернатымның бұрышынан қуғыншылардың алғашқы легі жүгіріп шықты. Меңгеруші балаларды жұмсаған болу керек. Жеті-сегіз бала соңымнан қуып берсін, ай жарықта олар мені бірден аңғарған секілді, тура соңымнан ұшып келеді. Əне балалардың соңынан ұзын пальтосының етегін далбаңдатып меңгеруші де шықты. «Ə, солай ма екен?» деп соңыма қуғыншы түскеніне көзімді жеткізген соң өтірік өршеленіп, ілгері қарай жылдамдығымды арттыра түсем. Бірақ жаңағылардың ішінде де неше алуан желаяқтар бар еді. Мен мектеп құрылысына таяй беріп омбы қардан аяғымды алып жүре алмай ұшып түстім. Осы сəтте қуғыншылар да келіп мені айнала қоршап алды. Шамасы, тағы да тұрып алып, қашып кете ме деген ойлары болу керек. Қайдан қашайын, егер өзім осыны тілеп жатсам. Жоспарымның бірінші кезеңі осылай жүзеге асты.

	Меңгеруші бар, жаңағы қуғыншылар бар, көптепкөмектеп интернатқа алып келді. Меңгеруші бір-екі баланы жіберіп мектептің тəрбие ісі жөніндегі орынбасары капитан Құсманов Капитан ағайды шақыртып, дауыстарын көтермей ақылдарын айтқан соң, маған қолхат жаздырды. Ондағы жазулар мынандай еді: енді рұқсатсыз үйіме кететін болсам, өз ісіме өзім жауап беремін. Баттитып қолымды қойдым. Ол кезде қол қойып қалыптасқан кезім, ірі əріптермен фамилиямды жазып шықтым. Осыдан кейін директордың орынбасары, осыдан бір-екі жыл бұрын педучилещені бітіріп келген, сұңғақ бойлы, жылы жүзді Капитан ағай маған: «сен енді мұндайыңды қой, біз сені интернатта қалдырамыз, оқуыңды жақсы оқығанмен біреулерге еріп бұзылып жүрсің, бауырым. Темекіңді қойсаң мектептің құрмет тақтасына суретіңді іліп қоямыз» деп мені қанаттандырып қойды. Сурет тақтасын қайтем, маған бəрінен де интернаттан шығарып, үйіме хабарламағаны жетіп жатыр еді. Ішімнен төбем көкке жеткендей қуанып, масайрап тұрмын. Міне, ойлаған жоспарым осылай іске асып, əке-шешемнің жазалауынан құтылып кеттім. «Ұялмаған бұйырмаған астан дəм татады» деген мəтел осы оқиғаны еске алсам қиялыма жиі орала береді.





ШӨП ҚОРА


	Анадағы түнгі жорықта «мықтының» біреуі аяғынан қатты соққы жеген соң сол «оқиға» ұзынқұлақ арқылы меңгерушінің де құлағына да жеткен секілді. Бір аптадан соң сондағылардың бəрін басқа-басқа интернатқа ауыстырып, біраз ауыс-күйіс болды. Сол үшеуі түнде бір шаңырақтың астына қонбаса да, күндіз бірге жүріп, бірге тұрып, жасайтын бұзықтарын бірге жасап, жұптарын ажыратуға асықпады. Тағдырдың солай қалыптасуы ма, əлде кездейсоқ нəрсе ме, бір құдай білер, əйтеуір сол бөлмеде тұрған біразымызды басқа интернатқа ауыстырғанда менен жасырын таяқ жеген «мықты» екеуіміз тағы да бір бөлмеде басымыз қосылды. Ақыры, кімнен таяқ жегенін сезбепті, əйтпегенде жеке жерге алып шығып, аптар-кептер қылары сөзсіз еді. «Ауру қалса да, əдет қалмайды» ғой, басқаларға қарағанда денесі үлкен, кезінде бір класта бір-бір жылдан қалып отырған тісқаққан əккі бұзық мұнда да өз тəртібін орнатуға күш салуға тырысқан. Бір жақсысы сол, маған оң көзімен қарап, қанатының астына ала бастады. «Екеуміз бір жерден келдік қой, енді дос болып жүрейік, біреу тиіссе маған айт» деп оңашада айтып қояды. Бұл бөлменің балалары анау-мынауға жоқ, оқуларын жақсы оқитын тəртіпті екен. Адам қоршаған ортаға бейімделе бастайды ғой, əлгі мықты да асқан бұзақылығын қойып, оқуға ден қоя бастады. Алайда, анау екеуінің бұғалынан көпке дейін шыға алмай жүрді.

	Балалар тұратын интернаттың саны көп болған соң, онда тұратын «мықтылардың» саны да көп болатын. Олар қой бастайтын серке сияқты да, біз солардың соңдарынан ерген момақан қозылардай сезінеміз өздерімізді. Бұған көнбеуге болмайды. Талайдан беріқалыптасқан тəртіп осындай. Біреуге шағым айтып, «олар бүйтті, олар сүйтті» деп жамандасаң қадіріңнің кеткені дей бер. Өйткені, екі-үш тəрбиеші мен жалғыз меңгеруші үнемі сені күзетіп отырмайды ғой. Ерегескен кейбіреулері шырт ұйқыда жатқанда мойныңа су құйып, аяқтарыңның башпайларына қағаз қыстырып, оған от қойып, «белесепед» тептіріп жіберетін де кездері болады. Бұл келеңсіздіктердің бəріне тосқауыл қою мүмкін емес. Мұндай қорлыққа шыдамаған кейбіреулер ағайын-туыстарының үйлеріне де ауысып кетіп жатады. Уақыт өте келе бұған да етің өліп, бойың үйренеді екен. «Көппен көрген ұлы той» деп жүре бересің. Жаңағы бұзықтардың көбісі тəрбиесі кемшін отбасылардың, алыстағы тау арасындағы шопанбақташылардың, жартыкеш семьялардың балалары. Олар ойлайтын шығар: «балаларымыз оқу оқып, білім алып жүр» деп. Ал олардың істеп жүргендері тіптен басқаша. Өздерімен қоймай басқаларды да қорқытып, үркітіп соңдарына ертіп алады.

	Қаз-қатар тізілген интернат қасындағы жолмен облыс орталығынан қараңғы түскенде Көкру аулына қарай жолаушы автобусы жүріп өтеді. Бұл село – облыстың автобус табан тірейтін ең соңғы нүктесі. Шопыр сонда қонып алып, таңертең кері қайтады. Облыс орталығынан шамамен бес жүз шақырымдай қашық. Ал біз тұрып жатқан Ақтал ауылы сол ауылдың алдындағы аялдамасы. Облыс орталығынан, аудан орталығынан келетін жолаушыларды осы жерде түсірген соң, автобус соңғы аялдамасына жетуге шығысқа қарай тартатын.

	Міне, жаңағы «мықтылар» тағы да «жаңалық» ойлап тапты. Қараңғыда кетіп бара жатқан көлікті жол шетіндегі интернаттардың қараңғы тасаларында тұрып алып, қар қиыршықтарымен атқылауға шықты. Бірінші автобус қар тигеніне қарамай зыр етіп өте шықты, екінші күні де солай болды. «Ер кезегі үшке дейін» деді ме екен, үшінші түнгі автобус кілт тоқтай қалды да, іле ішінен жүргізуші атып шығып, біреулердің қарасын байқап қалып, қараңғыда соңдарынан өкшелей қуды. Абырой болғанда аспанды бұлт көмкеріп, маңай қараңғы құшағында еді. Қасымда бірге оқитын бала екеуіміз интернаттың қасында бұл көріністі байқап тұрғанбыз. Қолымызға қар ұстамағанымыз анық еді. Жаңағы шопыр əлгілерді қуып жете алмады ма, қараңғыда көз жазып қалды ма екен, «тазы ашуын тырнадан алады» дегендей бізге қарай ұшсын! Тағы да зəреміз зəр түбіне кетті.

	Ол «біз кінəлі емеспіз» дегенге сене қояды ма? Кінəлі емес екеніңді түн ішінде немен дəлелдемексің? Интернатқа кіріп кетсек те, одан бізді алып шығады ғой. Осындай ойлар басыма лезде кіріп, қасымдағы бала екеуіміз сол анадағы қашқан жолыммен күнгей жақта орналасқан төрт-бес үйдің батыс жақ шетіндегісін нысанаға алып, құстай ұшып келеміз. Бізге келгенде əлгінің жанары шырағдандай жанып кетті ме екен, əйтеуір өкшелеп қояр емес. Сол шеткі үйде Бəйзін деген шал тұратын. Есігінің алдында сиыр қора, шөп қорасы орналасқан еді. Анау шəуілдеп үрген итке алаңдап, жүрісін сəл саябырлатқан кезде біз де осыны қалт жібермей, мая шөп тұрған қораның сырғауылдарының арасынан жалмажан кіріп, ішке топ ете түстік те, шөбін жауып жүретін ескі шатыр ма, əлде дəу қап па, қараңғыда оның не екенін де аңғара алмадық, соны жамылып жата қалдық. Бағымызға қарай осы сəтте құманын салдырлатып дəрет алуға шалдың өзінің шықпасы бар ма. Шопыр шалға «где они, где они?» деп айқайлай бастағанда шал оны қораға түскелі жүрген ұры екен деп қалды ма екен, оның орыс екенін көргенде (ауылда бірде-бір орыс тұрмайтын) тіпті екіленіп кетті. Шəйнегін дереу жерге қоя салып, қабырғада сүйеулі күрегін ала сала шопырға қарсы ұшты. «Чо нады? Айда пошол, дөрақ!». Мына неме аспаннан түсті ме, əлде жерден шықты ма?

	Анау да шалдың қаһарынан сескеніп, автобусқа қарай зыта берді. Шал далаға шығарда дəлізінің шамын жаға шыққан, далада болып жатқан оқиғаның бəрін сығалап біз де көріп жатырмыз. «Со керек саған» деп бір-бірімізге сыбырлап қоямыз. «Шопырдан құтылсақ та, енді шалдан қалай құтылар екенбіз?» деген ой бізді тағы да мазалады. Қасымыздағы шашпа қорада шалдың бірнеше жылдан бері бəйге алдын ешкімге бермей келе жатқан атақты жирен қасқасы шөп күйсеп тұр. Аттың алдында əлі де біразға жететіндей шөп жатыр.

	Егер шал атына шөп салуға біз жатқан қораға кіретін болса, үстімізден түсері анық еді. Ал енді бізді ұстап алса ше? Сонда не демекпіз. Түн ортасында біреудің қорасында не істеп жатырмыз деп жалтарамыз? Осы ой екеуімізді де жегідей жейді. Не болса да əліптің артын күттік. Жиренқасқа да анда-санда қасында біреулердің бар екенін сезгендей осқырынып-осқырынып қояды. Шал қайта оралды. Əлгіні қанша жерге дейін қуып барғанын маяның далдасынан көре алған жоқпыз. Шал есік алдындағы құманына бармай, əуелі атын келіп шолып кетті. Сосын күрегін орнына қойып, алаңсыз үй артына айналғанда барып «уһ» деп демімізді бірақ алдық. Енді кешігіп жата беруіміздің жөні жоқ. Жалмажан орнымыздан тұрып, сырғауылдың екі ортасынан лезде сытылып шығып, интернатқа қарай беттедік. Жолшыбай үсті-басымызды шөп-шалаңнан тазартып, қағып алдық. Манағы автобус та біз таяй бергенде орнынан жылжыды, ол əбден алыстап кеткенше интернаттың қараңғы бір бұрышына бой тасалап алған соң ештеңе білмеген, дəнеңе көрмегендей боп бөлмемізге тым жайбарақат кірдік. Ондағы балалар да ештеңе болмағандай сабақтарын пысықтауға кіріскен. Бəрі үнсіз. Құдды ешқандай оқиға болмаған сияқты. Біз де басымыздан кешкен машаһат туралы ешкімге тіс жарған жоқпыз. «Үндемеген үйдей бəледен құтылады» дегендей көппен бірге сабақ орындауға кірістік. Шынын айтсам, менің бұл жерде де ешқандай кінəм жоқ еді.





СУ ҮСТІНДЕГІ АУЫЛ


	Ақтал ауылы қызық орналасқан. Мұнда бар-жоғы екі жүзге жетер-жетпес үй болса да, бас-аяғы ат шаптырым, үш-төрт шақырымдай жер. Күнбатысындағы заправкадан басталатын ауыл күншығысындағы Бəйзін көпірімен тұйықталады. Ауылдың шекарасы Шүйдібай ақсақалдың үйі, қора-қоспасымен бітеді. Ауылдың үй-жайы көбірек шоғырланған жері – орталығы. Мұнда екі-үш дүкен, колхоз кеңсесі, монша, пошта, гараж, дүкен кеңсесі орналасқан. Осындай шағын ауылда дағарадай үш мектеп бар. Аттары дардай болғанымен əр мектепте үш-төрт-ақ класс бөлмелері ғана жұмыс істейді. Сол мектептің ең маңыздысы – біз тұрып жатқан интернаттарға таяу, жолдың теріскей бетіндегі еңсесі биік ақ үй. Мұның да өзіндік тарихы бар. Осы алқапта 1900 жылдардың басында Шəкірт деген зиялы азамат өмір сүрген. Көзі ашық, көкірегі ояу, оқу оқып, арнаулы білім алмаса да, өмірден көрген-түйгені мол, осы жерді мекендейтін қазақ қауымына өлеріне дейін қамқор болған ардақты кісі болған көрінеді. Міне, еңсесі биік ақ үйді сонау 1920 жылдары сол кісі салдырған екен. Осы аймақты мекендейтін қазақтар арасынан 1910 жылдарда Мекке мен Мединаға Алтай қазақтарынан тұңғыш рет қажылыққа барып келген де осы Шəкірт болса керек. Міне, сол қасиетті шаңырақтан талай азаматтар білім алып, кейін атақты ел басқарушылардың, дəрігерлердің, ауыл шаруашылығы мамандарының, мұғалімдердің, мəдениет салалары қызметкерлерінің қатарын толықтырып жатты. 1965 жылға дейін бұл таза қазақ мектебі болды, 1966 жылдан бастап мектеп бірте-бірте орыстана бастады.

	Қазақстаннан біраз мұғалімдер келіп жас жеткіншектерге дəріс беріп, білім нəрімен сусындатты. Солардың ішінде Фазыл, Сəлімжан, Ешімтай сияқты мұғалімдерді шəкірттері қазіргі күнге дейін ұмытпайды. Ешімтай ағай мені тұңғыш рет қазақ тілімен əдебиетіне мен оқытты. Бесінші класта, сол Шəкірт қажыдан қалған мұрада – ақ мектепте 1966 жылы бізге дəріс берген сол кісінің сарғыш жүзі, бұйра шашы, көгілдір көздері əлі күнге дейін көз алдымда. Өкінішке орай 1971 жылы қатерлі ауруға шалдығып, 1972 жылы өмірден тым жас кетті. Ол кісінің қабірі Орталық зиратта (сол жердегі қазақтардың басты зираты болған соң осылай аталып кеткен), менің əкемнің қабірімен қатарлас жатыр.

	Ақтал ауылы өзіндік тарихы бар, ескіліктің нышаны əжептəуір сақталған, кешегі Шəкірт, Кəжен, Шүйдібай, Сəден, Мамырбек, Бəйзін, Мағзұм, Сəдуақас, Сағат, Қабди сынды ел ағаларының аяқ басып, ат шалдырған жері еді. Бір өкініштісі – көктем туа сала сондағы үйлердің астынан су шығып, жұртты біразға дейін əуре-сарсаңға салатын.

	Сол Ақталдың бас-аяғынан қаз қатар тізіліп, іштей шұбатылған үйлерден шыққан су айналаға жайылып, наурыздың суық күндері айдын мұз болып қатып қалатын.

	Сол жол бойын жағалай орналасқан интернаттардың астынан да су шығып, сонда тұрып жатқан біздердің де берекемізді алатын. Түстен кейін оқитын балалар таңертең лом, балта, күрекпен ұрғылап, үй астындағы лықсып тұрған лай судың көзін ашып, көшеге ағызсақ, таңертең оқитын оқушылар бұл жұмыспен түстен кейін айналысады. Сөйтіп, екі-үш апта жұмысымыз осыған кетеді. Бір таңқаларлық жайт – барлық үйдің астынан лақылдап су атқылап жатса, біз оқитын, Шəкірт қажы салдырған мектептің айналасы жылдың төрт мезгілінде де құп-құрғақ болып тұратын. Ғажайып деп осыны айт! Сол мектеп пен біз тұрып жатқан үйлердің аралығы шамамен жетпіс-жүз қадамдай-ақ жер. Кейбіреулері айтады: киелі адамның аруағы жебеген шығар деп. Болса болар.

	Ақтал ауылының тұрған жері көк жасаң, жата қалып аунасаң да үстіңе қыл-қыбыр жұқпайтын өте таза, қозыбұзау қорадан шыға салып жайылып кете беретін шөбі мол, жайылымы құнарлы еді. Күнгейі мен теріскейін қалың тоғай алып жатыр. Теріскейдегі ағаш-бұта арасында кезінде шырғанақ та мол болатын. Сабақтан оралысымен-ақ, түскі тамақтан кейін (күз кезінде) шырғанақ теруге сол тоғайға ағылатынбыз. Сондағы ағып жатқан өзеннің мөлдірлігін айтсам, бейне бір сынап дерсің.

	Жаңағы үйлердің астынан шыққан су бүкіл Ақтал ауылының түбіне жетіп, кейін бүкіл ауыл болып басқа жерге көшті. Шəкірт қажы салдырған мектептен тіс шұқитын ағаш та қалмаған. Кезінде сол мектептің шып-шырғасын шығармай, ауыл көшкенде оны да көшіріп жаңа қонысқа апарып салып, оны жергілікті өлкетану мұражайына немесе бастауыш кластар оқитын мектепке айналдырғанда бұл өсіп келе жатқан ұрпақ үшін өнеге боларлықтай игі іс болатынына күмəн жоқ еді. Алайда, осы мəселе туралы ойлап, ескермеген азаматтарға қайран қаласың. Қазақ айтпаушы ма еді: «Ескінің көзі жаңада» деп.





МОНШАДАҒЫ ОҚИҒА


	Наурыз орталап қалса да қақаған қыстың ызғары мен өңменіңнен өтетін суық желі кетпеген кез. Түстен сабақтан келіп, күнделікті үйреншікті əдетіміз бойынша кешеден бергі аузы қатып, бітеліп қалған ойықтың мұзын ломмен ұрғылап, балтамен шапқылап, содан пайда болған мұз қиыршықтарын күректеп тазартып жатқанбыз.

	Қыстың күндері əжептəуір жылы тұратын бөлмемізден де осы кезде жылу кетіп, таңертең тұрғанда дірдек қағып қатты тоңамыз. Еденге аяғыңды тигізсең мұздай суық денеңе тоқ жүріп өткендей əсер етуші еді. Содан соң еденнің əрбір тақтайын күшпен басып қалсаң, олардың арасындағы саңлаулардан су фантанша жоғары ытқиды. Күндіз бір рет ағызып тастаған су түнімен пеш жағылғанда қайта толып, бөлме ішіндегі жылуды еріксіз жұтып жататын. Бұл сəуір айы туып, күн жылына бастағанда, пеш жағылуы тоқтағанда барып бірақ толас табады. Оған дейін сонда тұрып жатқан балаларға да, тəрбиешілер мен интернат меңгерушісіне де тыныш жоқ. Ешқандай пайдасы жоқ, кездейсоқ табылатын мағынасыз жұмыс. Интернат үйлерімен қатар сол жерде көрші болатын үйлердің иелері де осы мерзімде əуресарсаңға түсетін. Бұл ауылдың тұрған жері көк жасаң болғанымен осындай машаһаты да жетерлік еді.

	Міне, күнделікті əдетімізше кезекті міндетімізге барлық бала білек сыбана кірісіп жатқанбыз. Интернат завхозы «моншаға түсіңдер, сендердің кезектерің келіп қалды» деп бізді шақырып кетті.

	Екі аптада бір рет монша жағып, төсек-орнымызды ауыстырып, жуып-шайып отыратын. Монша кірсе шыққысыз ыстық, əп-сəтте терлетіп, өн-бойыңды бірден жеңілдетіп, денеңнің құрыс-тырысын жазып, ғажайып бір сезімге бөлеп жіберетін.

	Денеміз мұздап, шаршап-шалдығып тұрған біздер үшін бұл бір тосын хабар болды. Бұдан бізді ешкім қақпайды, қандай жағдай болса да моншадан айналып кете алмаймыз. Əрине, моншадан қашатын, оны тіпті өңі түгіл түсінде көрмеген, алыстағы тау арасындағы шопан-бақташылардың балалары да кездеседі. Əрбір тоқсан сайын каникул кезінде үйіне барғанда легендегі суға шомылғандарын ғана місе тұтатын олар ыстық буға кіруге өлердей қорқатын.

	«Күйіп кетеміз» деп ойлайды ма екен, əйтеуір монша көрсе əзірейіл көргендей болады. Бірақ бұларды еркіне қоймаймыз, тəрбиешілер де, басқа балалар да оларды моншаға түсуге алып барамыз. Өйткені денесін ыстық шалмаған балаға қотыр (чесотка) түсіп, биттеп те жататын. Олардың кесірі кейін басқаларға тиіп, қотырлары жұғып, басындағы «партизандары» да басқа жерден қоныс тебетін. Мұндайларды өлердей жек көреміз. Өздерінің келісімінсіз шаштарын тап-тақыр етіп қырып тастауға дейін баратынбыз. Жылап барып тəрбиешілерге шағым жасаған болады, олар да «саған сол керек, моншаға неге түспейсің» деп өздеріне дүрсе қоя береді. Бір-екі рет осылай жасасаң олар да үйреніп, көпшіліктің қатарына қосылады.

	Монша ауылдың теріскей батысында, колхоз кеңсесі мен гаражына таяу, жолдың екінші жақ бетінде орналасқан. Одан əрмен қарай ылдиға түссең шағын бұлақ бар. Қыста шет-шеті қатқанмен, ортасы буланып ағып жатады. Оған таяу үйлердің адамдары қысы-жазы осы судан тасып ішеді. Өзеншенің суы мөп-мөлдір. Жан-жағы мал жайылымы. Монша жағушы ағай моншаға суды ат арбамен осыдан тасиды. Арасы тас лақтырым жер ғана. Ағай біз Ақталға келгелі бері жұмысын ойдағыдай атқарып, алдын-ала бəрін де дайындап қоятын.

	Міне, қазір де бəріміз бір адамдай жиналып, қуана-қуана жуынуға келе жатырмыз. Біз келгенде ағайымыз «келдіңдер ме?» дегендей күлімсіреп қарсы алушы еді. Бірақ бүгін ол жоқ. Оның орнында киімі алба-жұлба бір əйел жүр. Бұрын көрмеген кісіміз. Жүзі тым ұсқынсыз, қалай болса солай сөйлеп, əркімге бір даурығады. Біздің алдымызда да біреулер келіп түсіп кеткен сияқты. Екінші кезектің балалары да жуынып болып, киініп жатыр екен. Біз де киімдерімізді шешіп, бірден бу бөлмесіне лап қойып жатырмыз. Монша деп осыны айт, ыстықтан қызып тұрған қозыбас тастарға бір шөміш суды «быж» еткізсең, одан жөңкілген бу денеңді шарпып, жаныңды рахатқа бөлейді. Тоңып келген денеміз болаттай балқып, ағаш сəкінің үстінде тапжылмай жата бергіміз келеді. Кейбіреулер ыстыққа шыдай алмай жуынуға залға шығып кетіп жатыр. Ыстық буды өте жақсы көруші едім. Ол кезде дене сабалайтын сыпыртқы атымен жоқ. Мүмкін үлкен кісілер үйлерінен алып келіп, денелерін соққылайтын шығар, ал біздер, балалар, мұндағы ыстық ауаның өзіне мəз-мəйрам болатынбыз.

	Біз бүгінгі күннің соңғы партиясы екенбіз. «Сендерден басқа бүгін адамдар болмайды, асықпай жуынып алыңдар» деп ескертті завхозымыз. Осылай деген соң біз де аянғанымыз жоқ, сумен шайынып-шайынып алған соң буға қайта-қайта келіп қойып кетеміз. Жаңағы əйелдің біреулермен ерегесіп, «шақ-шұқ» дауысына да назар аударғамыз жоқ. Жергілікті бір баладан сұрасам: «жүйкесі ауыратын əйел, моншашы ағай гаражға жұмысқа ауысып, орнына осы əйел келіп монша жағатын болыпты» деп түсіндірді мəн-жайды. Əйел аздап ішіп алған секілді, аузынан арақ иісі шығады. Балалардың шөметейлеріне сұғына қарап, ыржиып күледі. Рас, есі дұрыс адамның жасайтын қылығы емес.

	Сəкінің үстіне денемді қыздырып, рахаттанып жатқанмын. Көкаяздың астында мұз ойып, суық су кешіп жүргенге қарағанда қазіргі жағдайымның арасы жер мен көктей. Осыдан шыға сала суық бөлмеме қайтадан оралатынымды ойласам бұл жерден тіпті кеткім келмейді. Жаның бір түрлі жай туып, қиындықтың бəрін бір сəт ұмытатындайсың. Осылай жатып, басымның айналып, көзімнің қарауыта бастағанын сездім. Қасымдағы балалар да былқ-сылқ етіп денелерін билей алмайтын халге жетіпті. Олардың жағдайы менікінен де төмен сияқты. Кейбіреулері ұйқыға кеткендей сұлық жатыр. Кейбірі мас адамдай былқ-сылқ етеді. Аяқ астынан бізді не қырсық шалды деп зілдей басымды əзер көтеріп, дəлізге шықтым. Анау өзінен-өзі даурығып сөйлеп жүрген əйелден басқа тірі жан көрінбейді. Əйел мені көріп, ыржалақтап күледі. «Немене, бойыңдағы жын-шайтаныңды кетірдің бе?» деп жақындап, денемді сипағысы келеді. Итеріп жібердім. Өзі құлауға шақ жүрген мас əйелде не қауқар болсын, легенге шалынып барып, құлап түсті. Басым айналып, көзім қарауытып тұрса да күпəйкемді иығыма іле салып сыртқа атып шықтым. Абырой болғанда завхозымыз есік алдында үюлі жатқан ағаштардың үстінде шылым шегіп отыр екен. «Ойбай, не боп қалды, тер қатады, кір ішке тезірек!» деп зекіп, мені ішке кіргізіп жіберді де, іле соңымнан өзі кірді. Мен болған жағдайды баяндадым. Завхоз сөзімнің соңын күтпестен, пештің аузы орналасқан шағын бөлмеге кіріп кетті де, іле қайтадан шығып, өзінше маған айқайлап сөйлей бастаған əйелді шапалақпен жағынан тартып жіберіп, бу бөлмесіне оқтай ұшып кірді. Бір-бірлеп төрт-бес баланы лезде алып шықты. Осы сəтте интернат меңгерушісі мен тəрбиешілер де келіп, айқай-шудың көкесі енді басталды. Сөйтсе жүйкесі ауру əйел пештің қызуы бітпестен ысырмасын итеріп, мұржаны мүлдем жауып тастапты. Иіс содан келген екен. Кейін естісек, əлгі əйел бірнеше баласы бар, күйеуі жоқ жесір екен. Колхоз басшыларының мүмкін оған жандары ашыған шығар, жұмыс сұрап барғанда осы шаруаны тапсырған көрінеді.

	Қазір ойлаймын: «есік алдында завхоз болмағанда күніміз не болар еді. Оқыстан бес-алты бала иіс тиіп өліп кетсе, оған кімдер жауап беретін еді» деп. Құдай оң көзімен қарап, сол жерде де аман қалғанымыз бар. «Қырық жыл қырғын болса да, ажалды өледі» деген тегі рас шығар.

	Сондай ыстық моншаны мен кейін ешбір жерден кездестірген емеспін.





ЕСТЕ ҚАЛҒАН ҰСТАЗДАР


	Ақталдың сегіз жылдық мектебінде алпысыншы жылдарда жергілікті мұғалімдер жетіспегендіктен жанжақтан адамдар келіп, сабақ беріп жүретін. Олардың дені əр жерде орта арнаулы, жоғары оқу орындарын бітіріп, мұнда жолдамамен келгендер. Олардың кейбіреулеріне колхоздан пəтер беріледі, енді бірі жергілікті тұрғындардың үйлерінде тұрып міндеттерін атқарып жататын. Бе сінші класта біз Шəкірт қажы салдырған үлкен ақ үйде оқыдық. Сол кезде ауылдағы ең еңселі үй о сы болатын. Сыртына іші сай, бөлмелері кең, əрі жарық еді. Баспалдақпен көтеріліп е сікті ашып кіргенде шағын дəлізі бар, екінші е сік ашылғанда мектептің аядай үлкен залына аяқ басасың. Сол жақтағы бір түкпірде мұғалімдер бөлме сі. Класс бөлмелері қабырғаны жағалай орналасқан. Бір-бірімен қанаттас о сындай бе с бөлме бар. Біз оң жақ қабырғасындағы бір бөлмеде оқимыз. Мұнда да орталық жылыту жүйе сі жоқ болатын, əр бөлмеде бір-бір тандыр пеш бар еді. Отты о сында техничка боп істейтін əйелдер жағады. Бір маздатып жағып қойса, кешке дейін жылуы кетпейді. Біз таңертең оқыған соң ба пештің ең қызған шағы о сы сəтке дөп келеді. Далада көкаяз сақылдап тұрса да, класта жеңіл киіммен отырушы едік.

	Мұнда жергілікті мұғалімдер де баршылық. Талай жылдан бері мұғалімдік қызметін ойдағыдай атқарып, жас ұрпаққа саналы тəрбие, сапалы білім берген ағалар мен апаларды қалай ұмытасың. Далабай, Шіпатай, Соңғыбай, Құдабай, Ешімтай, Міржақып, Əмбия ағалар мен Бəден, Анна Максимовна сынды апайлардың тəлім-тəрбиесін кезінде көріп өскен ұрпақ едік. Кейін сол кісілердің ізін Мұрат, Жотан, Əмеш, Капитан, ағайларымыз бен Мəдиан, Күлəй, Əншырақ сияқты тəтелеріміз басты. Осы кісілердің барлығы да шын мəнінде өз істеріне терең берілген нағыз ұстаздар еді. Зейнелғалым ағай мен Рəпия тəте, бірі интернат меңгерушісі, екіншісі тəрбиеші ретінде сонда тəрбиеленіп жатқан балаларға қамқор қолдарын соза білді. Біраз жыл осы кісілердің қамқорлығында болып, жылы алақандарын əркез сезініп жүрдік.

	Жалпы алғанда ұстаз-тəрбиешілердің барлығы да халтура дегеннің не екенін білмейтін, пендешілікке бой ұрмаған шынайы азаматтар десем артық айтпағандық болар еді.

	Мұғалімдер арасында аса бір ерекше қасиеттерімен оншақты жыл ішінде шəкірт есінде өмір-бақи қалып қоятындары табиғи құбылыс. Мен де осындай үш адамның есімін ерекше атағым келеді: олар 2 класта оқытқан Жолтай Қаршығақызы Əспембетова, 8 класта сынып жетекшіміз болған Галина Емельяновна Чикилева (математика пəнінен сабақ берген) жəне 8-10 сыныптарда қазақ тілі мен əдебиетін оқытқан Мұрат Өтепұлы Қанапиянов деген азамат. Бұл кісі қазақ тілінің нағыз жанашыры, соңғы кездегі қазақ əдебиеттен даму үрдісінің білгірі еді. Міне, осындай азаматтардан тəлім-тəрбие алған əрбір шəкірт олардың ізгі істерін, тəлім-тəрбиесін ұмытуға тиіс емес деп ойлаймын.

	«Жақсы ұстаздан – шəкірт, жаман ұстаздан – мəңгүрт шығады» деген сөздерімнің алғашқы жолдарын өнегелі ұстазым Мұрат Өтепұлына арнап айтқым келеді. Өйткені бұл кісі осыған əбден лайық еді.





ЖОҒАЛҒАН КҮНДЕЛІК


	Ақталда өткен алты жыл қызық-шыжығы мол, қиындығы да шаш етектен өмірімнің алғашқы кезеңдерінің ең бір есте қаларлық тұстары еді. Алғашында сегіз жылдық мектеп, кейін жаңа мектептің құрылысы бітіп, онжылдыққа айналды. Онымен қатар жылу жүйесі бар, оншақты бөлмелі үлкен интернат та жұмыс істей бастаған. Бұл ол өзіміз оқыған Шəкірт қажы мектебіне таяу, бұрынғы қаптаған интернат үйлерінің теріскей бетінде, жолдың келесі жағында орын тепті. Ал қаптаған интернат үйлерін колхоз пəтерсіз жүрген, ия болмаса жағдайы төмен, азаматтары жоқ, қауқарсыз отбасыларына бөліп берді.

	Алғашқы келгеніміздей емес, біз де оң-солымызды танып дегендей, сонда тұрып жатқан балалардың ағаларына айналдық. Бірақ баяғы жылдағы біздің басымыздан өткен үлкендер тарапынан болатын əлімжеттікті, кішілерге күш көрсетіп, оларға неше түрлі қиянат жасап, жылату деген келеңсіз əрекеттер біздің тарапымыздан болған емес десем – бұл сөзімнің ешбір өтірігі жоқ еді. Алғаш мұнда келген кезімізде үлкен балалар көркем əдебиет кітаптарын мүлде оқымайтын, ол түгіл күнделікті сабақтарының бетін де ашпайтын. Солардың көбісі сегізінші класты бітірербітірместе ары қарай оқуларын жалғастырмай, жалғастыруға да өрелері де жетпей, кейбіреулері əке-шешелеріне көмекші шопан болып, бірі кəсіптік-техникалық училищелерге шопыр, тракторшы курстарына, бір класта бірнеше жыл отырғандары əбден жастары жеткен соң əскер қатарына кете баратын.

	Біз солардың орындарын ауыстырғанда сабаққа да, көркем əдеби кітаптарды оқуға да үлгеріп жүрдік. Ең негізгісі – уақытты тиімді пайдалана білуде екен. Мектептен келе сала дереу ертеңгі сабақтарымызды пысықтап алған соң, ауылдың сол анау монша жағындағы батыс бөлігінде орналасқан жаңа клуб үйіне (бұл да жақында салынып біткен үлкен ғимарат болатын) бет алатынбыз. Сол кезде Қазақстаннан шығатын газет-журналдардың бəрі, қазақ тіліндегі əдеби, ғылыми, танымдық кітаптардың барлығы дерлік келіп тұратын. Біз барғанда кітапханашы Əпуза апайымыз əдеміше келген қара торы жүзін бізге аударып:

	«е, келдіңдер ме, балалар, міне, жақсы-жақсы кітаптар келіп жатыр, өздерің таңдап алыңдар» деп қыруар кітапты ұсынатын. Қалаған кітаптарымызды таңдап алып, мəз боп біз кетеміз. Күндіз əркім өзінше оқиды да, түн болса кітаптың майын тамызып, мəнерлеп оқитын Аманбек деген балаға оқытып, өзіміз құлақ құрышын қандырып, лəзаттана тыңдап жатамыз. Ə.Нұршайықовтың «Махаббат, қызық, мол жылдар», Т.Ахтановтың «Боран», С.Мұқановтың «Ботагөз», романдарын, М.Ғабдуллиннің повестерін, С.Мұратбековтың алғашқы əңгімелерін санамызға солай жатып сіңіріп едік. Тəлім-тəрбиелік, мəн-мағынасы бар көркем əдебиетті бойымызға дарытқан біз – жоғары класс оқушылары, өзімізден кішкентайларға қамқор болуға, тіпті бір бөлмеде бірге жатқан төменгі сынып оқушыларына білгенімізді үйретуге тырыстық. Міне, көркем əдебиеттің маңызы мен оның санаға түсірер пайдасы қайда жатыр.

	Сол кітаптарды оқып, тыңдап жатқан сəттерде соларды жазған адамдарды əулиеге балап, суреттеріне қызыға қарап, шіркін, мен де осылардай жазушы болып, тыңдаушыларымды, оқушыларымды қызықтырсам деген ой санамда ұялай беретін.

	Алғаш рет жетінші класта күнделік жаза бастағаным есімде. Апам мен əкем 1968 жылдың күзінде Моңғолияда тұратын туыстарымызға барып, он шақты күн жолаушылап келді. Маған сыртында «Уланхус мектебі 1928-1968» деген жазулары бар шағын блокнот əкеліп берді. Блокноттың қатырма бетін ашқанда мынандай жолдар бар еді:



	«Өлгейдің өлкесі кең, суы тұнық,

	Хош иіс, гүлі əсем, желі тынық.

	Елі бай, өркен жайған өндірістер,

	Мұнда бар дархан өмір, ел молшылық.

	Қосылған біздің достық мəңгі жырға,

	Бөленген əлемдегі асыл нұрға.

	Жер шалғай болғанымен көңіл жуық,

	Ұмытпа, туысқандар сағындырма.

	Мария, Қабақтан. 1968 жыл. Өлгий».



	Міне, осы блокнотты пайдаланып, күнделік жаза бастадым. Əрине, алғашқы кезде күнделікке көзге көрінгенді: тамақ ішкеніңді, интернатқа, асханаға, моншаға ағаш кесіп, су тасығаныңды жазасың. Жазғаныңның көркемдік деңгейі де оңып тұрған жоқ. Əйтеуір шолақ тілмен ұра бересің. Қазір сол блокнот сақтаулы. Оқып отырып, ішегің қатқанша күлесің. Əрине, үлкен дүниенің осындай болар-болмас нəрседен бастау алатыны табиғи жайт қой. Менің де осы сырты шағын қызыл блокнот ойымды алғаш рет түсірген, творчествоға тəй-тəй бастырған тұсаукесерім сияқты боп көрінеді. Сондықтан да ол маған сырты қандай қызыл болса да, іші де сондай ыстық көрінеді.

	Кейін көркем əдебиеттерді қызыға оқып, қазақ тілі мен əдебиетінен беретін Мұрат ағай сабақ бергеннен соң ойсанам да кеңейіп, жазуға бір сəт төселе бастадым. Бір-екі жыл үзіліп қалған күнделігімді қайта жалғастырып, ендігі кезде 96 беттік қалың дəптерді шимайлауға көштім. Мұнда тек көргенімді ғана жаза бермей, болған, білген оқиғаларыма талдау жасап, өзімше баға беріп, қал-қадірім жеткенше əдеби тілмен көркемдеуге тырыстым.

	Бұл көреалмаушылықта шек болмайды екен ғой. Жұрттан бір адым оза бастасаң, соңыңдағылардың етектен тартып, жағадан алғаны сол балалық кезден басталып, басың жерге жеткенде барып бірақ бітетін сияқты. Тəп-тəуір-ақ күнделік жазып жүргенмін. Тіпті күніне ерікпей-жалықпай екі-үш бетке дейін жазып тастап жүрген кездерім болды. Сенбі-жексенбі күндері үйге (ауылыма) кетерде төсегімнің қасындағы тумбочкамның ішіне, кітап-дəптерлерімнің арасына жасырып, сонда қалдырып кететінмін.

	Бір күні ауылдан оралып, екі күннің оқиғасын қағазға түсірейін деп күнделігімді іздесем, сайтан жұтып қойғандай үшті-күйлі жоқ. Əрі іздеп, бері іздеп таппадым. Кітапдəптерлерім орнында, күнделігім ғана қолды болған. Ішім удай ашып, есеңгіреп отырып қалдым. Бір дəптерімді жазып, аяқтап қалғам. Ешкім көрмеген, ешкім білмейді. Алған адам «мен алып едім» деп мойнына ала ма? Сол кеткеннен мол кетті ғой, жарықтық. Кейін естісем сонда тұратын қыздар алып, «құпия-сырларымды» оқып, жыртып тастапты. Талай еңбегім сөйтіп зая кетті. Əрине, оларға да менің алға ілгерілей бастағаным ұнамаған болу керек, жəне де өзіміздің арамызда да жол бастайтын «жолбикелердің» табылмауы мүмкін емес қой деп ойлап, тəп-тəуір бастап келе жатқан «творчествомды» еріксіз тастауға тура келді. Бір нəрседен жүрегі шайлыққан адамның екінші рет соған қайта оралуы екі талай емес пе. Алайда, жазушы боламын деген ой-санамнан кетпейтін еді.

	Бəрі де көреалмаушылықтан шығады. Тіпті сол кезде оңсолын айқындап үлгермеген жасөспірім балалардың өзінде осындай жаман қасиет жетіп жығылатын.

	Əкем кей-кездерде «Волгасымен» алып кетіп, жексенбі күні алып келетін. Осылай қалғандарынан «ерекшеленгенім» үшін кейбір қара дүрсіндердің өзара бірігіп, мені шетке шығарып, оңтайы келсе сөзге шалып, қарсы жауап берсең жабыла ұрып кететін сəттері де аз болмайтын. Мүмкін оқуымды жақсы оқып, жақсы киініп, əкемнің машинасында тербеліп жүрген сəттерде өзімнің бойымда да тəкаппарлық орнайтын болу керек. «Алтын көрсе періште жолдан таяды» деген бар ғой, бəлкім бұл дерт тірі пенде болғасын жас болсын, жасамыс болсын адамның бойын шалатындығында шүбə жоқ.

	Əкемнің шын аты Қабділəшім болғанымен, кейін Қабан деп атап кетіпті. Қысқартып айтқандары болу керек. Осыны пайдаланып кейбір жетесіздер «шошқаның баласы» деуге дейін барды. Өзім де бұған намыстанып «басқа ат таба алмағандай мұнысы несі» деп ызаға булығам. Кейін Қазақстанға келгенде бұл есім нағыз қазақтың есімі екендігіне көзім жетті. Тіпті анау-мынау емес, қазақтың қаймағына шығар, тарихтан өз орындарын ойып алған азаматтардың аттары осылай аталады екен – Қабан ақын (жырау), Қабан батыр.

	Əкемнің бұл есімі кезінде менің əлеуметтік жағдайымды көре алмаушылар үшін шоқпар ретінде пайдаланып, менің талай рет еңсемді түсіргені бар. Уақыт өте келе бұған да бойың үйреніп, етің өліп кетеді екен. Келіп бұл туралы əкеме айтам. Ол кісі қой көздерін маған аударып, сарғыш жүзін жылытып, маған күлімсірей тіл қатады: «Е, ол атта тұрған не бар, айта берсін, сен одан кем-қор болып қалмайсың.

	Оқуыңды жақсы оқып, тəртіпті боп, айтқан ауыздардың алдында жүре бер. Айта-айта жауыр болған соң, өздерінің де жақтары қарысады» дейтін.

	Сол кездегі оқиғаларды көз алдымнан өткізіп отырып, бір атақты жазушының айтқаны жадыма оралады: «Озып кетті деп біреудің шаужайына жармасқанша, өз-өзіңді соған жетуге қамшыла» деген екен. Бірақ бұл сөз біреудің құлағына кірер, енді біреудің санасын селт еткізбес. Адамның барлығы бірдей емес қой.





СУЫҚ ҮЙ


	Жаңа интернатқа көшетінімізді естіп, бөркімізді аспанға атып, кереметтей бір қуанышқа бөлендік. Екі күннің бірінде ағаш кесіп, жарып, оны ішке кіргізіп, содан соң пештің бықсып жатқан түтініне тұншығып, мехнат тартқаннан гөрі жылу жүйесі бар кең сарайдай жатақханаға ауысатынымызды естігенде кім қуанбасын. Содан соң тоғызыншы класты да осы ауылдағы жаңа салынып біткен үлкен мектепте оқитынымызды естіп қуанышымыз тіптен ішімізге сыймады. Бізден бір жыл бұрын бітіріп кеткен оқушылар осыдан он шақырым шығысқа қарай орналасқан Көкру деген селодағы орта мектепте (автобустың ең соңғы аялдамасы) ауысып, сонда оқитын. Бұл Төбелер мен Ақтал сияқты таза қазақ ауылы емес, мұндағы жергілікті тұрғындардың көпшілігі жергілікті ұлт өкілдері болатын. Бір жыл бойы сонда оқыған жерлестерімізден жергілікті тұрғындар арасында кездесетін дүрдараздықтар туралы бұрын да талай естігенбіз. Ауыл бұзақылары интернатқа түн ішінде баса көктеп кіріп келіп, сонда тұрып жатқан балаларды соққыға жығып кетеді екенмыс деген əңгімелер жиі айтылатын. Бұдан құтылғанымыз да біз үшін үлкен абырой болды.

	Сол кезде Ақтал колхозының қысқы, көктемгі науқандық жұмыстарының барлығы мектеп оқушыларының арқасында бітуші еді десем артық айтқандық емес.

	Ақпан туысымен-ақ 6, 7, 9 класс оқушыларын ешкі тарау жұмысына – тау арасындағы алыс-алыс шопан қыстақтарына жіберіп, ешкілердің түбіттерін тарататын. Бұл бір машаһаты шаш етектен, нас та, ауыр жұмыс еді. Алғаш рет барғандар əрине, біраз қиналады, кейін бұл іске де төселіп алады екенсің. Колхоздың бес мыңнан асатын қыруар ешкісін төрт-бес күнде түбіттен тазартып шығу мүмкін емес. Бұл үшін ең аз дегенде екі аптадай уақыт кетеді. Қыстың қақаған аязында темір тарақпен, ашық аспан астында немесе төбесі жабық болғанмен есігі ашық қорада бір-бір ешкінің түбітін жануардың жанын шығара шыңғыртып, барлық күшіңді жұмсап, түбітін жұлып жатқан қабырғасы қатпаған жасөспірім балаларды көз алдыңызға елестетіп көріңіз. Ақпан туа қалса жылдағы кəде осы. Түбіттің бағасы өте қымбат болғанмен, (сол кезде бір килесі – жетпіс сомнан, жүз сомға дейін болатын) екі аптада өліп-талып, арып-ашып, қиналып келгенде қолыңа тиетіні болар-болмас тиын-тебен ғана. Ал, колхоз болса бұл «жұмсақ алтынды» мемлекетке сатудан қыруар табыс табады.

	«Көппен көрген ұлы той» дегендей мен де бұл жұмыстан қалыс қалып көргем жоқ. Ең алғаш рет барып, қатты қиналып (ол кезде алтыншы класта оқимын), аяқ-қолым суыққа шыдамай домбығып, үсті басымды қотыр басып (екі апта бойы ыстық су, монша дегенді көрмейміз) жүдеп-жадап келіп, əкеме мұңымды шаққаным есімде (ол кісі Төбелер колхозының ферма меңгерушісі болған).

	«Ата, мені сұрап алшы, шыдай алатын емеспін» деп жыламсырадым. Əкем жүдеу жүзіме, суықтан қабарған денеме қарап тұрып, іштей жаны ашып тұрса да, байсалды жауап берді: «Балам, біз бұрын бұдан да асқан қиыншылықты бастан өткергенбіз, сонау соғыс жылдарында, сол кездегі жасым қазіргі сенің жасыңдай болса да, бір отбасын жалғыз өзім-ақ асырағам. Таң атпай, күн шықпай тұрып кетіп, үйге түннің бір уағында аштан бұратылып бір-ақ оралатынмын. Сол кездегі уақытқа қарағанда қазір заман тыныш, киім бүтін, тамақ тоқ қой. Мен сені сұрап аламын əрине, бірақ өзің сияқты балалардан жаның артық па? Қиналсаң да бəріне үйреніп, шынығасың. Шыда балам, жас кезде қиыншылық көрсең, кейін небір асулардан сүрінбей өтесің. Өз қатарыңнан қалма, егер мен сені сұрап алып, жылы үйге əкеп қамап қойсам, сол достарыңның алдында беделіңнің жоғалатынын ұмытпа» деп əкем менің ұсынысыма үзілдікесілді қарсы болды. Əкем өстіп айтқан соң мен не істейін?! Колхоздың жұмысына үйреніп, расында да шынығып алдым. Əкемнің айтқаны имандай шындық екеніне бірте-бірте көзімді жеткізе бастадым.

	Ақталдың қыстақтары ауылға біртабан жақын Шұбарбұта жазығынан басталып, Бураты, Ландылық, Көмей, Шібеті деген тау аңғарларын аралай отырып, сонау Маңғол шекарасына таяу Қошқарбас деген аңғарлармен тұйықталады. Бас-аяғы елу-алпыстай шақырым жер. Ешкі бағатын шопандардың көбісі солалыстағы Шібеті, Қошқарбас шатқалдарын қыстайтын. Қар жамылып, мұз төсеніп, электр жарығы жоқ, теледидар дегенді мүлде көрмеген, газетжурнал айына бір рет баратын, сол қиыншылықтардың бəріне мойынсұнбай, адал еңбектерімен нəпақасын тауып, балаларын тəрбиелеп, күнін көріп, колхоз табысын еселей арттырып жүрген қарапайым еңбек адамдарын көріп, олардың төзімділігі мен қажыр-қайратына шын көңілден риза боласың. «Көре-көре көсем боласың, сөйлей-сөйлей шешен боласың» дегендей неше алуан адамдармен жүздесіп, əңгімелесіп, дастархандарынан дəм татасың. Қожанасырдай күлкілі, Алдар көседей аңғал адамдарды да кездестіріп, айтқандарына күліп, бір рахаттанып қалатын кездеріміз де болмай қалған жоқ.

	...Ақпан айының бас кезі болатын. Жылдағы əдет бойынша жылы киімдерімізді дайындап, колхоздың алыс қыстағындағы бір қораға ешкі тарағалы аттанғалы жатырмыз. Ол кезде колхозда автобус дегенің атымен жоқ. Жүк машиналарының қорабының төрт бұрышы мен екі ортасына сырық қағып, оның үстінен шатыр жүргізіп, жолаушы таситындай етіп жабдықтап алған соң, жиырма шақты бала қораптың əр түкпірінен орын алып, Қошқарбас қайдасың деп жүріп кеттік. Қысқы бет қаратпайтын суық желден үстіміздегі шатыр əжептəуір қалқан болып, қорғап тұр. Қыстың аты қыс, бəрібір үйездеген қойларша қораптағы балалар бір-бірімізге тығыла түсеміз. Бізді бастап апара жатқан зоотехнигіміз бен мұғаліміміз жылы кабинада əңгімелерін соғып отыр. Анда-санда машинаны бір тоқтатып, «осылар тірі ме екен» дегендей ұйлығып отырған бізді бір шолып кетеді. Олардың өздерімен алған сөмкелерінің ішінде арақ-шараптары да бар. Оны біз осылай шыға бере дүкен қасына тоқтап, сатып алғандарын көргенбіз.

	Машина Шүй жолымен ызғытып келіп, оң жақтағы дала жолымен тау аңғарына қарай бұрылды. Анда-санда шатырдың жыртық саңлауларынан айналадағы аппақ дүниені бір шолып қоямыз. Біз жүріп келген жолдың оң жағы мен сол жағының бəрі тырс еткен өсімдігі жоқ мидай жазық. Тек анда-санда көзге қарауытып, отарынан бөлініп қалған он шақты қойға ұқсаған қара тастар көзге елес береді. Жылдың төрт мезгілінде де бұл жерде жел жиі соғып тұрады. Бүкіл аудан бойынша ат жарыстыратын жер де осы. Неге екенін білмеймін, бұл аймақты Шатыр деп атайды. Сонау Жалғызтөбенің тұсынан жіберген сəйгүліктердің табан тірейтін көмбесі де осы жер. Екі аралық шамамен жиырма-жиырма бес шақырым жер. Желмен жарысқан арғымақтар көмбеге небары жиырма минут ішінде келіп, иелерін қуанышқа бөлеп жататын. Сол кезде атағы жер жарған бірнеше жүйріктер бəйге алдын бермейтін. Бəйзіннің Жиренқасқасы, Алтай жирен, Шаймардан деген кісінің аузымен құс тістеген жүйріктері біраз жыл бойы осы жазықтың шаңын аспанға шығарып жүрді.

	...Біз отырған машина түс əлетінде Көмейге келіп тұмсық тіреді. Осы жерде бірнеше үй, шопан қыстағы бар. Талай жыл күзетші боп жұмыс істеп келе жатқан Жебеш қарияның үйі де осында. Көмей екі үлкен сайдың басталар сағасында орналасқан. Айналасы тау, құз. Еңісте өзен ағып жатыр. Жаңағы осы жерден екіге бөлінетін үлкен сайдың оң бағытының аңғарын Төбелер колхозының шопандары қыстайды да, теріскей бағыты – Ақтал колхозының қыстаулары. Төбелер ауылында орта мектеп болмағанымен малының саны жағынан, экономикасының дамуы тұрғысынан алғанда Ақтал колхозынан көш ілгері тұратынын колхоз кеңсесі алдында ілулі тұратын көрсеткіш тақтадан да көріп, жұрт аузынан да естіп жүреміз. Сонда Төбелерден келіп оқитын балалар бір-бірімізге «өз ауылымызда оқысақ, үнемі əке-шешеміздің қасынан табылар едік» деп армандап қоямыз. Кейін үш жылдан соң Төбелер ауылы да орта мектепке қол жеткізді.

	Міне, мына Көмей қыстағы екі колхоздың Ортақ шекарасы іспетті. Машинамыз Жебе атаңның (Жебеш қарияны үлкендігін сыйлап, жұрт осылай атайтын) үйінің қасына тоқтады. Мұғаліміміз «бізге тырп етпей отырыңдар» деп ескерту жасап, өздері қарияның үйіне кіріп кетті.

	Біз енді тырп етпейтін өлі жандар емеспіз ғой, бəріміз де машинадан түсіп, бойларымызды жазып, серуендеп сыртта біраз жүрдік. «Не істеп отыр екен» деген құштарлығым белең алып, мен де сəлден кейін Жебе атаның үйіне кіріп бардым. Шопыр, зоотехник, мұғаліміміз үшеуі бір бөтелке арақты ашып, қуырдақтан алып қойып, жайбарақат əңгімелесіп отыр екен. Ұзын бойлы, арық жігіт тек жай мұғаліміз ғана емес, біздің кластың жетекшісі. Мені көре салып сасып қалды. Үстеріне оқушы кіріп келеді деген ой қаперіне кіріп шықпаған секілді. Бірден түсін суытып, маған зілдене қарады. «Мен сендерге мұнда кірмеңдер дегенім қайда, шық, машинаға бар!» деп зіркілдей жөнелді. Мен де ерегескендей есік алдында міз бақпай тұр едім, осы сəтте Жебе атаңның бəйбішесі (біртүрлі түсі жылы адам екен) «келе ғой балам, шəй іш» деп дастарханға шақырды. Мен тайсалмай дөңгелек үстелдің бір қырына барып, жалп етіп отыра кеттім. Мұғалімнің көз алартып қарағанына да қарағам жоқ. Онымен бұрын да жұлдызым қарсы еді, неге екенін білмеймін менімен өш-ақ. Класта да, мектепте де тырнағымның астынан кір іздеп, маған соқтығуға себеп іздеп жүреді. Мен де себепсізден себепсіз тиіскеніне назаланып, кейде оның бетіне қарсы келіп, кейде айтқанын құлағыма ілмей кете барамын. Міне, екеуіміздің жұлдызымыз тағы да қарсы келіп қалды. Үйде отырған адамдардан именді білем, бұдан кейін маған үндеген жоқ. Ішегім шұрылдап, қарным ашып келген соң дəмді қуырдақтан асап-асап жібердім. Жебе атаның бəйбішесі де менен жөн сұрап жатыр. Əкемді– шешемді айттым. «Е, ол қайнымды жақсы танимын. Əкеңе тартсаң жерде қалмайсың, балам» деген сөздері мені тіпті қанаттандырып жіберді. Қасымда мұғалім отырғанын да ұмытып кетіп, қойылған тамақтан ішіп-жеп, тойып алдым. Жебеш қария кісіге зəбір-қиянаты жоқ, аңғал кісі сияқты. Ауыл арасында Жебеңнің қырық өтірігінің бірі шығар деген сол кісіге арнап айтылған сөздерді де естіп жүретінбіз. Ол кісінің «Сталиннің үйіне барғанда шəйдің босаған жəшіктерін көргенін, соған қарап ол кісінің шəйді көп ішетіні» туралы ойлағаны жайында, «бұлтта отырып сомолет күткені» туралы, «келе жатқан танкті жалғыз қолымен тоқтатқаны» хақындағы əңгімелерін талай естіп, көзімізден кезінде жас аққанша күлгенбіз. Ендігі сəтте өз аузынан бір əңгіме естимін бе деп құмарта түстім. Есіл дертім тамақта болғанымен, екі құлағым төрде отырған қарияда. Бір нəрсе айтқалы оқтала бергенде салмақты бəйбішесі «бос сөйлемей тыныш отыр, кісілерге тамақ ішкіз» деп тиып салады. Əйтпегенде тағы да бір əңгімесін естіп кетер ме едім, кім білсін?! Ендігі бір сəтте шопыр жігіт қариядан бензин сұрады. Шал екі көзін қатарынан қысып-қысып жіберіп: «бар, бірақ қатып тұрған болу керек, күн қатты суытып тұр ғой, өзі» дегенде мен де, қалған үшеуі де мырс етіп күліп жібердік. О заманда бұ заман, қанша суық болса да бензиннің қатқанын көрдің бе? Жебе атаңның бұл сөздері де кейін ел арасына тарап кетті.

	Осыдан кейін жолымызды тағы да жалғастырдық. Шопырымыз да əжептəуір қызып алған. Рульде отырғаны, жиырма шақты баланың тағдыры қазіргі сəтте тек бір өзімен байланысты екені туралы ой қазіргі сəтте қаперіне де кіріп шықпайтын сияқты. Мұғаліміз де дастархан басында отырған сəтте оған тосқауыл болудың орнына, арақ құйылған кеселерді соғыстырып, бір шөлмекті үшеуі бөліп ішіп алған.

	Өзен жиегімен Қошқарбас қыстағын бетке алып, ілгерілеп келеміз. Кенет машинамыз қарын жел ұшырып əкеткен жылтыр мұздың үстінде шыр айналды да, артқы дөңгелектері шұңқырға түсіп кеткендей шоңқиып тұрдық та қалдық. Сөйтсек, жолдан ауытқып, машина шыр көбелек айналғанда артқы жағы ойыққа түсіп кеткен екен. Құдай сақтағанда машинаның алдыңғы жағы мұз үстінде. Егер көлігіміз біржола ойыққа түсіп кеткенде аунап кетер ме еді, бір құдай білсін. Қыста жол жүрген сəттерде шопырлар өздерімен бірге ломдарын, балталарын, күректерін тағы да басқа қажетті саймандарын ала жүретін. Бағымызға қарай бұл да оларын ұмытпапты. Біріміз мұз ойып, біріміз оны тазалап, екіншіміз шелектеп топырақ тасып, ес кетіп жан шыққанда, төрт сағаттай осы жерде бөгеліп, машинаны бүкіл ересектер, балалар болып əрең шығарып алдық. Ол кезде тоғызыншы класта оқимыз, денеміз өсіп, əжептəуір ер жетіп қалғанбыз. Қарулыларымыз да арамызда жетіп жатыр.

	Қас қарайып, кеш батқанда шопан қорасына əзер іліндік. Ай жарық, жел басылып, қысқы табиғат тыныштық құшағына енген. Мүлгіген тыныштықты анда-санда үрген шопан иттерінің дауыстары тілгілеп өтеді. Айналадағы таулардың кеспірі де айдың жарығынан анық болжанып тұр. Тек құз-тастардың көлеңкелері ғана олардың кейбір бөлшектерін қарайтып көрсетеді.

	Атына заты сай Қошқарбас десе қошқарбас екен. Қыстақ айналасындағы қошқардың басына ұқсас домбал-домбал тастар расында да осы атауды айғақтай түсетіндей көрінеді. Ауа тымық болғанымен аяз бар, тым салқын. Машинадан түсіп, үсті-басымызды, жамылып келген тон, ішік, тақаларымызды (күпі) қағып, біраз сыртта аялдап, сөмкесін салдырлатып шопан үйіне кіріп кеткен мұғалімімізді күттік. Осыншама баланы қайда орналастырар екен деген күдік əрқайсымыздың ойымызда тұрған сияқты.

	Машина қорабының артқы бір бұрышындағы екі қап азық-түлігімізді де түсіріп қойдық. Енді бір сəтте үйден мұғалім шығып, жабық қораның тау жақ беткейінде орналасқан кішкентай үйге бастап жүрді. «Бүгін осында түнеп шығасыңдар, басқасын ертең көреміз» деп шопан екеуі бізді шұбыртып, сол үйге ертіп кірді. Үй дегеніміз терезелері сынған, есігі дұрыс жабылмайтын, соңғы рет мұнда адамдардың қашан отырғаны белгісіз, үй деген жай аты бар да, заты жоқ, тауыққорадай ғана қауқары бар бірдеңе боп шықты. «Осындай күні келеміз деп ескертсеңдер, алдынала бəрін дұрыстап, дайындап қоятын едік қой» деп шопан да өзін кінəлі санап, ақталып жатыр. Үйдің іші сұп-суық, ызып тұр. Одан гөрі бізге дала жылы боп көрінген сияқты. Амал жоқ, ұлдарымыз бар, қыздарымыз бар шопан үйінен сыпырғыш алдырып, еденін, қабырғаларын тазалап, жылы киімдерімізді еденге төсеп, əйтеуір орналасқан болдық. Ай туса да, уақыт əлі ерте болатын.

	Түннің бір уағында қысатын қатты аязды көз алдымызға елестетіп, қатып қаламыз ба деп зəреміз ұшады. Пештің орны ғана үңірейіп жатыр. Мұржа шығаратын төбесінен жұлдыздар сығалайды. Үш терезенің шыныларының тең жарымы жоқ. Тағы да сол «көппен көрген ұлы той» деп амалдың жоғынан осында түнеуге бел байладық.

	Мұғаліміміз келіп: «тамақ-шəйді ертең ішесіңдер, бір түнде адам түгіл ит те шыдайды, баяғыда біз əскерде жүргенде апта бойы жүре беретінбіз» деп бөседі. Арақ деген аузынан мүңкіп тұр. Шамасы, шопан үйіне кірер-кірместе төрт еркек бірігіп, бір бөтелкені тағы да қағып жіберген секілді. Бағана Жебе атаңның үйінен тойып алған менің қарным онша аша қойған жоқ. Таңертеңнен бері нəр тартпаған əріптестерімнің солған жүздерін көріп, жаным ашыды. Жаңағы екі қаптың бір қабы нан болатын. Бастығымыз əбден жайланып, арақ ішіп, карта соға бастағанда дəліздегі үлкен қаптың аузын ептеп ашып, ішінен төрт-бес бөлке нанды алып, балаларға əкеліп бердім. Қарындары ашқан олар қойсын ба, бір жапырақтан үзіп-үзіп əп-сəтте жеп қойды. Мен де сол кластың комсомол жетекшісімін. Мұғалім болмасам да, маған да жүктелетін міндет аз емес. Бірақ қолымда ештеңе жоқ болғасын не істейін, бар жақсылығым жаңағыдай ғана. Нан əкеліп бергеніме іштей мəз боп қалдым.

	Уақыт өткен сайын есік-тесіктен азынап кірген суық күшіне еніп, ашық аспан астында жатқандаймыз. Пеш болса оны жағып, есік терезені бітеп, көрер таңды бірдеңе етіп қарсы алатын едік қой.

	Мұндай қысастыққа шыдай алмадым. Тағы да шопан үйіне кіріп бардым. Бəрі де жайбарақат. Дөңгелек үстелдің ортасында тұрған бір табақ еттен алып қойып, арақтарын ішіп, карталарын соғып, жылы үйде масайрап отыр. Осыдан таяқ тастам жердегі ашық-шашық үйде тоңып, қарындарымыз ашып отырған біздің тағдырымыз қазіргі сəтте ешкімді де алаңдататын емес. Мен кіріп бара сала ішіп, қызып алған мұғалімім тағы да дүрсе қоя берді. «Ей, сен немене шапқылай бересің, деловойсың ба? Бар, кет дедім ғой мен саған, қарай гөр өзін, бұл сенің əкеңнің үйі емес, шық дегенде ит те шығады!» деп тура келіп, кеудемнен итеріп, тықсыра бастады. Мен де ызаға булығып кеттім. Осының алдында да талай шекісіп жүретін мұғалімімнің мұндай бассыз əрекеті бірінші емес-тұғын. Кеудемнен итере бастаған қолдарын бар екпініммен қағып жібердім де, ызаға булыға сөйледім: «егер балаларға үсік тиіп, зардап шегетін болса, өзің басыңмен жауап бересің!» деп «сенге» көшіп есікті тарс жауып, шығып кеттім.

	Шопан үйі бір бөлмелі болғанымен, кең екен. Жиырма бала түгіл, қатар-қатар ықшамдап орналастырар болса отыз бала сыйып кететіндей. Біз де көпке дейін суық үйде ойын ойнап, жұмбақ жасырып, əн айтып, уақытты өткізіп жаттық. Түннің бір уағында шопан келді. «Ой, балалар, шынымен қатып қаласыңдар мұнда. Киім-кешектеріңді алып, үйге жүріңдер» деп бізді үйіне ертіп алып барды. Шопыр, мұғалім, зоотехник үшеуі арақтан сілелері қатып, тілдері салақтап, бір бұрышта қорылдап ұйықтап жатыр. Құлақтарына мылтық атсаң да оянар түрлері жоқ. Шопан ағайдан əу баста үйіне орналыстырмағанын сұрап едік, мұғаліміміз бұған үзілдікесілді қарсы болған екен. Арақ ішіп, карта ойнағандарына кедергі келтіреді деп ойласа керек. Сонда арақ пен карта күллі баланың тағдырынан жоғары болғаны ғой.

	»Сен біздің төсекке жата қойшы» деп шопан маған кең төсегін нұсқады. Үш бала сиятындай төсектері де кең екен. Қасыма екі баланы алып, түнімен терлеп, тепшіп ұйықтап шықтық. Шопан ағамыз, жеңгеміз екі баласымен бірге ортадағы дөңгелек пештің қасына, қалған балалар қаз-қатар тізіліп, бастарын төрге қаратып ұйықтап шықты. Тіпті анау үшеуінің екі аралығында үш-төрт бала сиятындай орын қалыпты. Шопан ағай болмағанда (ұмытпасам ол кісінің аты Дəукен ғой деймін), түнде қатты ұйқыда жатқан денелеріміздің кейбір мүшелері үсіп, мүгедек боп қалатын ба едік, бір құдай білсін. Жанымызды түсініп, қорғай алмаған мұғаліміміздің дəрменсіздігіне қарным ашты. «Жаны ашымастың қасында басың ауырмасын» деген ұлағатты сөз осы оқиғаны еске алсам ойыма еріксіз оралады.





ТЕКЕ


	Ешкіні бір рет қана тарап қоймайды, кейін екінші рет тарамы тағы бар. Жоспарын орындай алмаған колхоз бұл жұмысқа балаларды үшінші рет те апарып жатады. Мұндайда түбіт емес жай қылшық болған соң оның сапасы қайдан болсын. Дегенмен, мамыр айларында осындай жұмыстарға да барғанымыз бар.

	Ақталға жақын, небары он-он бес шақырым жердегі Шұбарбұта жайылымында теке бағатын Байғалиев Құсман ақсақалдың шопан қыстағы бар. Жазда ғана алыстағы Қарамаңдай асуына жайлауға көшкені болмаса бұл шопан жылдың үш мезгілінде де малын осында жайып, бағыпқағатын. Текелерді ешкі-серкелердің барлығы таралып болған соң, ең соңында тарайды. Бұл жануарды түбіттен тазарту тіптен қиынның қиыны. Олардың жыныс бездерінен бөлінетін жағымсыз иіс басыңды айналдырып, қолқаңды атып, тұншықтырып жібереді. Осы иісті сəл əлсірету мақсатымен мұрнымызға айналдырып шүберек байлап аламыз. Алайда, ауаның бəрі осы иіске толы болған соң шүберектің де пайдасы шамалы-ау деймін. Осы иістен жиіркенетініміз соншалық, осының алдында тарап жүрген жағымсыз иістен ада ешкісеркелерге жылап көріскің келеді. Амалдың жоқтығынан, мектеп жіберіп жатқан соң бұған да көнуге тура келеді.

	Сөйтіп, көкек айының күндерінің бірінде сол қораға үшінші таралымға бардық. Алғашқыдай емес, күндеп, апталап жатпаймыз. Бұрын таралып кеткен текеде қандай түбіт болсын. Қылшықтарын жұлған боп, ырымдап қоя береміз. Таңертең барып, кешке жұмысымызды тəмамдап, ауылға қайта ораламыз. Көкек айында күн де жылынып, табиғат қысқы бұйығы қалпынан арылып, айналаның бəрі жасыл желек жамылып, көңілді бір шақ туады. Бұл кезде біз де интернаттан шығып, өзіміздің жеті шақырым ғана орналасқан ауылымыздан велосипед, атпен қатынап тұрамыз. Осының алдында ғана əкем: «үйден қатынап тұрсын» деп маған «Минск» мотоциклін сатып əперген. Сондағы қуанғанымды көрсеңіз. Оның алдындағы жылдарда велосипедпен, əкемнің торы жорға атымен қатынап тұратын едім. Мынау маған күтпеген оқиға болды. Сол күні қуанғанымнан жеті жақырым жердегі Ақтал ауылына екі-үш рет барып келдім. Ол кезде ілеу де біреу ғана осындай көлікке қолын жеткізетін. Əсіресе, балалар жағынан. Көреалмаушылықтың көкесін осыдан кейін көрдім. Алғашында мектеп қасына қойып жүргем. Мен сабақта отырғанда біреулер бензинін ағызып кетеді, енді біреулер дөңгелегінің желін шығарып масқара қылады. Кілттерін де ұрлап жерге отырғызған кездері аз болған жоқ. Əбден тыныштық бермеген соң бірге оқитын кластасым Асылтайдың үйіне қалдыратын болдым.

	...Міне, жаңағы теке бағатын шопанның қорасына сол «Минск» мотоциклімен келгем. Басқа балалар да жақын жер болған соң бірі атпен, енді біреулері велосипедпен келіпті. Бізге бас-көз боп, жұмысымызға бағыт бағдар беріп жүрген колхоздың жауапты бір жұмысын атқаратын жасы елулерге таяған, бойы ортадан сəл ұзындау, əңгімесін орысша-қазақша араластырып сөйлейтін, кейде орысша сөйлеп жұртты қыран күлкіге батыратын Мəжит деген кісі еді. Өзінің «Иж» мотоциклі бар. Қанша жылдам жүрсе де сағатына қырық шақырымнан асырмайды. «Неге қатты жүрмейсіз?» дегендерге Мəкең күліп: «бұл тоже конь ғой, зачем его мучить» дейтін.

	Текені екінің бірі ұстап, жыға алмайды. Ешкі-серкелерге қарағанда мүйізі қарағайдай, дене тұрқы кішігірім тайыншадай, алпамсадай жануарды жығып, аяқтарын біріктіріп байлауға көп балалардың күштері жете бермейді. Осы сəтте көмекке Мəкең келеді. Өзі қарулы кісі еді. Бір қолдап-ақ қандай теке болса да, жерге топ еткізеді де қасындағы балаға текенің жүндерін алақанымен сипап-сипап жіберіп, ақылын айтады: «туда-сюда сделай, тарақпенен глади» деп. Оған естіп тұрған біздер күлеміз кеп.

	Бірде қора шетінде бір текені бақыртып, жүнін жұлып отырғанмын. Менен кейін бір қыз отырған. Мəкең бір нəн текені қора ішін шыр айналдыра қуып, ұстай алмай біраз əбігерге түсті. Ендігі бір сəтте жалт қарасам əлге теке жан ұшырып маған қарай тура зырлап келеді. Таяп келіп соқса, мертіктіріп кетері даусыз еді. Салмағы алпыс-жетпіс кило тартатын, мүйізі қарағайдай жануардан кім сескенбесін. Жүрегім тас төбеме шығып, тура келіп қалған текенің кеудесінен дереу денемді ала қойып, жерге жантая құладым. Бар екпінімен келген жануар үш-төрт сырғауылды бұйым демей сыртқа бір-ақ секірді. Артқы аяқтары жолда отырған қызға тиіп, екі аяғын көктен келтіріп кетті. Сонда Мəкең зытып кеткен текенің соңынан қарап тұрып, таңданған кейіппен: «пай, пай жануар-ай, как козел прыгает» деп басын шайқады. Сонда отырған бəріміз текенің қылығына өкінгеніміз жоқ, Мəкеңнің сөздеріне күлдік. Кейбір сəттерді жаның жабырқап, көңіл күйің солғын жүргенде осындай адамдардың қасыңда болғаны да жақсы екен.





АВТОИНСПЕКТОР


	Құдайдың оң көзімен қарағандығынан болар, өз басым қиындыққа қалай тез ұрынсам, одан солай жылдам құтылып кете беретінмін. Тұзым қандай жеңіл болса, жолым сондай ашық еді.

	Тағы бірде көк «Минск» мотоциклімен Ақталдың ортасындағы жолмен ызғытып келе жатқам. Ол кезде менде жүргізу правосы да жоқ, мотоцикл еш жерде тіркелмеген, нөмірі де жоқ тұғын. Көліктерді техникалық тексеруден өткізіп жатқан көктем уақыты болатын. Колхоз кеңсесінің алдында милиция «Уазигі» тұрғанын кеш байқап (алыстан көрсем, басқа жолға түсіп, көздеріне түспей кете беретін едім), зыр етіп, машиналарды тексеріп жүрген екі автоинспектордың қасынан өте шықтым. Мені көре сала біреуі машинасына дереу отыра сап соңымнан түссін кеп! Зытып келем. Егер ұстап алса мотоциклімді айырып алып, əкеме айып салатынын іштей пайымдап, қолына түспеуге тырыстым. «Уазик» те соңымнан қалмай өкшелеп тартып келеді. Гаражды айналып кері қарай салдым. ГАИда соңымнан бір елі қалар емес. Үй-үйдің арасындағы ашық жерлермен мектепті бетке ұстап мен де газды бұрап, мотоциклді ышқындырып-ышқындырып аламын. Үштөрт үйді айналып, келесісіне таянғанда үй иесі машина жүрмесін деген оймен жуан дөңбекті көлденең тастап, ашық жолдың біраз бөлігін жауып тастапты. Қуанып кеттім. Мотоцикл өтетіндей саңылау бар екен. Сол жерден зыр етіп өте шықтым. Қуғыншының машинасы əлгі жерге келіп жуан ағаштан өте алмай бөгеліп қалғанда мен де мектептің қоршауларының батыс жақ есігінен кіріп, шығысындағы есігінен зып беріп шығып, жаңа салынған интернаттың қасындағы мұғалім Бəден апайымыздың есігі ашық тұрған сиыр қорасына қойып кеттім.

	Сыртта бір шаруаларын істеп жүрген апайым менің қылығымды көріп, шошып кетті: «Ой, не істеп жүрсің, біреуден қашып жүргеннен саумысың?» деп ол кісі мені тергеуге ала бастады. Мен болған оқиғаны айттым. «Ой, көк шешек, соншама зəре құтымды алып, ендеше сиыр қораның есігін жауып қой да, шəй ішіп, үйде отыра тұр. Олар соңыңнан бір түссе жетпей қоймайды. Əкеңді де ұятқа қалдырасың» деген соң өрекпіген жүрегім орнына түсіп Бəйтəтемнің түскі асынан дəм таттым. Бірер сағат осында отырып, көңілім жайланған соң бағанағы жерге жаяу барып, қуыншылардың ізін кестім. Бірде-бір адам, бірде-бір машина жоқ, кеңсе алдындағы алаң бос қалыпты. Жүрегім əбден орнына түскен соң мотоцикліме мініп «Төбелер, қайдасың?» деп тартып кеттім. Осыдан кейін жан-жағыма мұқият қарап жүретін болдым. «Сақтықта қорлық жоқ» дегенім ғой баяғы.





ТОРЫ АТ


	Кейбір адамдардың екіжүзділігі, арамдығы, пендешіліктері адамды қайран қалдырады. Өмір сүріп, жер басып жүрген соң, неше алуан жағдайда кездесіп, араласып, кейде дос болып та жатасың. Əуелгіде сөздері төгілген маржандай боп мөлдіреп тұрған соң нанасың, иланасың. Жүрегіңнен орын сайлап, сезіміңді тапсырасың. Уақыт өте келе осының бəрі жай сөз, жадағай көңіл екеніне көзіңді жеткізіп, өзіңді бір түрлі сезініп, біреудің алдауына түсіп, шылауына іліккеніңді кеш сезінесің. Ол сенің ақ көңілдігіңді, аңқаулығыңды пайдаланып, одан əрмен дос болып жүре беруге мүдделі. Ал сен болсаң осының бəрі алдау, жəй ғана бос сөз екеніне көзіңді жеткізіп тым болмағанда өзіңді өзің сыйлау мақсатымен одан күдеріңді үзесің. Екі арадағы достықты шорт кесесің. Осындайлардың өмірден талайын көрдім. Сөздерінен түңіліп, істеріне жирендім. Адам болған соң бұл əрине еркекке де, əйелге де тəн қасиет.

	»Адамның аласы ішінде, мал аласы сыртында» деген нақыл сөздердің жаны бар екеніне осындай жайттар туралы ойлап отырғанда көзіңді бек жеткізесің.



	Осындайларға қарағанда кейбір жануарларды олардан əлдеқалай биік қоюға мəжбүр боласың.

	...Сол баяғы балалық шақ, мектеп, интернат өмірі. Қыс бойы интернатта жатып, көктемнің келуін асыға күтеміз. Өйткені, өз үйіміз, өлең төсегіміз дегендей əке-шешесінің үйінен қатынап тұрғанды кім жек көрсін. Бір жылы көктем туа сала атпен екі ауылдың ортасына қатынап тұрдым. Төтесінен салғанда төрт-бес шақырымды бұйым құрлы көрмей айналасы он-он бес минут ішінде шапқылап, бəйгеге қосқан сəйгүліктердей жарысып, үй-үйлерімізге жетіп барамыз. Сонда астынан су шығатын интернаттардың салқындығынан, екі күнде бір рет ағаш кесіп, жарып, оны бөлмемізге, асханаға кіргізіп беретін күнделікті бітіп болмайтын шаруалардан мезі боламыз. Оның үстіне ананың үйіне, мынаның үйіне ағаш кесіп бере қойыңдар деген қосымша талаптар тағы да түсіп жататын. Бұларды да орындауға тура келеді. Міне, осы сəтте осының бəрінен де құтыламыз. Көктем келіп, жер кеуіп, күн жылынған сəт – біз үшін бір көңілді мерзім болатын.

	Əкемнің жорға торы аты бар. Оның үстіне велосипедім де жоқ емес. Алайда торы аттың жорғалығына қызығып көбінесе оқуға атпен барып келіп тұрғанды қалаймын. Таңертең мен тұрғанда əкем ерте тұрып жұмысқа кетіп қалады да, шешем түнімен қорада шөпте тұрған атты ерттеп жолыма дайындап қояды. Торы ат лақса кəрі болмаса да, орта жасқа келіп қалған, соның өзінде де жарысқанда басқалардың алдын бермейтін жүйріктігі де бар еді. Бірақ бір кемшілігі бар: неге екенін білмеймін құйрығының қылдары бір-біріне ұйыса жабысып, тақтайдай боп қатып қалған. Желіп, шапқанда аяқтарына сыпырғыш сияқты «сырт-сырт» етіп тиіп отырады. Кейбіреулер бұған «атыңның артына сыпырғыш байлап алғансың ба?» деп мəз боп күледі.

	Ал, енді əкем көктемде машина бара алмайтын Қостал, Сарыбалапан, Сарытоғай деген көктеулердегі шопандарын аралауға торы жорғасымен бара қалған күнде велосипедке ауысуға тура келеді. Алайда, екі жыл қатарынан көктем сайын осы аттың үстінен түскем жоқ. Иесіне мал екеш мал да үйренеді екен. Жануардың маған бауыр басқаны соншалық, балалар төрт-бес сағат қашаға қаңтарып байлап қойып жүргенде мен торы атты тұсап, мектептің айналасындағы көк жасаңға жіберіп жүрдім. Басқа жылқылар сияқты алысқа кетпей өзіңді күткендей сол маңнан табылатынына қуанам. Мені көре сала «е, келдің бе?» дегендей өзіме қарай жылжи бастайды.

	Бір күні класта кезекші боп, өзіммен ат ойнатып келіп жүрген балалардың ең соңында жалғыз қалып қойыппын. Жайылып жүрген атымды тұсауынан босатып, секіріп мініп алып əлі де қаралары үзіле қоймаған əріптестерімді қуып жету мақсатымен суыт жүрісті қуғыншыдай соңдарынан желдірте жөнелдім. Олар да бір жерде қарап тұрмаса керек, бірбірлерімен жарысып, ойды, қырды бұйым демей шапқылап барады. Мен де желдей есіп келем. Ұйысқан құйрығы оңға бір, солға бір бұлталақтап, жануардың аяғын сырт-сырт еткізіп жиі-жиі соққылап кетеді. Ақталдың батысында орналасқан ауыл мен колхоздың аттары жазылған арка бар еді. Соның айналасы бедерсіз ойпат. Қар əлдеқашан еріп, жер көктей бастаған сəт болатын. Шұңқыр-шұңқырларға толған шалшық сулар кеуіп үлгермей əлі де шылқып жатыр. Аспан төсінде бозторғайлар қанаттарын жиі қағып, көңілді əуендерін аямай төгеді. Аспан да ашық. Күн күлімдеп тұр. Кейде қасымнан қарлығаштар оқтай зулап өте шығады. Неткен жылдам құстар. Астымдағы торым екі аттағанша осынау қасиетті құстардың да қарасы да үзіліп, көкжиекке сіңіп жоқ болады. Мен де ешкімнен қалмайын дегендей зырлап келемін. Торы жорғам денесін жайып, көсілте есіп келеді. Қанша дегенмен біраз жасқа келген көптен тəжірибелі ат емес пе, оқта-текте кездесіп қалатын ши, бұталардан лезде айналып өтіп, жемінің соңына түскен жолбарыстай құйғытады-ай кеп. Осылай келе жатқанымда кенет атымның аяғы ін бе, əлде шұңқыр ма, əйтеуір бір нəрсеге сүрініп еңкейіп қалғанда басынан ауып анадай жерге допша домалап түстім. Түскен жерім көк жасаң болғандықтан денемнің əжептəуір ауырғаны болмаса, сүйек-саяғым аман секілді. Бірден ұшып тұра алмай, денемнің ауырғанын басып алмақ ниетпен құрғақ алаңға сүйретіле жылжып барып, аспандағы бозторғайлардың шырылдағанын тамашалап, біраз уақыт көкке қарап жаттым.

	»Торы атым сол кеткеннен мол кететін шығар, барса үйге барар, басқа қайда кетер дейсің» деп алға жосып кете берген арғымақтын соңына көз салмастан жата бердім. Оған да аздаған ызам бар, «сүрінбей-сүрінбей келіп, мұнысы несі» деп ойлап қоям. Денемнің ауырғаны сəл басылғасын ақырындап барып, атымның кеткен жағына көз салдым: о, тоба, атым да иесінің жолда қалып қойғанын сезсе керек. Қозы көш жерден маған аяңдай жайылып келе жатыр. Сондағы қуанғанымай! Таяп келген аттың жалынан, басынан сипап өрекпіген көңілімді бір басып алдым. Денемнің ауырғаны əбден басылған соң ептеп тұрып, қасымда жайылып тұрған атыма жайлап мініп, ауылға тарттым. Алдымдағы озып кеткен серіктерім менің жығылғанымды көрді ме, əлде соңдарына қарамай ілгері құйғыта берді ме, ол жағына назар да аударған жоқпын. Бəрінен де торы жорғамның адалдығына төбем көкке жеткендей болды. «Жақсы атыңа сен, алысқа апарады, жаман досыңа сенбе жолда қалдырады» деген мəтел осыдан кейін көңіліме еріксіз оралады.





ҰРЛАНҒАН ТЕМЕКІ


	Еркек пен əйел бойында, екеуі де əрине адам болғанымен араларында көптеген психологиялық айырмашылықтар бар. Еркек байсалды, көреген, бағамдағыш келсе, əйел шешімді тез шығаратын, бойындағы бар мүмкіндігін бірден пайдаланып жіберетін қызу қанды жаратылған жан иесі. Əрине, мен бұл жерде əйел затына күйе жағу мақсатында жазып отырған жоқпын. Əсілі, табиғаттың өзі солай етіп жаратқан соң, менің сөздерім бұл жерде осы мəселелерді сипаттау ғана екеніне ешкім шүбə келтірмес деп ойлаймын.

	Əйелдің еркектен бір саты жоғары тұратындығы – оның табиғат жаратқан əдемілігі, көріктілігі мен нəзіктілігі. Міне, негізінен алып қарағанда еркекке де қажеттілігі осы қасиеті болса керек. Бұған да шүкіршілік айтамыз.

	Əйел алып-қашпа сөздерді бірінші болып таратады. Болашағына барлау жасамай тұрып, оның байыбына баруды екінші кезекке қалдыруға құмар. Осыған қарағанда ақылы мен санасының қызмет атқаруы ер адамдарға қарағанда əркез кемшін түсіп жататындығын табиғи құбылыс деп қараған жөн. Дегенмен, ақыл-санасы еркектерден де асып түсетін əйелдердің арамыздан таблатындығын əрине жоққа шығармауымыз керек.

	Əйел өзі көрмеген, тек жұрттан естіген алып-қашпа сөздерге долбар жасап, соған өзі тура солай екен деп имандай сенеді. Бұл сəттерде оның санасында «жоқ, бұлай емес шығар» деген күмəн ешқашан болмайды. Сонымен қатар, «кейін ойым жоққа шығып, құдайға күнаһар боп, біреудің күнəсін көтермеймін бе?» деген сұраққа іштей жауап беруге де талпынбай, өз долбарының жетегінде кете береді. Кейде олардың осындай ақылы мен санасының кемшілігі күлкіге айналдырып, жар да соқтырып жатады. Ол сонда ғана санын соғады, іштей өкініп, қатты қапаланады. Алайда, оның тағы бір кемшілігі, осындай орын алған өкінішін тіс жарып сыртқа шығармайды, оған оны жалған намысы жібермейді. Мүмкін, табиғат ана оны осылай жаратқан шығар, ендеше бұған ешқандай күш қарсы келіп, ешбір тіршілік иесі дау айта алмаса керек.

	Сөзімді долбар сияқты адам бойында кездесетін: оқиғаны алдын ала жоспарлап, оның шешімін алдын ала тауып қоятын сезімнен бастағым келіп отыр.

	Сол баяғы интернат өмірі. Наурыз айы табиғат табалдырығын аттап, күн ұзарып, қара өзек шақ туған мезгіл болатын. Əдеттегiдей интернат астынан көлкiлдеген лай суды сыртқа шығарып, күнде əлекке түсiп жүрген кезiмiз. Интернаттың күнi бойғы үш мезгiл тамағына жарымай, қарнымыз жиi ашып, тамақ тiлеп тұрады. Осындай мезгiлдi əке-шешем де түсiнедi, үйiме демалыстан оралған соң бiр аптаға жететiндей ақша алып келем. Оған қажет кездерiнде кəмпит, печенье, кейде балық консервiлерiн де сатып алам. Əрине, қосымша тамақ алуға бiр бөлмеде тұратын балалардың барлығының қалталары көтере бермейтiн. Сатып алған сарқыттарыммен олармен де бөлiсем. Бiр бөлмеде жатқан соң бұлай iстемеуге тағы да болмайды, күн ұзақ, тамақтың нəрi де шамалы. Таңертең – шай, нан, ботқа; түсте – ботқа, нан, көже; кешке – тағы да шай, нан, ботқа. Кей кездерде бұл тамақ өзгередi, кей сəттерде өзгермейдi. Мейрам күндерi ботқаға қуырдақ салып бередi. Əрине, жоқшылық заман емес, құдайға шүкiр, бiразға дейiн асқазаныңа ас түскенiн сезiп жүресiң.

	Осындай күндердiң бiрiнде кəмпит, печенье алғалы үйреншiктi дүкенге бардым. Ақтал ауылы аса үлкен болмағанымен бақандай төрт дүкенi бар. Екеуi азық түлiк, бiреуi өнеркəсiп сататын, соңғысы шаруашылық бұйымдарын саудалайды. Осылардың бəрi де интернатқа таяу, аумағы жарты гектар ғана жерге орналасқан.

	Азық-түлiк сататын дүкенге келсем, сыртқы дəлiздiң есiгi ашық та, дүкеннiң iшкi есiгi iшiнен бекiтулi екен. Мұнда орта жастан асқан əйел iстеушi едi. Ойымда ештеңе жоқ, дүкен терезесiнен iшке көз салдым. Дүкен сатысын қоршай екi үш кiсi арақ iшiп тұр. Сатушы əйел өз орнында. Терезеден қарап тұрған маған жалт қарады. Менде лезде жүзiмдi тайдыра қойып, зып берiп кете бердiм. Өзiм де iсiме бiртүрлi ыңғайсызданып қалдым. Осыдан кейiн қажеттi заттарымды екiншi дүкеннен алып, интернатқа келсем ешкiм жоқ екен. Ол кезде интернатқа сырттан ешкiм кiрмейтiн, ұры-қарақшы кiредi деп ешкiм де ойламайтын, сол себептi есiктiң сыртынан құлып салынғанын көрген емеспiн. Алғандарымды тумбочкама орналастырып, кiтап оқуға кiрiстiм. Кенет есiктi екпiндей ашып, бiр жас мұғалiм кiрiп келдi. Мен келiп, орналасқаннан берi екi сағатқа жуық уақыт өтiп кеткен. Мұғалiмнiң суыт жүрiсiнен секемденiп, отырған орнымнан ұшып тұрдым. «Ей, сенi мектепке шақырып жатыр!» деп дауысын көтере сөйледi. Мен де аң-таң болып, «не боп қалды?» дедiм үрейленiп. Кейде ештеңе iстемесем де пəле-қаланың бəрi маған аяқ астынан жабыса кететiнiн бiлетiнмiн. «Бiлмеймiн, барған соң өзiң бiлесiң» деп мұғалiм жалтара жауап берiп, көп бөгелместен шығып кеттi. Не боп қалғанын пайымдай алмай, бiр сəт ойланып отырып қалдым. Ешкiммен байланысып, ешқандай бұзақылық жасамағаным өзiме əйгiлi. Ендеше, не?

	Мектепке келiп, бiрден мұғалiмдер кеңсесiне кірдім. Бағанағы сатушы əйел осында екен. Менi көре сала дүрсе қоя бердi. «Осы бала болатын, осы алған, терезеден сығалап, көрiп жүрген!». Мен аң-таңмын. «Мына кiсi не айтып тұр» деп əйелге сұраулы жүзбен қараймын. «Немене өтiрiк монтия қалғасың, темекi қайда?» деп ол да мұғалiмдердiң көзiнше менi тықсырып əкетiп барады. Түкке түсiнбеген басым «қайдағы темекi, не айтып тұрсыз?» деп таңданған жүзбен əйелге жаутаңдай қараймын. «Монтанысын қарашы, əдейi бiлмей тұр, аларын алып, ендi мүлəйiмсiп, түк бiлмегендей тұрғанын!».

	Мен де ештеңе бүлдiрмегенiмдi желеу етiп, «ештеңе алғамын жоқ, бiлмеймiн» дедiм. «Ия, тура осыдан келдi, дəлiздегi жəшiктердiң бiреуiнiң бүйiрiн сындырып, бiрнеше пəшкi темекi ұрлап кеткен осы!» деп мұғалiмдерге менi жығып берiп отыр. Құдды сол жəшiктi сындырып, темекi ұрлап жатқанымда шап берiп, қолымнан ұстап алған кiсi сияқты сөйлейдi. Iстiң байыбына ендi барып, болған оқиғаны ендi түсiндiм.

	Ия, дүкеннiң дəлiзiнде жəшiк-жəшiк бiрдеңелер жинаулы тұратын, оның шай ма, əлде темекi ме онысының байыбына барған емеспiн. Тiптi жəшiгiмен көтерiп кетсе де ешкiмнiң де сезбей қалуы мүмкiн едi, өйткенi сыртқы есiгi əрдайым ашық тұратын. Ендi мiне, бiреу сол жəшiктердiң бiреуiн сындырып темекi ұрлаған-мыс, ал ол ұры мен екенмiн. Тағы да басыма қара бұлт үйiрiлгендей болды. Өзiм жасамаған ұрлықты маған жасатып отырған сатушы əйелдi өлердей жек көрiп тұрмын. Ендi не iстеймiн, «оны алған бұл емес» деп маған қалқан болатын қасымда куə де жоқ. Мұғалiмдер де маған əйелдiң сөздерiне иланғандай сенiмсiз көздерiмен қарайды.

	Мүмкiн басқа бұзақылығым басымнан асатын шығар, бiрақ бiреудiң затын ұрлап, ала жiбiн аттамағанымды бiлемiн. Неткен күйiнiш, неткен қорлық! Тағы да əкешешеме айтып, оларды жерге қарататын түрiм бар. «Анау кiсiнiң баласы дүкенге түсiп, темекi ұрлапты» деген сөздер қандай қорқынышты, қысқы қақаған аяздағы өңменiңнен өтетiн ызғардан да бетер жаман əсер етедi екен. Содан соң əке-шешемнiң, ауылдастарымның, бiрге оқып жүрген əрiптестерiмнiң беттерiне қалай қараймын. Осы ой менiң қазiргi сəтте iшкi дүниемдi қызыл жалындай жалап, көңiл күйiмдi төмендетiп, еңсемдi езiп жiбергендей бол ды. Мектеп директорының тəрбие жөнiндегi орынбасары, жиырмалардың ортасындағы жас жiгiт (ол кезде бiзге бəрi де үлкен адамдар болып көрiнетiн), «ал ендi алсаң шыныңды айт, ешкiмге бұл туралы хабарламаймыз, тыққан жерiңнен алып, мына кiсiге апарып бер. Мүмкiн расында да қателесiп алған шығарсың, ондай-ондай кезiнде бəрiмiздiң де басымыздан кешкен. Ал ендi қайтармасаң əкеңе хабар берiп шақыртып, бүкiл мектеп болып жиналысқа саламыз. Алғаның шын ғой, тыққан жерiңдi ұмытпаған шығарсың?» деп маған сұрақты бастырмалатып қоя бастады. Мен ойланып тұрмын. «Алсаң шыныңды айт, ешкiмге дабыра етпеймiз» деген сөздерi көңiлiмдi жiбiтетiн сияқты. «Əке-шешеме хабарламаса игi едi» деген ой санама кiрiп, көңiлiмдi бiр сəт жайландыра түседi. «Не десем екен, алдым деп өтiрiк айтсам, жабулы қазан жабулы күйiнде қала ма?» деген сұрақтың төңiрегiнде ойлана түсем. Ең ақырында ойлана-толғана келiп, ақырын ғана «алдым» дедiм. Бұл сөздi естiсiмен сатушы əйел де елiрiп кеттi, көптен берi осы сөздердi күтiп отырған болу керек. «Айттым ғой осы деп, мiне, ендi кiнəсiн де мойындап тұр?» деп дауысын көтерiп даурығып, менiң санамды сөзбен жаншып-ақ жатыр. Завуч жiгiт «алсаң тыққан жерiңдi көрсет, мен сенiмен бiрге ерiп барам» деп киiне бастады. Мен тағы да ойланып қалдым. «О, заманда бұ заман, алмағаным шын болса қай жердi көрсетiп, қай жерден темекiлердi алып бермекпiн?!».

	»Мен дүкенде болам, темекiлердi сонда алып келiңiздер» деп сатушы да көп бөгелмей шығып кеттi. Мұғалiм ағай екеуiмiз интернатқа келдiк. Бiраз балалар сабақтан келiп қойған екен. Бөлмедегi екеуара əңгiме де ұрланған темекi төңiрегiнде өрбiдi. Бұл əңгiменi балалар да естiп отыр. Мұғалiм тағы да маған сынай қарады. «Алғаның шын ба?» деп ақырғы рет сұрақ қойды. «Алғам жоқ, ағай бұдан артық шындықты мен сiзге жеткiзе алмаймын» дедiм. Ағайдың түсi бұзылып кеттi: «жаңа ғана мектепте алдым деген жоқсың ба, ендi неге сөзiңнен танып тұрсың?!».

	Осы сəтте өзiмнен төрт-бес жас кiшi, төртiншi класта оқитын қарадомалақ бала қасымызға жетiп келiп, «ағай мен көргем темекiнi кiм алғанын» демесi бар ма. Бағанадан бергi арқама аяздай батқан нар-түйенiң жүгi бiр сəт сыпырылып түсiп, денем лезде жеңiлдеп, екi көзiм жайнап, жүрегiмдi лезде қуаныш лебi желпіп өткендей болды. Əлгi мен үшiн қуанышты хабар жеткiзген кiшкентай балаға сүйсiне қарап қалыппын. Мұғалiмнiң назары ендiгi кезекте балаға ауды.

	«Кiм ол?» деп балаға ежiрея қарады. Бала нағыз ұрының атын атады. Сөйтсем, ол менен бiр-екi жас үлкендiгi бар, оқудан шығып, колхозда жұмыс iстеп жүрген, сол анау сатушы əйелдiң ағайындас бауыры боп шықты. Iшiмнен қуанып тұрмын. Жазықсыз кінəмдi көтерген əйелге кiжiнiп қоямын.

	«Ұрыны алыстан iздеп едiңiз, өз қасыңыздан табылды ғой» деймiн iшiмнен масайрап.

	Мұғалiм ағай əлгi балаға: «киiн, көрген-белгенiңдi сатушыға айтасың» деп тұйнақтай баланы ертiп жөнелдi. Маған ештеңе деп тiл қатпастан бөлмеден үнсiз шықты. Кiнəсiз қалпымда қалғаныма төбем көкке жеткендей қуандым. Осыдан кейiн бұл мəселе бойынша менi келiп мазалаған ешкiм болған жоқ. Əлгi бала көрген-бiлгенiн айтып, ұрының мойнына салып берген көрiнедi. Сонда барлық кiнəны маған жауып, менен ұры жасап, тепсiне сөйлеген əйел «кешiр қарағым, мен қателескен екенмiн» деп келiп, менен кешiрiм де сұраған жоқ. Баласынғаны шығар, жарықтықтың!

	«Аққа-құдай жақ» деген осы ғой.





ЖАЛА


	Жағымпаздық адам бойындағы жаман қасиеттердiң бiрi. Туа бiтетiн келеңсiз мiнездерге қарағанда, жағымпаздық жүре келе, қоршаған ортасын көрiп, бiлiп, бағамдағаннан кейiн ғана адам санасында түзiлiп, қалыптасады. Ол өзiне өзi сенбеушiлiктiң, əлсiздiктiң, өзi тəуелдi болған басқа адамның лауазымын, қоғамдағы орнын асыра бағалаушылықтан туындайды. Өзiнiң одан гөрi əлсiз екенiн iштей мойындап, оған шексiз қызмет көрсетiп, жорта құрметтеп, тым əсiре сөздермен əспеттеудi қалап тұрады. Кей сəттерде тiптi қажетi болмаса да оның алдында құрдай жорғалауға құмар. Алайда, мұның бəрiн саналы түрде, iшкi дүниесi қарсы болып тұрса да, өзiнiң мүддесi үшiн, уақытша отырған тағы үшiн осындай ұсақтыққа баруға мəжбүр болады. Бұның əрекетi салиқалы, ақылды бастыққа жақпауы, ұнамауы мүмкiн, бiрақ ашкөз, қу, сұмырай бастықтарға оның жағымпаздығы майдай жағады. Ол оның бұл қылықтарынан лəззат алып, өзiн өзi кемеңгер санап, iштей мəз болып, өзiн өзi дəрiптей түседi. Кейбiреулер жағымпаздық адам ер жетiп, қызметке тұрып, ел қатарлы өмiр сүре бастағанда пайда болады деп е септейдi. Алайда, бұл жағымпаз мiнездiң адамның бала кезiнде де санасында жүретiндiгiн жоққа шығармау абзал.

	Айтайын дегенiм, сол баяғы алыстап кеткен балалық шақтың тағы да өзiм куə болған бiр оқиғасы едi. Күз мезгiлi болатын. Қыркүйек бiтiп, қазан басталған шақ. Ауылымыздан атпен қатынағанды доғарып, жергiлiктi интернатқа орналасып, оқып жатқан кезiмiз. Күн түсте жылынғанмен, таңертең өте ызғарлы болатын. Желдей ескен аттың алдынан ызғар соғып, денеңдi лезде мұздатып жiберетiн. Кiм баласын суыққа тоңдыртып, ауруға шалдыртқысы келсiн, сол Төбелер ауылынан қатынап оқитын барша бала осы сəтте бiр кiсiдей боп, жылдағы қалыптасқан дəстүрiмiз бойынша Ақталдың интернатына орналасатынбыз. Тек сенбi күндерi ғана, бiр күндiк демалысты пайдаланып, ауылға жаяужалпылы жолға шығамыз.

	Мiне, сондай күндердiң бiрiнде сабақ бiтiп, түскi тамағымызды iшiп алған соң бес-алты бала жолға шықтық. Жол бойын жағалап келе жатырмыз. Мұндағы ойымыз соңымыздан келген кездейсоқ машинаны тоқтатып, даяр көлiкпен ауылымызға жетiп алу болатын. Машина үшiн онон бес-ақ минут жол болғандықтан, баратын жерiмiзге жылдам жетiп алуды көздеймiз. Əйтеуiр күз болғасын аса суық емес. Су жаңадан қата бастаған. Күн қаншама мөлдiреп мейрiмiн төккенмен, жазғы күндей қайдан болсын, киiмiмiз қалың болғандықтан жайма-шуақ көрiнетiн.

	Жолға асфальт төселмегенмен, кəдiмгiдей-ақ екi жағында кюветi бар, əжептеуiр-ақ трасса. Қыста жолдың жан-жағын қалың қар басып жатса, машина жүретiн бөлiгi көлiк жиi қатынайтындықтан тақтайдай тегiстелiп, адамның да, аттылының да, машинаның да ешбiр кедергiсiз жүруiне мүмкiндiк беретiн.

	Бiз де ауылымызға бет алып келемiз. Қар əлi жауып үлгерген жоқ. Жолдың екi жағындағы алқапты жаздың күнi пiшеншiлер шауып кеткендiктен, тек иiр-иiр болған тартпа iздерi ғана қалған. Алайда, ат арқандық, мал жайыларлық жасаң əлi де жетiп артылады. Тартпа бармайтын ши айналасы, тастары мол қорымдар да бұл жерде өте мол. Сондықтан Ақтал ауылының батыс бөлiгiнде тұратын тұрғындары малдарын осы жаққа қарай жiбередi. Мiне, қазiр де əр-əр жерде бастарын жерден алмай жайылып жүрген iрiлi-ұсақты малдарды байқауға болады.

	Жол жағалап келе жатырмыз. Ақталдан батысқа қарай бет алғанда, жарты шақырымдай жерде, жолдың екi жағында арка бар едi. Екi дiңгектiң бiрiнде «Ақтал ауылы», екiншi дiңгектiң жоғары тұсында қара əйнекке «Калинин атындағы колхоз» деген жазулар мен мұндалайтын. Аркаға таяп келiп қалдық. Iшiмiздегi үлкенiмiз – бiр класта бiр-бiр жылдан қалып, осы жылы бiздiң қатарымыздан орын алған қарасұр, ұзынтұра бала аркадағы жазуларды көрiп, ойланып қалды. Сосын көп бөгелмей: «мынаны дəлдейiк» деп қалғандарымызға көз сүздi. Ешкiм ештеңе демей, үнсiз тұрмыз. Мұның əрине бұзақылық екенiн бəрiмiз де iштей пайымдап, əлгiнiң ұсынысына үндемей наразылығымызды бiлдiрiп, бiраз кiдiрiп қалдық. Ешкiмнен оның мақсатын құптау туралы ұсыныс түспейтiнiн бағамдаған ұзынтұра маған бұрылды:

	«сен бастайсың!» деп бұйырды. Өзiнiң жиi-жиi жасайтын сотқарлығымен, сабақты жарытып оқымайтын бұл баланың дене тұрқынан сескенсем де, iштей ұнатпай, менсiнбей жүретiнмiн. Мына бұйрығы менiң төбемнен бiреу қойып қалғандай əсер етiп, бiрден айылымды жинам алдым да, «жоқ, кiмнiң бастағысы келсе сол бастасын» деп қасарысып тұрып алдым. Жаңағы тұрғандардың барлығы ұзынтұрадан өлердей қорқатын, айтқан сөздерiн екi етпей орындап, əркез оның əлiмжеттiгiнен қорқып, жағымпазданып, соның қанатының астынан пана iздеп жүретiндер едi. Мен ғана оның айтқандарына көне бермейтiн едiм. Өйткенi тəртiбiм де, оқуым да одан көш iлгерi болатын. Осынымды сезетiн ол əлгiлерге айтақтап қарсы салып, менi үнемi араларынан шеттетiп жүретiн. Кейiн бұған да етiм үйренiп кеткен. Мiне, «ендi қайтер екенсiң» деп менi тағы да қыспаққа алып, сынап тұрған əрекетi. Ол тағы да бұйрығын қайталады. «Керек болса өзiң дəлде!» дедiм бетiне тура қарап. Жаңағы жағымпаздары да екi көздерi жайнап ұзынтұраға небiр жалынышпен қарайтын сияқты. Менен ештеңе шықпайтынын бiлiп, таяп келiп, бетiмнен шапалақпен осып жiбердi де, ұзынтұра анау шоғырлана қарап тұрған шеткiсiнiң бiреуiне зiркiлдей сөйледi: «сен бастап дəлдейсiң, бiрақ бəрiмiз жиылып, мынау бастады деп осыны ұстап беремiз» деп маған ызалана қарады. Алайда, қызбаланып кеттi ғой деймiн, бiрден жердегi тасты алып, жоғарыдағы қара əйнекке қарай өзі жіберіп қалды. Ұзынтұраның ойынды өзiнiң бастап бергенi жаңағы өзiне жақын жағымпаздарының да жiгерлерiн тасытып жiбердi-ау деймiн, қалған төртеуi де жерден тастарды алып-алып, екi дiңгектiң жоғары жағындағы шыныны ұра бастады. Жұқа шыны екпiндеп атылған тасқа қайдан төтеп берсiн, айналасы бiр-екi минут iшiнде шынының бəрi сынып жерге түсiп, тек ағаш қаңқасы ғана қалды. Мен ұзынтұраға ерегiскендей ешбiр қимыл жасамай, қалшиып бiр орында тұрдым да қойдым. Сол сəтте бiзге қарай-қарай əудем жерде бұзау айдап бара жатқан əйелге көзiм түстi. Масқара! Мынау бiздiң кластың еденiн жуушы əйел ғой, тұп-тура сол апайымыз. Үйi де ауылдың батыс жағында, осы жерге таяу болатын. Мен тура қарауға шыдай алмай жүзiмдi бұрып əкеттiм. Бəлкiм, бiздiң бұл бұзақылығымызды əу бастан-ақ бақылап тұрған шығар? Кiм бiлсiн.

	Ұзынтұра бастаған қалған «жауынгерлер» iстерiн тындырып «уһ» деп демдерiн алғанда əлгi апай да бiрқауым жер ге алыстап кеткен. Аналар бұған назар аударған жоқ. Iстерiн тындырып, темекi тұқылдарын тұтатып алып, iлгерi жылжыды. Ұзынтұра «сен о баста бiзге қосылмадың, ендi бiздiң қатарымызда жүрушi болма!» деп маған ақырды. Мен де қасарысып: «iлгерi жүре берiңдер, соңдарыңнан iлесiп отырамын» деймiн. Сосын тағы да «бiз шақтық, бiрақ сен жауап бересiң» дейдi менi мазақ қылғандай өтiрiк күлiп. Мен де болмаймын «оны да көре жатармыз». Жаңа топтың iшiндегi бiреуi маған жаны ашығансып «ешкiм де көрген жоқ қой, босқа даурығып қайтемiз» деп бəрiмiзге басу айтқан болады. Оған да iшiмнен жауабым дайын «атаңның басы ешкiм көрген жоқ. Осындайға кiрiсерде айналаңа барлап қарап алмадың ба?» деп əлгiнде ғана бiзге қарап кетiп бара жатқан еден жуушы апайды көз алдыма елестетем. Бiрақ бұл туралы үндемеймiн. Əйтеуiр алдағы күндердiң бiрiнде масқарамыз шығатынына көзiмдi жеткiзiп келемiн. Апайымыз да аузына сөз тоқтамайтын, «айт десе қит» деп тұратын, мiнезi шайпаулау əйел еді. Класымызда қандай оқиға болғанын кеңсеге бiрден жеткiзiп тұратын «сымсыз телефон» екенiн бұрыннан бiлетiнмiн. Ал ендi мына оқиғаны ол кiсi жамбасынан жатса да мектеп директорына жеткiзетiнi анық едi. Кейбiр əйелдер көрген-бiлгендерiн бiрден əңгiме-өсек етiп, бiреудiң алдына жайып тастаудан лəззат алатынын ескерсек, бiздiң басымыздан өткен оқиға ол үшiн ерекше жаңалық болуы əбден мүмкiн. Бұған мен ешбiр күмəн келтiргем жоқ. Ұзынтұра мен оның жағымпаз, жандайшаптары «а» класында, ал мен «б» класында оқимын.

	Сонымен Ақтал ауылының аркасындағы шыны жазуларды тып-типыл ғып сындырып, үйiмiзге барып бiр жарым күн аунап-қунап дем алып, дүйсенбi күнi сабаққа бардық. Бiрiншi сабақ ың-шыңсыз өттi, екiншi сабақтан кейiнгi үлкен үзiлiсте «директор шақырып жатыр» деген суыт хабар да жеттi. Iшiм қылп етiп, зəрем тағы да зəр түбiне кеттi.

	«Анау жағымпаздар жиылып, болған оқиғаның бəрiн менiң мойныма iлiп жiбере ме екен» деген ой денемдi қаңтардың аязындай қариды. Осы сəтте есiмнен еден жуушы əйелдi де шығарып алыппын. Бiрден бiр куə сол əйел тұғын.

	Директордың кабинетi. Төрде күн көсемiмiз Лениннiң портретi, оң жақ қабырғаның жоғары тұсында Брежневтiң үлкен суретi орын алған. Ол кезде бiз қара мектепте оқитынбыз. Мұғалiмдердiң өз кеңселерi болмаған соң, директор да, қатардағы мұғалiмдер де үлкен бiр бөлмеде қатар отыратын. Директордың столы төрде де, қалғандары əрбiр жерде орналасқан столдардың басына жайғасатын. Қара мектепте үлкен-үлкен төрт бөлме бар, солардың бiрi жаңағы кеңсе де, қалғандары класс бөлмелерi. Таңертең үш класс, түстен кейiн үш класс оқиды. Мұғалiмдер де көп болмайды, əрi кетсе үш-төрт-ақ адам.

	Мен де есiктi жайлап ашып, iшке имене кiрдiм. Көзiм бiрден осыдан екi күн бұрынғы серiктерiме түстi, ұзынтұра жуан ортасында, директордың «т» тəрiздес столының сол жағында бəрi бiр кiсiдей топтасып тұр. Əзiрше əңгiме басталмаған, бөлме iшi құлаққа ұрғандай тым-тырыс. Шамасы менi күтiп отырған сияқты.

	Барып, əрiптестерiмнiң қарама қарсы жағына, столдың оң сағасына барып тұрдым. Мектеп директоры Шiпатай ағай оқушылар қаншама бұзақылық жасаса да дауысын көтермейтiн, байыппен сөйлейтiн, сабырлы да мəдениетті кiсi. Бəрiмiздi бастан аяқ шолып шықты да, сұрағын топтасып тұрған əрiптестерiмнен бастады: «сендер өте үлкен бұзақылық жасаған екенсiңдер, ауылдың аркасын сындырыпсыңдар, оны көрген адамдар бар, кəне шындарыңды айтыңдар, кiм бастады ол iстi?».

	Əрiптестерiм менен кейiн де бiрауыздан келiсiп, iстiң мəн-жайын түйiп қойған секiлдi, бiр ауыздан менi көрсетiп, жамырай сөйлеп жатыр: «мынау бастаған, бiрiншi боп тас лақтырған осы, бiз қостағамыз» деп даурығады беттерi бүлк етпестен. Əсiресе, аналар ұзынтұраға қарап, «бiз сенiң айтқаныңды орындап тұрмыз ғой» деп жағымпаздана жалтақ-жалтақ етедi. Олай деп айтпасақ ұрып жiбередi-ау деп ойлайтын болулары керек, шамасы. Ұзынтұра да оларды iрi денесiмен, жуан жұдырығымен басынып, өзiнiң қолшақпаларына айналдырып алғаны бiрден сезiлiп тұр. Бұл жағдайды мен де бiлем, тура солай едi. Ал мен бол сам олардан шеттеп қалсам да сол ұзынтұраға бағынғым келмейдi, өйткенi iште жатқан тəқаппарлығым мен намысым жiбермейдi.

	Шiпатай ағай маған бұрылды: «кiм бастады, мүмкiн сен айтарсың шындықты?». Мен жүрексiнбестен, болған оқиғаны басынан аяғына дейiн тiзiп шықтым. Мен айтып болысымен аналар да бiр ауыздан шулай жөнелiстi. «Жоқ, жоқ өтiрiк айтады, өзi болатын бiрiншi бастаған, бiзге жауып тұр» деп қас-қабақтарымен менi iшiп жеуге əзiр тұр. Ұзынтұраға қарасам екi жұдырығын тас түйiп алған, қазiр еркiне жiберсең менi жүндей түтуге бас салатындай күйде. Мен сырттай жүрексiнсем де, iштей сасқам жоқ.

	Шiпатай ағай кiмге сенерiн бiлмей бiр сəт үнсiз отырып қалды. Сосын барып, есiкке таяу столдың басында жазу жазып отырған мұғалiмге «техничканы шақырып келшi» деп тапсырма бердi. Мiне, осы сəтте ғана менiң ойыма еден жуушы əйел оралды. «Не деп айтар екен бұл кiсi» деп оның əңгiмесiнiң төркiнiне көзiмдi жеткiзе алмай iштей тағы да ыңғайсызданып тұрмын. Еден жуушы əйел қара мектептiң бiрден бiр қызметшiсi, сондықтан мұндағы оқитын балалардың бəрi де ол кiсiге таныс. Сонымен қатар сабақ бiткен соң кластағы екi кезекшi оқушы ол кiсiге класс еденiн сыпырып, жууға көмектеседi. Кей сəттерде балалар онымен ортақ тiл табыса алмай ерегiсiп те қалады. Мұндай сəттерде ол кiсiнiң қаруы қасында – кеңсеге кiрiп, болған оқиғаны баяндап шығады. «Өсекшi апай» деп кейбiреулердiң бұл апайды жақтырмайтындығы да сондықтан.

	Көп бөгелмей апайымыз да келдi. Шiпатай ағай ол кiсiге болған оқиғаны баяндап беруiн өтiндi. Апай өзiнiң бұзау айдап жүрiп жол үстiндегi оқиғаны басынан аяғына дейiн көргендiгiн тəптiштеп айтып бердi. Сосын ағай сұрақ қойды: «бiрiншi боп бастаған кiм?». Апай бiрден ұзынтұраны көрсеттi: «осы бала болатын». Ұзынтұра мұндай сөздердi естимiн деп ойламаған болу керек, батар күннiң шапағындай боп қызарып кеттi. Қалғандары да үнсiз. Мен ғана шындықтың бетi ашылғанына iштей қуанып, бағанадан бергi жасып тұрған көңiлiм əжептеуiр көтерiлiп қалды. Басымды да тiк көтерiп алдым. Аналарға қарасам бағанағы сайрап тұрған тiлдердiң бiреуi де жоқ, бəрi де тұқшиып жерге қарап қалыпты. Iшiмнен «сендерге де сол керек, өтiрiктiң құйрығы бiр-ақ тұтам» деп күлiп тұрмын.

	Шiпатай ағай «мына бала не iстедi?» деп апайға иегiмен менi нұсқады. «Не дер екен» деп əйелге жалт қарадым. «Бұл бала бұзақылық жасаған жоқ, жай ғана қарап тұрған» деген де көңiлiм əбден орнына түстi-ау. «Бұл апай ылғи шындықты айтады екен ғой, бiз соның бəрiн өсек деп қабылдаймыз. Сонда шындықты айтқанның бəрi де өсекшiл бола ма, мүмкiн ұзынтұра мен оның серiктерi үшiн бұл апай ендi нағыз өсекшi шығар, ал мен үшiн ол əдiл де шыншыл, болған оқиғаға алып, қоспай, тура көргенiн жеткiзетiн əдiл адам шығар» деген оймен күнде көрiп жүрген апайымызға шынымен сүйсiнiп, жақсы көре қарадым. Iшiмнен ол кiсiнiң əрқашанда тiлiн алып жүруге бекiндiм.

	Əңгiменiң ақырында Шiпатай ағай маған жылы жүзiн аударып: «мен де бұл баланы мұндайға барады деп ойламап едiм, қателеспеген екем. Бұл ақылды тентек, бiрақ мұндай шектен шыққан бұзақылыққа бармайды. Ал ендi сен сабағыңа бара бер, қалғандарың қалыңдар, – деп ағай ұзынтұраның тобына қарады, – өздерiңмен əңгiменi одан əрi жалғастырамыз».

	Əдiлдiктiң жеңгенiне қатты қуандым. Сондағы ойым «əке-шешеме кесiрiм тиiп, тағы да оларды ұятқа қалдырмай шындықтың арқасында алып шыққаным» едi.

	1967 жылдың күзiнде орын алған осы оқиғаны еске алған сəтте ұзынтұраның сол əрекетiн «бiреуге ор қазба өзiң түсесiң» деген мəтелмен тұйықтағым келедi. Маған жабылған жала қайта айналып өзiнiң маңдайына тидi.





ҚАЗА


	Қаза. Бұл сөз əрине ешкiмдi де қуанышқа бөлеп, кеудесiн бақытқа кенелте қоймасы анық. Дегенмен ерте ме, кеш пе бұл жазмыштан қандай да болмасын тiршiлiк иесiнiң қашып құтылмасы анық, өйткенi бұл табиғат заңы, жаратқан иенiң мəңгiге бұзылмайтын ережесi, сондықтан да бұған қарсы тұра алатын күш жер бетiнде əзiрше пайда болған жоқ, жəне пайда болмайды да. Бұл жағдайды мойындай отырып, сол қазаның адам баласын қандай жағдайда, қай жерде, қандай мезгiлде қарсы алатынына көз жiберсек, бұдан бiз көздiң қос жасындай ұқсастықты ешқашан кездестiрмеймiз, тағдырдың барып тiрелетiнi бiр қаза болғанмен, оның адамды қарсы алуы əртүрлi жағдайда орындалып жатады. Əрине, ажал айтып келмейдi, бiрақ сол аждаһадан бойыңды аулақ салуға тырысып, мезгiлiнен бұрын келетiн қазадан дер кезiнде амалын тауып, сатылып кетiп жүргенге не жетсiн!

	Кейбiр адамдар дүниенiң бар қызығын басынан өткерiп, бала сүйiп, немере иiскеп, шөбере құшып, қартайған шағында барып жарық дүниемен қоштасады. Көлденең себептердiң əсерiнен емес, кəдiмгi кəрiлiктiң, осы кезде бойды жайлаған дерттiң салдарынан қаза болады. Мұндай адамдардың алды жүздi алқымдап барып дүниеден озса, арты жетпiстен асып, сексенге таяғанда көз жұмады. Мұндайда жұрт айтып жатады: «Пəленшең пəлен жасқа келiп дүние салды. Өмiрдiң бар қызығын көрiп кеттi, тiлеуi дұрыс екен. Арманы жоқ қой жарықтықтың» деп келген ажалдың дұрыстығына күмəн келтiрмейдi. Кей сəттерде адамдар құдайдың ажалынан қырық, елу, алпыс жастарында да қазаға ұшырап жатады. Мұндайда қазаның табиғи жағдайда келгенiне қарсы болмасақ да, оның тым ерте келгенiне налып, қайғырасың. Дер кезiнде неге ем қабылдамады екен, неге бiрден дəрiгерге көрiнбедi екен деп мұндайда арман етiп жататынымыз жасырын емес. Алайда, арман еткенiңмен ол адам қайтып оралмайды, о дүниеге аттанып, көз алдыңда бейнесi ғана елес болып қалады. Кейiн бұл қазаға да бойың үйренiп, бұл қайғыға да мойынсұнасың. Мiне, осының бəрi тiршiлiк заңы, табиғаттың мүлт кетiп, ауытқымайтын ережесi. Бұл қазалар демек табиғи жолмен келген, табиғат диалектикасы заңдарына сəйкес орын алған құбылыс.

	Дүниеде екi заң немесе ереже бар: бiрiншiсi – табиғаттың, яғни барша тiршiлiктiң өмiр сүру ережелерi, басқа сөзбен айтқанда олардың жүрiп, тұруына арналған жазылмаған заң. Мəселен: дұрыс тамақтану, дұрыс демалу, өзiңдi өзiң ұстай бiлу, əр нəрсенi шамадан тыс көп пайдаланбау, қоршаған ортаңмен тату-тəттi өмiр кешу жəне тағы да басқалары. Мiне, осы ережелерден ауытқып, оларды толық iске асырмаған жағдайда адам мерзiмiнен бұрын науқасқа шалдығады, жүйкесi ерте тозады, ал мұның ақыры мезгiлсiз келген қазаға душар етедi. Бұл жағынан хайуан атты тiршiлiк иелерi адамдарға қарағанда көш iлгерi ме деп ойлаймын. Өйткенi олар табиғат сыйлаған инстинктi (түйсік) арқылы өмiр сүредi. Олар өздерiне арналған тамақ түрлерiн ғана жейдi, ал олардың жағымсыз түрлерiн иiс мүшелерiмен сезiп, ысырып тастайды. Таза ауада тыныстап, топ-тобымен өмiр сүрiп, бiр-бiрiн қорғаштап, жемiн де тату-тəттi келiсiмдiкпен тырнақтарына түсiрiп, талғап жейдi. Олардың iлеуде бiреуi ғана болмаса, табиғат мөлшерлеп берген өмiр деңгейiне жетiп жығылады. Адамдар арасындағы сияқты дүрдараздық, қулық, бiр-бiрiн алдау, көреалмаушылық деген тiршiлiкке кесiрiн тигiзетiн жауыздық пиғылдар оларда атымен болмайды. Сондықтан болу керек олардың жүйкелерi тозбайды, мезгiлсiз науқастанбайды, жығылып, мертiгiп жатқандары да шамалы. Əрине, адам қолынан жасалатын өктемдiктi есептемегенде. Бұл негiзiнен жабайы табиғатта өмiр сүретiн аң, жан-жануарларға тəн құбылыс.

	Адамның ұзақ өмiр сүруiн реттеп отыратын екiншi ереже − ол күнделiктi мемлекет тарапынан жасалған заң актiлерi. Бұл мəселе төңiрегiнде де бiраз жайтты айтпай кетуге болмайды. Негiзгi тақырыбымыз қаза төңiрегiнде болған соң мұны əрине айналып кете алмаймыз. Адамның кездейсоқ қазасы көбiнесе жол апатынан болады. Қазiргi ғылым мен техниканың дамыған заманында адамның жұмыс iстеп, тiршiлiк жасамайтын саласы кемде-кем. Солардың негiзi − шахта, завод пен фабрикалар, ауыл шаруашылығы өндiрiсi. Мiне, мұнда да белгiленген тəртiптi бұзған адамдар аяқ астынан бақытсыздыққа душар болып, қазаға ұшырап жатады. Осының бəрiне кiм кiнəлi десек, оған бiр сөзбен-ақ «өзiмiз» деп жауап берсек ешбiр қателеспеген болар едiк. Неге дегенде, ережеге мойын бұрмадық, оның шарттарын жүзеге асырмадық. Мiне, осының ақыры қайғы мен қасiретке алып келетiнiн алдын ала бағамдап, бiле алмадық. Сонда өзiмiзге ренжiмесек кiмге ренжимiз?!

	Қазаның ең бiр кездейсоқ, сұмпайы түрi – адамның өзiне өзi қол салуы. Ащы болса да шындықты айтуымыз керек: өмiрден орын алатын қазалардың iшiндегi түсiнiксiздiгi мол, құпиясы шаш етектен, құрметсiз, елеусiз өлiм осы. Жарық дүниеден үмiтiн үзген (не үшiн?) адамдар өздерiн əртүрлi жағдайда ажалға қияды. Бiрi у iшедi, екiншiсi өртенiп өледi, тағы бiрi үйдiң шатырынан, ия болмаса балкон-терезеден секiредi, ендiгiсi жүрiп бара жатқан көлiктiң астына түседi, ал ендiгi бiреулерi буынып өледi.

	Бұл жалғанда тiрi жүрiп, жарық дүниенiң қызығын көрiп, ауасын жұтып, жерiн басып, табиғатын тамашалап, тағдыр сыйлаған бiр өмiрдi алланың əмiрi жеткенге дейiн сүргенге не жетсiн. Қандай жағдай болмасын, небiр қиындықты басынан кешiрмесiн адам баласы ғұмыр кешуге мiндеттi ғой. Сонда деймiн, жаңағы өзiн өзi өлiмге қиятындарға елден ерекше не көрiнiптi, қандай жағдай осындай ең ақырғы қадам жасауға итермелептi? Түсiнiксiз.

	Кей сəттерде теледидардан үй-күйi жоқ, тауып жатқан табыстан да ада, үстерiндегi киiмдерi алба-жұлба, көшеде қаңғырып жүрген сорлы-бейбақтарды көресiң. Олардың өздерi «бiздiң өлгiмiз келмейдi, қоқыс салынған жəшiктерден нан жинасақ та өмiрден үмiтiмiздi үзбеймiз» деп бұл жарық дүниеге деген адами құштарлығын сездiрiп тұрады. Бiрақ қыс түсiп, суық қысқанда сол мүскiндердiң бұл жарық əлеммен ерiксiз қош айтысып жатқанын көресiң. Алайда, олар бəрiбiр өздерiне қол жұмсамай, əйтеуiр ерте ме, кеш пе бiр келетiн құдайдың жазмышына ұшырап жатады. Үсiп өледi, аштан өледi, ауырып өледi. Қазалары əдiл, табиғат ережесiне сай. Мен бұл жерде осыларды тағдырдың тəлкегiне салып қойған факторларды атағым келiп отырған жоқ. Ол өз алдына бөлек əңгiме.

	Мiне, осыларға қарап он екi мүшесi сау, қоғамнан алған орны бар, бала-шаға, отбасылары қасында, зiңгiттей азаматтардың өздерiн өздерi өлiмге қиып жататынына қайран қаласың.

	Адамға зəбiрi жоқ, мiнезi биязы, ауылдастарына сыйлы бiр азаматтың бiрiнен кейiн бiрi, бiрiнен соң бiрi – төрт баласы буынып, қаза болды. Адам айтса нанғысыз оқиға. Алайда, қаны сорғалаған шындық. Кездейсоқтық дейiн десең, бiреуi өлер, екiншiсi өлер, ал қалғандарына не жорық дегiң келедi. Осыған қарап, бұл да бiр ауру, белгілеп берген дерт шығар деп ойлайсың. Мұндай «дерт» жаңағы айтылған оқиғаны екшей келгенде «тұқым қуалаушылық па екен» деген iштей қорытындыға келесiң. Əсiлi не деп айтсақ да, сөзбен қалай құбылтсақ да, өзiне өзi қол салу – жақсы өлiм емес. Бұл қағида қасиеттi құран-кəрiмнiң Бақара жəне Исiрə сүресiнде де егжей-тегжейлi айтылады. О, азаматтар, осындай қазадан сақ болайықшы!

	Ия, бұл қым-қиғашы мол, қатыгез əлемде əйтеуiр адам баласын бiр жерде, бiр мезгiлде қарсы алатын «қаза» деген азуы алты қарыс айдаһарды айналып өтпейтiнiңдi сезсең жүрегiң əп-сəтте тоқтап қалатын сияқты.

	Осылардың iшiндегi ең аяныштысы, асқан бiр өкiнiштiсi кəмелет жасына толмаған, он екiде бiр гүлi ашылмаған сəби қазасы. Мұндай айтып келмеген ажалды өз көзiңмен көрiп, оның қаншалықты қасiрет əкелетiнiн көрiп – сезгенде ғана «қазаның» не екенiн, оның қандай болатынын, қандай жағдайда адамды жұтып жiберетiнiн ерiксiз бағамдайсың. Ендi сондай бiр оқиғаның куəсi болғанымды, сол кезде қандай сезiмдi басымнан кешiргенiмдi көз алдымнан тағы да бiр өткiзiп көрейiн. Оқиға сол Ақтал ауылында, балалық шағымда орын алған едi.

	1969 жылдың ұмытпасам күзiнен қысына қараған шағы ғой деймiн. Сенбi күнi болатын. Өзiммен бiр мектептiң сегiзiншi класында оқитын Қазылбек деген дос баламен ауылымызға барамыз деп жолға шыққанбыз. Жаяу-жалпы трак жолдың жиегiмен өзiмiздiң бұрыннан қалыптасқан бағытымызбен келе жатқанбыз. Ендiгi бiр сəтте жол шетiндегi бiр үйдiң қасында ұлардай шулаған əйел-келiншектердiң дауыстары шығып, жұрт үйiлген ағаштың айналасына жинала бастады. Оқиға болған жер жолдан қашық емес едi. Бiз де солай бұрылдық. Үй қасында жаңадан əкелiп түсiрiлген бiр машина қарағай ағашы жатыр. Сол жуан дөңбектердiң арасынан бiреулер алты-жетi жас шамасындағы сəби қыздың жансыз денесiн əрең дегенде аршып алып, əке-шешесi келгенше «осы жерде болсын» дегенi шығар, ағаш үстiне салып қойыпты. Қыз денесi қимылсыз, бет-аузы қанаған, басына да зақым келген сияқты, шаштары да ұйпа-тұйпа. Тым аянышты-ақ! Əйелдер жағы дауыс қып, жылап жүр:

	«қайран ботам-ай, құдайдың көрсеткенi осы ма, не жаздық Аллаға! Кешке əкесi Көккөзге не бетiмiздi айтамыз!» деген жоқтаулары сай-сүйегiңдi сырқыратады. Бала болсақ та қыздың аянышты жағдайын көрiп, бiздiң көзiмiзден де жас парлап ағып кеттi. Неткен қатыгез тағдыр десеңшi! Он екiде бiр гүлi ашылмаған сəби қыз осылай ойламаған жерден қайғылы қазаға ұшырады. Қазiр ойлаймын, «егер мезгiлiнен бұрын келген ажал əлгi қызды алып кетпегенде қазiргi кезде ол да жұрт сияқты бой жетiп, отбасы құрап, бала сүйiп отырар ма едi» деп. «Жазмыштан озмыш жоқ» деген осы ғой.

	Сол кездерде жұрт қыстың қақаған қысынан қысылмай шығу үшiн машина-машина ағаш дайындап алатын. Адамдар ол уақытта көмiрге көңiл бөлмей ме, əлде тас көмiр тапшы ма, негiзiнен ағаш отынын пайдаланатын. Қарағайдың қалың жаңқаларын тандыр пешке салып, қыздырып жағып қойсаң, жылуы көмiрден де кем болмай, үй iшi таң атқанша жылы тұрушы едi.

	Мiне, бала кезiмiзде жаңадан əкелiнген ағаштардан шəйiр (сағыз) аламыз деп, жиюлы ағашқа үймелейтiнiмiз рас болатын. Кейде ағаш əкелушi шопырлар қалай болса солай түсiрiлген дөңбектердi орнықтырып, бiреудi басып қалмау үшiн мұқият жинақтап кететiн. Ал, жаңағы орын алған оқиғада мұндай қауiптiң алдын ала жасалмағаны көзге ұрып тұрды. Ағаштар қалай болса солай түсiрiлген, шопыр оны дұрыстап жинап кетудiң орнына машинасына от алдырып, зытып отырған. Ал оның ақыры қайғылы қазаға ұласты. «Бiреудiң шалағайлығы бiреуге сор боп тиедi» деген мəтел осындайдан туындайтын болса керек.

	Ия, құдай бетiн ары қылсын, қазадан сақ болайықшы!





ЖАЗА


	1960-1970 жылдары Қосағаш ауданындағы шаруашылықтарға Кавказ өңiрiнен жұмыс қолы көптеп келiп, олар колхоз-колхоздарға бөлiнiп, əртүрлi құрылыс салумен айналысатын. Əрине, сол ауылдардың өзiнде де қолдарынан iс келетiн, бетон құйып, ағаш шабатын жұмысшылар аз кездеспесе де, шаруашылық басшылары келiмсектердi көбiрек қалап, жұмыстың ең негiзгi тармақтарын солардың қолына ұстататын. Үй салу, клуб, кеңсе, мектеп, дүкен жəне тағы да басқа маңызды объектiлердi танаулары қоңқиған, орысшаны кавказ акцентiмен сөйлейтiн армян, грузин, осетин, дағыстан, шешен ұлттары атқарып, құрылыстарын бiтiрген соң колхоз кассасындағы (бұл қаржы колхозшылардың несiбесi деп есептiңiз) қыруар қаражатты қалталарына басып, елдерiне тайып тұратын. Кейiн олар салған үйлер, дүкен, монша, мектептердiң қабырғалары қақ айырылып, тек қаңқасы ғана қалғандарын өз көзiмiзбен көрiп, өз жүрегiмiзбен сезiнгенiмiз есiмiзде. Соны көрген адамдардың қабырғалары қайысып, «қайран желге ұшқан ақша, колхозшылардың маңдай терiмен келген қаржының да берекесi болмады-ау» деп жүрегi езiле өкiнiп жүрген азаматтарды талай көрдiк. Əрине, бұларды да түсiнуге болады, қыста қақаған суыққа тоңып, жазда жаңбыр мен ыстық күнге нысана боп жүрген колхоздың қарапайым еңбеккерлерiнде не жазық бар. Олар бұл сорақылықтың бəрiне жаңағы кавказдықтар кiнəлiдей оларды сыбап, өлтiре боқтайтын. Болар iс болған соң не iстейсiң? «Жау кеткен соң қылышыңды боққа шап» деген.

	Мiне, сондай бiр бригада Ақтал ауылында да жұмыс iстеп жүрген. Өздерiнiң ұлттары шешендер көрiнедi. Алғашында мұндай ұлттың барын бiлмейтiн бiздер оларды шешен сөйлейтiндерiне қарап бəз-бiреулердi солай атап кеткен шығар деп ойлайтынбыз. Уақыт өте келе бұлардың дербес ұлт екендерiн, өздерiнiң мұсылман, Кавказ жерiнде тұратынын бiлдiк. Сұрай келген соң бəрi де белгiлi болады ғой: ол жақта жұмыстың табыла бермейтiнiн, күн жылып, көктем шықса болды, бiр-бiр топ, бригада құрап, бiр-бiрден немесе түгел отбасыларымен бiрге ұлан байтақ елiмiздiң түкпiр-түкпiрiне ақша табу мақсатымен аттанатын көрiнедi. Жаздың үш-төрт айында олардың əрбiреуi қатардағы қолхозшының он жылда табар табысын басып түсетiн көрiнедi. Сол кезде бала болсақ та осының өзiне кереметтей таң қалатынбыз. Кейбiреулер өмiр бойы жинағанын машина, мотоцикл алуға жеткiзе алмай жатады, ол бұлар бiр жазда екi машинаның құнын табады. Бiз оларға қызыға да, қызғана қараймыз.

	Кезiнде əкем өмiр бойы жинағанына бiр «Волганы» əзер алып едi, сол кезде аудан көлемiнде екi-үш-ақ кiсiде осындай машина бар тұғын. Алайда, сол уақыттан берi де жетi-сегiз жыл өтiп кеткен. Колхоз-колхоздардың экономикасы өсiп, халықтың əл-ауқаты да бiршама жоғарылап қалған. Жаңағы пысық кавказдықтардың да ойы – осындай уақытты дер кезiнде пайдаланып қалу болса керек.

	Ақтал ауылына келгендер жиырманың əрi жақ, берi жағындағы жас жiгiттер. Бiрақ түр əлпетiне, сақал-мұрттарына қарасақ отыз-қырықтардағы жiгiт ағаларына көбiрек ұқсайды. Iштерiнде Ахмет деген бiр мықтысы бар едi. Келiмсекпiз, осы жерде уақытша жүрген қонақпыз деген ой олардың кəперлерiне де кiрiп шықпайтын. Өздерiнше тəртiп орнатып, аз болғандарына қарамай өктемдiк жүргiзуге тырысатын. Қайда жүрсе де шалбарларының ышқырларына қыстырған бiр-бiр кынапты, жүзi ұстарадай өткiр пышақтары бар. Жат жерде жүрсек те, қонақжай қаймана қазақпыз ғой. Кiшiлерiмiз оларға жақындамауға тырысатынбыз да, үлкендерiмiз олардың еркiнсiгендерiне жайбарақаттықпен қарап, «мұсылман баласы ғой, жетiскеннен тентiреп жүр дейсiң бе, ешкiмге залалы тие қоймас» деп əлгiлердiң бассыздығына кешiрiммен қарайтын.

	1972 жылдың көктемi. Ақталда жаңа мектеп пайдалануға берiлiп, екiншi жыл сол мектептiң шаңырағының астында оқып жатқамыз. Сол ауылдағы орта мектептiң ең алғашқы түлеп ұшқан қарлығаштары бiздер едiк. Оныншы класта оқитын балалар үш сыныпқа бөлiнiп оқиды. Алпысқа тар та оқушы. Бəрi де комсомол мүшелерi. Өңшең ығай мен сығайлар. Мектептi алғашқы болып бiтiретiнiмiздi сезiнiп, бойымызда əркез мақтаныш сезiмi жүретiн.

	Бiр күнi мектепте «комсомол жиналысы өтетiн болыпты, оныншы класта оқитын бiр қыз үш күн қатарынан сабаққа келмеген, бiреулердiң айтуынша Ахмет деген шешен жiгiтпен шатасып жүрген көрiнедi, ендi сол қызды тауып, тəубесiне келтiру керек» деген хабар тарады. Iле əр кластың комсоргi мен комсомол комитетiнiң мүшесiне сол қызды ауыл бойынша iздеп, тауып əкелу мiндетi жүктелдi.

	Былтыр ешкi тарай барғанда класс жетекшiмен ерегiсiп қалғанымның нəтижесiнде кластың комсоргiнен түсiп, тек комитет мүшесi боп қалғанмын. Бұған кезiнде өзiм де қуанғам. Өйткенi класта болып жататын алуан түрлi жағдайға өзiң жауап берiп, неше түрлi жұмыстардың басында комсорг жүретiн. Оның үстiнде сабағың жəне бар. Осындай жауапкершiлiктен құтылып, арқам бiршама кеңiп қалған. Ендi мiне, жоғалған қызды iздеп табу керек. Қалай iздеймiз, қайдан iздеймiз, онда ешкiмнiң шаруасы жоқ. Комсомол тапсырмасы, орындауың мiндеттi, əйтпесе сөгiс аласың. Ал жақсы оқитын оқушыға сөгiс алу деген сөз – ол ендi бетке баттастырып жаққан күйеден кем əсер етпейдi.

	Қызды кешке болатын жиналысқа дейiн тауып, алып келу үшiн əр кластан үш баладан жұпталып, аумағы ат шаптырым Ақтал ауылын иiсшiл иттерше тiмiскiлеуге жолға шықтық. Бiздiң кластан екi ұл, бiр қыз. Қыз басқа қыздарға қосылып бөлек кеттi де, қасымдағы əрiптесiммен бiрге iздейтiн болдық. Жолға шығар алдында бүкiл ауылды учаскелеп бөлiп алдық. Кiмнiң қай жердi шарлап шығатындығы белгiлi. Құдды бiр шпион ұстауға кетiп бара жатқан барлаушылар сияқтымыз.

	Бiзге Ақталдың орталық тұсы белгiленiп берiлдi. О заманда бұ заман, жоғалған қызды iздеген бiр жағынан қызық та, екiншi жағынан қияметi мол, ауыр жұмыс екен. Бiр жерде жатады дейтiндей жансыз, қимылсыз дүние емес қой, бойында жаны бар, басында санасы бар, əмбе бiр жерде адасып қалып, жылап тұратын сəби де емес, кəдiмгiдей кəмелетке толып қалған бойжеткендi iздеп тауып, жетектеп мектепке алып келу бiзге де оңайға соққан жоқ.

	Сол жерде орналасқан колхоз кеңсесiн, клубтың əрбiр бөлмесiн зер сала қарап шыққаннан соң, колхоздың гаражына бас сұқтық. Сондағы шопырлар мен машина жөндеушiлер мезгiлсiз жүрген бiздерге «бұлар бiрдеңе ұрлағалы келген шығар» дегендей үрейлене қарайды. Бiз кiмдi iздеп жүргенiмiзден хабар берiп, жөнiмiздi айтамыз. Олар мəз боп күледi. «Шешесi iздемеген қызда сендердiң не қақыларың бар, өзiне жақсы болса жүре берсiн» деп кейбiреулерi ақылдарын айтқан болады. Бiз «комсомол тапсырмасы, оны орындау керек» деп ақталамыз. «Ұрдық сенiң комсомолыңды, бəрiбiр таба алмайсыңдар оларды, əуре болмай тоқтатыңдар. Немене гаражының май-май бiр қуысында тығылып жатыр деп ойлайсыңдар ма» деп кейбiреулерi бiр жағынан жандары ашығансып мүсiркесе, ендi бiреулерi жымиып, езу тартады. Мектептiң комсомол комитетiнiң бағана бiз жолға шығарда «ешбiр қуыс қалдырмай, тiнтiп шығыңдар» деген сөзiн басшылыққа алған бiз, жоғалған қызды тауып алуға, ешкiмнiң қарсы айтылған сөздерiне құлақ аспастан, iздеуiмiздi одан əрi жалғастырдық. Жолшыбай иiс тиiп, о дүниеге аттанып кете жаздаған моншаға да кiрiп шықтық. Қазiргi сəтте ойланып отырсам, сондағы моншашы əйел тура осы қыздың шешесi. Iшiмнен «е, шешесi сондай болғанда, қызына не жорық» деп қоямын.

	Сол маңайдың қора-қопсысын сүзiп, тiптi дəретханалардың да есiктерiн ашып-жауып шықтық. Жоқ. Сайтан жұтып қойғандай үштi-күйлi. Ары өткен, берi өткен кiсiлерден де сұраймыз, олар да көрмегендерiн бiлдiрiп, бастарын шайқайды.

	Терiскей жақтағы тоғайға жақын жерде Иманғажы деген шалдың үйi ауылдан жеке-дара орналасқан едi. Ауыл мен екi ортада мал жайылатын алаңқай бар тұғын, ашық жердi таспадай тiлiп, машина жолы сайрап жатыр. Ендiгi бағытымыз − сол жерде орналасқан үш-төрт үйдi қарап, сүзiп шығу. Жаңағы алаңқайда, жолға таяу жасаңда сол маңайда тұратын адамдардың қойлары жайылып жүр. Отардың қасында, күннiң жылылығына қарамастан қалың шапан киген, басында көнелеу түлкi тұмағы бар, қолына ұзын таяқ ұстаған шал көрiнедi. Кейде бейсауат лағып бара жатқан ешкiлерге «шайт!» деп айқайлап қойып, кейде тiзе бүгiп сəл отыра қап, дем алады.

	Осының алдында ғана нөсер құйып өткен, жолдың шұңқыр-шұңқырлары суға толып, шiпiлдеп тұр. Мен бұл кезде ауылымнан «Минск» мотоциклiмен қатынап тұратынмын. Оны мектепке дейiн мiнiп бармай, жолшыбай Текшiн деген кiсiнiң үйiне қойып жүремiн. Баласы Асылтай екеумiз бiрге оқимыз, өзiмiз əжептеуiр доспыз. Кезiнде Текшiн ақсақал Төбелерде талай жыл жұмыс iстеп, құдайы көршi болып тұрғамыз. Асылтайды да, оның əкесiн де бала кезiмнен бiлемiн. Əкесi менiң əкеммен бiр колхозда жұмыс iстеп, аралас-құралас боп, дос болып кеткен адамдар. Кейiн Текшiн ақсақалды көршi Ақтал ауылына қызметке ауыстырған, мiне олардың осы ауылға көшiп келгенiне де біраз жыл болып қалған. Сол себептi менi олар баласындай көредi.

	Бағана қызды iздеп, тауып əкелiңдер дегенде мотоциклмен iздеп шығу да ойымда болған. Бiрақ, үйдiң арасында көлiкпен дарылдатып жүрудi ерсi көрiп, ауыл iшiн жаяу аралауды жөн көргем. Мұнымды қойыртпақ батпаққа лықсып толған жолды көргенiмде тағы да есiме алдым. Мотоцикл тайғанап, лай суға құлап жатсам қызықтың көкесi сонда болар едi.

	Жүрiп келемiз. Жолдың ернеуiмен, аяғымызды са нап басып iлгерi адымдай түсемiз. Дос баламның аяғында бəтеңке, өйткенi ол осы ауылдың баласы. Менiң аяғымда былғары етiк. Алыстан, атпен, велосипедпен мотоциклмен қатынайтын балалар мектепте кəдiмгiдей керзi етiк киiп келедi. Етiгiм қалың да, жылы. Кəдiмгi офицерлер киетiн жылтыр етiктердiң шағындау түрi. Əкем «керзi етiктен аяғың тоңады балам, осы етiктi кисең денсаулыққа зиян келмес» деп осыдан бiр жыл бұрын былғарысын апарып берiп, аудан орталығындағы Мұқсын деген етiкшiге тiктiрiп берген. Жүргенге де жайлы, аяқты да қажап, мазаны алмайды.

	Қасымдағы досымның бəтеңкесi суға шылқып, берекесi кеттi бiлем, «өй, осы шалдан жөн сұрап, кете бермеймiз бе, сол қыз бен шешен аралға өтiп кеттi дейсiң бе?» деп маған жалына қарағандай болды. Менiң ойымда қатып қалған комсомол тапсырмасы. Бəлкiм, алдағы төрт-бес үйдiң iшкi жағындағы тоғайда жасырынып жүруi де мүмкiн ғой. Қасымдағы серiгiмнiң су шылқыған аяғын көрiп, аяп та кеттiм. «Жарайды, сұрасақ, сұрай салайық, шал бiздi айыпқа бұйырмас» деп серiгiмнiң ұсынысын құп алып, солай қарай бұрылдық. Ешкiсi бар, серкесi бар, қой-қозысы бар, ұзын саны жүзге жетiп жығылатын шағын отар, ауылдан оқшау орналасқан төрт-бес үйдiң малы болса керек. Отардан тысқары мүйiзi қарағайдай бiр қортық қошқар жайылып жүр. Жақында ғана төлдеп бiткен қойлардың арасында қошқардың жүргенiн бiрiншi рет көрiп тұрмын.

	Бiз су толған шұңқырларды мұқият айналып өтiп, отарға жақындап келемiз. Шал бiздi көре сала қолындығы бiлектей таяғын шеңгелдей ұстап, орнынан тұрды. «Бұл мезгiлсiз жүрген кiмдер болды екен» деп ойлайтын болуы керек. Мiне, қызықтың көкесiн көр! Бiз отарға жетпiс-сексен қадамдай таяй бергенде жаңағы шетте оқшау жүрген қортық қошқар басын жерден лезде алып, бiзге қарай ұшсын кеп! Мұндайды күтпеген бiз бiр сəт не iстерiмiздi бiлмей аңтарылып тұрып қалдық. Қошқар болса атқан жебедей бiзге қарай ұшып келедi. Ағынымен келiп бiреуiмiздi соқса ең аз дегенде мертiктiрiп кететiнi сөзсiз едi. Екеуiмiздiң көзiмiз де бiзге төнiп келе жатқан қошқар кейпiндегi əзiрейiлде. «Неғып тұрмыз, қашайық» дейдi серiгiм. «Тоқта, жақындасын, əбден таяғанда барып, екеуiмiз екi жаққа қашайық» деймiн мен. Қошқар да демiгiп келiп қалды. Шал да таяғын сүйрете қошқардың соңынан ұшып келедi. Қошқарды ұрғалы келе ме, əлде бiздi ме, ол жағы түсiнiксiз.

	Мiне, қошқар да таяп келiп қалды. Екеуiмiз екi жарылып, қаша жөнелдiк. Iшiмнен «кезiнде бурадан да, текеден де аманесен құтылып едiм, ендiгi жетпегенi қошқар болды ғой» деп бiр жағынан мырс етiп күлiп алсам, екiншi жағынан бойым да үрейiм де жоқ емес. Расында да бойы мықыр болғанымен, мүйiзi тым iрi екен. Соқса жайратып түсiретiнi сөзсiз.

	Екеуiмiз екi жаққа айырылғанда ағынымен келе жатқан азбан бiрден бұрылуға мүмкiндiгi болмай iлгерi озып кеттi де, екi томпақтың ортасындағы шалшық суға күмп берiп, тайғанап барып құлап түстi. Мен қошқарды жатқан жерiнде басып қалмақ болып, қайтадан керi қарай ұштым. Мақсатым − тұрып кетуге үлгермей жатқан қошқарды иесi жеткенше ұстап отыру. Екiншi жаққа қашқан досым анадай жерден үрейлене қарап тұр. «Ей берi кел, мына қошқарды тұрғызбай басып отырайық» деп дауыстаймын. Досымның өлердей зəресi ұшқан болу керек, бiр орнынан тапжылар емес. Бұрын да осындай кездейсоқ жағдайлармен бетпе-бет кездескен менiң бойымды қорқыныш сезiмi аса билей қойған жоқ, əмбе бұл өзiңнен дене тұрқы бiрнеше есе үлкен түйе, жылқы немесе бұқа емес қой. Айбыны қатты болғанмен, бойы бiр тұтам қошқар ғана. Бiрақ осындай шағын жануардың өзiне тəн қайратын жете бағаламаған екенмiн.

	Мен қошқардың қасына жетiп үлгердiм, ол да үйелепүйелеп барып, тұрып жатқанда арқасына қонжиып оты ра кеттiм. Азбан да үстiне кездейсоқ қонған ауыр «жүктен» тез арада арылуға барын салғандай томпақ-томпақты елең қылмай тағы да iлгерi ұшты. Менi аударып түсiруге ниеттенгендей тулап-тулап қояды. Бiрақ бiраз салмақ менде де бар едi. Қанша мөңкiсе де, үстiндегi мысын басқан салмақтан құтыла алмасын бiлгендей ендiгi сəтте отардан ауытқып, шеткерi қарай зырлады. Жығылып қалмаудың қамын ойлап, қарағайдай мүйiзiнен сығымдап ұстап алдым. Саусақтарым айқаспайтындай жарықтықтың мүйiздерi де тым қалың екен. Ендiгi мақсатым – қошқардың басын отарға қарай бұрып, осылай қарай келе жатқан шалдың қасынан өте бергенде құйрық жағынан сыпырылып түсiп қалу едi. Неткен күштi неме едi, екi мүйiзiнен қос қолдап ұстап, бойымдағы бар күшiмдi сарқа пайдаланып, қошқардың қазандай басын отар жаққа əзер бұрдым-ау! Анадай жерде үрейлене қарап тұрған досымды елең қылмай, басы жайылып жүрген отарға бағытталған қошқарым солай қарай шапты. Əуелгiде үстiне кездейсоқ пайда бола кеткен салмақтан есi ауып, не iстерiн бiлмей қалған секiлдi жануар.

	Солай қарай ұшыртып келемiз. Шал да осылай қарай кең адымдай түстi. Қошқар, шалға он-он бес қадам жете бергенде мен де құйрық жағынан сытылып, жасаң жерге топ ете түстiм. Қария да ызыға булығып кеттi ғой деймiн, тұсынан зырлап бара жатқан қошқарды басынан зiңгiттей жуан таяғымен қонжитып жiбердi. Бiрақ мұны елеген қошқар болған жоқ, басын шайқап-шайқап жiберiп, отардың арасына сiңiп жоқ болды.

	»Ой, шырағым саумысың өзiң, – деп ақсақал жаңадан тұрып, үстi-басымды қаға бастаған маған үрейлене қарады, Мұнда не iстеп жүрген баласың, қайдан келдiң, кiмнiң баласысың?» деп ақсақал аман екенiме көзi жеткендей сұрақты бастырмалатып қоя бастады. Менi жыға танымаған секiлдi. Жөнiмдi айттым. «Е, өз балам екенсiң ғой, əкеңдi де, шешеңдi де танимын. Ойпырмай ə, бiр оқыстан аман қалдың. Бұл сорлы қошқар қанды iшiп бiттi, анау көршiмiздiң малы ғой. Кiм-көрiнгенге шабады, ана жолы тағы да өздерiң сияқты бiр баланы қуып жүргенде əзер дегенде айырып алдым. Иесiне тарттырып жiберiп, сойып алсаңшы десем, «бiреуден қалап алған қошқарым едi, қимаймын» дейдi. Тiптi сен дер түгiл ат үстiндегi адамға жүгiредi. Əнеукүнi кетiп бара жатқан бiр атты кiсiнiң алдынан шығып, екпiнiмен келiп атының алдыңғы екi аяғының ортасынан кiрiп, артқы екi аяғының ортасынан шығып кетiптi. Мiне, бұл сондай лағнат мал. Əйтеуiр көзi жаттыққан кiсi, бала-шағаларға тиiспейдi, бөтендерге ұшады, сонысы жаман. Əйтеуiр өзiмнен өлердей қорқады. Мына тал шыбықты талай жедi ғой» деп шал бiр құрғақ, құмдауыт жерге барып, тiзе бүгiп отырды. Ақсақалдың сабалақ жүндi қара итi де бар екен. Сəлден соң иесiне еркелеп, қасына келiп жатты. «Ата-ау, деймiн шалдың ақ табан, сары көз итiне қарап, жаңағыдай қырағы қошқар тұрғанда бұл иттiң қажетi бар ма?». Шал жымиып күледi.»Е, балам-ай, ол қошқарыңның мүйiзi қарағайдай болса да итке қайдан жетсiн, иттiң аты ит емес пе».

	Бiраздан соң қасымызға досым келдi. Бет-жүзi əлi де қуарған шүберектей, үрейден сейiле алмай отарға бiр, бiзге бiр жалтақ-жалтақ қарап қояды. Осыны сезiп, мен де əзiлдеп қоямын. «Өзiң ғой, осылай қарай бұрып əкелген. Əйтпегенде өз жолымызбен кете беретiн едiк».

	Қария жөн сұрады. Мен келген мақсатымызды, кiмдi iздеп жүргенiмiздi тəптiштеп айтып бердiм. Сөзiмнiң соңында арғы жақтағы тоғайды да аралап шығатындай ниетiмiз бар екенiн айттым. Жамбастап жатып, сөзiмiздi тыңдаған шал «мырс» етiп күлiп қойды да «мiндеттерiң тым ауыр екен, бiздiң ауыл жақта олар тығылатын жер де жоқ. Тоғай, тоғай дейсiң бе, ақсақал сəл ойланып қалды, маңайымызда тоғай дейтiндей тал да қалған жоқ. Колхоз бiр қысқа бiр мəшiн ағашты əрең бередi. Қыстың қақаған аязында ол қайдан жетсiн, сол себептi жақын жердегi ағаш, талдың бəрiн отап, жағып бiтiрдiк. Оларды жақпағанда сирағымызды жағамыз ба, кiмнiң суыққа тоңып өлгiсi келедi. Барам десеңдер бара қойыңдар, бiрақ оларды ол жерден таппайсыңдар, неде болса осы ауыл iшiнен iздегендерiң жөн болар» деп сөзiнiң аяғында ақсақал осындай кеңес бердi. Мен досыма қарадым.. Ол тағы да бiр пəлеге ұшырап қаламыз ба деп ойлады ма екен, шалдың айтқандарына бiрден келiстi. Сөйтiп, қой жайып жүрген қариямен қоштасып, керi қайттық.

	Күн де еңкейiп, жиналыстың басталар уақыты да таяп келедi. Қызды ұстап əкеле алмағанымызға iштей ренжiп, қапаланып келе жатқан сияқтымыз. Қызды тауып əкелген адамға дайындап отырған сыйлары да жоқ. Əншейiн бос тыртақ. Сол баяғы қатып қалған комсомол тапсырмасы.

	Досымның аяғы шылқыған су. Аяқ басқан сайын iркiт пiскендей «күрп-күрп» етедi. Суық өтiп, қиналып келе жатқанын iшiм сезiп келедi. «Не iстеймiз ендi, ол жер жұтып қойған қызды қайдан iздеймiз, мүмкiн үйiне кiрiп шығармыз? Бiрақ, оның үйi орналасқан ауыл бөлiгi басқа балалардың еншiсiне тиген едi ғой. Iздедiк, таппадық, бiзде қандай кiнə бар» деп ойланып келе жатырмын.

	Қайтадан ауылға келiп кiрдiк. Көбiнесе қасымдағы серiгiмнiң су-су болған бəтеңкесiне қараймын. Жаным ашығаннан «сен қазiр үйiңе барып, аяғыңды кептiрiп, кешке жиналысқа бiрақ кел. Оған дейiн жалғыз өзiм iздей берейiн» дедiм. Ол қарсы болмады.

	Үй-үйдiң арасымен келе жатырмыз. Қасымыздан бiр кезде ақсұр қаншық жүрiп өттi. Кəдiмгi ауылдың көп иттерiнiң бiрi шығар деп, назар аудармастан жүрiсiмiздi жалғастыра бергенбiз. Əдетте қабатын ит мiнезiн алдын ала бiлдiрiп, сыңар езулеп, үрiп шығушы едi. Мынау моп-момақан күйiн сақтап, артқа кетiп қалған. Кенет етiгiмнiң өкше тұсынан бiрдеңе қысқандай болды. Бiреу кəдiмгiдей тiстеуiкпен бүрiп жатқан секiлдi. Жалт қарадым. Көз iлеспей əлгi ақсұр қаншық азуын лезде босатып, қаша жөнелдi. Iле жерде жатқан қиыршық тасты алып, соңынан жiбердiм. Көптi көрген əккi ит мұндайды қайдан бойына дарытсын, қас пен көздiң арасында бiреудiң қорасын айналып, көзден ғайып болды. Серiгiм де ештеңеге түсiнбей «не боп қалды, не боп қалды» деп абыржып қалды. «Ит қауып алды» деймiн өзiм де ештеңеге түсiнбей. «Кəне, кəне, қай жерiңнен қапты» деп досым да менi айналып қарап жүр. Оң аяғымдағы етiктiң қонышының артқы жағына мойнымды бұрып қарасам, үш-төрт жерден шұрқ-шұрқ тесiлiптi. Иттiң сояудай өткiр тiстерi қойсын ба қалың былғарыны тесiп жiберген. Абырой болғанда етiме дарымаған. Отыра қап етiгiмдi шешiп, аяғымды тексердiм. Тiптi сызат та түспептi. Тек етiгiмнiң былғарысын ғана бүлдiрген. Аяқ киiмнiң сапалылығынан денеме иттiң тiстерiнiң тимегенiне мұнша қуанбаспын. «Өй, құрысын, бүйтiп жүрiп тағы да бiрдеңеге ұрынармыз, сен үйiңе бар, мен жиналыс басталғанша мектепте бола тұрам» деп серiгiмдi үйiне жiберiп, өзiм ауылдың күнгей жағындағы құрылысының аяқталғанына екi жыл болып қалған, еңселi тас мектепке бет алдым.

	Келе жатып, жаңағы ойламаған жерден тап болған екi оқиғаны көз алдымнан өткiземiн. Қазақ халқы кемеңгер ғой, не айтса тамыршыдай тап басып, дəл айтады.

	Осы уақытқа дейiн жүзден астам көркем-əдеби кiтаптарды оқып, дүниеге деген, өмiрге деген көзқарасым əжептеуiр қалыптасып қалған. Солардың iшiнен нақыл сөздердi, мақал-мəтелдердi терiп алып, оған жеке дара дəптер арнап жазып жүретiнмiн. Мiне, əлгi келеңсiз оқиғалар да солардың бiреуiне сай келетiн сияқты: «жау жоқ деме жар астында, бөрi жоқ деме бөрiк астында». Адам пəленi өзi iздеп бармайды. Оған ол кездейсоқ, ойламаған жерден тап болады. Одан құтылудың бiрден бiр амалы-табан астында бiрден-бiр дұрыс шешiм қабылдап, оны уақыт өткiзбей дереу iске асыру. Кейде ойлауға да мүмкiндiк бермей, жау ту сыртыңнан бас салады. Мұндай шектен шыққан кездейсоқтыққа да əзiр болу керек екен. Мiне, осы жолы пəледен менi етiгiм сақтап қалды. Қазiргi сəтте аяғым да құрғақ, иттiң тiсiнен де аман. Осыған қарап əкемнiң көрегендiгiне риза болам. Мұны алғашында «мектепте былғары етiк киiп жүрген бала көргем жоқ, мы нау үлкен кiсiлердiң киетiн аяқкиiмi ғой, балалар арасында киiп жүргенiм ұят емес пе» деп қарсыласқаным да жоқ емес едi. Əкем өзiнiң бiрбеткей мiнезiне салып «керзi етiктен ылғал өтедi, кисең де осыны киесiң, кимесең де киесiң, айттым, бiттi» деп зорлағандай боп кигiзген. Ақыры, əкемнiң айтқаны дұрыс келдi. «Иттiң менi қапқаны қандай абырой болды» деймiн тағы да ойлана түсiп, «егер қасымдағы серiгiмнiң аяғына азуын салғанда не болар едi, жұқа шалбардың сояудай тiстерге қарсы тұра алатын қандай қауқары бар, бiр жапырақ етiн жұлмаса да тiстерi батып, қан жоса ететiнi сөзсiз ғой». Сонда бұған кiм кiнəлi болмақ? Бiз iздеп жүрген қыз ба, оның шешен «махаббаты» ма, əлде бiздi топ-топқа бөлiп, қызды iздеттiрiп жiберген мұғалiмдер ме? Бұл жағы əрине маған түсiнiксiз едi.

	Арамзалық сезiм, осы оқиғаға қарап отырып, тек адам баласында ғана емес, төрт аяқты хайуанда да кездесетiнiне көзiңдi жеткiзесiң. Бұл дегенiңiз тiршiлiк иелерiнiң бойында кездесетiн ең бiр екi жүздi, аяушылықтан ада, қатыгез сезiм сияқты. Бұрын бұл мiнезбен бетпе бет кездесiп көрмеген басым, жамандықтың жан-жағыңды орап тұратынына ендi толық көзiмдi жеткiзiп, одан мейлiнше аулақ жүру керек екенiн түсiнгендеймiн. Алайда, албырт шақта мұндай тұжырымдарды зердеңе қаншама тоқып алдым десең де, есiңнен шығарып алатын сəттерiң аз болмайды. Бұл өмiрдiң заңдылығы, табиғаттың жазылмаған ережелерi, сондықтан бұған ешкiмнiң қарсы келмесi хақ.

	Күн жылы. Үйлер мен мектеп ортасындағы көк жасаңмен аяңдап межелi жерге де жақындап қалдым. «Аузы күйген үрлеп iшедi» дегендей айналамнан ит көрiнсе болды, əбден алыстап кеткенiнше одан көзiмдi айырмаймын. Соңыма да жалтақ-жалтақ етiп, жиi-жиi мойнымды бұрып келемiн. Мектеп маңайында бiрен-саран балалардан басқа бөгде ешкiм көрiнбейдi. Бiзден басқа iздеушiлердiң қарасы да жоқ. Жиналыстың күн тəртiбiнде жоғалған қызға арналған бiр ақ мəселе болғасын, егер ол табылмаған жағдайда оның да кейiнге шегерiлетiнi сөзсiз едi. Iшiмнен «бiздi тағы да сандалтпай, табылсашы» деп тiлеймiн.

	Түстен кейiн оқитын балалардың бəрi сабақта көрiнедi. Ұзын коридорда кезекшi апайдан басқа ешкiм жоқ. Мектептiң оң жақ бөлiгiнде орналасқан мұғалiмдер бөлмесiнiң есiгiн қағып, iшке кiрдiм. О, тоба! Iздеп жүрген қызымыз осын да отыр. Қасында класс жетекшiсi мен мектеп комсомол ұйымының хатшысы. Екеуара ортаға алып, бүкiл мектептi аяғынан тiк тұрғызған қашқын қызды өздерiнше «тергеп» отырған секiлдi. «Сен iздеп тауып келгенше, өзiмiз-ақ тауып алдық» деп комсомол хатшысы кекесiнмен жымияды. Əдiлдiк пен шыншылдыққа бiр табан жақын едiм, мейлi мұғалiм болсын, мейлi комсомол хатшысы болсын, əдiлетсiз айтылған сөзге де, жасалған əрекетке бет жүзiң бар демей айтып салатынмын. Ол үшiн менi қудаласа қудалай берсiн, ондайдан тiзе бүгiп, бала болсам да қорыққан жан емеспiн. Осы жолы да сол мiнезiме салып: «ағай, бiз де жайдан жай ойнап келгемiз жоқ, осы бiреудi iздеймiз деп қатерге де ұшырай жаздадық» деп бұрышта бүрiсiп отырған қызға ызалана қарадым. «О не қатер?» деп екеуi де маған жалт қарады. Мен үндеместен етiгiмнiң сырт жағындағы «шұрқ-шұрқ тесiктердi көрсеттiм. Түкке түсiнбеген олар «бұл не?» дейдi.

	«Ал не екенiн өздерiңiз айтыңыздар» деймiн қасарысып.

	«Не, бiреу атып жiбердi ме» деп күледi бiреуi.. «Бұл үшiн күлуге болмайды, жылау керек, менi ит қауып алды, ал сiздер түк бiтiрген жоқсың деп менi сөгесiздер, барлық iздеушiнiң алдынан бiр-бiр кес-кестеп өтетiн бұл көп емес қой, табаалмай келдiк. Ақыры тауыпсыздар ғой. Бұған да шүкiр» деймiн iштей қыздың табылғанына қуанып. «Қалған балалар қайда?» дейдi хатшымыз басымнан аяғыма дейiн көзiн жүгiртiп, «етiгiң тамаша екен, жаныңды сақтап қалғанына көзiмдi жеткiзiп отырмын» деп өзiнiң жылқы ауыз, көнелеу күрең бəтеңкесiне көз салып қояды. Менiң ендi қыздың қай жерден табылғанын бiлгiм келiп, құштарлығым арта түстi. Əуелi қойылған сұраққа жауап бердiм: «балалар табандары таусыла батыр қызды iздеп жүр, мүмкiн тауып əкелетiн шығар» деп қызға қарап кекесiнмен жымидым. Ол да iстеген iсiне өкiнгендей екi көзi жасаурап, жүзi күреңiтiп, кiрерге тесiк таппай əзер отыр. «Жарайды, олар да келiп қалар, ренжiп, ашуланатын ештеңе жоқ, аман-есен болғанына риза бол. Бiрер сағаттан кейiн жиналыс басталады, оған кешiкпей кел» деп хатшы менiң бос екенiмдi жеткiзгендей болды.

	Көптен күткен жиналыстың басталу уақыты таяп келедi. Мектептiң хан сарайындай жарық та, кең спорт залына алдын ала орындықтар тасып апарылып, алдағы болатын жиынға мұқият дайындық жасалынып қойыпты. Ендi бiраз уақыттан соң махаббат отына мас болған қызды жазалау басталады. Осының алдында да мектебiмiзде осындай екi оқиға орын алған едi. Олар бұдан да сорақы болатын. Осыған қарағанда жиналыстың бетi жаман болайын деп тұр. Бейшара қызды орта бiлiм алайын деп жүргенде мектептен шығарып жiбермеуiне де ешбiр кепiлдiк жоқ. Өйткенi осының алдында болған келеңсiз жағдайлар мектеп мұғалiмдерiнен бастап директорға дейiн аяқтарынан тiк тұрғызып, əжептеуiр ұятқа қалдырған тұғын. Бəрi де ызалы, түртiп қалсақ жарылып кететiн шар сияқты. Ал бүгiнгi оқиға отқа май құйғандай əсер етiп отырған жайы бар.

	Əлден уақыттан кейiн қыз iздеушiлер; ұлдары бар, қыздары бар, топ-топ болып келе бастады. Бəрi де шаршаған, iздемеген қуыстары қалмапты. Сөйтiп оншақты бала дүрлiгiп, бүкiл ауылды шарлап жүргенде қашқын қызымыз өзiнiң үйiндегi шешесiнiң төсегiнiң астында жасыры нып жатыпты-мыс. Бiз жан-жаққа тарап кеткенде, жаңағы екi мұғалiм бiрден үйiне барып, тауып алған. Алғашында шешесi есiк ашпай, бiраз қиналған көрiнедi. Сосын олар «милиция шақырамыз, өзiңдi жаптырамыз» дегенде барып бiр-ақ ашқан екен.

	Жиналыс басталды. Мектептiң комсомол хатшысы соңғы кезде орын алған тəртiпсiздiктердi сынай келiп, сөзiнiң соңын бүгiнгi күннiң негiзгi тақырыбы – жоғалған қыздың əрекетiне арнады. Бұл жалғанда айыпты болып, бүкiл шаршы топтың алдында мойның салбырап, масқара боп тұрған жаман екен. Ер адам емес, қыз затына тiптен жараспайтын қылық. Алдында отырған көпшiлiктiң оққағары iспеттi сезiнесiң өзiңдi. Бұл жиналысқа төменгi кластың комсомол мүшелерi шықырылмаған тұғын, соның өзiнде оныншы сыныпта оқитын, үш кластың алпысқа тарта оқушылары мен оншақты мұғалiмнiң өздерi аз боп көрiнген жоқ. Алайда, қыздың мұғалiмдер бөлмесiнде де тергеуде отырып, бiраз сөздердi естiгенi бар, мұнда да сондай əңгiмелер айтылып, сол белгiлi екi құлаққа бағытталып жатқандықтан оның бұл сөздерге құлақ құрышы қанып, етi өлiп кеттi-ау деймiн, əу бастағы салбыраған мойнын көтерiп, «не iстесеңдер де өздерiң бiлiңдер» дегендей денесiн тiктеп алды.

	Мұндай айқай-шуға мектеп директоры көп қатыса бермейтiн, барлық жауапкершiлiктi орынбасарына жүктеген сияқты, қазiр де көрiнбейдi. Бiрақ соның өзiнде қызу пiкiрталас уақыт өткен сайын өрши түстi. Ком сомол ұйымының хатшысынан кейiн класс жетекшiсi сөйлеп, сөзiнiң соңында «мұның кесiрi өзiн iздеп шыққан əрiптестерiне де тидi, бiр оқушыны ит қауып алды» деген де отырған балалар да «ол кiм?», «кiмдi ит қапқан?» деп шулай қалысты, бiр-бiрiне қарап, бiразға дейiн тыныштана алмай бəрi де əбiгерге түстi. Үндемей, демiмдi iшiме тартып мен отырмын. Серiгiм қасымда отырған. «Сенi айтып тұр» деп сыбырлайды маған. «Ендi не iстейiн» деймiн мен де сыбырлай жауап берiп.

	Алғашқы сөйлеген екi мұғалiмнiң қорытындысы бiр жерден шыққандай болды. Ол – қыздың тəртiбi өрескел болғанын, сондықтан оны мектептен аластату. Бiрақ бұл жай ғана ұсыныс едi. Соңғы тұжырым жасау үшiн тiзiмге тiркелген оншақты комитет мүшелерiнiң пiкiрiн тыңдап, ақыры дауысқа салу. Залда болып жатқан оқиғаның бəрiн көз алдымнан өткiзiп, айтылған сөздердi зердемнен сүзiп, өзiме келетiн кезектi күтiп тапжылмай отырмын. Бiр жағынан қызды да аяймын, сүйенiш-тiренiшi де, əкесi де жоқ жетiм қызға деген мүсiркеушiлiк сезiмiм уақыт өткен сайын белең ала түстi. «Кiмдi кiм қалай сүйсе де, кiмге кiм қалай ғашық болса да əркiмнiң өз еркi емес пе? Жүрекке əмiр жүрмейдi ғой. Сондықтан бəрiмiздiң бiр кiсiдей осы қызды ата жауымыздай атқылап, бiтiспес дұшпанымыздай алалағанымыз дұрыс па? Бiрнеше жыл өз арамызда ойнапкүлiп жүрген құрбымыз емес пе, ендеше неге оны мектептен шығаруымыз керек. Соншама ол не iстеп қойыпты?» деген ойдың құшағында отырдым. Сосын тағы да осыдан бұрынғы оқиғалардың мектеп қабырғасында орын алғанын ойлап, күмiлжiп қалам. Қыздың тым болмағанда сабақ үлгерiмi жақсы болса ғой. Бұл жағынан да ақсап жатыр. Не керек көпшiлiктiң айтқандарының бəрi бiр жерден шығып жа тыр, құдды бiрiнiң ауызына бiрi түкiрiп қойғандай. Қандай жағдайда да қызға қатаң жаза қолдану.

	Кезек маған келдi. «Əрине, бұл жақсы қылық емес, оны ешкiм де жоққа шығармайды. Дегенмен, қате басып, қалт кетпейтiн адам болмайды, сондықтан бiр жолға кешiрiммен қарап, ауызша сөгiс жариялаумен шектелсек дұрыс болады ғой деп ойлаймын» дедiм сөзiмнiң соңында. Отырған топ арасында менi қолдайтындар да бар екен «дұрыс, дұрыс айтады, солай iстеу керек» деген дауыстар да аракiдiк естiлiп жатты.

	Ең соңында Қазылбек деген балаға сөз берiлдi. Бұл да əлгi қызды қатаң жазалау жағында екен. «Осы бiздiң мектеп не боп барады. Осыдан бұрынғысы анау, ол жетпегендей ендiгiмiз мынау. О заманда бұ заман, «əндi қойып, жырға түстiк» дегендей, ендi қазақты қойып, шешенге ауыз салдық па? Тiптi ел-жұрттан ұят екен. Менiң айтпағым, «қызды комсомол мүшесiнен шығарып, қатаң сөгiс жариялау».

	Жарыссөз аяқталып, қыздың тағдырын дауысқа салдық. Көпшiлiк дауыс «қызға қатаң сөгiс жарияланып, ол есеп карточкасына жазылсын» деген жазаны құптады. Сөйтiп, екiүш күнге созылған сергелдең осылай аяқталды.

	Осыдан бiр-екi айдан соң мектеп бiтiрiп, алдағы үлкен өмiр жолына аяқ бастық. Сол қызығы мен шыжығы мол жылдарды көз алдыма елестетiп отырып, бастан өткен осындай жайттарға ерiксiз жымияды екенсiң.





ЕҢБЕК ЕРI


	Жыл он екi айдың тоғыз айын оқуда, Ақталдың мектебiнде өткiзiп, жазғы үш айлық каникулды Төбелерде, үйiмде өткiземiн. «Өз үйiм өлең төсегiм» демекшi, əке-шешеңнiң шаңырағының астында жүргенге не жетсiн. Əкем де, шешем де еңбекқор жандар едi. Бiрде бiр рет колхоз жұмысынан қолдарын үзiп көрген жоқ. Бұл қиын да, жауапкершiлiгi мол, бiрақ ол кезде адам қызығып баратындай жалақылары да мол болмайтын. Əкем жыл бойы ферма меңгерушiсi боп iстесе, шешем көктемде басталатын қой төлдету науқанына мидай араласып, сол бiр азапты жұмыстың илеуiне шыдап, «ей неткен ауыр жұмыс едi, жаным қиналып кеттi ғой» деп ешбiр қабақ шытпайтын, денесi нəзiк болса да ауырлыққа өте төзiмдi кiсi едi. Азапты жұмыс дейтiнiм, қыстың қақаған аязының адуыны басыла қоймаған наурыз айы басталған сəтте-ақ колхоз қой төлдетудi бастайтын, алғашқы кездерде, ақ қар, көк мұздың көбесi сөгiлмеген, суық жел өңменiңнен қылыштай жалақтап өтiп тұрған кезде тiптi шопан қорасына киiз үй тiгiп барып, шешемнiң қой қоздатқан кездерiн өз көзiммен көрiп, наурыз каникулы кезiндегi бiр жетiде өзiм де көмектесiп, жас төлдердi салысып, алысып жүрдiм. Бұл 1964-1967 жылдар едi.

	Киiз үйдiң аты киiз үй ғой, iргеден соққан суық жел iшке тарап, денеңдi бiртүрлi мұздатып жiберетiн. Ортада тұрған дөңгелек темiр пештiң қауқары да уақытша ғана, ағаш пен қиды толтырып жағып қойсақ ғана үй iшi бiразға дейiн ысыған болады, бiрақ түннiң бiр уағында азынаған суық алқымнан алғанда осының алдындағы бiрер сағат бұрын жағылған оттан титiмдей де леп қалмай, киiз үйдiң iшi суықтан азынап тұрады. Бiрақ сыртыңда əйтеуiр қалқан бар, осыған да шүкiрлiк. Əкемнiң ауыр-ауыр жылы киiмдерi көп едi: тақа, iшiк, тон, қалың пальто. Осыларға оранып, жанжағынды қымтап жатқанда ғана денең жылы, құдды бiр ағаш үйдегi тандыр пештiң қасында жатқандай сезiнесiң өзiңдi. Таңертең ерте тұрған шешем дереу қайтадан пештi жағып, түннен қалып, мұздай боп қатып қалған тамақты жылтып қояды. Оған дейiн сиырларды да сауып, олардың сүтiн де пiсiрiп үлгередi. Содан соң төлханаға барып, қозыларын енелерiне табыстап, өз жұмысына кiрiседi. Кейбiр саулықтар төлдерiн сүтке жарытпайтын, мұндай сəттерде оларға қолдан сүт берiп, бөтелкемен емiзуге тура келедi. Ал бiрiншi туған тұсақ саулықтар өз төлдерiнен өздерi жерiп, қозыларын маңайларына жолатпай тулайтын. Мұның азабы тiптi ауыр. Саулықтың мойнын бұрап, зорлықпен емiзесiң. Осылай бес-алты рет қайталанғанда барып жас саулық өзiнiң төлiне үйренiп, бiрте-бiрте қозысын алып кететiн. Сол наурыз каникулына барғанда мұндайдың талайын көрдiм. Сонда шешеме əжептеуiр қолғабыс жасап кеткенiме риза боп қалам. Шопан-əкемнiң iнiсi Тұмарбек ағам. Көктеуi колхоз орталығынан он-он бес шақырым жердегi тау бөктерiнде орналасқан Жiгiтай деген жерде. Ағамның ол кезде үш баласы бар. Бəрi де шиеттей жас. Алдыңғысы төртте болса, соңғысы бiрге жаңа толған. Жеңгемiз Күлəн да емшектегi балаға қарамастан қой қоздатады. Бiреуге бiреудiң жəрдемдесетiндей ешбiр мүмкiндiктерi жоқ. Қашан көрсең де мұрындарына су жетпей колхоздың малымен алысады да жүредi. Мiне, нағыз еңбек адамдары деп осыларды айт! Ия, мен келген соң шешемнiң қолы жеңiлдеп, арқасы кеңiп қалады. Қозыларын емiзiсiп бiткен соң, дереу үйге барып от жағып, шай қайнатып, тамақты жылытып қоямын. Мұның өзi де ол кiсi үшiн, жаңағыдай қарбалас тiрлiктен қолы босамай жатқанда, əжептеуiр көмек.

	Бұл кезде əкемнiң жұмысы да басынан асады. Өзiнiң қарамағындағы отызға жуық шопандарды аралап, олардың жағдайларын бiлiп, кезiнде қажеттерiн өтеп, одан оралған соң бума-бума қағаз жазып, дер кезiнде колхоз бастығына есеп берiп отыру мұндай қарбалас кезде əрине оңай жұмыс емес екенi белгiлi. Сол шопандардың қыстау, көктеулерi де бiр-бiрiне жақын емес, осы Шүй алқабының түкпiртүкпiрiне орналасқан. Сол жерлердiң аттары да əр-алуан. Шағанбұрғыс, Қостал, Сарытоғай, Мешелдiк, Жалғызтөбе, Ойым, Кеңгiрбай деп кете бередi. Кейде қасына зоотех ник, малдəрiгерлерiн ертiп, атпен аралайды. Машина баратын жерлерге «Волгасымен» қатынайды. Тұмарбек ағам да əкемнiң қол астында. Үш-төрт күнде бiр келiп-кеткенi болмаса əкем көбiнесе колхоз басындағы Рəбиға апамның, өзiнiң шешесiнiң үйiнде болатын. Мен де сол үйде жатып оқимын. Бұл жер жақын маңайдағы шопандарға қатынап тұруға ыңғайлы жəне де ыстық үйде қағаз жазу əкеме оңайырақ сияқты болып көрiнедi маған.

	Кезiнде бұл үйдi де əкем сатып алып, онда бiрнеше жыл отырғанымыз есiмде. Ол кезде əкемнiң үйленбеген кенже iнiсi бар болатын. Кейiн əкем ол iнiсiне келiншек əперiп, аяқтандырған соң «ендi шаңырақ иесi өзiң боласың, шешең қасында болады, ол кiсiге ендi бас-көз өзiңсiң» деп отырған шаңырағына дейiн тастап, ауылдың батыс жақ шетiндегi бiр үйдi сатып алып, сонда көшкемiз. Бiр есiмнен кетпейтiнi, əкем өте бауырмал адам едi. Өзiнен кейiнгi төрт iнiсiн үйлендiрiп, бастарына баспана əперуге күш қуатын, қаржысын аяған жоқ. Өзiмнiң əкем едi ау деп, бостан басқа мақтап отырғам жоқ, бала кезiмдегi көргендерiмдi сол күйiнде келтiрiп, жазып отырмын. Сол iнiлерiнiң бала-шағалары да, əке-шешелерi таутаста мал соңында жүргенде бiздiң үйде тұрып оқыды.

	Асқан оқымысты болмаса да, бес-алты кластық бiлiмiмен-ақ колхоздың iрi қой фермасын басқарып, та лай жыл жұрттың алдында жүргенiн өз көзiммен көрiп өстiм. Мойнына асып алып жүретiн шағын күрең сөмкесi бар едi. Соның iшi толған қағаз бен қарындаш. Жазу ын жазғанда көбiнесе қарындашпен жазады. Анда-санда менiң де құштарлығым артып, «не жазып отыр» дегендей қағаздарына үңiлемiн. Əрбiр қағазында шопандарының тiзiмi. Əдетте адамдардың тiзiмi алфавит бойынша жазылуы керек едi ғой. Əкемнiң шопандарының аты-жөндерi

	«С» əрпiнен басталып «М» əрпiмен аяқталады. Бiрiншiсi «Солтақанов Клəс» деген шопан болса, тiзiм «Махметов Сапанмен» аяқталады. «Ата, қойшылардың аттарын алфавит бойынша неге жазбайсың» деймiн қағазға жазылған жазуларды қарап отырып. Əкем жүзiме жымия қарап «балам-ау алфавит деген менiң не теңiм, əкеңе əлiппе үйреткелi отырсың ба, бiз ендi осымен кеттiк. Өзiң үйренiп сауатты болсаң бiзге сол да жетедi» дейтiн. Расында да орта бiлiмi болмаса да, өмiрдiң өзiнен үйренген, зердесi жоғары азаматтар сол колхозда тек əкем ғана емес едi. Бүкiл колхоздың ұйымдастыру жұмыстарын ретке келтiрiп, оның аз уақыт iшiнде дамып, аудан бойынша iргелi шаруашылыққа айналдырған сол кездегi азаматтардың бiрде-бiреуiнiң жоғары бiлiмдерi жоқ болатын. Бəрi де өмiр мектебiнен шынығып шыққан, еңбекқор, қолдарынан iс келетiн бесаспап азаматтар болды. «Бiреу Институт бiтiрiп келiптi» деген сөздер «космостан адам келдi» деген сөздердей əсер ететiн.

	Колхозымыз ол кезде Хрущевтің коммунизм туралы қиялының арқасында «Путь к коммунизму» деп аталатын. Атының дардай болғаны да бұл колхоздың əркез алдыңғы қатардан көрiнуiне септiгiн тигiзсе керек. Бас аяғы бес-алты жыл iшiнде колхоздың iргесi кеңiп, экономикасы дамып, сондағы еңбек етiп жүрген адамдардың тəртiбi де нығайып, болашаққа деген сенiмi арта түскен.

	Бұл өрелi iске əкемнiң де аға буын замандастары, бiр табақтан дəм татып, бiр құдықтан су iшкен достары Алаш, Қинаят, Қабылақат, Наймантай, Иманмəді, Нəби, Шапия сынды ескi көздермен бiрге кейiнгi толқын Ақатай, Бейсен, Алтай, Тəлiп, Өкəн, Əлен секiлдi iнiлерi де қыруар еңбек сiңiрiп, туған колхоздарының одан əрi дамуына үлкен үлес қосты. Өнер адамдары болмаса да, өмiр тəжiрибелерi мол, ақыл-парасаттары жоғары, өз iстерiн жақсы меңгерген осы кiсiлер сол ауылдың жас ұрпақтары үшiн үйренетiн бiр бiр мектеп едi. Осылардың арқасында колхоз бұрын соңды болмаған небiр көрсеткiштерге жеттi. Бұл жеңiс елеусiз қалған жоқ, шаруашылық сол кезде СССР Жоғарғы Кеңесiнiң құрмет грамотасымен марапатталған.

	Шаруашылықтың дамуы, оның экономикасы мен əлеуметтiк жағдайларының көтерiлуi əркезде де бiрiншi бастыққа байланысты екенi табиғи құбылыс. Мiне, колхоз бастығы Алаш Қожабаев жалпы аудан ғана емес, тіпті облыс бойынша iрi ұйымдастырушылардың қатарында едi.

	1966 жылдың көктемiнде, КПСС ХХIII съезiнiң қарсаңында ауылдың екi адамы колхоз өндiрiсiн дамытуға зор үлес қосқандары үшiн орден алса, кейбiреулерi медальдармен аталып өтiлдi.

	Колхоз бастығы Алаш Қожабаев Социалистiк Еңбек Ерi атағын алып, Ленин орденiмен наградталса, əкем «Құрмет белгiсi» орденiне ие болды. Осы екi адам жастайынан араларынан қыл өтпеген дос едi. Сонау 1957 жылға дейiн, Сарытоғай ауылы мен Төбелер ауылы қосылмай тұрғандаақ əкем мен Алаш ағайдың достықтары бала кезiнен қалыптасып, құлын-тайдай тебiсiп бiрге өскен екен. Əрине, ол кезде мен жоқпын, бiраз оған куə болған азаматтар осы ақиқатты жоққа шығармайды. Кейiн оң-солымды танып, өмiрге деген көзқарасым қалыптаса бастағанда екi азаматтың шынайы дос екенiне өзiм де куə болдым. Кейiн Алаш қайтыс болғанда (1973 жыл) əкем қатарынан екi күн бойы «жан досымнан айрылдым, қанатым қайрылды ғой қайтейiн» деп жылағаны көз алдымда. Содан соң өзi де көп ұзаған жоқ, алты айдан кейiн досының соңынан кеттi. Сөйтiп екеуi бiр жылы туып, бiр жылы қайтты.

	Дүниеде шынайы, адал достыққа не жетсiн! Екеуiнiң арасында есеп-қисапқа құрылған пендешiлiк, ұсақ қулық, арамдық деген атымен болмаған десем артық айтқандық емес. Қазiргi заманмен бiрге адамдардың да пейiлi тарылып, ұсақтанған кезеңде сол кездегi қырықтың ары жақ, берi жағындағы азаматтардың өздерiнiң де iрi, iстеп жүрген жұмыстарының да асқан жауапты, ақылдарының да зор екенiн көз алдыңа елестетiп, ерiксiз таңданасың. Қазiргi таңда «достық» деген жай ғана шартты ұғым боп қалды. Бiреумен бiрге тiзе бүгiп арақ iшсең де достық; екi адамның бiрiгiп ұрлыққа түскенi де достық; екеуi жабылып, бiреудi сабағаны да достық. Достықтың қадiрiн кетiрiп, қасиетiн аяққа басқан уақыт-ай десеңшi!

	Алаш ағайдың бiр жақсы қасиетi – бет-жүзiң бар де мей, қол астында iстеп жүрген адамдардың кемшiлiгiн көзiне айтатын турашылдығы едi. Əсiресе маскүнемдiктi, жалқаулықты жаны жек көретiн. Əрине, тiрi пенде болғасын бұл бiреуге жағады, бiреуге жақпайды. Қандай жағдайда да, бұл жағынан жұртқа жеккөрiнiштi болса да, бастық болған соң шаруашылық үшiн темiр тəртiптiң қажет екенiн ешкiм де жоққа шығармайды. Бiрде арақты жақсы көретiн бiреудiң тура өзi жұмыс iстейтiн кеңсенiң бiр бөлмесiне дəретке отырып қойғанына төзе алмаған ол колхоздан бiржолата отбасымен бiрге қуып жiберген. Бұл оқиға басқаларға да сабақ болып, ауылда тəртiп нығая түскен.

	Алайда, жұмыста қандай қатал болса, ол кiсi былайша өте қарапайым жан едi. Кейбiр өзiмшiл, бюрократ бастықтардай қысы-жазы колхоздың кең сарайдай үйiнен бiртабан сыртқа шықпай, əйелiнiң қолын жылы суға малып отыратын үйкүшiк бастықтардан iргесi аулақ болатын. Көктемгi мал төлдейтiн уақытта Нұрғами шешемiз жүз шақты саулықты өз үйлерiнiң қорасына айдап əкелiп қоздатып, кейiн төлдерi марқайған соң шопанына тапсырып беретiн. Егер олар мұндайға бармаса да, колхоз бастығы болған соң кешiрiмдi болатыны ақиқат қой. Мұның өзi кейбiреулерге сабақ болып көрiнетiн.

	Жаз шыға үйлерiмiз жайлауға шығатын. Онда да жайдан жай шықпай, колхоздың жұмысына белсене араласатын. Ол кезде колхозда табын-табын жылқыдан көз сүрiнетiн. Оларды бетiмен жiбермей байлап, жазда өтетiн шаруашылықтың науқандық жұмыстары – қой қырқу, малға шөп дайындау кезiнде жұмыскерлердi үзбей сапалы қымызбен қамтамасыз етiп отыратын.

	Ресей жерiндегi Таулы Алтай облысында тұрсақ та, ұлттың қаймағын бұзбай, тiлiн, дiлiн, дiнiн, өнерiн, салт-сана, əдетғұрпын сол күйiнде сақтаған Төбелер ауылы Қазақстанның Ресейдегі бiр титiмдей бөлшегi болып елестейтiн.

	Жаздың үш айында ақ шағаладай он бес шақты киiз үйден тұратын қымыз фермасы үш дүркiн жайлау ауыстырып, шөбi шүйгiн, жерi құнарлы жерлерге жұрт жаңалап отырушы едi. Алғаш барып қоныстанатын жайлауы – Қаратал, ол жерде айға жуық отырған соң Өтектiкөлге қоныс тебедi, бұдан соң Сарытоғай қайдасың деп сол жерге барып қоныстанады. Таза ауада дем алып, сынаптай мөлдiр судан су iшiп, шомылып, асыр салып ойнап, ауыл балаларымен балалық шақтың қызықты күндерiн сол қаймағы бұзылмаған, суретi суалмаған, берекесi кетпеген жайлауларда өткiзгенiм күнi кешегiдей көз алдымда.

	Сол жайлауларда да Алаш ағайдың үйiмен көршi отырдық. Нұрғами шешемiз бие сауады. Менiң шешем ол кiсiге сауғызады. Алаш ағайдың сегiз баласы бар, мен жалғыз. Бiрақ жалғыз деп бөлмей, өз балаларындай-ақ көретiн. Алаш ағай қолындағысын қылдай бөлiп беретiн, ешкiмдi алаламайтын жомарт та кiсi едi. Балаларына кəмпит, печенье əкелсе «ей, саған тимей қалыпты ғой» деп менi де шақырып, көңiлiмдi аулап, сыйлай салатын. Ол кiсiнiң менiмен құрдас Əбiл, Мəдiл деген екi ұлы бар. Ойын ойнағанда да, суға шомылсақ та, тезек-шырпы терсек те жұбымыз жазыл май бiрге жүремiз. Ойын балалары аяқ астынан ренжiсiп, төбелесiп жататындары да аз болмайды. Мұндай кездерде де үшеуiмiзге қарсы келетiн жан сирек кездесетiн.

	Қазақ «семiздiктi қой ғана көтередi» дейдi ғой. Ба сына бақ қонып, қорасына мал пайда болса өзiнен өзi желпiнiп, ешкiмдi теңгермей кететiн ақылсыз, нысапсыз жандар өмiрде жиi кездесетiнiн талай көрдiм. Бiрақ Алаш ағай «мен еңбек ерi болдым, кəнеки» деп өзiнiң құнын арттырып, жұртқа менсiнбей қарағанын көрген жан емеспiн. Жəне де колхоз бастығы болып отырып, өзiнiң лауазымды қызметiн пайдаланып, шаруашылықтың байлығын өз мақсатына жұмсап, ел ақысын жеп көрмеген жан. Сондықтан да ол кiсi бiрге жұмыс iстеп жүрген азаматтарға беделдi де, сыйымды едi.

	Əрине, адам болғасын ол бiрiншiден пенде, кемшiлiксiз, мiнезсiз кiсi болмайды. «Қарамағындағыларға аса қатал, көрген-бiлгенiн құпия сақтамай, лақ еткiзiп айта салады» деп ұсақ-түйектi тергiштеп, негiзi адал адамның құнын түсiрiп, атына кiр келтiруге талпынғандар да болмай қалған жоқ. Ол кезде қатал болмасаң тəртiп те болмайтын едi, «турасын айтсаң туғаныңа жақпайсың» дегендей шындықты бүркемелемей бетiне айтқанның не кiнəсi бар?!

	Алаш ағайдың тағы да бiр атап өтерлiк қасиетi – оның қонақжайлылығы едi. Сондықтан болар ол кiсiнiң тамыртыныстары өте көп болатын. Үйiне алыстан да, жақыннан да топ-топ болып қонақтар келiп жататын. Ол адамдардың өздерi ауданнан бастап, облыс орталығына дейiн белгiлi бiр қызмет атқаратын лауазымды кiсiлер. Облыстық атқару комитетiнiң сол кездегi төрағасы, ұлты алтайлық, толық қара кiсi Чет Қыдрашевтi де алғаш рет осы кiсiнiң төрiнде көрдiм. Жалпы облыс бойынша Социалистiк Еңбек Ерi атағын алған төрт адамның бiрi Алаш болғандықтан, ол кiсiнi танымайтын, бiлмейтiн адам кемде кем болды десем артық айтқандық емес. Ия, тамыр-таныстықтың көп жағдайда пайдасы тиiп жүретiнiн түсiндiрудiң қажетi де жоқ шығар, ол кiсi солардың арқасында аз ғана уақыт iшiнде колхоздың машина-трактор паркiн жаңалап та алды. Бұрыннан келе жатқан ағаш кабиналы «Зис-5» жүк машиналарының орнын «ГАЗ-51», «ГАЗ-52, 53» автомобилдерiмен ауыстырып, шаруашылықтың одан əрi iлгерi дамуына жол ашты.

	Тамыр-таныстық дегеннен шығады. 1966 жылдың тамыз айының соңы болатын. Сол кезде колхоз мемлекетке ет өткiзу мақсатымен қора-қора қой, табын-табын сиыр айдайды. Мал қабылдайтын орын Төбелерден жүз шақырымнан астам жерде орналасқан Ақтас поселкесiнен он шақырымдай əрiрек, Шiбiт деген ауылдың аумағы ат шаптырым жазығында орналасқан. Əкем бiр жаққа шыққанда «жер көрiп, елмен таныссын» деген ойы болуы керек, менi өзiмен əркез бiрге алып жүретiн. Сонда əкемнiң замандастарының арасында жападан жалғыз бала – мен жүремiн. Маған осының бəрi таңсық, қызық көрiнедi. Қасымда өзiм сияқты бала неге жоқ деп қымсынып, қысылмаймын. Əкемнiң соңынан томпаңдап ерiп жүргенге əлдеқашан бойым үйренiп кеткен. Əкемнiң замандастары мен басқа да үлкен кiсiлердiң əңгiмесiн тыңдап, iс-қимылдарын бақылап, олардың мiнез-құлықтарына бала болсам да барлау жасап, баға беру мен үшiн мəлiм емес құпия дүниелердiң есiгiн ашқанмен пара-пар едi.

	Ия, Алаш ағайдың өжеттiлiгi мен тамыр-таныс, достарының көп екенiне сол кезде тағы да көзiм жеттi.

	Етке өткiзетiн малдарды межелi жерге айдатып жiберген соң, екi күн өткен соң жолға шықтық. Сондағы мақсат, малмен қатар жетiп, алдағы болатын iстi жоспарлап, алдын ала мəселенiң мəн-жайын түйiп қою. Бiз отардың соңғы легiн Ақтасқа жетер жетпес жерде қуып жеттiк. Ол кезде ең ыңғайлы көлiк сегiз орындық «ГАЗ-69» машинасы, жолға небары бiр жарым сағат уақыт жұмсап, мал айдаушылармен жүздестiк. Машинада колхоз бастығы Алаш, ферма меңгерушiсi əкем; оның əрiптесi, iрi қара малдың ферма меңгерушiсi Қинаят; бас зоотехник Меделхан деген жас жiгiт, оның екi көмекшiсi, мен жəне шопырымыз. Колхоздың өңшең ығай мен сығайлары жиналып, бiр семiз қойды таңдап алғаннан соң, Ақтастағы саймен жоғары өрлеп, табиғаты əсем, ағыны қуатты, суы мөлдiр өзеннiң жағасында орналасқан əкемнiң туған бөлесi, Қинаяттың балдызы боп келетiн Сатқанбаев Төкен деген кiсiнiң үйiне тоқтады. Үй иелерi қонақжай, ешкiмдi жатырқамайтын, ашық-жарқын кiсiлер екен. Төкеннiң шешесi Рəдиға менiң Рəбиға апамның туған əпкесi. Əкемдi «жиенiм» келдi деп зор қуанышпен қарсы алды. Сол жерде қой сойылып, арақ-шарап алдырып, қонақтар кешке стол басына отыруға дайындыққа кiрiсiп кеттi. Соның өзiнде бұлардың мал өткiзуге арналған негiзгi бұйымтайлары назардан тыс қалған жоқ.

	Қой сойылып, шай iшiлiп болған соң Алаш ағай бас зоотехник пен оның көмекшiлерiне «сендер мал тапсыратын кезегiмiздi бiлiп келiңдер, құдай жол берсе ертеңгi күннен қалмай тапсыра беретiн шығармыз, оған дейiн бiз шамалы уақыт дем алайық» деп тапсырма берiп, осыдан он-он бес шақырым жердегi мал қабылдайтын орынға жұмсап жiбердi. Өздерi əңгiме – дүкен құрып, өткен-кеткендерiн айтысып бiраз уақыт отырып қалды. Сондағы сынап өндiретiн рудник туралы, Ақтас пен Шiбiттiң көршi Улаған ауданына берiлейiн деп жатқанын, оның дұрыс емес екендiгiн айтып бiраз уақыт əңгiмелесiп, пiкiр алысты.

	Көп кешiкпей Меделхандар да келiп жеттi. Өңдерi сынық, жүздерiнде абыржу бар. Қуанышты хабар əкелмегенiн отырған жұрт бiрден сезе қойды. Əңгiменi бастық болған соң Алаш ағай бастады: «өңдерiң сынық қой, біреулер сабап жiбергеннен сау ма?» деп мырс-мырс күлiп қойды. Олардың өңдерiнен қуаныш лебi аңғарылмаса да колхоз бастығы сасқан жоқ, кəдуiлгi жайбарақат кейпiнен айнымай, «не дер екен» дегендей Меделханды үнсiз тыңдады. «Бiздiң кезегiмiз екi-үш колхоздан кейiн екен, екi аптадай тосып қалатындай түрiмiз бар» деп бас зоотехник көрген-бiлгенiн жария еттi.

	»Оны кiм айтады, босқа қыртпасын. Келесі кезек біздікі болатын» деп колхоз бастығы да бiр сəт ойланып қалды.

	«Мал қабылдайтын пункттiң бастығы солай дейдi», деп бас зоотехник имене сөйледi. «Ол кiм екен?» деп Алаш жалт қарады. «Бiлмеймiн аты-жөнiн, əйтеуiр мен танымайтын бiр қара кiсi». «Қара болмақ түгiл құдай болса да» деп Алаш ағай орнына тұрып, пиджагiн кие бастады: «қазiр барып көрейiн кiм екенiн».

	Үйде Қинаят ағай ғана қалып, қалғандарымыз мал қабылдау пунктiне жүрiп кеттiк. Мен де колхоздың бiр мүшесi сияқты үлкен кiсiлердiң қастарынан қалмай ерiп келем. Алдыңғы орында отырған колхоз бастығы маған мойнын бұрып қалжыңдап қояды: «колхоздың жұмысын көрiп ал, ертең ер жеткенде осының бəрi алдыңнан шығады. Көзiң үйренiп, өмiрдiң қандай болатынын бiлiп жүресiң.

	Əкең сенi қасынан бiр елi тастамайды екен, бұл да дұрыс. Балалармен төбелесiп, алысып-жұлысқанша ел көрiп, жер көрiп қайтасың» деп күлiмсiрейдi. Мен құптағандай басымды изеймiн. Қасымда отырған əкем де басымнан сипап «жалғызым ғой, мұны ертпегенде кiмдi ертем» деп қояды. Бұл сөздердi естiп отырған менiң де төбем көкке жетiп, iшiмнен қуанып отырам.

	Ақтас поселкесi табиғаты əсем жерде орналасқан. Беткейi сыңсыған орманға толы. Қарама-қарсы бiткен екi таудың ортасындағы шағын алаңқайға орын тепкен. Терiскейдегi тау басында қожыр-қожыр тастар, мал жайылатын аз-мұз көгалдары да бар. Ал күнгейдегi таулардың ормандарына адам аяғы тимегендей сол күйi, жап-жасыл боп манаурап жатыр. Адуынды сарбаздардың күмiс түстес дулығасы сияқты басындағы азын-аулақ мұздақтар анда-санда күн сəулесi тисе жарқ-жұрқ ете қалады.

	Поселкенiң күнбатыс тұсында терiскейдегi сайсалалардан жыланша иерелеңдеп ағып келетiн екпiнi қатты, суы сынаптай мөлдiр, мұздай суық өзен шөлiркеген адамды өзiне тартып тұрады.

	Бағанағы бiз табан тiреген Төкен бөлемiздiң үйi де осы өзеннiң жоғары сағасында, поселкiнiң орталығынан үш-төрт шақырымдай жер.

	Шүй трагы поселкенiң күнгей бетiмен жанамалай өтедi. Ең шеткi үй мен жол арасы небары елу-алпыс-ақ қадам. Үйлерiнiң бəрi қарағайдан қиып салынған бiркелкi, сып тай болып, көше-көшеге бөлiнiп тұр. Бұл жерде беталды салынған құрылыс көрмейсiң бəрi-де белгiлi бiр тəртiппен, жобамен салынған сияқты. Мұнда талай жылдардан берi жергiлiктi үш ұлттың өкiлi – орыс, қазақ, алтайлар тұрады. Орысты танысаң да, кей сəттерде қазақ пен алтайлықтарды бiр-бiрiнен ажырата алмауың əбден мүмкiн. Өйткенi сырт пiшiндерi өте ұқсас.

	Бiз де өзен бойын қуалай, күнбатысты бетке алып, тартып келемiз. Бiразға созылған үнсiздiктi Алаш ағай бұзды: «мына иттiң қорлығын-ай, ə. Бiлiп отырмын өздерiнiң қандарына тартып тұрғанын. Екi апта бойы күтiп жатсақ мына малдардан ештеңе қалмайды, сүйектерiн өткiземiз де қайтамыз. Əмбе бұл жерде мал жаятын кең жазық та жоқ, соны ойлап келе жатырмын. Сенiң ақылың əрқашан көңiлiмнен шығушы едi, бұған не дейсiң» деп мойнын бұрып, шопырдың желке тұсында отырған əкеме қарады.

	Əкемдi де осы мəселе мазасыздандырып отырған болу керек. «Дөңбектiң бiр ұшын бассақ, екiншi ұшы маңдайыңа тиедi» дегендей қой фермасының меңгерушiсi болған соң малының қонды, салмақты боп өтуiне əкем де мүдделi ғой. Əкемнiң де берер жауабы дайын секiлдi. «Ол кісіні де түсiнуге болады, кiм қанына тартпайды дейсiң, оның орнында өзiң болсаң да соны iстейсiң. Сөз жоқ, көп тоссақ мал да арықтап кетедi, өзiң айтқандай, ол жер Шүйдiң кең жазығы емес, отар ығы-жығы боп, бiр-бiрiне таяу жүргенде байқаусызда бiрбiрiне қосылып кетуi де мүмкiн. Шырғалаңның көкесiн сонда көремiз. Менiң ақылымды алам десең, анау бастық егер шалқайып, көнбей жатса өзiңнің де абырой-беделiң жетедi ғой, облыстағы тамыр-таныс төрелерiңдi сал. Олардан асып кетiп ол қайда барады дейсiң. Ондай жерге қойған соң өзiнше құдайсығаны ғой. Ол да сол құдайын ұмытқан бiреу болу керек, сөйтiп тəубесiне келтiр» деп əкем бастықтың сұраған ақылын алдына жайып салды. «Е-е, мұның да дұрыс екен» деп Алаш əкемнiң сөзiн құптағандай басын изедi.

	Бас аяғы он-он бес шақырым жолды шай қайнатым уақытта жүрiп өттiк. Шiбiт ауылынан шыға бергенде айтулы жазық басталды. Бiрақ аты шулы Шүй алқабына қайдан жетсiн, соның бiр пұшпағындай-ақ тау ортасындағы шағын алаңқай екен. Соның өзiнде де қысылып-қымтырылып жайғанда оншақты отар сиып кететiндей аумағы бар. Дегенмен малды бетiмен жiберiп, соңынан қарап отыратын мүмкiндiк жоқ, əкемнiң жаңағы айтқан уəжiнiң жаны бар секiлдi, көзден жазатайым кеткен отар бiр-бiрiне қосылып, мидай араласып кететiндей қауiп көзге ұрып тұр. Қазiрдiң өзiнде Төбелерден келiп жеткен бiрнеше отар тау беткейінде жайылып жүр.

	Бастықтың ұйғарымы бойынша Шүй трагына таяу, шың аузында орналасқан таразыға қарай тарттық. Жолшыбай бас киiмдерiн бұлғап, мал айдап əкелген колхоздың жiгiттерiнiң «тоқтаңдар» деп айғайлағанына да бастық «iлгерi кетiп барамыз» деп алға саусақтарын шошайтып, аялдамастан iлгерi кете бердiк.

	Мал қабылдайтын пункт ығы-жығы. Мал дауыстарымен адам дауыстары қосылып, айнала жəрмеңкеге жиналғандай азан-қазан. Бiр колхоз Төбелерден бұрын барып үлгерсе керек. Бұл мына тиiп тұрған Жданов атындағы колхоз (Шiбiт селосы), бұлардың бiрiншi болып баруы əрине заңды да, бұған ешкiм дау айта алмайды. Өйткенi бұл колхоздың шопандар мекендейтiн жерлерi таяқ тастам жақындағы тау аңғарлары мен сай-жыралардың сағаларында орналасқан. Бiр-бiр отардан өрiстен айдап келiп, демде өткiзiп кетiп жатыр.

	Машинадан түскен соң Алаш Меделханға бұрылды: «осыдан кейiн қай колхоз кiредi деп айтты?». Бас зоотехник аудан көлемiндегi екi-үш тау етегінде орналасқан колхоздың атын атады. «Оттамасын!» деп бастық комиссия отыратын үйдiң алдында топталып, өзара əңгiмелесiп тұрған үш-төрт кiсiге қарай жүрдi. Бiз де соңынан iлбiдiк. Алаш пен əкем əлгiлерге барып қосылды, мен оларға жетпей бөгелiп қалдым. Бiрақ екi аралық тым жақын болғасын, айтқан сөздерiнiң бəрiн де естiп тұрмын.

	Мал қабылдау комиссиясының бастығы зор денелi, қысық көз, қара торы кісі екен. Қасындағыларға дауыс көтерiп, ұрсып тұрған жайы бар. Амандық-саулықтан кейiн колхоз бастығы келген шаруасын айтты. Анау да тапжылмайтын біреу көрінеді, «жоқ болмайды, кезек күтiңiздер» деп қиқаңдады. Құдайдың құлағын ұстап тұрғандай тым маңызды, такаппар. Алаш ағайды танымады ма, əлде танығысы келмедi ме, бұл жағы белгiсiз. Ол кiсi де оған жалынып, жалбарынған жоқ. Жай ғана «бұйрықты Лазебный мен Қыдрашевтен күт» деп бұрылып кетiп бара жатыр едi, жаңағы қара торының қасында тұрған сұңғақ бойлысы «мынау Қожабаев деген герой» деп сыбырлап жiбердi-ау деймiн, əлгi таудай боп паңданып тұрған комиссия бастығы Алаш пен əкемнiң соңынан балаша жүгiрiп келiп, қастарына тоқтай қалды. «Ойбай, сiз Қожабаев Алаш екенсiз ғой, бiлмей қалыппын, кешiрiңiз. Анау үйге барып кездесейiк, мəселенi сонда шешермiз» деп Алаш ағайды қолтықтап алып, қарағайдан қиып салған төрт бұрышты үйшiкке бастап жүрдi. «Iске сəт!» деп iшiмнен сыбырлап мен тұрмын. Бала болсам да бұл жерде сарылып жатпай, тез кетуге мен де мүдделiмiн.

	Бiраз уақыттан соң екеуi шықты. Осының алдындағыдай жүздерi түнерiңкi емес, бұлт арасынан бет көрсеткен күн сияқты бет-əлпеттерi жайдары, езулерiнде күлкi бар, iстiң оң шешiлгенiне мен де көзiмдi жеткiзiп тұрмын. «Əй, сенiң жолың болғыш жiгiт екенсiң» деп менiң арқамнан қағыпқағып қойып, колхоз бастығы қораның iшiндегi қойларды сырттан бақылап тұрған Меделхан мен оның екi көмекшiсiн өзiне шақырып алып, тапсырма бердi: «Жданов колхозы бүгiн кешке малдарын тапсырып бiтетiн көрiнедi, ертеңнен бастап бiздiң мал кiре бастайды, соған дайын болуымыз керек. Сендер кешке дейiн ана беткейдегi қойларды бiрбiрiне қосып, жiгiттерге тым шашыратпай жаюын тапсыр. Кемiнде үш-төрт күн бөгелемiз. Əйтеуiр құдай болысқанда iстi оңынан шештiк, əйтпегенде сарылып, екi аптадай уақыт жатып қалатын едiк. Бiз жолшыбай тағы да бiр қой алып кетейiк, бiраз адамға бiр қой деген не. Содан соң мал айдаушы жiгiттерiңе ескерт, бiр қойын азыққа сойып, шатырларын тiгiп, суағарға жақын жерге орналассын. Түнiмен малдарына ие болсын, бұл жерде төрт аяқты қасқырлармен бiрге екi аяқты қасқыр да жетедi. Солардан сақ болсын деңдер. Егер бiрлi-жарым мал жетпей жатса өздерi жауап бередi. Бiрақ момын, тəртiптi жiгiттер ғой, ондайға бара қоймас» деп Алаш ағай терiскей беткейдегi екi-үш отар қойды жанарымен аралап өттi, «шопыр кешке келiп, өздерiңдi алып кетедi, оған дейiн ас-суларың да дайын тұрады». Меделхан «жарайды» дегендей басын изедi.

	Бiз ендi машинаның iшiнде төрт-ақ кiсi қалдық. Алаш ағай өзiнiң облыстағы тамыр-таныс, дос-жарандары туралы əңгiмеледi. Колхоздың жұмыс саласы бойынша қызмет көрсететiн облыстық бөлiмшелерiнiң барлығында да ол кiсiнiң таныс, достары бар екен. Бəрiмен араласып, мəселелерiн солар арқылы шешiп отыратын көрiнедi.

	»Мен ана екi ұлды облыстағы ұлт мектебiне берейiн деп отырмын биылғы күзде. Жақсы мектеп екен деп айтып жүр ғой жұрт, сонда барып оқысын. Ана бiр кезде барғанда директорымен де сөйлесiп қойғам. Мына ұлыңды неге сонда жiбермейсiң, үшеуiнiң жұбы жазылмай бiрге оқиды ғой» деп Алаш əкеме қарады. «Ей, Алаш-ау, деп əкем «сылқ-сылқ» күлдi, сенiкi сияқты менiкi көп емес қой, бесiншi класқа сол баяғы үйренген Ақталға барады. Со жерден оқыған екеуiмiз жерде қалғамыз жоқ қой. Көкейiнде сəулесі бар бала қайдан да оқып шығады, жоқ болса мына тұрған Ақтас пен Иінге жiберсең де түк бiтiрмей қайтып келедi. Қашан аманесен келедi деп алаңдап отырғанша, үйiмiздiң iргесiндегi ауылға жiбергенiм артық емес пе. Əрине, ел көрiп, жер көргенi жақсы-ақ, бiрақ, өзi де бiр алаңғасар неме, бiрдеңеге ұшырап қала ма деп қорқамын. Сол өзіміздің Ақталдан оқытуды ұйғардым» деп əкем байсалды жауап бердi. Алаш ағай ақырын ғана «оның да жөн екен» деп əкемнiң сөздерiн құптағандай болды.

	Төкен бөлемiздiң үйiне барған соң əкемдi оңашада қалғанда сөзге тарттым: «Əбiл мен Мəдiл қаладан оқиын деп жатыр екен, менi де солармен бiрге жiбершi» деп жалынғандай болдым. Əкем «қиқаңдама!» деген жалғыз-ақ сөзбен құштарлығыма нүкте қойып жiбердi.

	Ақтаста бiз үш-төрт күн жаттық. Колхоз бастығының бiлiктiлiгi мен беделiнiң арқасында қыруар малдың қоңын жоғалтпай, шып-шырғасын шығармай сол уақыттың iшiнде өткiзiп, бəрiміз де ауылға көңiлдi оралдық.

	Алаш Қожабаев сол жылдары колхоздың тек экономикасына ғана көңiл аударып қойған жоқ, колхозшылардың, маусымдық жұмыспен айналысатын еңбеккерлердiң жағдайларын дұрыстап, олардың кең тыныстап жұмыс iстеулерiне елеулi еңбек сiңiрген кiсi. Бұрын шопандардың малдары күндiз де, түнде де ашық қорада жататын. Сарышұнақ аяздан, өкпек желден саулық қойлар iш тастап, кейде суыққа шыдамай мал шығынына жол берiлетiн. Кейiн бiрте-бiрте бұл мəселе де қолға алынып, шопан қыстау – көктеулерiне ағаштан қиып тұрғызылған, төбесi шатырланған жаңа қоралар көптеп салына бастады. Бұрындары киiз үйлерде бүрсеңдеп, тоңып келген сақманшылар да ағаштан салынған ыстық үйлерге кiрiп, айлары оңдарынан туғандай болған. Бас-аяғы екi-үш жыл iшiнде Төбелер колхозы аудан көлемiндегi ең iрi шаруашылықтардың алдыңғы қатарына шықты. Жағдайларын жасап, мұқтаждарын өтеген соң мұнда тұрып жатқан еңбек адамдары да қызу еңбекке белсене араласып, немқұрайлықтан, жалқаулықтан арылып, бiр адамдай еңбек етiп, колхоздың байлығын одан əрi еселей түстi. Бұл игiлiктi iстiң басы-қасында Алаш пен бiрге колхоздың басқа да еңбекқор, бiлiктi, бiлiмдi азаматтары жүрдi.

	Алаш ағай ауыл мəдениетiнiң дамуына да зор қолқабыс жасады. 1963 жылға дейiн колхоздың кеңсесi мен клубы кiшкентай үйде сығылысып, өте бiр жайсыздықты басынан кешiргендерi бар. Сол жылы 250 орындық үлкен клуб салынып бiтiп, пайдалануға берiлдi. Мұндай мəдениет орны басқа колхоздар түгiл, аудан орталығы Қосағашта да жоқ едi. Ондағы мəдениет үйi сəл кешiгiп салынған.

	Қарағай ағашынан қиып салынған зəулiм үйдi басқа жақтан жұмыс iздеп келген келiмсектер емес, тура сол ауылда тұратын жұмыскерлер салып, бас-аяғы бiр-екi жылдың көлемiнде iске қосты. Ол кезде көздiң жауын алатын, адам қызыға қарап, көңiлiңдi толтыратын əдемi-ақ ғимарат едi. Күнгей бетiнде дiңгектерi тегiс тақтаймен бедерленген үлкен колоннасы бар, көрермен залынан басқа, əртiстер концертке дайындалатын бөлме, онымен қанаттас газет-журнал тiгiндiлерi жайғасқан, шахмат-дойбы ойнайтын ортадағы бөлмесi, сырттан кiре берiсте қақ ортасында бильярд столы орналасқан үлкен залы бар. Залдың батыс бөлiгiндегi бiр бөлмесi кiтапханаға арналған. Жұмыстан шаршап келген ауыл еңбеккерлерi кешке қарай осында дойбы-шахмат ойнап, газет-журнал оқып, биллиард соғып, қызықты кинолар көрiп, уақыттарын тым көңiлдi өткiзетiн. Кейiн клубтың колоннасының тура алдына Лениннiң темiр тұғырдың үстiндегi бюсты орнатылды.

	Колхоз бастығы клубты «салдырып бiттiм, қалғанын өздерiң көрiңдер» деп тоқмейiлсiген жоқ, қайта сол клубтың iшкi-сыртқы көрiнiстерiн назарынан тыс қалдырмай, жанжақтан суретшi-графиктер шақырып, сахнаны, басқа да бөлмелердi ұлттық бояулары қанық нақышты, мазмұнды суреттерге толтырып, көздiң жауын алатындай етiп жайнатып жiбердi. Залдың көрермен залына кiретiн жоғары тұсына колхоздың ардагерлерi мен еңбек озаттарының портреттерiн майлы бояумен салғызып, ұрпаққа өнеге болсын дегендей iлгiзiп қойдырды. Назар салған адамға осының бəрi расында да тəлiм алар дүниелер едi. Клубтың айналасы да колхоз жетiстiгiн паш ететiн лозунгiлерге, көрсеткiш тақталарға толып тұратын. Оны оқи қалған адам əп-сəтте колхоздың экономикасынан хабардар болып шығатын. Əрбiр жыл сайын колхозда қанша түйе, жылқы, iрi-қара мал, қой мен ешкi болғанын сыптай тiзiлген цифрлар сөйлемей-ақ айтып тұратын. Колхоздың жылдық табысы да құпия болмай, осындай тақталарға жазылатын. Əйтеуiр клуб маңына жақындаған адам бейне бiр шежiре оқыған адамдай күй кешетiн.

	Уақыт өте келе колхоздың адам басы да көбейiп, оларға үй мəселесi жөнiнен мұқтаждық туды. Мiне, бұл маңызды iс те бiрте-бiрте жолға қойылып, сырттан келген кадрлар мен бiрге колхозда өсiп-өнген шопыр, механизаторға арналып екi пəтерлi ағаш үйлер салына басталды.

	Алаш ағай кезiнде үйлердi тастан салуға үзiлдi-кесiлдi қарсы болған кiсi, өйткенi ондай үйлер салқын, жер жағдайына шыдамай жарылып кететiнiн күн iлгерi сезсе керек. Бiрақ осыған қарамай жоғары жақтан бұйрық келiп, жаңа мектептiң құрылысы тастан қалана бастады. Өкiнiшке орай, кейiн тастан салынған құрылыстардың бəрi түкке жарамай қирап, тек үйiндiлерi ғана қалды. Бұлар Алаштан кейiнгi дүниеге келген үйлер едi. Алпысыншы жылдарда салынған екі пəтерлі ағаш үйлер мен ағаш клуб Алаш ағайдан қалған ескерткiштей боп осы күнге дейiн тұр.

	Ия, мəдениет дегеннен шығады. 1968 жылы ауданда тұңғыш рет «Шүй» атты эстрадалық-фольклорлық алтайқазақ ансамблi құрылды. Осыған демеушiлiк жасап, оның нығаюына да колхоз тарапынан Алаш Қожабаевтың үлесi аз болмаған десем артық сөйлеген болмас едiм. 1970 жылдың көктемiнде ансамбльдi одан əрi көркейтiп, дамыту мақсатында Қазақстаннан Тұршабай Жағыпаров деген режиссер келгенi есiмде. Ол кiсi бiр-екi ай уақыт Қосағашта жатып, ансамбльдiң бағыт-бағдарын жөнге салып, бiраз жұмыс атқарды. Аяғында онымен есептесуге келгенде бiраз адамдар қараулық танытып, бiр жарым мың сомды əлгi кiсiге қимаған секiлдi-мыс. Сонда Алаш тұрып, «Шүй шүй болғалы ашылған тұңғыш ансамблiмiз. Ендеше осы ансамбльдi жолға қойып, өз өнерiн үйреткен, ат арылтып сонау Алматыдан келiп отырған ағайынымызға машина мiнгiзiп жiберсек те артық емес, жақ-жақ болып, түс жыртыспай аталған соманы берейiк» дегенде бəрi де бiрауыздан келiскен екен.

	Бұл əңгiменi мен ол кiсiнiң өз аузынан есiткен едiм. Ол кезде оң-солымды танып қалған, он бестегi естияр баламын. Бiр шаруамен мен де сол кiсiнiң осыдан бiр жыл бұрын қызмет бабына деп алған сұр «Волгасына» отырып, аудан орталығына келгемiн. Кезiнде əкемнiң «Волгасы» да осындай болатын, бала кезiмде рулiн айналдырып, радиосын сөйлетiп тыныш отырмайтынмын. Кейiн əкем машинасын сатып жiберiп, оның орнына жасыл «Урал» мотоциклiн алған. Сухоруков деген Ақтаста тұратын бір кісі əкемнiң басын айналдырып, 4 мың сомға сатып алып, екi-үш айдан кейiн Бийскiдегi бiр танысына 10 мың сомға сатып жiберген көрiнедi. Сол кiсiнiң қармағына əкем де iлiнiп қалған секiлдi. Бала болсам да жарқыраған аспан түстес көкшiл «Волгадан» айрылып қалғанымызға қатты өкiнгем. Өкiнгенмен не пайда, бiр кеткен нəрсе қайтадан келе ме?! Болған оқиғаға мойынсұнғамыз да қойғамыз.

	Ендi мiне, Алаш ағайдың жаңа «Волгасының» iшiнде отырмын. Бұл кезде газет-журналдарда мақалаларым, суреттемелерiм жарияланып, ел-жұртқа əжептеуiр көрiнiп қалғам. Қалам, қағаз, қарындаш Төбелердiң жар дегенде жалғыз дүкенiнде кейде болмай қалады, көркем-əдеби кiтаптарды да аудан орталығындағы арнайы дүкеннен сатып алып оқимыз. Қазақстаннан шығатын қазақ тіліндегі неше алуан көркем-əдеби кiтаптар Қосағаштың кiтап дүкенiнде сыймай тұрады.

	Осы жолы да əкемнiң берген ақшасына төрт кiтап сатып алғам. Сəбит Мұқановтың «Өмiр мектебi» трилогиясы мен Əзiлхан Нұршайықовтың «Махаббат, қызық мол жылдар» романы. Машина iшiнде осыларды қызыға қарап отырғам. Шопыр өз ойымен өзi болып, үнсiз отыр. Кейде «бастық қашан шығар екен» дегендей мəдениет үйiнiң есiгiне мойнын бұрып қарап қояды. Қазiр онда Қазақстаннан келген режиссерға арналған мəжiлiс жүрiп жатыр, ол кеште сол кiсiнiң басшылығымен «Шүй» ансамблiнiң концертi болмақ, есiкке жапсырылған үлкен афиша осыны айғақтап тұрғандай. Мəжiлiстiң басталғанына да екi сағатқа жуық уақыт өтiп кеткен. Осы уақытты пайдаланып мен де бiраз шаруаларымды бiтiрiп алдым. Аудандық партия, атқару комитетiнiң қызметкерлерi, колхоз бастықтары жəне басқа да мекеме басшылары жиналған бұл мəжiлiстiң қызу бiр мəселенi талқылап жатқандары айдан анық. Бəрi де сол мəдениет төңiрегiнде болып жатқан жайлар, ауданға бiрiншi хатшы боп Тəлiп Қарамұрзанов деген жергiлiктi азамат тұрғаннан берi Қазақстанмен ара қатынас жиiлеп, ол жақтан қазақша кiтап, оқулықтар ағылып келiп, концерттiк бригадалар да осы жаққа аттарының басын жиi тiрейтiн болған. Мiне, Тұршабай Жағыпаровтың келiп, жергiлiктi ансамбльге қол ұшын берiп, жəрдем жасауы да осы игiлiктi шаралардың бiрi едi.

	Мəдениет үйiнiң алдында оннан астам жеңiл машина тұр.

	Мынау ортасындағы қара «Волга» бiрiншi хатшының көлiгi, Төбелерге келiп жүргенде талай көргем, мен оқып жүрген Ақталға да бiрнеше мəрте келiп кеткен. Жұқалау келген қара кiсiнi – Тəлiп Қарамұрзановты да бұрыннан танимын. Оқуын бiтiрiп келiп, алғаш рет еңбек жолын Төбелерде парторг болып бастаған. 1963 жылдың жазында үйiмiз Бұғысын деген жайлауда сиыр фермасында отырғанда осы кiсi орыс келiншегiмен бiрнеше мəрте келiп, дəм татып кеткен. Сол кездегi аудан бойынша жоғары бiлiм алған, көзi ашық азаматтардың алғашқы легi едi. Ауылшаруашылық институтын, Ноғайсiбiр жоғары партия мектебiн бiтiрген. Айналасы үш-төрт жылдың iшiнде қызмет жағынан күрт өсiп, 1966 жылдан берi аудандық партия комитетінің бiрiншi хатшысы қызметiн атқарып келедi.

	…Ендiгi сəтте Мəдениет үйiнiң есiгi ашылып, жиналысқа қатысқандар бiрте-бiрте шыға бастады. Байқап отырмын, əне Алаш ағайдың да бейнесi көрiндi. Қасында өзiнiң бастық əрiптестерi – Төшкен мен Сабырды. Бiр нəрселердi айтысып, аз-кем тұрып қалды. Үшеуi де ұлы суретшiнiң картинасында бейнеленген үш батыр сияқты, қараса көз тоятын, iрi денелi, ажарлы, еңселерi биiк адамдар.

	Сəлден кейiн Алаш ағай келдi. Маңдайының терiн қалта шытымен сүртiп жiберiп, артқы отырғышта отырған маған қарап: «Əй бала, жұмысың бiттi ме?» деп сұрады. Мен «бiттi» дедiм. Ол кісiнiң назары қасымда жатқан том-том кiтаптарға ауды, «мынауың неткен қалың кiтаптар, өзiң оқисың ба?», «ия» дедiм. «Сен түгiл, талай жыл дос боп жүрген əкеңнiң қолынан мұндай кiтаптарды көрмеп едiм, молодес» деп маған таңырқай да, таңдана қарады. «Бiрақ əкең оқымаса да оқығаннан да кем бiлмейтiн зерек кiсi ғой, менiң өзiм кейде сенiң əкеңмен ақылдасып отырам. Кейде үйiңе барғанда ол да бердеңесiн оқып жатады. Ол өлең оқығанды жақсы көредi. Кезiнде «Қыз жiбек», «Батырлар жырын» оқып бiтiрген, соңғы кезде «Манасты» оқи бастадым деп жүрген. Ал ендi сенiң мына кiтаптарды оқимын дегенiң тiптi қуанарлық жайт екен» деп Алаш ағай «Өмiр мектебiнiң» бiрiншi кiтабын алып, жазушының суретiне қарап бiраз отырды. «Пай-пай шiркiн, өзiнiң келбетi қалай келiсiмдi, мына сияқты құрандай-құрандай үш кiтапты жазып бiтiру үшiн де бас керек қой» деп жазушының суретiн алақанымен сыйпапсыйпап қойды. Содан соң бiрдеңе есiне түскендей «осы жаңа мен Қазақстаннан жазушылар делегациясын шақырту туралы неге мəселе қоймадым. Қап! Шаршы топтың iшiнде отырып осыны да алға қоя салуым керек едi. Олар да келсiн, елмен, жұртпен кездессiн, Ресейдiң, Алтайдың қазақтарының өмiрiмен, өнерiмен таныссын. Ертең бiрiншiге кiрiп осы туралы айтайыншы» деп колхоз бастығы тағы да маған бұрылды», «мен сенiң жазған мақалаларыңды оқып тұрам, бет алысың жаман емес, бала. Осылай жаза берсең сенен де жазушы шығып кетуi мүмкiн. Оқып, iздене бер. Ал ендi мына кiтаптарды қанша уақытта оқып бiтiрмексiң?» деп маған сынай қарады. Мен күмiлжiп отырғыштың үстiнде, қасымда жатқан кiтаптарға қарадым. «Бiр айда оқып үлгерем, қазiр каникул мезгiлi ғой, бас алмай оқысам, осы мерзiмде бiтiрiп қалам» деп бойымды тiктеп алып, нық сөйледiм. Расында да соңғы кездерде қызықты да, қалың кiтаптарды үштөрт күн iшiнде бас алмай оқып, бiтiрiп қоятыным өтiрiк емес едi. Осының алдында да С.Мұқановтың «Ботагөз»,

	«Аққан жұлдыз» романының бiрiншi кiтабын, Т.Ахтановтың «Қаһарлы күндер», Ə.Нұрпейiсовтың «Күткен күн», З.Шашкиннiң «Тоқаш Бокин», «Темiртау» романдарын бiрекi айдың көлемiнде оқып бiтiргем. Əжептəуiр кiтапхана да жасақтап алғам.

	Дауысым тағы да сенiмдi шықты бiлем, Алаш ағай менiң атыма тағы да бiраз мадақтау сөздер айтып, содан соң болған жиналыс туралы əңгiмелеп кеттi. Сөзiнiң арасында кейбiр іші тар, көре алмайтын адамдардың режиссерге көп ақша бөлiнгенiне қарсылық бiлдiргендерiн, олардың аузын сөзбен айтып-айтып жапқанын жасырған жоқ. «Дұрыс iстеген екенсiз» деп шопыры да құптап қойды.

	«Қой, түс боп қалыпты, асханаға тарт, содан кейiн ауылға қайтайық» деп бастық шопырына қарады. Аудан орталығының орталық көшесiне орналасқан асханаға келдiк. Асхана деген аты дардай болғанмен қашан кiрсең де мұнда қуырдақтан басқа тағам болмайтын. Бағасы да удай. Бақандай алпыс тиын. Алаш ағай шопырға бес сомдық көк қағазды ұстатты да, өзi менi ертiп барып, бұрыштағы шеткерi тұрған орындыққа жайғасты. Бiзден кейiн де, бұрын да бiреулер келiп, бiреулер кетiп жатыр. Алтай, қазағы аралас. Бəрi де келiп, Алаш ағаймен амандасып кетедi. Кейбiреулерiн танимын, ендi бiреулерi бұрын көрмеген бейтаныс адамдар. Шопырға тамақ тасуға көмектесiп болған соң стол басына жайғасып, тамақ iшуге кiрiстiк. «Үйдiң тамағындай болмайды, ə» деп ағай маған қалжыңдап қояды,»бiрақ сен Ақталдың ентiрнəтiндə жатып оқисың ғой, мұндай тамаққа үйренiп кеткен шығарсың». «Ия», деймiн алдымдағы шандыр-шандыр қатты етке қарап. «Жəй əшейiн дəтке қуат қой, əйтпесе бұған кiм келедi. Осы асхана дұрысталмай-ақ кететiн шығар. Былай қалаға қарай құлдасаң анау Шаған, Қурай, Ақтастардың асханалары қандай жақсы, тамақтары да əртүрлi, өте жақсы дайындайды. Ал бiздердiкi…» деп ағай басын шайқап, «солай ғой» деп шопырына қарады. Ол «ия» деп жымиды.

	Біраздан соң асханаға бiр солдат кiрдi. Түрi қазаққа ұқсас, бiрақ қазақ сияқты басқа ұлттың өкiлi де болуы мүмкiн. Қосағаштың шығыс жағында əскери бөлiмше бар. Үлкен-үлкен айналмалы локаторларына қарағанда мұнда əуе қорғанысы əскерлерi қызмет ететiн болуы керек. Бұдан басқа бұл жерде бөлiмше жоқ. Солдаттың да осы жерде қызмет етуi əбден мүмкiн.

	Алаш ағайдың назары орта бойлы, жүзi тотыққан, екi жағы пышақ жанығандай, əскери киiмдерi де ескi, жүдеу солдатқа ауды. «Неткен арық солдат, өзi мұсылман баласы ғой деймiн, пiшiнi тiптi қазаққа ұқсайды. Бiздiң ұлдарымыз да кейiн өстiп жат ел, жат жерде əскери қызметтерiн атқаратын шығар. «Үйден қырық адым аттаған адам мүсəпiр» деген осы да. Ана баланы шақырып келшi» деп маған бұрылды. Мен ол кiсiнiң айтқанын орындадым.

	«Ия, амансың ба, бала» деп Алаш ағай қазақша амандасып едi, солдат та таза қазақша сəлем бердi «сəлеметсiз бе?». «Ойбой мына бауырым қазақ екен ғой», деп ағай өзiнiң туысқанын көргендей қуанып қалды, ия қайдан келдiң, қайда қызмет етесiң, əке-шешең бар ма, мұнда келгелi қанша уақыт болды, атың кiм?» деп бiраз сұрақты қойып та үлгердi. Солдаттың есiмi Құмарғазы екен, со нау Қазақстанның батыс аймағынан, Гурьев облысынан келгенiн, əке-шешесiнiң балықшылар екенiн, балық аулайтын бiр колхозда тұратынын, мұнда қызмет етiп жатқанына бiр жылдан асқанын тəптiштеп айтып бердi. Қазiргi сəтте уволнениеде жүргенiн жеткiздi.

	«Е-е, сонау Қазақстанның батысынан мұнда сенi дəм айдап əкелген екен. Мен өзiм қазақ болсам да, Қазақстанда əлi болғам жоқ. Үлкендердiң айтуы бойынша ата-бабамыз сол жақтан келген деседi. Осыдан үш-төрт жыл бұрын-ау деймiн, мына Шығыс Қазақстан облысынан Тошантай деген бiр ағайынымыз келiп, бiраз күн жатып, қонақ боп кеткен. Менi «келiп кетiңдер» деп шақырып едi, соған баруға жұмыстан қол босамайды. Дұрыс, жақсы. Уволнениең кешке дейiн шығар? «Ия» дедi солдат.

	«Ендеше былай балам, алыстан келген қазақтың бiр баласы екенсiң, мына ағаңның үйiнен дəм татып кетесiң. Мен сияқты əкең бар екен, менiң сен сияқты ұлдарым бар, қай жерде жүрсек те қазақ деген атымыз бар, бiр-бiрiмiздi танып, қолдап жүруiмiз керек. Кешке дейiн əлi бiраз уақыт бар, мен осыдан он төрт шақырым жердегi бiр колхоздың басшысымын, таныс боп, кейiн келiп тұр. Бұл жерде жүретiндей саған ойын-сауық, театр жоқ».

	Солдат ағайдың «колхоздың басшысымын» дегенiне сенерiн-сенбесiн бiлмей жалтақтай қарап бiраз отырды.

	«Қаңғырған солдатқа осыншама қамқорлық жасайтын соншама мен кiм едiм» деп солдат iшiнен қуыстанып отырған сияқты. Үстiндегi көнетоз гимнастеркасына, бұтындағы əр жерiн кiр шалған əскери шалбарына да қарап-қарап қояды.

	Сөйтiп Алаш ағай кездейсоқ кездескен қазақтың солдатын машинаға отырғызып алып, Төбелерге қарай жөнеп бердiк. Алаш ағай үлкен болсын, кiшi болсын өзiмсiнген адамының iшi-бауырына кiрiп кететiндей кiшiпейiл едi. Əңгiмесiнiң де тиегiн тыңдарманының жасын талғамай ағытып жiберетiн. Жолшыбай келе жатып 1961 жылы Қырымда курортта болғанын, сол жердiң əсем табиғаты мен шипалы сулары туралы, ондағы тарихи мекендердi, Сиваш көлiне барғанын, содан соң былтыр күзде Москвада болып өткен колхозшылардың Бүкiлодақтық үшiншi съезiне делегат болып барғандағы естiп көрген əсерлерiн, сол сапарларында Қазақстандық қазақтармен дəмдес-тұздас болғанын бiзге майын тамыза əңгiмелеп бердi.

	Солдат осындай адаммен кездескенiне iштей қуанып отырған сияқты, манағыдай емес еңсесi көтерiлiп, денесiне жылу енгендей жымың-жымың етедi.

	…Кiтаптарын оқығанмен, тiрi жазушыны осы уақытқа дейiн көрмеген екенмiн. Оларды көрiп, əңгiмелесу мен үшiн аспандағы айға жетумен бiрдей болатын. Мiне, мұның да сəтi түстi. Сол анау Тұршабай Жағыпаров келiп-кеткеннен соң бiр-бiр жарым айдай уақыт өтiп кеткен. «Қазақстаннан ақын-жазушылар келiп, колхоз-колхозды аралап, оқырман жұртшылықпен кездесу ұйымдастырғалы жатыр» деген хабар лезде тарап кеттi.

	Жыл сайын, жаздың шiлде айында, колхоздың қой қырқу науқаны бiтiп, жұрт жаппай малға шөп дайындау жұмысына шығар алдында аудан орталығында дəстүрлi шопан күнi аталып өтiлетiн. Сол күнi ертемен колхоз-колхоздардан неше алуан қызыл жолақ, əшекейлер таққан жүк машиналары қораптарына адамдарды отырғызып алып, Қосағаштың күнгей батысындағы стадионға қарай ағылатын. Əр колхоз мұнда бiр күн бұрын киiз үйлерiн тiгiп, малдарын сойып, еттерiн асып, ертеңгi болатын үлкен тойға əзiр отыратын. Төбелер колхозы да

	мұндай шараның ең алдында жүретiн, колхоз бастығы Социалистiк Еңбек Ерi болған соң мұндайда жауапкершiлiктiң екi есе артатынын түсiну қиын емес.

	Шопан мерекесiнiң күн тəртiбiнде неше алуан ойындар: ұлттық күрес, волейбол, жаяу жарыс, киiз үй көрмелерi; əртүрлi концерттiк, театрландырылған қойылымдар, фольклорлық əн-би көрiнiстерi бар. Стадиондағы бағдарлама түстен кейiн бiткенде, жұрт ат жарыс көруге атпен, мотоциклмен, автобус-жүк машиналармен Қараталдың жазығына шұбырады. Мұнда желмен жарысқан, құйындай ұйтқыған неше алуан сəйгүлiктердi көрiп, олардың шабысына қызығасың. Əр көрермен өз ауылының жүйрiгiнiң бəйгенiң алдында келуiн қалап, соңынан құйын үйiрiп келе жатқан арғымақтың шабысына сүйсiне қарап тұрады. «Далада баласы атқа шапса, анасы үйде тақымын қысады» деген қағидаға осы сəтте көзiңдi жеткiзесiң.

	Ия, сол 1970 жылдың шiлде айының ортасы болатын. Жылма-жыл ойын-сауық көру үшiн шопандар мерекесiне баратын менiң осы жолғы мақсатым – Қазақстаннан келген жазушыларды көру едi. Кездесiп, сұхбаттасуға мүмкiндiк болмайтынын алдын ала бiлсем де, əйтеуiр жүздерiне бiр қарап кету – көптен бергi бiр арманымның орындалғаны iспеттi көрiнедi. Расында да бiраз жазушылар келген екен. Делегацияны Қазақстан Жазушылар одағының хатшысы Қабдыкəрiм Ыдырысов бастап келiптi. Құрамында ақынжазушылар Сейiтжан Омаров, Саттар Сейтхазин, Амантай Сатаевтар бар.

	Жазушылар сахнаға шығып, жұртшылықпен амандасып, өлеңдерiн оқып, халыққа жылы лебiздерiн бiлдiрiп жатты. Олардың жүздерiн тұңғыш рет көрiп, əрбiреуiмен əңгiмелесуге құштарлығым артып, толқып тұрмын. Жазып, аңыратып тастаған да ештеңем жоқ едi сол кезде. Əйтеуiр, соңғы кезде оқыған жақсы-жақсы кiтаптардан лəззат алып, жазушы деген қауымды iштей пiр тұта бастағам. Анадағы сатып алған төрт кiтаптың төртеуiн де осы уақытқа дейiн бас алмай оқып бiтiргем. Анадағы Алаш ағайдың «Қазақстаннан жазушылар шақырту керек, халықпен кездессiн» деген сөздерi ойыма оралды. Бiрақ бұл кiсiлердiң келуiне ағайдың ықпалы болды ма, жоқ па ол жағын бiле алмадым. Кейiн де бұл туралы ол кiсiден сұрауды ұмытып кетiппiн.

	Жазушылармен кездесу аяқталып, олар топ-топ болып, сахнаның жанында əңгiмелесiп тұр екен. Алаш ағай да екi жазушымен əңгiмелесiп тұр. Бiреуi жаңағы сахнада бiзге таныстырған Қабдыкəрiм Ыдырысов, екiншiсi Саттар Сейтхазин. Алаш ағай менi көрiп өзiне шақырды. Жазушылардың қасына қалай жақындаудың жолын таба алмай тұрған мен қуанып кеттiм, аяғымды жедел басып, қастарына жетiп бардым. «Мына бала бiздiң ауылдың баласы, менiң бiр жақын досымның ұлы. Өзi мақала, өлең жазады. Кiтапты да көп оқиды. Болайын деп тұрған бала, бiрақ əлi жас, биыл сегiзiншi класты ғана бiтiрдi. Егер кейiн орта мектептi бiтiрiп, аяқ астынан Алматыға барып жатса бас-көз болып, көмектесiп жiберiңiздер. Бiздiң елден жазушы əлi шыққан жоқ, мүмкiн осыдан бiрдеңе шығар» деп Алаш ағай арқамнан қағып-қағып қойды.

	«О, жарайсың, не жазасың өлең бе, əлде əңгiме ме?» деп Қабдыкəрiм Ыдырысов та құштарлана сұрай қалды. Лениннiң 100 жылдығына арнап алты-жетi шумақ өлең шығарғаным бар-тұғын. Ал негiзiнен мақала, суреттеме жазудан аса алмай жүрген кезiм едi. «Өлең, мақала, күнделiк жазам» дедiм. Саттар Сейтхазин сөзге араласып: «Бəрiмiз де содан бастағамыз, ешкiм де енеден ақын-жазушы боп тумайды, балам. Жай адам ештеңе жазбайды, жазуға бейiмi бар кiсi ғана жазады. Кiтапты көп оқысаң тiлiң жаттығады, жазуға деген мүмкiндiгiң де, құштарлығың да арта түседi. Оқуын бiтiрсiн, келсiн, көрейiк, қолымыздан келген жəрдемiмiздi көрсетуге тырысамыз», − дедi.

	Осы сөздердiң өздерi де маған қанат бiтiрiп, болашағыма бағыт-бағдар сiлтеп жiберген сияқты болды.

	Бəрiнен де менi шақырып, жазушылармен танысуыма мұрындық болған Алаш ағайға iшiм жылып, сол кiсiнiң көпшiл де, көрегендiк қасиетiне риза боп қалдым.

	Ол кiсi туралы повесть, роман да жазуға болар едi. Бiрақ өзiн көзбен көрiп, дауысын құлақпен естiген адамды сол күйi қағазға түсiргенге не жетсiн! Мiне, алтай қазақтарынан шыққан тұңғыш Социалистiк Еңбек Ерi, бiртуар азамат, əкемнiң шынайы досы Алаш Қожабаев осындай адам едi.





АҢСАУ


	(реквием)

	Жаз. Маусым айы бiтуге таянған шақ. Күн жылынып, табиғат дүр сiлкiнiп, мамыражай да тынық қалпына енiп, бүкiл тiршiлiк дүниесiн сəн-салтанатқа бөлеп тұрған кез. Тоғай жапырақ жайып, шабындық жасыл бояуға малынып, айналаның бəрi түрленiп сала берген. Бозторғай аспан төсiнде көңiлдi əндетiп, үйрек-қаздар қаңқылдап, айнадай жарқыраған айдын бетiнде шиыр-шиыр iз салып, көңiлдi тiршiлiктерiне əлдеқашан кiрiсiп кеткен. Алыстағы таулардың да кеспiрлерi айқын, бет-бедерлерi айшықты. Көкшiлт, күрең, жасыл, сары түстерге малынып, манаурап жатыр. Жаңадан бойларын шарпи бастаған күн сəулесi бүкiл Шүй алқабын осы сəтте мейлiнше нұрландырып жiберген.

	Алдан аза күтпейтiндей, көңiл тоқ, жүзiң жарқын, еңсең биiк, жаның асқақ керемет бiр қуанышты лептi табиғат жаныңа нұр етiп құйып тұрған тəрiздi.

	Сонау талай қырдан асып, талай-талай асуларды, белбелестердi соңына тастап зымырап, қайта оралмастай-зытып кеткен күн сияқты сол бiр табиғаттың маужыраған табиғи кейпi көз алдымда мəңгi қалып қойыпты. Күн жарықтық айналып келiп, əлден уақытта оны қайтадан қарсы алатынына сенесiң, бiрақ сол күннiң айналдырып жүрген уақыттың мəңгi оралмай, оқылып кеткен кiтап сияқты, тек тарихтың ғана парақтары болып қалатынына кейде сенгiң келмейдi. Бiрақ сол келмеске келген уақыт сенi оған сенуге мəжбүр етедi, уақыттың дегенiне бара-бара мойынсұнасың. Бұл ықылым заманнан берi келе жатқан табиғат заңы, оны ешкiм де, ешқашанда бұза алмақ емес.

	Мiне, сол 1973 жылдың көңiлдi боп көрiнген, соңынан азалы боп аңыратқан шiлдесiнiң тарих қойнауына енiп кеткенiне де аттай отыз бес жыл өтiптi. Сынаптай сырғып аққан уақыт-ай десеңшi, бəрi де күнi кешегiдей-ақ көз алдымда сайрап жатыр. Сол шуақты күндердiң азалы ысқырығы əлi күнге дейiн құлағымнан жексұрын масаның ызылдағанындай алыстап кетер емес. Уақыт өткен сайын, қадiрлi əке, сенiң асқақ бейнең мен үшiн ашыла, ажарла на түсетiндей. Сол шiлденiң 25-жұлдызында сенен мəңгiге айрылып, аза жұтып қалғанымызды есiме алсам, жүрегiм мұздап, көзiме жас келедi.

	Сол сиыр жылы тек бiздiң отбасымыз ғана емес, бүкiл Төбелер ауылы үшiн өте ауыр жыл болды. Жетi-сегiз арыстай азаматынан айрылған бiр ауылдың iргесi күйреп қалмаса да, əжептəуiр күйзелiске ұшырағаны шындық едi. Бəрi де кiлең ер-азаматтар, əлi де бiраз уақыт жер басып, бала-шағаларының қызығын көрiп, бұл жарық дүниенiң ащы-тұщысының дəмiн тататындай жаны жайсаң саңлақтар едi. Алайда, «жазмыштан озмыш жоқ» дейдi ғой, Алланың маңдайға жазғанына көнiп, айдағанына жүрiп, уақыт тасқынымен араласып, тағдыр салған жара да бiрте-бiрте жазылып, азалы күндер де алыстап кетедi екен.

	Қанша дегенмен өзiңе етене жақын адамыңды, əсiресе өзiңе өмiр сыйлап, мəпелеп өсiрiп, қамқор болған əкеңдi қай кезде де, қайда жүрсең де ұмытуға ешбiр қақың жоқ. Ең аз дегенде «қорғап, қоршап жат, аруағың жебей жүрсiн» деп күбiрлеп, бетiңдi сыйпағаның да сауап болатын көрiнедi.

	«Əке асқар таумен тең» деген қағиданың жаны бар секiлдi. Өйткенi жападан-жалғыз менiң алдымда қалқан боп қорғап тұратын туысым жоқ болған соң, ажал үнемi өзiме төнiп тұратын сияқты елестейдi. Бiрақ, оқу-бiлiм, өнер iздеп, елден ерте кетсем де жанымның бiр жағы қашанда əкемнiң қабiрiнiң қасында, шешемнiң жанында, ауылымның ортасында жүргенiн несiне жасырайын. Мақсатсыз адам болмайды, сол мақсатыңа жету жолында өмiрiңдi пида да етесiң, неше алуан қиындықтарды бастан кешiп, алуан түрлi асулардан өтесiң. Өмiрдiң бұрын өзiңе мəлiм емес қаншама бұрылыстарынан өтуге тура келедi, мiне, мұндай кездерде мойымай, қажымай iлгерi тарта берген абзал. Қиындыққа бойыңды алдырып, жүнжiп кейiн бұрылсаң онда алға қойған мақсат-мұратыңның тас-талқаны шығады. Тауың шағылып, тауаның қайтады. Мұндайда досың күлiп, дұшпаның табалайды. Бұдан артық қорлық бар ма?!

	Кейде мақсат-арманыма жетем деп арпалысып жүргенде аяқ астынан сүрiнiп кетуiң де мүмкiн. Жақсы ат сүрiнген соң да кейiн қайтпас болар, өршелене iлгерi ұмтылар, сен де сол арғымақ аттың жорғасына салып, сонау көкжиекте бұлыңғыр сағым сияқтанып тұрған мақсат-елеске қарай кеудеңдi тiк ұстап, алға қарай адымдаудан тайынба! Көкiрегiңде сəуле бар болса, сол елеске сен де ерте ме, кеш пе, əйтеуiр бiр жетесiң.

	Əркiмнiң бұл ғұмырда көздеген мақсатының да əртүрлi болуы табиғи шарт. Бiреу болашақта шопыр, екiншiсi дəрiгер, үшiншiсi мұғалiм, төртiншiсi агроном-зоотехник болғысы келедi. Мұндай мақсатқа жету əрине бойыңдағы табиғат сыйлаған талантыңды iске асырып, компози тор, əншi, ақын, суретшi ия болмаса кинорежиссер, жазушы болып шығудан əлде қайда жеңiл, азабы мен мехна ты аз болады десем ешбiр артық айтқандық емес. Өйткенi қарапайым мамандықты меңгеру үшiн екi-үш, əрi кетсе бес жыл оқып, табақтай дипломды қалтаңа бассаң бiтiп жатыр, көздеген мақсатыңның орындалғаны дей бер. Ол үшiн арамтер болып кiтап шығарудың да, музыка жазудың да, жаның қиналып, кино түсiрудiң де қажетi жоқ. Институтты бiтiрiп келiп, туған ауылыңа шама-шарқың келгенше еңбек ете бер. Сөйтiп, өмiрдегi алған мақсатыңды абыроймен орында!

	Ия, мақсат-мүдде дегеннен шығады. Менiң де өмiрге қойған талабым, алдыма қойған мақсатым болды. Мұның басқалардiкiнен өзгешелiгi жер мен көктей едi. Табиғат талант сыйлап, жазушылық өнерге жастайымнан бет бұрдым. Бұл мақсатты жүзеге асыру – аудан көлемiнде, тiптi облыс аумағында да мүмкiн емес болатын. Ол үшiн одан да алысқа

	− Қазақстанға кету қажет болды. Оқуын оқып, табақтай бiр диплом алып шығатыныңа тағы да сенесiң, бiрақ жазушы болу үшiн жалғыз диплом ешбiр мəселенi шешпейтiнi айдан анық. Бұл жай ғана журналистика емес, бұл дегенiң сөз өнерi, сөзбен сурет салу, көркем-əдеби дүниелер жазу. Бұларды iске асыру үшiн сол қайнаған өнер, мəдениет ортасында жүрiп, сол салада еңбек ететiн адамдармен қоян-қолтық араласып, газет-журнал, баспа саласында қызмет iстеу лəзiм едi. Мiне, елден ерте кеткен себебiм де осы болатын.

	Əкем кезiнде «балам, мұны қойып, ветеринар-зоотехниктi оқып бiтiрiп, көз алдымызда жүрсеңшi, алысқа қаңғырып қайтесiң» деп ескерткен де. Бiрақ адам алған мақсатынан оңайшылықпен айнымайды екен.

	Есiмде сол 1973 жылдың жайма-шуақ жазы болатын. Əкем «Урал» мотоциклiмен аудан орталығы Қосағаштан облыс орталығына таңғы сағат жетiде жүретiн автобусқа əкелiп салған. «Жортқанда жолың болсын балам, қайда жүрсең де аман жүр, тəртiптi бол, оқуыңды жақсы оқы» деп алақанымды қысып, бетiмнен сүйген. Əрине, алыс жолға баласын шығарып тұрған ата-ананың осындай сəттерде қандай күйде болатынын тек ата-ана ғана түсiнедi. Дегенмен əкемнiң сарғыш жанарларынан бұрын-соңды байқамаған бiр тосын мұңды көрiп-сезгендей болдым. Ұсынған алақанынан да дiрiл сезiп, жүрек лүпiлiн аңғарғандай болып едiм. Əкеммен жүзбе жүз көрiсiп, тiл қатысқанымыз соңғы рет екенiн қайдан бiлейiн.

	Осыдан кейiн бiр ай өтер-өтпесте «əкең əл үстiнде жатыр, тез жет» деген жеделхат алғанда төбемнен бiреу суық су құйып жiбергендей сезiмде болдым. «Алла тəйiр-ай, аяқ астынан не боп қалды» деген ой санамды шабақтап, жас жүрегiмдi тiлгiлейдi. Оқуымды əзiрге қоя тұрып, жедел жолға шықтым.

	Автобуспен кешкi сағат 9-да жетiп, ауданның 2 қабатты ағаш ауруханасының қасында болдым. Менi шешем, ағайынтуыстарымыз, əкемнiң дос-жарандары жыламсырай қарсы алды. Ақ халат кигiзiп, əкем жатқан палатаға кiргiздi. Екiншi қабаттың оң жағындағы бiр палатада жалғыз жатыр екен. Қасында иман айтып Шəпiк жездем жайғасқан. Ол кiсiнiң аздап молдалығы бар едi. Бiрдеңелерiн сыбырлап айтып, естүссiз, көзi жұмулы жатқан əкемнiң суи бастаған қолдарын сипап отыр.

	Менi көрiп ақсақал орнынан тұрды. Содан соң əкемнiң құлағына «балаң келдi, балаң келдi, көзiңдi аш» деп айтқан болды. Əрине, өлiм аузында жатса да бұл сөздердi естiп кетсiн деген ниетi болу керек шалдың. Қайдан, ол сөздердi естiмек түгiл əкем екi иiнiнен демiн əзер алып, айналасында не болып жатқанын да сезер емес. Менiң көзiмнен жас парлап, көңiлiм босап, жүрегiм езiлiп кеткендей болды. Асқар таудай əкемнен мəңгiге айрылатыныма көзiмдi жеткiзiп отырмын. Өйткенi денесiнiң бəрi уақыт өткен сайын суып, дем алысы да сирей бастады.

	Сонымен не керек, таңғы сағат 5-те əкем жарық дүниемен қоштасып кеттi. Сөйтiп, шiлденiң 25 күнi менiң болашағымнан зор үмiт күткен, мəпелеп өсiрген, қанаттыға қақтырмай, тұмсықтыға шоқтырмай аялаған асқар таудай əкемнен мəңгiге көз жазып қалдым. Тағдырдың басқа салғанынан құтылған кiм бар, бүкiл ауыл-аймақ боп, ағайынтуыстар да ұлардай шулап əкемдi қара жердiң қойнына тапсырып бердiк. Осының алдында алты ай бұрын, ақпан айында өзiнiң бала кезiнен бергi жақын досы Алаштан айрылып, қайғы жұтып жүрушi едi. Ендi мiне өзi де пəниден бақиға аттанды. Айналасы 5-6 ай iшiнде Төбелер ауылы осындай екi үлкен азаматынан айрылды.

	Əкем қайтыс болған соң жұрт көпке дейiн «тiлеуi дұрыс кiсi екен, жалғыз ұлын тосып жатқан екен ғой» деп айтып жүрдi. Расында да мен келгеннен кейiн 8 сағаттан соң дүние салды.

	Əрине, жер басып жүрген адамның дұшпанының болмауы мүмкiн емес, қанша жақсымын, ешкiмге қиянат жасамадым деген күннiң өзiнде жасырын дұшпан ерте ме, кеш пе, əйтеуiр бiр сыр беретiнi анық.

	Əкем соңғы екi жыл көлемiнде колхоздың iрi қара малының ферма меңгерушiсi боп қызмет атқарып келген. Өзi де бiреудiң ақысын жемейтiн жəне қол астында iстейтiндерге де ондайға баруға тиым салып отыратын. Оның бұл қасиетi бiреулерге ұнайтын, бiреудiң мал-мүлкiне қол сұғып үйренген сұғанақ қолды кейбiр қарақшыларға ұнамайтын. Əрине қоғам болғасын мұндайлар да аз кездеспейтiн. Əкемнiң талай жылдан берi адалдықпен жинаған малы мен ақшасы да қыруар едi. Басқасын айтпағаннан өзiнде жиырманың үстiнде жылқысы қалған.

	«Құлан құдыққа құласа, құлағында құрбақа ойнайды» дегендей, əкемнiң көзi тайысымен-ақ өлексеге үйiр қанден сияқтылар да бастарын көтерiп, шабуылға шықты. Кезiнде сол кiсiнiң қол астында құрдай жорғалап, «əкелеп-көкелеп» тұратын, бiреудiң ақысын-пұлын көрсе қарны қабысқан қаншық иттей əсер қалдыратын осындай арамтамақ құзғындардың да айы оңынан туса керек. Сол аманат етiп қалдырған жиырмадан астам жылқысын солар бiр жыл iшiнде жеп бiтiрiп, жылына соятын бiр жылқыны əзер тапқанымыз есiмнен кетпейдi. Мiне, «өзi жоқтың көзi жоқ» деген осы.

	Əрине, əкемнен қалған мал-мүлкiн одан əрi дамытып, дəулетiне дəулет қосу менiң қолымнан келетiн ша руа едi. Сырттай оқып, колхоз жұмысына немесе ауыл мектебiне мұғалiм боп орналасып, сондағы ауылдастарымдай еңбек етсем менiң қолымнан ешкiм де қақпайтын. Бiрақ, дүниеқоңыздықты, ақша мен боққа ғана табынуды ешқашан алдыма мұрат етiп қоймаған басым өмiрiмдi əу баста армандаған өнер жолына арнағым келiп, сол мақсатыма жетуге талпындым.

	Алғашқы «Ызғар» деген əңгiмем Алматының «Жетiсу» деген газетiнде 1976 жылы, қыркүйек айында жарық көргенде əкем тiрiлiп келгендей қуандым. Сол оқиға көңiлiме қанат бiтiрiп, бiрте-бiрте əдеби-көркем дүние жазуға ден қойдым.

	«Жаман ұлды жақсы əкенiң аруағы қырық жыл сүйрейдi» дегендей қайда жүрсем де, не iстесем де əкемнiң жиып кеткен дəулетiнiң арқасында қарным аш болып, киiмiм жыртық боп көрген жоқ. Егер əкемнен соншама дүние қалмаса, менiң де жат жерге барып оқу оқып, қызмет iстеуiм екiталай едi.

	Сол кiсiнiң арқасында, өзi жоқ болса да, өсiп-жетiлгенiм айдан анық. Кейбiреулер пыш-пыштап «өрдi-қырды ойқастап, əкесiнiң дəулетiн шашып жүр» дегендi де айтқан, бiрақ «ит үредi, керуен көшедi» деп сол өсек-аяңдардың бiреуiн де кезiнде құлағыма iлгем жоқ. Кейбiреулер өсекпен iрiтiп, сала құлаш тiлдерiмен бiреудiң сағын сындырам деп ойлайтын болуы керек, бiрақ мақсаты айқын, болашағына деген сенiмi мол адамға мұндай алып-қашпа сөздер шыбын шаққан құрлы əсер етпейдi екен. Тiптi қайта соларға ерегiскендей өршелене алға ұмтылады екенсiң. Мұның бəрiн өз басымнан кешкен соң айтып отырмын.

	Мен Алматыда жүргенде əкемнен қалған малға бас көз боп, отын жағып, түтiнiн түтетiп шешем мен Қаракөз қарындасым отырды. Шешем де қиындыққа мойымайтын, денесi шағын болса да, қайраты басынан асатын, бiреу үйге бас сұқса соңғы дəнiн алып ұшатын жомарт жүректi, қолы ашық, өтiрiк, өсек-аяңға жоқ, ақкөңiл жан едi. Өте жомарт болудың да кейде пайдасынан гөрi зияны көбiрек пе деп ойлаймын. Ол кiсiнiң осы мiнезiн өз бас пайдасына пайдаланып, алған үстiне ала түссем деп əсiре дəндеп алған ағайындар да кездеспей қалған жоқ. Ауылға барған сайын осыны шешеме ескертiп кетiп жүрдiм. Бiрақ, əкемнен қалған бiраз малға ие болып, түтiнiн өшiрмей түтетiп отырғанына да риза болып кететiнмiн. Үйiме барған сайын əкемнен қалған киiмдердi бiр-бiр иiскеп, кейде көшеге өзiнен қалған хром етiгiн киiп шығамын. Мотоцикл қоятын гаражына таяй бергенiмде əкем алдымнан шыға келе ме деп үмiттенiп, сол кiснiң тiрi бейнесiн бiр сəт көз алдымнан елестетiп алатынмын. Сөйтiп аңсауым елеске айналып, сонау осы жерден үш шақырымдай жердегi зираттағы еңсесi биiк қабiрге зор сағынышпен көз саламын. Саламын да əкемнiң ендi қайтып оралмайтынына алмалсыздан мойынсұнамын.

	Əкемдi сағынышпен есiме жиi алатындықтан шығар, түсiме жиi-жиi енiп, «аман жүр балам, мына атты саған арнап алдым» деп ақбоз атқа мiнгiзiп, өзi елеске айналып кете беретiн.

	Арманға аяқ басқан адам көмбеге жанұшыра бет алған спортшы сияқты, спортшы жолдағы кедергiлерден аман-есен өтсе, мəреге жетiп, қуанышқа кеңеледi. Кей сəттерде жолдағы тосқауылдарға соқтығып, омақасы құлауы да мүмкiн. Бұдан да өкiнiштiсi – алда тұрған ағашқа маңдайы тиiп, о дүниелiк болып кетуiн де алла-тағала жоққа шығармайды. Мiне, мақсат қуған кiсi де осындай жағдайларды басынан кешiрiп, спортшының кебiн киедi.

	Мен де бұл жалғанда осындай талай кедергiлерден өттiм. Қатты қиналып, өкiнген сəтiмде арман қуған адам «құрысыншы бəрi, жанымнан артық па!» деп қолын бiр сiлтеп, кəдiмгi жадағай күнкөрiстiң қамына кiрiсiп кетуi де табиғи құбылыс. Бiрақ мен мақсатыма жететiнiме сендiм, бойымдағы бiр тылсым күш менi үнемi қамшылап, алға жетелеп жүретiн сияқты. Мiне, сол күш менi о дүниелiк болса да, қорғап-қоршап жатқан əкемнiң аруағы екен.

	Санасы биiк, ақылы терең адам өз бетiмен, алдын ала жоспарлап, қателiкке ұрынбайды. Ол мұндайға ойламаған жерден, кездейсоқ жағдайда тап болады. Менiң басым нан да осындай жағдайлар өттi. Бiрақ мұндайда да еңсеңдi түсiрiп, мойымау керек, əйтпегенде құрдымға бiржолата кетiп қалуың ғажап емес. Мұндайда əкеңнiң бейнесiн жиiжиi еске алып, аруағына табынып, жансыз елесiн сыйлап жүрсең, о дүниелiк болса да ол келiп, сенi жебейдi, пəлежаладан мерзiмiнен бұрын алып шығады. Менi де осындай басыма жабысқан пəлелерден құтқарып, алып шықты. Сол үшiн мен саған ризамын, қайран əкем!

	Ауылда қалған шешемнiң қиналып жүргенiн сезiп жүрдiм. Азаматы жоқ əйел қанша қайратты, қажырлы болғанымен əйелдiң аты əйел ғой. Отын-суын дайындап, малға жем-шөп əзiрлеу əйел түгiл еркекке оңай болсын ба? Жылма-жыл шешемнiң осындай қым-қиғаш тiрлiгiне араласып, шамам келгенше бəрiн де дайындап кетiп жүрдiм. Көмекшi болсын, қасыңда жүрiп алданышы, қуанышы болсын деп үлкен қызым Ақмаралды шешеме тапсырып бердiм. Баланы жанындай жақсы көретiн шешемнiң сондағы қуанғанын көрсеңiз! Қуаныштан көзiне жас алды. «Əкең сенiң қызығыңды көре алмай, бiр немересiн иiскей алмай кеттi ғой жарықтық» деп көкшiл көздерiн келiнiне аударып, «рахмет балам, мен тiрi тұрғанда балаңның киiмi жыртық, қарны аш болмайды» дедi. Сөйтiп, шешеме тұңғышымды жетектетiп, пойызға шығарып салдық.

	Қыз жат жұрттық – мұның табиғат заңы екенiне ешкiм де дау айталмаса керек. 1988 жылы Ақмарал төрт жасқа толғанда Қаракөз тұрмысқа шығып, шешем кiшкентай немересiмен тағы да екеуi қалды. Уақыт өтiп жатты. Сол баяғы қу тiршiлiк. Əкемнен қалған үлкен үйдiң шаруасын реттеп, отын жағып, түтiнiн түтетiп, малын жайғап отыру жасы жылдан жылға ұлғая бастаған шешем үшiн əрине оңайға соққан жоқ. Шешем қиындықтан жаны шығып бара жатса да онысын сыртқа шығарып, айқайлап жүгiрмейтiн, етiнен ет кесiп алсаң да ешкiмге тiс жарып айтпайтын сабырлы да, төзiмдi кiсi едi. Кейбiреулер əке-шешесiнiң даңқын асыру үшiн өтiрiк дəрiптеп, жорта мақтап жататынын өмiрден жиi кездестiрiп жүретiнiмiз жасырын емес, бiрақ менiң əкемнiң де, шешемнiң де осындай адамдар екенiн мен əсiре мақтасам, оларды көрген, өздерiмен аралас-құралас болған ағайын-туыс, ауылдастары менiң сөздерiме қосылатынына кəмiл сенемiн. Шындықты қағаз бетiне түсiру бiреудiң қолынан келер, бiреудiң қолынан келмес, ал егер жазам деп қолына қалам алған адам ақиқаттан алшақ кетпеуi лəзiм деп ойлаймын. Демек, менiң де бұл айтылғандарға қосып, алып отырғаным жоқ.

	Уақыт өткен сайын шешем шаршап, жүдеп, қартая бастады. Бiр жылда бiр рет барып, шаруасына көмектесiп кететiнiм не жыртығына жамау болсын. «Қолымызға көшiрiп алайық, не болса да бiзбен бiрге көр, таңертеңнен күн батқанша бiтпейтiн үйдiң күйкi тiрлiгiнен құтыласың, немерелерiңдi иiскеп, қолыңды жылы суға малып отыратын күнiң туады» деген талабымызға «ел-жұрттан алшақтап қайда барайын, шалым да осы жерде, ағайын-туыстар да жанымызда» деп көпке дейiн қарсы боп келдi. Ақыры, əбден шаршады-ау деймiн, соңғы бiр барғанымда «ия, қиналып кеттiм балам, көшiрсең көшiрiп алшы, өлгенше өздерiңнiң қастарыңда болайын» деп келiсiмiн бердi. Сөйтiп, 1991 жылдың күзiнде шешемдi Алматыға көшiрiп алдым. Алғашында «бұрын-соңды тұрып көрмеген үлкен қалаға үйрене алмай қиналатын шығар» деп ойлағанымыз да рас едi. Бiрақ шешем қала тұрмысына тез бейiмделiп, жылдам төселiп кеттi. Тiптi көршi үйлерде тұратын өзi сияқты қариялармен де тiл табысып, солармен əңгiме-дүкен құрып, бос уақытын кейде сол кiсiлердiң қасында өткiзетiн.

	Шешем ешқашанда қол қусырып қарап отырмайтын кiсi едi. Қолынан iс тiгу де, сырмақ сыру да, түскиiз ою да келетiн. Ауылда жүргенде де үйдiң басқа жұмыстарымен қатар қол өнерге де уақытын жұмсап, кеудеше тiгiп, терi илеп, сырмақ тiгiп отыратын. Бiр таңданатыным осының бəрiне де үлгеретiндiгi. Ал қалаға келген соң басқа iстейтiн шаруасы болмаған соң, таза сырмақ тiгумен айналысты. Айналасы екi-үш жылдың iшiнде кiлемдей-кiлемдей бес сырмақ тiгiп тастады.

	Қаланың бiз тұрған ықшам ауданын бес саусағындай бiлiп алды. Пенсиясын алған күнi Ақмарал мен Айнұрды ертiп алып, қант-кəмпит əпермекке дүкенге қарай бет алады. Немерелерiнiң қалағандарын сатып əперiп, мəз-мəйрам ететiн.

	1993 жылы ұлымыз Айдын дүниеге келiп, үй-iшiмiз боп керемет бiр қуанышқа бөлендік. Шешем де бұл оқиғаны көзiмен көрiп, құлағымен естiгенiне қатты қуанды. «Балам ендi менi құдай ертең алып кетсе де арманым жоқ, көптен берi ұл тiлеп жүрушi едiм, құдай оң көзiмен қарап, оны да бердi» деп балаша мəз болды. Айдын аяғына тұрып жүре бастағанда алдындағы екi тiркемеге тағы бiреуiн қосып, дүкен жағалап тағы да кететiн. Əрине, жасы келген адам болған соң кеше бiрге жүрiп, бiр дастарханнан дəм татқан ауылдастарын, көршi-қолаңдарын, ағайын-туыстарды сағынатындығы табиғи жайт қой. Бiреу ел жақтан звон даса құлағы елең ете қалатын. Сол жылдары Алтайдан, Моңғолиядан қазақтар Қазақстанға көшiп келе бастаған едi. Сондай көшiп келген ауылдасымыз, бiзге сүйектес ағайын боп келетiн Əнiс ағай ауырып, Алматының онкология институтында жатыр дегендi естiген шешем «алып бар менi оған, ағайын адам ғой, тамақ апарып, қал-жағдайын бiлiп, көңiлiн сұрап қайтайық» дедi. Ол кiсiнi мен де жақсы танимын, бардық. Шешем көңiлiн сұрап, жүдеу жүздi Əнiстi көргенде көзiне жас алды. «Шолпанай, балаңның қолына көшiп алғаның жақсы болды, жалғыз өзiң ол жақта қашанғы қиналасың. Құдай бала-шағаңа ғұмыр берсiн, рахмет!» деп Əнiс ағай да шешемнiң келiп, көңiлiн сұрағанына риза боп қалды.

	Сол жылдары Қаракөздер де отбасымен көшiп келiп, Талдықорған облысының бiр совхозына орналасқан. Олар келген соң шешемнiң өрiсi де кеңiгендей болды. Анда-санда соларға қыдырып барып, келiп жүрдi.

	Шешемдi төрт жылдай бағып-күттiк. Өкiнiшке орай 1995 жылдың басында шешем айықпас ауруға душар болды. Оны да кеш аңғардық. Өзi де ол туралы тiс жарып, ештеңе деп айтпаған. Тамақ iшпейтiн ауруға шалдыққан екен. Үмiт оты сөнбесiн деп, бiрнеше рет халық емшiсiне апарып көрсеттiм. Бiз қайғырып, жүдемесiн деп «тəуiрмiн, бəрi жақсы» деп жүре беретiн сияқты. Асқынған дертке ем қонушы ма едi, шешем тамақ iшпей күннен күнге жүдей бердi.

	Əдеттегiдей кешке отырған кезiмiзде шешем маған ашылып, соңғы сырын айтты. «Балам, мен ұзаққа бармайтын сияқтымын, Қаракөздер қайтадан елге көшпекшi, солардың көшiмен тiрi тұрғанда мен де жетiп алайын. Өлсем сүйегiм шалымның қасында жатсын. Ел бар, жұрт бар, көмедi ғой. Бұл жақта өлгенде менi кiм келiп көмедi, ту ана ит өлген жерден көму түгiл, бата iстеп келу де оңай емес. Өздерiң де қиналып қаласыңдар балам, ақылымды тыңда, сөйт айналайын. Төрт жыл бақтыңдар, күттiңдер. Келiнiме де өте ризамын. Өздерiңе де, ана күшiктерiңе де құдай ғұмыр берсiн. Жалғыз ұлың Айдының аман болсын» дедi.

	Əрине, бұл сөздер маған да оңай тиген жоқ. Ойланыптолғансам шешемнiң айтқандары да дұрыс секiлдi. Келiстiм. Өзiне қажеттi дүниелерiн машинама тиеп жатқанда үш баламның үшеуi де «апа, бiздi тастап қайда кетiп барасың» деп шырылдап жылады дерсiң. Əсiресе, талай жыл қолында өскен Ақмарал апасынан айрылғысы келмей боздады. Тағдырдың басқа салғаны солай болса не iстейiн. Шешемнiң соңғы парызын орындап, Жансүгiров поселкiсiндегi күйеу балам Əлəт пен Қаракөздің үйiне шешемдi жеткiзiп салдым. Олар да бүгiн-ертең көшемiз деп, буынып түйiнiп, ел жақтан машина күтiп, дайын отыр екен. Шешемдi «əйе» деп атайтынмын. Кетерде де көңiлiм босап, жасымнан бағып, қағып, мəпелеп өсiрген аяулы шешемнiң тiрi аруаққа ұқсаған жүзiн көрiп, көзіме жас алдым. «Əйе, жұмыстан демалыс алып, бiр айдан соң өзiм де барам. Аман болшы» деп шешемдi одан əрi жабырқатпайын деп аз да болса көңiлiне демеу сөздер айтып жатырмын. Өзiмнiң ойымша əлi де бiр-екi айға шыдайды деген үмiтiм бар едi.

	Мен Алматыға қайттым. Екi-үш күннен кейiн Қаракөз «машина келдi, жүктi тиеп, кеткелi жатырмыз» деп звондады. Тағы да көңiлiм босап, көзiме жас алдым. Шешем кеткелi де үш бөлмелi үйiмiз қаңырап бос қалған секiлдi. Балалар бөлмесiнде екi жасар Айдынды күбiр-күбiр ойнатып отыратын шешемнiң ендiгi сəтте өзi түгiл, көлеңкесi де жоқ. Бəрi де жабырқау. Үйден тiрi кетсе де балалардың бəрi де ендi апаларының қайтып келмейтiнiне, өздерiн балапанын ерткен қазша шұбыртып ертiп апарып, кəмпит, печенье алып бермейтiнiне көздерiн жеткiзетiн сияқты. Төрде əкемнiң қатарында тұрған портретiне сағынышпен көз тастап өтедi.

	Ауылдан кезiнде алып келген, бiр төсектi еркiн жауып жататын, қалыңдығы кере қарыс құс көрпесі бар едi. Кетерiнде келiнiне «мына көрпені бұзып, балаларға бiр-бiр жастық iстеп бер, мұнда атаңның да иiсi сiңген балам, ұрпақтары иiскеп жүрсiн» деп соңғы парызын айтып, соңғы рет құс матрасқа бетiн тигiзiп алды.

	Шешемiздiң əзiрге тiрi екенiне көңiлiмiздi орнықтырып, шаруамызды iстеп, жүрiп жаттық. Шешемнiң көшпен iлесiп, елге кеткенiне да екi аптадай уақыт өтiп кеткен. Кеткеннен соң үш күн өткен соң «аман-есен жеттiк» деген ол жақтан хабар да алғамыз. Ойымда шiлде айының соңына таман демалыс алып, шешемнiң қасына барып, өмiрiнiң соңына шейiн жанында болу едi. Бiрақ тағдыр оған жеткiзбедi. Үйден соңғы рет аттап басып шыққанынан тұп-тура он бес күн өткенде қайғылы телеграмма да қолымызға тидi: «шешең дүниеден өттi, дереу жолға шық?».

	Бiреу маңдайымнан сарт еткiзгендей есеңгiреп отырып қалдым. Ажал осыншама тез келедi деп ойламаған басым, лезде есiмiздi жиып, жылдам-жылдам жиналып, Бақтыгүл екеуiмiз жолға шығып кеттiк.

	Үш күндiк алыс жол онсыз да арып, шаршап, тамақ iшпей қу сүйек болған шешемнiң онсыз да қалған аз ғұмырын одан əрмен қысқартып жiбергенге ұқсайды. Бiр жағынан елге аман-есен барып, ауылдас, ағайын-жұрағаттардың арасына жетiп дүниеден өткенiне, соңғы арманының орындалғанына көзiмдi жеткiзiп, шешемнiң тiлеуiнiң дұрыс екенiне iштей келiсемiн. Алматы мен Төбелердiң ара қашықтығы 2500 шақырым, ең кемiнде екi күндi жолға бересiң, бұрынғыдай Алматы мен Горно-Алтайскiге жеткенiмiзше үш күнге таяу уақыт өтiп кеттi. Шешемдi қойған күннiң ертеңiнде, түске таяу уақытта əзер жеттiк. Амал не, шешемнiң қабiрiне үйiлген жас топырақтың үстiне уыстап-уыстап топырақ салып жатып «хош қадiрлi шешем, жаның жаннатта, аруағың пейiште болсын, қатем болса кеш» деп iшiмнен күбiрледiм.

	Сөйтiп талай жыл қарайып, əкемнiң отын өшiрмей, ырысын аздырмай, түтiнiн түтетiп, панасын күзетiп келген шешемнен де ақыры көз жазып қалдым. Екеуi де жаздың жапырақ жайып толысқан шағында, мал семiрiп, қымыз шыққан; жайлау күңiренiп малға толып, табиғат маужырап, күн ысып, жер жарықтықтың шөпке тұнып тұрған шiлде айының соңын ала дүниеден өттi.

	Əкеме қарағанда, жетпiс алты жасында қайтқан шешемнiң арманы жоқ едi. Бəлкiм, қаншама жыл қасыңда болмай жырақта жүргенiм көңiлiнiң бiр түкпiрiнде кеткен шығар, бiрақ бұл жарық дүниеде алға қойған мақсатымды iске асыруға талпынған менiң де басқа амалым жоқ болатын. Алайда, өзiм де жерорта жасқа келiп, бала сүйiп, жiгiт ағасы болсам да кешегi өзiмдi адам етiп шығаруға күш аямаған əкем мен шешемдi аңсап, сағынып жүремiн.

	«Өлi риза болмай, тiрi байымайды» деген тамаша сөз бар. Əрбiр жұма сайын жетi шелпек пiсiрiп, құдайға құлшылық, аруаққа тағзым етiп, өлгендерге құран бағыштап отырсаң осының өзi де керемет сауап болады екен. Əкем мен шешемнiң аруағы елес боп келiп, алдағы күндерi не болатынын, ол үшiн не iстеу керек екенiн келiнi Бақтыгүлдiң түсiне кiрiп, бəрiн де тəптiштеп, тайға таңба басқандай айтып кететiн көрiнедi. Өйткенi үйдегi құран оқып, күнiне үштөрт рет дұға қайыратын кiсi сол едi.

	Əке-шешемнiң аруақтарының жебеуiнiң арқасында алға қойған мақсатыма жеттiм деп ойлаймын. Құдай ғұмыр берсе творчествомның жалғасы əлi алда, жоспар көп, уақыт аз. Сол уақытты əркiмнiң-ақ тиiмдi жаратқаны жөн сияқты.

	«Өлшенiп берген өмiр бар, өз iсiңе пайдалан» деп бiр данышпан айтқандай қызықты ғұмыр кешiп, мұратымызға жетiп, бақытқа кенелейiк ағайын! Əке-шешемiздi де ұмытпай, аруақтарын сыйлап жүрейiк.

	Бұл жарық дүниеде көңiлiме бiр түйгенiм: адам бiрiншiден, əке-шешесiн аңсаса, екiншiден, көңiлдi балалық-шағын сағынады екен. Сонымен қатар, кезінде балалық шағыңды бірге өткізген ауылдас, кластас достарың тағы бар.





	Оглавление

	БУРА

	ƏЛІМЖЕТТІК

	МАС ЕРКЕК

	АЙЛА

	ШӨП ҚОРА

	СУ ҮСТІНДЕГІ АУЫЛ

	МОНШАДАҒЫ ОҚИҒА

	ЕСТЕ ҚАЛҒАН ҰСТАЗДАР

	ЖОҒАЛҒАН КҮНДЕЛІК

	СУЫҚ ҮЙ

	ТЕКЕ

	АВТОИНСПЕКТОР

	ТОРЫ АТ

	ҰРЛАНҒАН ТЕМЕКІ

	ЖАЛА

	ҚАЗА

	ЖАЗА

	ЕҢБЕК ЕРI

	АҢСАУ





