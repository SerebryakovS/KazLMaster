	Тәкен Әлімқұлов

	Күржік





	Хикаят



	Теріскей елінен бір топ атқамінердің қалашылап келгеніне аптадан асқан еді. Сәрсенбінің сәтті күні қайтуға беттеді.

	Тамыр-таныстыққа қарай түрлі-түрлі делдалдың үйінде жатқан олар күнілгері бәтуаласқан жерден – мал базардың қасындағы шайханадан тоғысып аттанды.

	Жарау аттылардың қоржыны тоқ. Келесі жазға шейінгі киім-кешек, қант-шай бармақ батпайтын нығыз қоржындарда.

	Олар екі жағасына кілең көк терек өскен кең көшемен тасырлатып келе жатты. Көшенің жуан ортасына келгенде Тілеш кер бестісінің басын оқыс тежеп:

	– Әттегене-ай, тарс есімнен шығып кетіпті-ау, балама серіппелі шаппа алуым керек еді. Барғасын жыласа, өмір жасым өксиді ғой. Мен базарға қайта соғамын, – деді.

	– Онда біз Шұбардағы бозашының сәкісінен тосайық, – деп сары атты Шәріп сызданды. Жайшылықта жидіп тұратын секпіл сары реңі шұғыл ширады.

	– Соншама шырқарлық жау қуды ма бізді?! – деді ақбоз атты Мақамбет, – Шұбардың ит өлген жер екенін еске алып.

	– Елде ағамның екі көзі төрт боп күтіп отыр. Мынау қоржындағылар – тойдың жыртысы мен шашуы. Аялдауға пұрсат жоқ, – деп, Шәріп атын тепсінді.

	Кергілжің сөзге торы дөненді Әужан араласты:

	– Онша ұзамай-ақ, қаланың шетіне ат шалдыра тұрсақ қайтеді?

	Бәрі ұйлығып тұрды.

	Түлен түрткенде, бұл губерниялық мықты мекеменің қарсы алды еді. Солқылдақ күймеге мініп жатқан шомбал қара кісі атқамінерлерді танып, қол бұлғады.

	Бұлар, әрине, барды.

	Губерниялық атқару комитетінің төрағасы Бексұлтан Қожалақов ойланбай шақыра салған. Рабайсыз дөңкиген дәу қоржындарды көргенде нілдей бұзылды.

	– Ә, қулар, Қаракөл, Жылыбұлақ болысын сорып-сорып, қандаладай тырсиып тұрсындар ғой. Соңыра мәжіліс болды. Соған келіңдер, – деді.

	Мәжіліс болатыны рас еді. Оған бұлардың қатысы шамалы. Тек жуырда елге шығашақ есепшілерге көмек көрсету керектігін ескертпек болды. Ал «қандаладай тырсиып тұрсыңдар» деген сөздің аузына қалай түскенін аңғарған да жоқ.

	Бұны атқамінерлер өзінше түсінді. Оқыс үрпиісіп, жорта жаутаңдасып қалды. Ұлыққа тіл қатушы табылмады.

	Құты қашқан қоңдылардың аужайын таныған

	Қожалақов келемежшіл сақау тілін шайнап сөйледі:

	– Көліктеріңді қорыққа қойып, жаяу келіңдер. Гәп бар!..

	Ұзын да кең көшенің шетіне шыға бере, жолаушылар сар желіске салды. Сәлден соң шоқыта жөнелді.

	– Елге қашайық! – деді Шәріп.

	– Қашып келе жатырмыз ғой! – деді Әужан.

	– Қой, жамандықты бастама! – деді Мақамбет артына жалт-жалт қарап.

	Он шақты шақырым ұзағанда терең сайға құлады.

	Қалтарыста аттарының басын ірікті. Түк көрмегендей ұйлығып тұр...

	– Ау, не істейміз! – деді біреуі. Орнықты жауап табылмады.

	Шәріп сары аттың үстінде қалшиған күйінде:

	– Кеше кеңсенің алдында байлаулы тұрған бурыл бестіні танып, шошып едім. Біздің артымыздан Садуақасовтың келгенін сендерден қымтай сап едім. Бүгін сол сұмның шағымын қараса керек, – деп, қалаға қара көзін тікті. Сары адамның қара көзі Тілешке сұмпайы боп көрінді.

	– Серігі жоқ па екен, ей?!

	– Серігі қоржын толған арыз-дағы.

	– Онда іс насырға шапқан екен.

	Бұлар бас-аяғы сегіз адам. Төртеуі басшы да, төртеуі қосшы. Қосшылар қолға су құйып, ат ерттегеннен басқаны білмейді. Әңгімемен ісі жоқ. Ең пысығы Тілештің жігіті еді. Ересегі де сол. Қабаш қауға сақалын ұйпалақтап:

	– Сіздер бір бәтуаға келгенше, мен қыраттан қарауыл қарап тұрайын, – деп, шабдар шобырын қамшылады.

	Бұл сөз үрейді асқындыра түсті.

	– Қарауыл қарайтын Қособа бұл жер емес. Есіміз барда ел табалық, – деді Шәріп.

	Сыпайының аты сыпайы-дағы. «Қашайық» немесе «зытайық» деуге аузы бармады. Мана ет қызуда «елге қашайық» деп салғанына өкініп тұр.

	Серіктер түгелге жуық қостады. Тек Тілеш қана:

	– Қашатын қатын емеспіз ғой, – деп ойланып тұрды. Ол ұзақ ойланды. Мыналардың сөзінің жаны бар ма, қалай. Соңыра мәжілісте беттеріне баттита айып жағып, кеңседен мілисиямен шығаруы мүмкін ғой. Олай болса, жылыстаған жөн. Бірақ жылыстағанда қайда сіңеді? Үкіметтің құрығы ұзын. Қағынып тұрған Қожалақовтың мілисасы теріскей еліне жете алмай ма? Досқа күлкі, дұспанға таба ғып, елден ұстап әкетсе, бәрінен сол жаман ғой. «Қой, қашу жарамайды екен.

	Абақтыға түссем, осы арадан түсейін. Өртке жалғыз күйейін!» – деп түйді.

	Осы кезде қыраттан Қабаш құлады. Шобырын шаужайлап:

	– Ойбай, қала жақтан үш адам келе жатыр. Біреуінің асынған мылтығы бар, – деді.

	– Онда не тұрыс бар?! – деді Шәріп атын тепсініп. Сары адамның қара көзі жидіген түрпетін лайлап жіберді.

	– Сайды құлдилай шабайық, – деді Әужан тана көзін жалт еткізіп.

	– Мен жаудың алдынан шығамын, – деді Тілеш.

	Бойшаң қара кісі еді. Шүңірек көзі ұшқындап тұр.

	Бұдан әрі ырғасуға пұрсат болмады. Жолаушылар терең саймен шаба жөнелді. Жолдың көрнеу бұрыстығына көніп бара жатыр.

	Мақамбет артына бұрылып, тәуекелге тұрып қалған Тілешке:

	– Қош бол, үзеңгі жолдасым! – деп бажылдады.

	Тілеш ызаға булығып қалған екен. Аттан адам аударып алатын шабандоздай, кер бестісін шапаттап, қыраңға шауып шықты. Артында Қабаш келе жатты.

	Жаңа Қабаш хабарлаған үш адам базаршылап қайтқан шаруакештер екен. Мылтық дегені ашамай ағаш боп шықты. «Сарттың ауласынан алып едім» – деп қопаңдайды.

	* * *

	Тілештің қашқынға айналған жолдастары шаңқай түсте Шұбарға жетті. Жатақтардың ығы-жығы тамына соқпай, қиғаштап кетті. Өзен жағасында найқалған қалың жүгеріні паналап, аттарын уатқа оттатты. Жүгері собық байламаған кез-ді. Күзетші жоқ. Емін-еркін тыныстады.

	– Бұл жақтың уаты шүйгінсіз шымдақ қой, – деді Мақамбет.

	– Жүгерінің өзіне шалдырсақ қайтеді? – деді Әужан.

	– Өзіңді жын қаққан ба, ей?! Диқандар үстімізден түссе, бесақамен шаншып өлтіреді, – деді Әужан.

	– Тал түсте шыбын қаққан иттей талықсып жатушы еді ғой жатақтар! – деді Шәріп балауса жемді қимай.

	– Қаңқуы қалаға жетсе, қайтесің?!

	– Еһ! – деп Шәріп кіндіктен дем алып, отыра кетті.

	Бұлар түс қайта атқа қонады. Тағы да жолсыз жермен жортып, түзге қонады. Ертеңіне ымырттата ауылдарына тарасады. Одан арғысы қараңғы...

	* * *

	Тілеш ең әуелі базарға соғып, баласына шаппа сатып алды. Оны Қабашқа табыс етті. Екеуі асықпай ілбіп кеңсеге келе жатты.

	– Жүрісіміз өнбеді ғой, – деді Қабаш.

	Түсі қарауытқан Тілеш тосын сыр меңзеді:

	– Әкімдердің аптығы басылсын. Бұндайда не бірінші боп бару керек, не ақырамашқа ілігу керек. Бүйір қызған шақ жаман болады.

	Губерниялық атқару комитетінің алды сап түзеген теректер еді. Екі ат екі терекке байланды. Басқа да аттар тұр. Тілеш: «Олай-бұлай болсам, жеңгене тапсырарсың!» дегенді айтуға оқталып тұрды да, теткіп қалды.

	Ол кеңсеге кірді. Ұшына қорғасын құйған бұзау тіс қамшысын жорта қонышына тықты. Бұл арадағы бұғыңқы айбары осы.

	– Ә, қайыс аяқ, келдің бе?! – деді Қожалақов тілін шайнап.

	– Келдім! – деді Тілеш. Қоңыр дауысында аздаған екілену бар.

	Екі қатар тізілген орындықта иін тіресе отырған ала-шұбар жұрт, «Мынау әумесер кім?!» дегендей, жапырыла қарасып қалды.

	– Сені шынжыр балақ, шұбар төстің тұқымы деседі. Сол рас па? – деді Қожалақов ауыр денесімен ырғалып.

	– Мен – Ташкентте мердігерлікке жүріп, малайлықтан көтерілгенмін, – деп жауап қайырды Тілеш.

	Төраға ойланып қалды.

	– Қаракөл болысын қақақсатқан қаныпезер дейді ғой.

	– Кім айтады?

	– Өз еліңнен келген анау Садуақас Масақбаев айтады.

	Тілеш шүңірек көзімен арзагөйді атып өтті де, жөн жауапқа көшті.

	Ол Садуақас Масақбаевтың өмір бойғы кәсібі «тақсыр, арыз!» екенін, өзі жұтқа ұшыраған байдың бөлтірігі екенін айтып өтті. «Бұл күнде қоңы қашқаны рас, бірақ бұрынғы көкірек тыныш жатқызбайды», – деді.

	– Дені сау адам бекерге шағым бермейді ғой, – деді қазақшаға судай шикіл сары орыс.

	– Сіз көшпелі қазақтың сырын білмейсіз, – деп жауап қайырды оған ділмар Тілеш. – Бұлар шешесінің жатырында қағынады.

	– Что такое «жатыр»? – деп орыс төрағаға бұрылды. Қожалақов күлді. Орысшалап түсіндіргенде, орыс та күлді. Қатты күлетін адам екен, көк ала орамалымен көзінің жасын сүртіп жатып:

	– Вот это да! – деп басын шалқайтты.

	Әр кеңсенің табалдырығын жүйесіз тоздырған Масақбаевтың бұл мекемеге арыз тіреген беті бүгін еді. Әкімдер табан астында байлам жасай алмады. Қожалақов болса, әлденеге көзін сығырайта, ойланып отырып-отырып, ақырында:

	– Жарайды, жолдас Қарамергенов! Жақында елге есепшілер шығады. Соларға көрсеткен көмектен бір сынаймыз. Сырттағы серіктеріңе де осыны жеткіз, – деп түйді.

	«Сырттағы серіктер!» Тілеш күлкісін әзер жасырды. Ол тысқа ісіне шықты. Құты қашып тұрған қауға сақал Қабаш: «Я, құдай-ай! – деп, кер бестіні көлденең

	тартты.

	Мекеменің ұлығымен ісі жоқтай, Тілеш үзеңгісіне шіреніп:

	– Қане, көк бұйра насыбайды әкелші! – деді.

	* * *

	Үзеңгі қағыса ұзақ жүрген екеу кештете өзенге жетті. Бұл бүгін түсте Тілештің жосылған жолдастары ат шалдыратын жер еді. Бұлар ат шалдырмай, судың қылтанағын кешіп өтіп, қыстаққа бұрылды.

	Бұл қыстақ – бір тайпа елдің мекені. Тайпа Тілештің руына алыстан қосылса да, жақын ағайынға бергісіз үйірсек еді. Бір заманда сонау теріскейден осы жаққа – ит арқасы қиянға ауып келіпті-міс. Бұл жақтағы дүмділерден зорлық-зомбылықты көп көргендіктен, алыстағы ағайынға өте-мөте бауырмал деседі. Осы тайпаның бетке шығары Бөкпенбайдың үйіне кеп қонды.

	Бөкпенбай алғашқыда сағынған досша құшақтады. Артынша деңкиген қоржындарды көріп, сұлық отырып қалды. «Е, базарға қой айдап барарында соқпай, құр қол қайтарында соққан екенсің ғой. Бір маңырауықты қимадың-ау, шамасы?!»

	Бұл күйді Тілеш те сезінді. Амандық-есендіктен кейін, ол осыдан он шақты күн бұрын осы маңнан түнделетіп өткенін, азғантай тұяқты Шәріп, Мақамбеттердің қоралы ісегіне қосып, тәуелділікке ұшырағанын айтып өтті. Мынау қоржындағы заттарды күтіп отырған ағайындардың дұғай сәлемін кеш жеткізгеніне өкінген рай көрсетті. Үй иесі: «Бұл антұрған ұстатпайды ғой!» – деп шарасыз сүйсінді.

	Оның сағынып қалғаны шын-ды. Дереу қасапқа жүгіріп, ет әкелді. Абырой болғанда, көк серкенің басы сатылмаған екен. Мүйізі қағылған басты үйтіп, қолдан сойғандай етті. Ішек-қарынның салынбағаны болмаса, мүшенің жөні түзу боп шықты.

	Шүңірек көзге шөп салу қиын. Тілеш жаңа еттің төркінін түйіткілсіз таныды. Ағайынға жаны ашып, өзінің шығымсыздығын іштен шенеді.

	Бұл екі арада Бөкпенбайдың әйелі екі қоржынды текке қарай зорға сүйретіп:

	– Мілеш мырзаның жүгі зілдей ғой, жүдә! – деп жорта сүйсініс білдіріп өтті. (Ауыл әйелінің әдеті бойынша мырзағасының есімін бұрып атады.)

	Әйелдің үйелмелі-сүйелмелі екі баласы жаутандап тұрды. Тілеш шымшып бүрілген кілем қоржынның аузын ашып, балаларға кәмпит берді. Әйел құр қалды.

	Қонақтарға қара көрсетсін деп, үй иесі өзінің бір жамағайынын шақырып алған еді. Үшеуі, ат қосшы Қабашты қосқанда, төртеуі жадырап кеңесіп отырды.

	Ағайын арасына әзіл жүрмейді. Бауырмал, байсалды кеңес басталды. Осынау күнгейліктер мен сонау теріскейліктердің көшпелі елдегідей ит жүгіртіп, құс салу жоқ, оның есесіне күнара көкпар бар. Соңғы желікке келгенде, ауылдастар көрнеу мақтанысып отырды.

	Тілеш атқұмар кісі еді. Бірақ өз басы көкпар шабудан қорқатын да. Соны айтқанда, Бөкпенбай ересен насаттанып:

	– Мынау Мәденнің ұшқыр құнаны бар. Өзі үстінде отыра алмайды. Маған терін қимайды. Әйтпесе, күнара қызылға тісіміз тиетін еді, – деді.

	– Көкпарды көрінген үйге саласың. Сосын тыйылып қалдым дағы, – деді оған Мәден.

	Бөкпенбай дауға төрелік айтқандай, қысқа қолын сермей сөйледі:

	– Сен іштарлықтан қаракөк құнанның бағын байлап жүрсің. Көкпар – көлденең көпшіліктің несібесі. Оны өз үйіңе тарту ұят. Екіншіден, ұшқыр құнан алыстағы аулыңа жеткенше барлығып қалады. Тақымдағы олжадан құтылуға асығатыным сондықтан...

	Ақсары Мәден қарасұр Тілешке қиғаштай қарады.

	«Осының төрелігін өзің айтшы!» деген сыңайда еді. Тілеш ұзақ ойланды. Түсі сазарып, көзі шүңгілденіп кетті. Ақырында күтпеген сұсты жауап қатты:

	– Жүйрік құнан бойжеткен қызбен тең. Оны ұзатып құтылмақ ләзім. Сен құнаныңды маған қи. Елге: «Мәрт Мәден бауырым берді!» – деп мақтанып барайын...

	Мәден науша бойына қайшы мінез көрсетіп, тызалақтай бастағанда, Тілеш жорта үзген салиқалы сөзін жалғады:

	– Тәңірі алсын сені! Аралас-құралас елдің «бәрекелдісінен!» саған қылқұйрық қымбат па? Қабырғасы қатпаған құнан көкпарда мертіксе қайтесің? Мен сені жерге қаратып кетпекші емеспін. Келер жазда тағы да қой айдап келгенде басыңа ақбоз үй тұрғызып беремін. Тамның кенесінен құтыласың. Қатын-балаң кеңірдегі жібітетін сауын және мойнымда. Сайып келгенде, маған да абырой-атақ керек.

	Тамның алдында, өзеннің жағасында қыш дуалмен қоршалған ауқымдай аңыздың тамырын тартып күнелтіп отырған Мәден пешенеге бітпеген ақ киіздерге, сауындық ісектерге қызықты. Бірақ даңқы жұртқа жайылған қаракөк құнанды қия алмады. Намаздыгер шамасында оңашаланып, құйқылжыта шапқанда, күні бойғы ауыр еңбектің мехнаты естен шығып кетуші еді-ау! Таңасырған құнан құлқын сәріде оқыранғанда, Мәден ұйқылы көзбен атып тұрушы еді-ау!! Сол қызықтың өзі неге тұрады? Белдеуіне жылқы байланбаған ақбоз үй кімге дәрі? Рас, сауынның жөні басқа. Кебек тескен қарынға қойдың қою қатығы майдай жағар еді. Бірақ бұл шіркінің маңдайға біткен жалғыз құнанның бодауына келгелі тұр-ау! «Қой, қатығы құрсын, арпа мүсәлләмнің өзінен жарылқасын!»

	Мәденнің толқыған ойын жіті бағып отырған Тілеш ақсары реңнің сазарысынан шошынды. «Құйқалақтауға көнетін уысиқы бұл емес. Алмастай шорт кететін текті пәле ғой бұл!» – деп түйді.

	Ол енді үй иесін жақақтай бастады. Мәден мен екеуінің арасындағы болмашы кіркілжіңді пайдаланбақ болды.

	– Мәден мырза тұнжырап қалды. Бөке, сен қазылыққа жүрші. Аңсаған ағайын менің міселімді қайтара ма?! Неяті бір қылқұйрықтың көкірегіне кіре ме?!

	Бөкенбай екіұдай ойға кетті. Терезесі тең Тілештің сөзін жығуға болмайды. Мәденде құйттай қыжылы бары және рас. Бірақ жүйрік құнан теріскей асып кетсе, бұл қыстаққа Бөкпенбайдың өзі сия қояр ма екен?!

	Осындай шәркез бейілде ол екі ағайынға бірдей көрінгісі кеп:

	– Қайдан білейін, бір жатақтың жомартысың, бір орда-шарқы ауылдың бетке ұстарысың. Өздерің келіссеңдерші. Біз пақырдікі дәнекерлік қой, – дей салды.

	«Тиемеліне көзің жетпей жатыр-ау, антұрған?!» – деп, Тілеш сүйір сақалын сауып өтті.

	Ол екеуінің де аужайын танып отыр. Екеуі де солқылдақ. Тарпаңдай туласа, күдер үзіледі ғой.

	«Күнгейдің көрмедіктері күлді-көмеш қалпынды қағып жіберсе, сүмірейіп шыға келер едіңдер! Әттең, ауылдың алпыс қырдың астында отырғанын қарашы!»

	Есіне алыстағы ағайындары түсті. Небары елу үйден құралған түбі шикі шағын тайпа іргелі руларға қырғидай тиюші еді. Шақалақ ақынның: «Бұралқы бұл тайпаның бәрі тарпаң, жылқының бас білмеген асауындай» деп өлеңге қосатыны осы Тілештің қолшоқпарлары еді. Енді содан бұнің қасында қаба сақал Қабаш қана бар. Оның өзі аузын буған өгіздей момын. Немесе осынау ырғаста суырылып сөйлемей ме! Атқұмар ағасына септігін тигізбей ме! «Сирек сақалды біреуді ертпей, осы ынжықты неге ілестірдім? «Сақалды құл жарытпас» деген осы. Құныс мойын, жүн танау жігіт жолдастыққа жарамайды. Қап, әттегене-ай!»

	Сағат шіркіннің үдесіне кім шыққан! Уақыт кешкіріп қалды. Ала көлеңкеде аспалы шырағдан жағылды. Шошаңдаған сақалдар бет сипасқанда бәтуасыз сипасты.

	– Мен енді қайтайын. Бүгін құнаннан тер алатын күн еді, – деді Мәден қара барқытпен әдіптеген ақ қалпағын қағып жатып.

	– Көз байланып қалды ғой, – деп сақтандырды Бөкпенбай.

	– Жотаға шығып, жазықта шоқытамын, – деп насаттанды Мәден.

	* * *

	Күнгейдің ұзақ іңірі салбыраған түнге жымын білдірмей ұласты. Осы екеуінің аралығында Тілеш Бөкпенбайды арбаумен болды. Екеуі біресе қыстақтың маңында жүрелеп отырды, біресе қала адамдарынша қолтықтасып жүрді. Орағытқан әңгіме Мәденнің құнанына сая берді.

	Айдың өліарасы еді. Қара кірбең түнде жұлдыздар әлсіз жылтырайды. Ұрының жортатын түні Тілештің көңіліне көмескі қараулық оралтады.

	– Саған, біле білсең, Мәденнен мен жақынмын. Қалыс қалшы өзің! Ер мойнында қыл арқан шірімес. Келер жазда үркер туар шақта күте бер. Сыбағаңды сайлап келемін, – дейді Тілеш.

	Бөкпенбай әрі-сәрі. Бұның уәдесінде тұрары шәксіз. Бірақ келер жазға шейін кім бар, кім жоқ. Осы жолы бір ырымын жасап кетсе, несі құрайды? Бөкеңнің құлқы осында!

	– Тілеке, өзіңнен дау асты ма, сірә?! Біздің тамнан аттанғасын барлық пәлесі маған ауады. Мен қалайша қалыс қаламын? – дейді.

	Ішінен : «Е, буының былқылдайды ғой. Әттең, түннің қысқалығы, әйтпесе, әлі де титықтата түсер едім!» – деп ойлаған Тілеш емеуріннен ашық сөзге ауысады:

	– Уәде – алланың есімі деген. Келер жылы көңіліңнен шығамын. Әзірше әйеліңе қыжым орамал тастап кетейін. Бауырына басысы өзгерді, көкжалдым!

	– Қышыған жерге тиесің-ау! Қатыным қырғи қабақ еді, – деп жадырайды Бөкпенбай.

	– Бәтуа байланды ғой? Қаракөк құнан қолға тисе, атқа қонар алдында тоқымқағар да табылып қалар – деп Тілеш қыстаққа қарай асығады.

	* * *

	Ел жата Қабаш аттанды. Бөкпенбай оған жылпос жігіт қосты. Тілеш пысықтап жатыр:

	– Күндіз атыз тазалап, іңірде атпен шапқан адам қатты ұйықтайды. Қаймықпай қимылдаңдар. Ауланың топсасын сом темірмен бұрап, құлпын жұлып алыңдар. Қаракөк Күржікті осында жеткізсеңдер, иесінің әуселесін өзім көремін. Жолдарың болсын!

	...Олар таң алдында оралды. Құнанды жетекке алып келді. Таңасып тұрған жарау жас жылқы жат аулаға кіргісі келмегендей басын кекшитті. Дүбірден тысқа жүгіре шыққан Тілеш келтекшең тұрған құнанның жібек жалынан ұстап:

	– Қолға жағымдысын-ай! Жотасы қандай тұтас! Қолтығыңды өзім сөгіп, өкпеңді өзім тесемін, әлі! Шыда, Күржігім! – деді.

	Үйге кіргенде, Қабаш:

	– Сары шошқаның шырағданы өшпегесін, шай қайнатым уақыт бақыладық. Сөйтсек, құр бопса екен, – деді.

	Тілеш зекіп тастады:

	– Шошқа жағына барыспа. Сенің есімің Қабанбай.

	«Қабашты» шешең бертінде шығарған.

	Қабаш жауап қатпады. Оны тыңдауға Тілештің уақыты да жоқ еді. Ағараңдай бастаған таңнан қаймыққан ол апыл-құпыл атқа мінді. Бөкпенбайдың қолын қысқанда қаусатып жібере жаздады.

	– Мәден мырзаға сәлем де. Кешегі уәдем – уәде. Келер жазда қарық қылмасам, бетіме түкірсін. Базыналығымды көтерсін. Ендігісіне екі ел төреші!

	Олар суыт жүріске басты. Тоңазыған Бөкпенбай жылы төсекке кірді.

	Шығыс жақ арай шашқанда, Тілеш артына жалт-жалт қарайлап:

	– Сақтықта қорлық жоқ. Жолсызға қиғаш тартайық, – деді.

	Кіші сәскеде Бөкпенбайдың үйіне Мәден келді. Түсі өрт сөндірген адамның түсіндей. Қолында шапашоты бар. Келген бойда:

	– Бұл басыну қай басыну? Қолыңда өлейін бе, осы?! – деді.

	Бөкпенбайдың бұл күткен құбыжығы еді. Сөйте тұра, шапашотты ызғардан шошып қалды. Уәжге Бөкпенбайдың әйелі жүйрік жасады:

	– Тәйт, әрі! Әкіреңдеме. Қонақтар ел жата аттанып кеткен. Сойқан сап кететінін біз қайдан білеміз?!

	Уәж орынды шықты. Мәденнің тасыған қаны суынып, сабырға бой алдырды.

	Бұл екі арада Бөкпенбай түндегі жылпос жігітті жұмсап, ауылдың, дәлірек айтқанда, қыстақтың біліктілерін жинады.

	Кәдімгі гүж-гүж әңгіме басталды. Біреулер шамданды. Біреулер кіжінді. Біреулер ызаланды.

	– Жылап көрісетін туысқанның бұл қай мазағы?

	– Көзінің еті өскен ғой!

	– Не отырыс бар? Қуу керек. Бесақамен шаншу сауап ол кәззапқа!

	Бөкпенбай жұдырықтай ғана тұлғасы бар, сұмдық шымыр кісі еді. Жұрттың бәріне бас изегенде, бүкіл денесі бүлкілдеп тұрды. Қыжым орамал жамылған әйелі көлеңдеп, самауыр қойды.

	– Шайға қарайтын не бет бар? Қане, кім лау береді?

	Кім ереді маған? – деп Мәден орнынан тұрды.

	Бұлардың арасына аққудай аппақ шал бар еді. Кергі кеңеске араласпай отырған ол:

	– Сабыр, сабыр, мырза! – деп сақалын тарамдады. Жұрт аңырап қалғанда, ол шешіле, көсіле кетті:

	– Қуыс кеуде, көр пілте болма, Мәден! «Берген жомарт емес, алған жомарт» деген бұрынғылар. Тілештің қылығына менің айызым қанып отыр. Біле білсең, балдай базыналық қой бұл! Ертең оның да, сенің де атағың жалпақ жұртқа жайылады. Теріскейдегі терегіңді сұлатып, қылқұйрықты қайтарып әкелсең, баршамызға таңба түспей ме? «Ел емес екен!» дейді ғой, дұспан. Жүйрік жылқы – жұрттың еншісінде. Ертең Тілештен тағы біреудің алып кетуі ықтимал. Алда-жалда жанжал керек болса, сол кезде де дауға талшық табылар. Айырыңды соған қайра!..

	Елеуреген жатақтар су сепкендей басылды. Бір-біріне қарасып қалды. Уәлі ауызды қарияға қарсы шығушы табылмады. Бөкпенбай бүлкілдеп:

	– Атамның сөзі жөн бе қалай?! – деп бір қойды.

	Сәл кідірістен кейін ол Тілештің кешегі уәдесін еске түсірді. Бұған Мәден қитығып қалды:

	– Сүйекке салатын ақ киізге құштар емеспін!

	– Сауынды қайтесің?! – деді Бөкпенбай батылдана түсіп.

	Мәден бірдеңе деп міңгірлегенде, шал:

	– Ақ киізден үріксең, маған бер. Жамбасыма басып жатайын. Сауынын өзің алып, құрғаған тамағыңды жібіт. Көргенді елдің баласына дауа бар ма! Тілештікі ерлік қой, жаным-ау, – деді.

	Шалдың билігіне Мәден мойын ұсынған жоқ. Бұрынғыдай тулаған да жоқ. Салы суға кетіп, үйіне қайтты.

	Тамына жақындағанда сайдың қиясында есекмиядан ұстап ұзақ жантайды. Іші біресе ашиды, біресе уылжиды. Атқа мінген ағайынның қылығына біресе күйінеді, біресе сүйінеді. Қақсаған қу шалдың уанышы уәжі неше ықылым ойға меңзейді. Балға қосып зәр ішкен адамдай аунайды. Асау аттың шылбырын жібермейтін есекмия қолын күрмейді.

	Қайтсін, пақыр, қаракөк құнанды қимай жатыр. Жабағысында саудагерден сатып алып еді. Жалпақ ел ашаршылыққа ұрынып, азық атаулы ұшпай тұрғанда ағайыннан жылу жинаған еді. Көзі әңгел-шәңгел қыршаңқы жабағыны суға жалдатып, жүгерімен жемдеп, мал ғып еді. Бәйектене мәпелеудің арқасында диланған жабағының күржиген шоқтығына сүйсініп, «Күржік» деп ат қойған-ды. Кейін ел де солай атап кеткен. Енді сол Күржік қолды болып отыр.

	Мәден түйнек ауруы бар адамдай аунайды. Өкінеді, уһілейді, қорланады, қамығады, уанады.

	Бұл мезетте қарасұр Тілештің не ойлап бара жатқанынан ол хабарсыз. Ал Тілеш болса, елсіз саяны қуалап, қыпылдап бара жатыр. Неше түрлі болжау жасайды. Қазанның күйесіндей қара Бөкпенбайдың баяндылығына сенбеген ол ақсары Мәденнің заттылығынан дәмеленеді. «Ет қызумен шығып қалмаса, саябыр табады. Сыздаған шиқанды тотияйынмен өртейтін сабаз еді ғой ол! Шыбжыңы ұзаққа созылмас!» – деп ойлайды. Оның да көңілінде қаяу бар. Көзсіз өзімшілдікке сүйсінсе, жарлы ағайынды жерге қаратып кеткеніне өкінген райда. Асқынған аяныш сезімін қаракөк құнанның қызығымен жуып-шайып бара жатыр...

	* * *

	Бұл екеуін жолаушы десек те жарасады, қашқын десек те жарасады. Барымташы деуге, әрине, келмейді. Ал базынашы деген сөз қазаққа әлі кірмеген. Не де болса, осы екі адам бұлаң құйрыққа сап, ұзақ жортты. Түс әлетінде бұлақ басындағы қойшының үстінен кеп түсті. Ақта ішіп, ат шалдырды.

	Ендігі жер қауіпсіз. Екеуі жайлы бүлкілге басып, сам жамырай өз елінің шетіне ілікті.

	«Өз елі» дегенде, бұл жақ әлі де күнгей. Бірақ теріскеймен аралас-құралас. Арада бір жон бар. Содан асса, Тілештің аулы тиіп тұр.

	Жүргіншілер ымырт үйіріле Шәріптің аулына жетті. Күркіреуіктің басында еді. Кешкі тыныштықта күркіреген су құлақты жарып бара жатты. Бұған құлағы үйренген ауыл иесі аттылардың дүсірін естіп, көрші лашыққа бой сағалатқан еді. «Кім бар-ау?!» деген дауыстан Тілешті танып, сыртқа атыла шықты. Мілисия ма деп қорыққаны өзінің үзеңгі жолдасы боп шыққасын, қуанышы қойнына сыймай:

	– Немене, жат жолаушыдай шіреніп тұрғаның? Түсе бермейсің бе?! – деді.

	– Үйде бар ма, жоқ па деп едім.

	– Замандасың жатырқамайды!

	Тілеш аттан түсті.

	Жетектегі құнанды байларда, Шәріп:

	– Келтегіне қарағанда, мынау суытудағы жылқы ғой. Қас пен көздің арасында қайдан алдың, Тілекем-ау?! – деп сүйсінді.

	– Мілисаның астынан аударып алдым.

	– Астағыпыралла! – деп Шәріп шошып қалды.

	Артынша, әзіл екенін сезіп:

	– Қайдан алсаң да құтты болсын! – дей салды. Отбасында Тілеш қаладағы оқиғаны өсіріп айтты.

	Ұлықтардың атқамінер атаулыға тісі қайраулы екенін, қопсыған «тияланы («делоны» әдейі бұзып айтты) көргенде зәресі ұшқанын, әупіріммен әрең қалғанын, өзін тегінің кедейлігі құтқарғанын айтып өтті. Соңғы сөзден Шәріп сыздана бастағанда, Тілеш үнін өзгертіп:

	– Сендердің қашқандарың істі насырға шаптыратын түрі бар. Үкіметтің құрығы ұзын екенін неге ойламадыңдар?! – деп бір қойды.

	Шырағданның қасында отырған Шәріптің теңбіл сары реңі бұзылып кетті. Даусы қалтырады:

	– Ертең жоқ бүрсігүні ағамыздың той-томалағы бар еді. Қырсығы тимес пе екен?

	– Нендей той-томалақ?

	Шәріп үлкен үйдің келін түсіргенін, соның тойы болғалы жатқанын айтып өтті. Қыстан күйлі шыққан бұл елде биыл мереке көп болмақшы екен. Алдын ала өткізуді жөн көрісіпті.

	– Неге алдын ала өткізесіңдер?

	– Бәсекенің басы жеңіл.

	Тілеш өзінше түсінді. Бұлар бір таяқпен екі қоянды бірдей ұрып алмақ. Салтанатты сағынып қалған елге бірінші боп атақ шығармақ. Әрі ағайын-жекжаттың шығымды кезін көздемек. «Қорқақтығы болмаса, қулықтан алдына жан салдырмайды ғой бұл күнгейліктер!»

	Ол әр елдің салтын ойлап кетті. Осы арадан жол шегіп, Әулиеаталатып Жетісу ассаң, үрдістері ұқсас. Осы арадан сапар бастап, Сарысулатып Сарыарқаға аусаң, дәстүрлері өзгеше. Осы екеуінің арасындағы теріскей – Тілештің туып-өскен атырабы – үрдіс пен дәстүрге шөре-шөре. Дәулетінде де, тұрмысында да, тілінде де құрандылық бар. Тілештің үзеңгілестерінен бір артықшылығы – томаға-тұйықтықтан тысқарылығы. Үш жүздің қайсысына барса да, шежіредей сайрайтыны. Бұған орсыша былдырлайтынын қосса, терезесі биіктігі, әрине, даусыз.

	Тілеш көкірек толған күшін сезінеді. Тіпті, жойқын жігерді қайда жұмсарын біле де бермейді. Еті тірілігінің арқасында о баста мендікерліктен құтылып, күнгей-теріскейге Кеңес өкіметін орнатуға қатынасты. Әжептәуір дәрежеге көтеріліп келе жатқанда, қазынаның ақшасын Әулиеатада картаға ұтқызып, істі болды. Ұсталар шақта қашып, Арқаға ауып кетті. Әкімдер өзгеріп, іс ұмыт болғанда еліне оралды. Атбасар маңынан мініп келген бәйге буданды бір қора қойға айырбастап, дәулет құрап алды. Одан кейін қалаға қайта барып, баяғы «істі» өртетіп, түк көрмегендей боп шыға келді. Ол ол ма, арада екі жыл өткенде губерниялық атқару комитетінен назначение алып, өз еліне болыс болды. Әйелдер оны, күні кешегі қу сирақ кедейді, датқа атандырды. Бірақ қолы қысқалықтың аты қысқалық, көп ұзамай сайлауда орнынан түсіп қалды. Байдың бәсекелес баласы дүниенің күшімен түсірді. Бұдабай ақынның: «Бай жақсы батырдан да, биліктен де, әр істі ақша бұзар киліккенде!» дегені рас боп шықты.

	Бұл күнде Тілеш қызметсіз. «Кішт-кішт» деп қой бағуға немесе кетпен шауып, орақ оруға желігіп қалған көкірек жібермейді. Ескі салт арылмаған көшпелі елде жуандардың орнын тартып ала алмайды. Шаһарға жуық елдерге қызметке баруға тәуекелі тұрмайды. Әрі-сәрі боп жүруінде осындай шым-шытырық шәркез сыр бар. Ойының тұйықталған тұсына келгенде, Шәріп оған:

	– Ау, Тілеке, тұнжырап кеттің ғой. «Жиырма бір» соғып жібереміз бе? – дейді.

	Атсоқты боп келген. Тілешті ұйқы буа бастаған-ды.

	Тіс қаққан құмарпазбен ойнауға жүрексінеді.

	– Қонақ кәдесін қылайық. Төсек салынсын.

	– Бағланның еті былқылдап пісіп жатыр ғой.

	– Азанда жейміз.

	– Жоқ, мен күтемін! – дейді Қабаш, бешпентінің түймесін ағытып жатып.

	Оның кеш бойындағы кеңеске араласуы да осы еді.

	– Бүйректен сирақ шығармай, сен де ұйықта. Таң қылаң бере аттарды отқа қоясың.

	– Түстегі ақтан ішегім шұрылдап барады. Түйір түспей жұбанар емес.

	Тілеш аттың басындай ұзын басын оң иығына қондыра езу тартты. Ішінен: «Қомағай ит қой, бір күнгі аштыққа шыдамайды. Ашаршылық болса, мүрдем кететіннің өзі!» – деп отыр.

	– Қабаш тамағын тойғызып жатсын. Аттарды жылқышыға тапсырамын ғой, – дейді Шәріп.

	– Құнанға кісен салсын!

	«Імм! – дейді Шәріп ішінен. – Түбі шикі боп шықты-ау, шамасы?!»

	Ас келгенде Тілеш шырт ұйқыда еді. Шүңірек көзді адамның кәдімгі қатты ұйқысы! Жұлқыласаң оянар түрі жоқ. Екі жастықтың арасына кәлласын көсіп, жас балаша етпеттеп жатыр. Шәріп:

	– Аузыңның салуы бар екен, сабазым, ағаңның сыбағасы саған бұйырды. Тоқпан жілікті өзің аршы! – дейді.

	– Жоқ, маған омыртқаның өзі қол. Жұлыны тәтті болады.

	Шәріп таңдана түседі:

	– Жұлын жеген адамның жолы болмайды. Оны білмеуші ме едің, ей?!

	Қабаш басын шайқады.

	Шәріп еті сыдырылған қабырғаны бәкідей бүктеп, бұға сөйледі:

	– Қазанның қаспағын қырмайтын қыр елінде көрбала боп кеткенсің ғой. Біздің жақтың жігіттері зат болады. Біліп қойғын: омыртқа-сомыртқа шопандыкі, көтен-мөтен қойшыныкі, жауырын-мауырын шалдікі. Атқосшының сыбағасы асықты жілік. Тоқпан жілікке тәуекелің тұрмаса, мә, бәсіреңе ие бол!..

	Тойынған Қабашқа Шәріп:

	– Әй, келтекті құнанның хикімәтін айтшы! – дейді. Қабаш ағынан жарылады. Шәріп: «Шаһардан шымырланып қайтқан-ау, шамасы? Мына зорлығы сұмдық қой!» – деп топшылайды.

	* * *

	Ертеңіне түс ауа тойханаға жұрт жан-жақтан лек-легімен келе бастады. Кеше іңірде Шәріп айтқандай «той-томалақ» емес, кәдімгі шаршы салтанат боп шықты. Байырғы ауылды қоршалай тойшыларға арнап тігілген жиырма шақты отауға жаңа отаулар қосыла бастады. Бұл күнгейліктердің рәсімі бойынша өз тарапынан үй тіге келген ағайын-жекжаттардың қосқан үлесі еді. Кешке қарай байырғы ауылдың айналасы салтанатты қоңылтақ баспанаға толып кетті. Ортада – ақ орда. Оның жанына тоғыз-тоғыз сыйлықтар – нарлар, тайлақтар, биелер, жабағылар, тана-торпақтар байланып жатты.

	Азанғы астың үстінде Шәріптің ағасы Тілешке бейіл білдіріп өткен-ді: «Болар істің басына, жақсы келсін қасына» деген. «Жаманның кесапаты, жақсының шарапаты» деген. «Тілешжан, даңқыңа қанықпыз, осы тойды өткерісіп кет!»

	Осыдан кейін Тілеш: «Екі-үш күннің әрі-берісі не? Өткеріссем, өткерісіп кетейін, бұйырған несібесі қашпас», – деп түйіп еді. Ойлана келе, дәмесі ұлғайды.

	«Тойға қызмет қылып, қалтаға тиын салатын құлың мен бе? Ауызды молырақ салармын, бәйеке!»

	Ол неше түрлі жоспар жасады. Шілдехананың шырқын бұзар бұзықша тұлан тұтты. Ашу мен айла жымдасқанда, жымиып күлді. Ақырында, ұзақ ойдың жоспары тарау-тарауға бөлінді. Осы тараудың бірі қаракөк құнанның игілігін көру еді.

	Ертең түс қайта құнан жарысы өтпекші. Оны бұл жақ «мөлдек бәйге» деп те атайды. Сол «мөлдектің» олжасын қалайша алуға болар? Бәйгені арғы күнге қалдыру қолдан келмейді. Ол күні дөнен жарыс, одан арғы күні бесті жарыс боп кетеді.

	Әрі ойланып, бері ойлап, жіңішке байламға бекінді. Ертеңгі бәйгенің жолын қысқартуға керек. Көкпардан басқа көрмеген, өкпесі тесілмеген қаракөк құнан отыз шақырымнан ұзаққа шаба алмайды. Одан бергісіне тәуекел. Ауық-ауық суытылып жүрген неме, мықтап бір тер алса, шағын жарысқа шыдайды.

	Тілеш тасыды. Бұл сәтте оның ойында бұзықтық жоқ, қиялында қиянат жоқ, әділ жарыстың арманы ғана бар.

	Ол Шәріпті тойханадан шығарып әкетті.

	Екеуі Күркіреуіктің басына барып отырды. Кеше іңірде құлақ жарған сарын басылып қалғандай. Екеуара әңгімеге бөгет келтірер емес.

	Тілеш сөзін өткен-кеткеннің жол-жоралғысынан бастады. Бұның бұл арада, су басында қаншалықты қажет екенін Шәріп түсінбеді. Қоянның жымындай із тастаған тұспалдардың аяғы қаланың қуғынына ұласқанда, іштей шіміріге бастады. Тілешке керегінің өзі де осы еді. Ол өзінің кешеден бері ұзақ ойланғанын, «қызығыңды кейінге қалдыр» деуге дәті шыдамағанын, үзеңгі жолдастың абырой-атағына ортақ екенін айтып өтті. Қамсыздық қашанда қапы қалдыратынын, ұлықтар келе қалса, алдын алу жөн екенін ескерткенде беті бүлк етпеді. Қарасұр рең сазара түсті. Шәріп шарасыз қыпылдаған бір орайда:

	– Базаршылап келе жатқанда тай менің не теңім? Сенің ыстық-суығыңа бірге күйгім келді ғой, ит-ау! – деп бір қойды.

	Шәріп иланған сыңайда. Құмалақ тартатын балгердей тобылғының үгіндісін уыстаған күйінде сыр шертіп өтті.

	Ол осы мереке мерейлі өтсе, Тілешті ырза ғып аттандыратынын меңзеді. Ұлыстың олжасына өткеннің өкінішін қоса келіп:

	– «Тең – теңімен, тезек – қабымен», жора-жолдастықтан гөрі терең тамырға барыссақ па деген ниетім бар еді. «Қызымды балаңа айттыр» деуге аузымның ебі келмеуші еді. Баяғы «қышыған жерден қол кетпестің» кері ғой, – деді.

	Оқыс лебізге Тілеш ойланып қалды. О заман да бұ заман «қызыңды бер» деген бар еді. «Қызымды ал» дегенді бірінші рет Шәріптен естіп отыр. Тілештің баласы жас, бұның қызы да жас. Екеуі қосылғанша байшікеш құдадан көліктің майын алып, сауын ажыратуға болады. Әйтеуір себеп қой. Тіпті, боркемікке айналмасына кім кепіл?

	Құлқынның өзімшілдігі бірауық жеңіліске де ұшырайды. Өзі сары, көзі қара адамнан туған қыздың сымбаты қалай болатынын кім білсін? Быржық сары не кейқуат мұрын бір пәле боп өссе, Тілештің ерке баласының бағы жана қояр ма екен? Рас, қазақ «шешесіне қарап қызын ал» деседі. Әкеге сенбей, шешеге сенеді. Жеті баласының бір де біреуі ұқсамаған әкені маңсұқ етіп, желеу шіркінді нағашы жұрттан іздейді. Бірақ бұл иттің әйелі қайбір оңып тұр. «Түн қараңғы, түңлік жабулыда» ұйқысын ашпайтын усиқының өзі ғой. «Қой, қызың құрсын!» – деп түйді Тілеш ішінен. – Басқа сыбаға тарт!»

	Тілештің түсі өлім естірттіретін адамның түсіндей суынды. Бірақ ақылы айла тапты. Ол келешек жекжаттықтан күдер үздіргісі келмей:

	– Қатар жатқан ақ дамбал, көк дамбал елміз. Құдалыққа күн көп. Әзірше қолқаның үлкені басқаша боп тұр, – деді.

	– Айтқын, Тілеке!

	Тілеш ағынан жарылды. Ағынан жарылған жоқ-ау, ертеңгі құнан жарысқа артатын үмітін шымыр сөзбен жеткізді.

	Шәріп сасқалақтап қалды:

	– Бағана Келіншектаудан келген құдамыз сусындамай жатып: «Күнгейдің тышталаңы боп жүрмесін!» – деп ескертіп еді. Бұны қайттік енді?

	Тілеш әзілге жеңдірді:

	– Боза ішкен даяшы жолай желігіпті, – дей салды.

	– Әй, мынауың тапқан ақыл ғой! – деп Шәріп орнынан атып тұрды.

	Екеуі қол алысты.

	* * *

	Тойға келуші алашұбар жұрт кіші бесінде тыйылайын деді. Келушілерді қарсы алатын жігіттер де аттарын отқа қойып, өздері дамылдады. Іңір жамыла тойға келу рәсімі о бастан жоқ та. Намаздыгерде қаңғалақтаған жаман-жәутіктер қарсы алмасаң да қырмайды.

	Күні бойы әр үйде күмпілдескен ауыл аға, ел ағалары бірін бірі шақырғыштап, сұхбат құрысып, шымшыласқан әзілмен уақыт өткізісті. Кешке қарай түгелге жуық далаға шығып, желдеп жүрген жалпошты құнандарды қызықтасты. Бәрінің аузында – ертеңгі мөлдек бәйге.

	«Бас бәйгені кім алар екен?» – деседі. Сонау Ақкөлден келген ошақтылардың, сонау Келіншектаудан келген қоңыраттардың, Қаракөл, Жылыбұлақ бойынан келген бестеректердің, ысты-сіргелілердің жас жүйріктерін алып-қашпа әңгімеге айналдырады. Құнан суытып жүрген балалар «үлкендердің көзі тиеді» деген ұғыммен қашқақтай тысқарыланып, шоғыр топтарды жуытпайды.

	Тілеш өзінің қаракөк құнанынан ұлы бесінде қамау тер алған. Оның тапсырмасын екі етпей, Қабаш жиырма шақырымнан аса шауып, тақымының құрысын бір жазып еді. Тойханаға жақындағанда Тілеш алдынан шығып, терең сайға құлатып, жартастың қуысына тықты. Құнан ентігіп, солқылдап, барып-келіп тұрды. Қамау тер мол ақты. Тамшылаған терден татып көрген Тілеш: «Тым кермек жатыр. Жануарға обал болмаса игі еді?!» – деп бір қойды.

	Құнанның тері басылғанда, ол кер бестінің тері сіңген сарыала жалпошын Күржікке жауып, оңаша желдеткізді. Бұндай күйде сықақшыл көпшіліктің көзіне көрінуге болмайтынын ескерте келіп: «Осы күйінде күн батқанша суытасың. Су кештірмейсің. Күнге қарсы жүргізбейсің. Үстіне мінбейсің», – деп пысықтады. Қаба сақал Қабаштың құнан суытқан балаларға жоламай, жырақ кетуінде осындай сыр бар.

	Бұл жайынан бір ауыз сөз шығармаған Тілеш түк көрмегендей боп, жақсы мен жайсаңдардың арасында жүрді. Күн батарда құбыла жақта қызыл-күрең тартып шоғырлана бастаған бұлтқа қарап, ойланып тұрды.

	Осы кезде су жағалап келе жатқан түйелі әйелге көзі түсті. Жаулығы қарқарадай. Кешкі салтанатқа көрнеу ерсі.

	– Жігіттер қайда. Анау қатынды қарсы алу керек, – деді Шәріп қуақыланып.

	Жақсы мен жайсаңдар мәз боп күлісті.

	Түйешілі жолаушы Тілештің әйелі боп шықты.

	Артында он жасар баласы жарбиып отыр.

	Жаңа жамыраса күлгендер ыңғайсызданып қалды.

	Тілеш таңданып:

	– Қайдан жүрсің, батыр-ау?! – деді.

	Жауап орнына Назкен еркек адамша түйеден қарғып түсті. Бойшаң қараторы әйел қайыстай созылып, баласын жерге дік еткізді. «Бестаңбалылардың қатынына шейін қырсық. Түйемді тойхана шөгерсін деп тұр-ау?!» – деді белгісіз біреу.

	Үйге кіріп жайласқан соң, Назкен сапар жайын түсіндіріп өтті. Ауылдың еркеккіндіктілері жабыла атқа қонып жатқанда, баласы қыңқылдап болмапты. Сосын:

	«Көкең де сол тойдан бір шаң беріп қалар», – деп жүре беріпті.

	– Еркектер қайда? – деп сұрады Тілеш сұрланып.

	– Жоннан асарда шалғайдан шаң көріп, дүркірей шауып кеткен. Көкпар тартып жүрген шығар, әдірақалғырлар.

	Тілеш түсіне бастады. Шақыру бармаса да, ұр да жықтар үйде отыруға шыдамаған ғой. Түнделете келуден де тайынбайды.

	Бұл екі арада әйелі шағым айтып өтті:

	– Мирасжанға тай тауып беріңдер десем, бір де біреуі құлағына ілмеді. Сосын ерегісіп келдім.

	– Мирас ағайынға көзін тікпейді енді, – деді Тілеш насаттанып. – Оның құнанын ертең бәйгеден көресің.

	Көп ұзамай Тілештің ағайындары да келді. Біреуінің тақымында көкпары бар.

	– Қос тақымдасып ұзағанда ортаға киліккен Жылкелдіні қамшымен тартып жібердім, – деп күпілдейді.

	Бестаңбалының ең тентегі де, Тілештен кейінгі елубасысы да осы еді. Былайырақ шығарып әкетіп, Тілеш оған:

	– Тәттіқара, бұл жиында жанжал шықпасын.

	Таңертең түсіндіремін, – деді.

	Олар онға жуық адам еді. Бөлініп қонуға көнбей, бір үйді тұтас алды. Шәріптің өзі зыр жүгіріп, меймандарды ысырыстырып, шеткі үйді босатысты.

	– Ау, Шәке! Сусының, қаужамың бар екен. Аттың жемі қайда?! – деп тіксінді Тәттіқара.

	– Білместік бізден! – деп Шәріп бір қап арпа әкелгізді.

	– Босағаға аузын ашып қойыңдар! – деді Тәттіқара, қамшысын етігінің сабына тығып жатып.

	Бұны Тілеш көрген жоқ. Ол пісенде бойынша жылы орнын суытпай, үзеңгі жолдасының құттыханасында қалған. Ағайындарының арасынан әнші Әлтайды бөлектеп шақырып алды.

	* * *

	Күн батқан шақта тойхананың қақ ортасында «Құнти» ойналған еді. Бозбастардың көбі ілезде бас киімнен айрылып қалды. Әлі жеткен мығымдар алып қашып кетті. Жалаң бас қалады екенбіз деп «Құнтидан» қаймыққан жігіт болмады. Тақиялылары қалпақтан дәмелі, қалпақтылары бөріктен дәмелі. Кісі майып боп жатқан жұлқыстан қорықпаған қайсарлар екі-үш бас киімге ие болысып қалды. Осындай бір кезде, құндыз бөрікке таласқан жұрт ұйлыққан екпінмен Шәріптің баспанасына соқтығысып, он екі қанат орда-шарқы ақбоз үйді аударып тастай жаздады. Бұған Шәріп үрейленсе, Тілеш қызықты. «Дүлей күш жастықта ғой, шіркін!» – деп, өзінің бозбас күнін аңсады.

	Желік басылғанда сауық басталды. Бұл жақта мынау тиіп тұрған теріскейдегідей, одан арғы Арқадағыдай домбыра жарысы, қобыз жарысы жоқ, екеу-екеуден айтысу бар. Көрінген еркек көрінген қыз-келіншекпен айтыса кетеді. Өлеңнің дені жаттанды. «Сен айтсаң, мен де айтайын әуелім жар-жарға» басысып жатыр.

	Тілеш бағана естіген. Әужан, Мақамбеттер Сұлтанбек жыршыны ерте келіпті. Өзгелерден шоқтығын биіктетудің бір амалы. Осынау желіктер басыла соңыра жыршыға кезек тиетінін Тілеш біліп отыр.

	«Кімге жыр айтар екен? Кімнен дәмеленер екен? Тілештің өзіне ауыз салып жүрмесін. Қатынның қаңғырып кеп қалғанын қарашы. «Мирас мырза-ау!» деп қақсап отырса, дос-дұспанның алдында үлкен сын ғой».

	Шәріптей емес, Әужан мен Мақамбеттің дүмі, мың дегенмен, мықты жатады. Рулары жуан, жең ұшынан жалғасатын ұлықтары және бар. Тілешке жолығыспай, арнаулы ақ үйде қыр көрсетіп жатуында қоқан-лоқы мен қара күштің дәйегі бар.

	Осыны бағдарлаған Тілеш бір топ бестаңбалының сау ете қалғанына сүйсінеді. Тоғайға айдап тастаған бір үйір асаудай қалтарысты медет тұтады.

	Бұл келгендер бестаңбалының бір таңбалысы. Тілештің туған тайпасы. Бағы бір заманда, аласапыран күндерде сабаудай-сабаудай бес орыс баласы қолға түсіпті-міс. Ел ағасы оларды мұсылман етіпті-міс. Молда шақырып, боз биенің қанына тұтқындардың қолын малынтқызып, ант алыпты-мыс. Бұл күндегі етекті ру солардан тараған деседі.

	Тілеш сенерін де, сенбесін де білмейді. Таңбалылардың көбісі сары. «Өзі сары, көзі көк – ол адамның сұңқары» деген осы. Шетінен жауынгер, шетінен жомарт. Жиын-тойда, көкпарда жанжал шығаратындар да көбінесе осылар. Бес бозбаласы елу адамға тиетін көзсіз сотқарлар. Жаптас жатқан жалпақ ел бұларды «қаныпезер», «қанішер», «кісапір» деп те атайды.

	«Дауысы быдық кәпірлерден аулақ болайық» деседі.

	Жақсы мен жайсаңның отырысында, шымшыма әзіл-оспақта Тілешті жығамын деген дүмбілер: «Уа, Тілеке, осы боз биенің қанына бармақ батырған деген сөз не сөз?!» – десіп сықылықтасады. Ана жылы шұбыртпалы арғынның Өзігелді деген ділмары Тілештің тегін сұрай келіп: «Құдай мені осы жасқа шейін неге алмай жүр десем, таңбаны көрсетейін деген екен ғой! – деп көзіне жалған жас алған. Тілеш уәжден жығылмай, термелеп кеткен: «Пышағымыз жетесіз, шешеміз некесіз, өзі болған жігіттің жетпіс атасын сұрап не етесіз? Сіздің арғы анаңыз сары атқа сатылып кеп еді ғой, бас жағына барыспасақ қайтеді, Өзеке?!» Осыдан кейін Өзігелді:

	«Болсаң, болғандай екенсің, шіркін!» – деп татуласып кеткен.

	Түбі не болса, о болсын, Тілеш күнгей, теріскейіңе түгел танымал. Оның есімі Арқаға шейін тараған. Қыр елінен жолаушылап келген саптама етіктілер:

	«Аулымыздың ақсақалы Тілеш мырзаны сағала деп еді», – деседі.

	Іңірдің кілегей күңгірттігінде қиял кешкен Тілештің ойын басқа бір үйдегі жыршының дауысы бөлді. Домбырасының үні еміс-еміс те, өзінің дауысы анық.

	«Ананы айтсам бола ма, мынаны айтсам бола ма; бұған көңілің тола ма; жақтырмасаң, жолама» деп, кәдуілгі кіріспе термеге басып жатыр.

	Тілеш түсіне қойды. Қулар Сұлтанбек жыршыны Келіншектаудан келген сыйлы мейманның үстіне кіргізген ғой. «Қалың қоңыратты таңбалыларға қарсы қоюдың жіңішке тәсілі-дүр бұл!» – деп түйді.

	Бұл кезде Шәріп үлкен үйде еді. Ертеңгі күннің жабдығын жіпке тізісіп жатқан. Пісенде піскенде құдасына барады. Жыр таңдауға Тілешті шақыртады. Дастан таң атқанша таусылмайды. Қатын-қалаш жапсардан сығаласады. Бала-шағалар іргеде жатып ұйықтап қалады. Абырой-атақ, айналып келгенде, жыршы ерте келген Әужан, Мақамбеттердікі. Қала берді, тойхананыкі. «Бұлардың сағын бір сындырайын!» – деп ойлады Тілеш.

	Ол әншіні ертіп үлкен үйге кірді. Рұқсатсыз кірді. Үй иесі бұған таңданып қалды. Тілеш тосқауылға саңлау қалдырмай:

	– Әлтай мырза ақ ордаға ән шырқаймын дейді. Сонау Баянауыл жақтан үйреніп келген өнерін көрсетпек, – деді.

	Ағасы Шәріппен күңкілдесіп сөйлесе бастағанда, Тілеш ым қақты. Әлтай гармонын аңыратып қоя берді. Құшақ толатын нән гармонь еді. Бүркіттің қанатындай жалбаңдаған қанаты бірде қаусырылып, жазылып, бара-бара қимылды жылдамдатып, тамылжыған үн шығарды. Қарала аспаптың сүйектен жасалған ақ тілдері сартылдап, әдемі әуен төкті. Күйге бергісіз сазды сарынның аяғы «қала-лала-лай, қала-лалай» боп қайрылғанда, әншінің арқасы қозды. Сарынды қайта бастап, дауысын қосып та жіберді. Өте еркін, өте әсем, өте дәмді дауыс еді. Барған сайын тынысы ашылып, серпіні күшейіп, орай соғып, құбылып, құйқылжып кетті.

	Ұзақтан қайрылатын созымды, шалқар ән екінші рет басталғанда, ақ орданың іші жұртқа толып кетті. Қай-қайдағы пысықтың бәрі келген. Жаман-жәутіктері әйелдерше жапсардан сығалап тұр.

	Ән толастар емес. «Тойыңыз құтты болсын дей салайықтан» басталған тәкаппар лебіз де бара-бара шындыққа ауысып, шымыр тартып, сиқырланып кетті. Жастықтың желігі ақынның ынтасына ұласып, арманшыл әуез төгілді.

	Кешкі ауада құйқылжыған сырнай, созымтал саз, әсем ән тойхана түгіл, талай жерге естіліп тұрды. Некен-саяқ жолаушы еріксіз бұрылды.

	Он алты қанат ордада ине шаншар жер қалмады. Сырттан сығалаушылар көбейіп, ынтық ұлғайғанда, тұскиіз түріліп, керегелер жалаңаштанып қалды. Осының өзінде қатын-қалаш, қыз-қырқынға орын тимей, өзімшіл еркектер кимелеп тұрды. Шолпысы сылдыраған бойжеткендердің қайсыбіріне ғана ағалары орын босатысты.

	Аспалы шамның сәулесі жеткілікті еді. Оны місе тұтпай, Шәріп өз үйінің он екінші шырағданын келтіріп, теңнің үстіне қойды.

	Әншінің жібек бешпенті үш қабат екен. Бүйірі қызғанда біреуін шешіп тастады. Қызыл бешпент аршыған жауқазындай құлпырып шыға келді. Аққұба Әлтайдың үлкен нәркес көзі шабыттан ұшқындап, бара-бара жасаурауды шығарды. Осы кезде ол гармоньмен бірге ырғалып, төрден есікке шейін жылжығанын байқамай қалды. Шәріп қолтығынан сүйемелдеп, төрге қайта отырғызды.

	Бағанағы гармонь. Бағанағы сарын. Бағанағы ән. Бірақ сәт сайын құлпыра береді, үдей түседі. Бағы заманда Құлыншақ бақсының қобызынан тараған созымды сарын Тәттімбеттің домбырасына, Ықыластың қобызына ауысқан-ды. Содан келе-келе дербес бір ән шыққан-ды. Бұл арада оны ажыратып жатқан жан жоқ. Әлтайдың Сарыарқаны түгел шарлап, Баянауыл маңынан осы әнді алып қайтқанын ғана біледі. Одан беріде күнгей асып, Ташкентке шейін барып, тамам елді таңқалдырғанын біледі. Үстіндегі ақ жібек, қызыл жібек, сары жібек бешпенттерді шаһардан кигенін біледі.

	Әлтай әнді ұзақ шырқады. Ән соңында қиссаға ауыспақ боп, бір кесе ащы шай ішті. Осы кезде сырттағы қыздардың сыбысы, әйелдердің тамсанысы естіліп тұрды.

	– Өзі тіптен жас екен ғой! – деді бір қыз.

	– Беу, қарағымның көзі-ай! – деді бір әйел. Тілеш керегеге шырт түкіріп:

	– Қисса қашпас, әніңді тағы да бір қайыр. Жас-желеңнің құлақ құрышы қанбай тұр ғой, – деді.

	Әлтай гармонын қайта толғады. Қанатын үш-төрт рет қаусырмалатқанда, дауысын қосты. «Қалилай, қалалалай-ей, қала-ла-лай» деп баяу басталған ән барған сайын бел алып, желдей есіп, құйындай ұйтқыды. Ортаншы бунақтары тіптен әсем еді. Әнші өзін өзі ұмытып, тағы да ырғақпен бірге жылжуды шығарды. Төрден есікке шейін, есіктен төрге шейін барады. Әннің бұралаңына дененің қимылын қосады. Жайшылықта сөлекет көрінерлік қозғалысқа жұрттың қыбы қанады. Тіл жеткісіз құбылыстың қызығына көз қанбайды.

	Осындай көріністің толықсыған бір тұсында Әлтай төрге біраз байыздап, әннің ең әсерлі буынын шырқады. Осы күнгі «Нартайдың әні» аталып жүрген оралымды да асқақ ырғақтың түпкі төркіні еді. Сайын сахараның сан ғасыр сақтаған салтанатының көзі тірі куәсі еді. Ақ тілі сыртылдаған сазды сырнай көл жағалаған ақ қанатты періштедей қиғаштай төңкеріліп, толқынды әуен төкті. Әлтай да қиғаш қозғалып, әсем әннің қайырмасын тамылжыта қайталай берді. Өмірдің қызығы мен қуанышын танытатын арманшыл назға келгенде, әнші мүлдем жанып кетті. «Қала-лала-қала-лала-лауды» қиғаштап, гармоньның қанатымен бірге қисайғанда, керегенің көгінен ұстап отырған Назкен көзінің жасын жаулығының ұшымен сүртіп:

	– Беу, қарағым-ай! – деді.

	Сол сол-ақ екен, сығалаған жұрт оқыс еліріп, даурығысып, бүйірлесе сығылысқан күйінде жынданып, ақ орданы аударып тастады. Қара шаңырақ қаусап ортаға түсті. Ыңқылдаған дауыстар естілді. Әлдебір әйел әлдекімдерді қарғап жатты. Қызыққұмарлардың алып қашып кететін әншісі амалсыз толастады.

	Ақ орда қайта тігілгенде, шеткі үйдегі жыршының дауысы естілді. Болдырған жылқыдай тепеңдейді. Қарлыққан қоңыр дауыспен «Орқа-Күлшені» термелеп, он шақты адамның көңілін аулайды...

	* * *

	– Ау, қожайын, күн түсе бастады ғой, тұрсаңшы, – деді Назкен ерінің аяғын сипап.

	– Тілекеңді өзім де бабымен оятамын, – деп Шәріп сәулеге көзін жыпылықтатты.

	Тілеш Күркіреуіктің басына барып, көкке кемзалын қақты, етігін сүртті. Өзі көпірген меруерт суға жуынып-шайынды.

	Шай үстінде Әлтай нәр тартпады. Бір ұрты ісік. Күлімдеп тұратын назшыл нәркес көзі ақылынан алжасқан адамның көзіндей тұңғиықтана өзгереді. Реңі тоңазытады.

	– Өкпем шаншып, ұйықтамай шықтым, – дейді.

	– Жоңышқалыққа жатқаннан саумысың? – деп сұрады Тілеш.

	Түнде құмары қанбаған қатын-қалаш, қыз-қырқын тағы да босағадан сығаласты. Әлтай:

	– Көзімнің түбі суырып барады, – деп, дастарқан жиналмастан жастыққа қисайды.

	Тілеш ағайындарымен ақылдасып, Әлтайды аулына қайтарды. Қасына жігіт қосты. Лоқылдақ ала шобырлы мондыбас жігіт еді. Қызықтан қағыламын ба деп қынжылмады. «Сайып келгенде, біздің тайпаның жөндемі осы жігіт пен Қабаш. Өзгелері өліп жатсаң қарайламайды», – деп сүйсінді Тілеш.

	Әлтай ақжал сарының үстінде оқ тиген адамдай толықсып бара жатты. Самсаған жұрт артынан қарап тұрды. Назкен:

	– Байғұс балаға көз өтіп кетті ме, қайдам?! – деп қамықты.

	Түс ауа даяшы жалау көтерді. Арқа еліндегідей Абылайдың ақ туы көтерілмей, ұшы сүйір қызыл жалау желбіреді. Жазатайым үкімет адамдары келе қалса, саясатқа үйлестірген айла еді. Тілеш ішінен: «Ой, күнгейдің қулары-ай!» – деді.

	Шығысқа қарай созылып жатқан боз жон бар еді. Сол жонның Қарақойын аталатын шоқтығына шартақ тұрғызылған-ды. Үш күнгі бәйгенің мәресі осы. Шоғыр-шоғыр жұрт сол мәрені пайлап, құйрық-жалы сүзілген құнандарын жонға алып шыға бастады. Тоқ аттардың арасында жіңішке құнандар инеліктей созылып бара жатты.

	Тілеш кеше екіндіде Шәріппен ақылдасып, сиыршының баласын келтірген. Оқалақтаған өгізшенің мүйізінде ойнайтын ерні жырық қара бала : «Құлдық, көке!» – деп құтырынып шыға келген. Сол бала енді қаракөк құнанды ойнақтатып шыға келді.

	Тілеш құнанын түпкі тартуға өзі алып кетті. Қасына бір жігіт ертіп, өзгелерін екіге бөлді. Жібектей есілген биязы дауысын мейлінше ширата, тапсырма беріп кетті.

	– Тәттіқара, сен шартаққа тақау қаласың. Күржіктің тапырықтайтын тұсы да осы. Соңғы шақырым өр қинайды. Ал сендер орта жолдан күтесіңдер. Тартудың бас-аяғы он бес шақырым. Оған кер бестінің өзі де сыр бермейді. Сендер келмегенде, әрине, тамыр-таныстан қол ұшын сұрайтын едім. Енді олардың керегі жоқ. Олжаға ортақ қып қайтеміз? Ат шалдырсаңдар, тұсамай, шылбырдан ұстап отырыңдар. Жарыс қысқа. Екі елі ауыздарыңа берік болыңдар!

	– Мен қайтемін? – деді Қабаш. Тілеш күлді:

	– Шартақтың түбінен тос! Ерсіз қайда барасың?

	Тілеш жолай ерні жырық қара баланы пысықтаумен болды:

	– Арқан оқыс сыпырылады. Шырмалып қалма. Құнанға қамшы ұрмай, ауыздыққа сүйен де отыр. Жел жағыңды берме. Бұл оқалақтаған өгізше емес, үстінде ойнамай, алға қарай етпеттеп отыр. Тартуға бірінші боп іліну шарт емес. Күші үзіліп қалады. Ал, бірақ, көтбасар боп ілінуге және болмайды. Құнанның аяқ алысына, екпініне қарай өзің көрерсің.

	Бала бас изеумен болды. Қаракөк құнан оны қостап, қағылез басын жиі шұлғып, ауыздық сүзе бастады. Көрнеу шабыс тілеп барады. Сұйық құйрығында, жібек жалында, тұп-тұтас жонында мін жоқ. Тек күржиген шоқтығы ғана сөкет көрінеді. Оның есесіне, құйысқансыз құранды ер мойынға кетпейтіндей кейін лықсиды. «Тартпасын шамалы босатуға да болады екен», – деп ойлады Тілеш.

	– Жануардың үсті жайлы екен, – дейді бала ердің үстінде шыр айналып.

	– Үзеңгіге сүйен, үзеңгіге! – дейді оған Тілеш.

	Екі даяшының екеуін де танитын Тілеш еркіндік жасап, озып кетті. Түпкі тартуға бұрын барып, құнанды шамалы желдетіп, ерін қайта еттеді. Тартпаны қатты тартып көрді де, бір елідей босатты.

	Күржік арқанның ең шетіне, желкем жағына тізілді.

	– Жолың болсын, шырағым!

	* * *

	Кешінде бір топ адам Шәріптің үйінде карта ойнап отырды. Әуелі жыршыға жыр айтқызбақ еді. Әужан, Мақамбеттер Тілешке: «Құнаның бәйгеден келді. Бүгінгі сұхбат саған ауады», – дескен. Тілеш отырыстың бетін аударып жіберді.

	Ел жатар уақытқа шейін оның қолы шықпай қойды. Банке тұрақтамайды, ұрса, құлайды. Бұған қыбы қанған Шәріп бір кезекте:

	– Көп болса, Күржіктің олжасын ұтқызарсың. Ішің майлы жатыр ғой, Тілеке-ау! – деп қойды.

	Ойын үстінде бүгінгі бәйге сөз бола бастады.

	– Танауы кең екен жануардың! – деді Әужан.

	– Енді бір шақырым шапқанда көретін едік. Таңбалылар тура тартумен қанағаттанбай, үзеңгіден көтермелеп, әупіріммен жеткізді ғой, – деді Шәріптің құдасы.

	– Сиыршының баласы қулығын асырып, Сарыөзектің қылтаңын кесіп өтіпті, – деді Мақамбет.

	Тілеш:

	– Түстен кейін маңыраудан пайда жоқ! – деп, насыбай атты.

	Түн ортасы ауа Тілеш ұта бастады. Таң атқанда құмарпаздардың ақшасын сыпырып алды.

	– Кешке қайта отырамыз! – деді Шәріптің құдасы кіртиген көзін сүртіп жатып.

	Тілеш ұйықтар алдында Тәттіқарамен тойхананың шетінде әңгімелесіп тұрды.

	– Түні бойы қыпыл қақтым! Қалай ұтып шықтың! – деді Тәттіқара.

	Тілеш кешегі құнан тартыста ерлік көрсеткен ағайынына шынын айтты:

	– Ірі карталарға тырнақпен таңба сап отырдым. Түн ауа ұтқаным сол.

	– Кешке тағы ойнайсың ба?

	– «Бір тойда екі жар жоқ». Кешке жыршыны ермек қыламыз.

	– Карта маған қонбай қойды, – деді Тәттіқара.

	– Қара күштің иесіне карта шықпас болар, – деп Тілеш мырс-мырс күлді.

	Тәттіқара шамданды. «Шотал бермегенімен тұрмай, өзімді келемеждеді-ау!» Қонышындағы қамшысын алып, сақпандай сартылдатты.

	* * *

	Дөнен бәйге де, бесті бәйге де құнан бәйгеше өтті.

	Тек олардың жолы алыс болды. Ығы-жығы көпшіліктің қалың ортасында жүрген таңбалылар оңашаланса әр топты күндеп, кіжіңдеумен болды.

	Той тарқарда бір топ кісі ақ ордада бас қосысты. Жаздың басы жақсы басталғанын, Шәріп мырзаның үлгі-өнеге көрсеткенін әңгіме етісті. Ел ағалары тату-тәтті болса, некен-саяқ тентек пен теліздің қолынан түк те келмейтінін, Садуақас сияқты сұмдарға дүре соқтыру жөн екенін бәтуаға айналдыра бастағанда, босағада отырған Тәттіқара:

	– Бір ауыз сөзім бар еді – деді.

	Жұрт жапырыла қарады. Бұшпақ бөркін «құнтида» жоғалтқан Тәттіқара шақша басын орамалмен таңып алыпты.

	– Сөзді қайтесің? – деп Тілеш қабағын шытты.

	– Е, айтсын ойындағысын, – деді Шәріп. Тәттіқара түрегеп тұрып сөйледі:

	– Баяғыда біздің жақта біреу: «Осы тойдың шынымен төбелессіз өткені ме?» – деп, көршісін қамшымен тартып жіберген екен. Сол сияқты, Шәріп мырза, сенің сыбағаң осы!

	Жұрт аң-таң бола бергенде, Тәттіқара қамшымен Шәріпті бастан тартып жіберді де, сыртқа атыла шығып атына мінді.

	– Қане, сайысқа шығатындарың келіңдер! – деп жарау атын шапаттап тұр.

	Атқамінерлер үрпиісіп қалды.

	Бұзау тіс қамшыдан Шәріптің басы жарылып қалған-ды. Бетін сүртіп жатқанда, жеңгесі:

	– Тілеш-ау, бұл қай қорлығың? Ташкендегі кісәпірлігіңді біздің тойға жасадың ба?! – деп дауыс сап қоя берді.

	Бұл сөзді сырттан құлағы шалған Тәттіқара:

	– Тілеке, біз шартақтың түбінен тосамыз! – деп шаба жөнелді.

	Серіктері қатарласа шауып бара жатыр. Артына қарайламайды.

	Тілеш ордада жалғыз қалды. Ұзын-сонар дау басталды. Мақал-мәтелді үйіп-төгіп, рабайсыз ұзақ сөйлеген Тілеш:

	– Менің түбім бұларға да қосылмайды. Кек аламыз, намысқа шабамыз десеңдер, қол жинап, шартаққа барыңдар. Шай қайнатым уақыт күтетініне мен кепіл, – деді.

	Ауылдың даңғойларына құданың серіктері қосылмақ болды. «Бақан, күрек алып аттанамыз, қандасамыз!» – деп тоқтам салды.

	Тілеш дабыра басылғанда ақсақалды тысқа шығарып әкетті. Екеуі ұзақ сөйлесіп тұрды.

	* * *

	Тойға тігілген үйлер жалаңаштанып қалған. Әр шоғыр өз аулына қайтып жатыр. Тартумен келгендері олжалы. Өзгелері тиын-тебенге, жыртысқа мәз. «Қызық көрдік қой» деседі. Тәттіқараның сойқанымен жұмысы жоқ.

	Тілеш те қайтты.

	Ол алда келеді. Үзеңгі жолдасы – Күржікке мінген баласы. Одан қымқа төмен Назкен келе жатыр. Жетегінде кілем жапқан нар. Оның артында тана-торпақ айдаған Қабаш.

	Бұл тана-торпақтар Тәттіқараларға тиешек еді. Ақырғы сәтке шейін сырын ішке сақтап дағдыланған Тілеш «былай шыға үлестірермін» деп жүргенде, нойыс неме шарт сынды. Енді оның көңілін ауладың не, ауламадың не? Болар іс болды, бояуы сіңді. Тілеш қысылғаннан Шәріптің ағасынан кешірім сұрап, құдалыққа меңзеп кетті.

	Олжалы қайтқан Тілештің көңілінде шаттық жоқ, сары уайым бар. Тентек тайпаның көсемі боп келгенде, бірінші қолқанаты Тәттіқара есепті еді. Сол қолқанаты көзіне кебек шашып кетті. Күндердің күнінде, тіпті күні ертең Тілештің өзіне қамшы жұмсамасына кім кепіл? Тілештің білегі оның білегіне тең келер ме? Олай болса, о бастан білім қуу жөн екен де? Сары иттің тойында бармақ шайнайтынын Тілеш қайдан білсін?!

	Ол опық жеп келеді. Жүрген сайын қайраты кеміп бара жатқандай, қапсағай жауырыны еңкіш тартады.

	Бір есептен, баяғы мендікерлігінің өзі абзал ма еді? Уайымсыз, бейғам тіршілік көзінен бір-бір ұшып бара жатыр. «Жұтқаным жұмырыма!» деп жүре бергеннің өзі ғанибет екен ғой.

	О баста ойда жоқ жерден мансапқа араласқан Тілештің түбіне қызыққа құмарлық жетті. Картадан ұтылып, істі болды. Енді ұтысты үлестірмей, мынадай сойқанға ұшырады.

	Тілештің осы қызық деп жүргені құбыжық боп шықпасын?! Карта баянсыз, бәйге баянсыз, қолқанат баянсыз. Мынау Күржіктің игілігі де баянсыз. Ертең Мәден қасына бір топ есер ертіп, сау ете қалса, қайтерсің? Тақымына бірінші желік біткен баланы немен жұбатарсың?..

	Тілеш баласына қарайды. Баласы бақытты. Тілеш әйеліне қарайды. Әйелі далаң қағады. Тілеш Қабашқа қарайды. Қабаштың екі құлағы езуінде. Ең мұңдысы Тілештің өзі. Былайша айтқанда, ең саналысы.

	Қалың ойға шомып келе жатқан Тілеш бір кезде селк ете қалды. Ала атты біреу айқайлап, шоқытып келеді. Бүйірден қол бұлғайды.

	Тілеш таныды. Әлтайға қосып жіберген жігіті. Келесала:

	– Бүгін Әлтай дүние салды, – дейді.

	– Астағыпыралла! – дейді Қабаш, «Иманы саламат болсын!» деудің орнына.

	Назкен дауыс сап қоя береді. Құдды бағанағы тойханадағы әйелдің дауысы! Тілештің түсі қашты.

	– Тәуіпке көрсеттіңдер ме?

	– Дәрі-дәрмек дарымайды. «Бұған көз тиген» десті ғой.

	– Оттапты!

	Жігіт сөзін расқа шығармақ боп:

	– Денесі шұрқ-шұрқ тесіліп кетіпті, – деді.

	– Қарағым-ай, неге ғана аңыраттың адыра қалғыр сырнайды?! Неге ғана шырқадың қазақ атаулы шырқай алмас әнді?! – деп Назкен сұңқылдай бастады. Күйеуі:

	– Болды, болды! – деп зекіді.

	Жолаушылар жолдан бұрылды. Тілеш балдырған шағында құлағына шалынған шошымал аңызды есіне түсірді. Төбеге шығып тұрған ауыл адамдарының көз-қарақтысы анадай жерге өтіп бара жатқан жолаушының атына сұқтанып: «Жануардың жүріс-ай!» – дегенде, желдіаяқ омақаса құлапты-мыс. Жолаушы: «Сенің де көзің көз-ақ екен!» – деп жауап қайтара сұқтанғанда, әлгі адамның екі көзі ағып түсіпті-міс. Осы аңызды ойлай келе, Тілеш: «Кім білсін, көз тисе, тиген шығар» – деп бір қойды.

	Ол кер бестімен ілбіп келеді. Өзін бір көзі таңулы адамдай сезінеді. Дүниенің бір жағы жарық та, бір жағы қараңғы. Жарығы өткінші, қараңғысы құрдым. Жорықтың жорамалындай алдағы өмірдің не тосатыны белгісіз.

	Тілеш күрсініп, атын тепсінеді. Қаралы ауылдың төбесі көрінгенде, баласы:

	– Көке, «ойбауырымнан» үрейім ұшады. Мен ауылға кете берсем қайтеді? – дейді.

	Ия, баланыкі жөн. Оның «ой, бауырымы» әлі алда. Дүниенің жарығы мен қараңғысын пайымдағанша неше заман! Оған қаяусыз ермек керек. Оған көрінгеннің бәрі дос.

	– Мирасжан, жолай бөгде кісі ұшырасса, қиғаш тарт.

	Қуса, қаш! – дейді Тілеш.

	– Неге қашамын?

	– Кейін түсіндіремін!

	Қаракөк құнан ойнақшып бара жатыр. Үстінің жайлылығы, аяғының желділігі медеу. Мирас сән үшін сипай қамшылайды. Әкесі ішінен тәуба етеді.

	Сонау Шұбардағы үйірін сағына ма немесе аз күнгі осынау серіктерін қимай ма, әйтеуір, қаракөк құнан басын кегжитіп, бұрыла қарайды. Күміс дауысымен кісінейді. Тілеш: «Шүкір, шүкір! Тек баянды болғайсың!» – дейді.

	Оның ендігі медеуі де. Күдігі де осы құнан. Күржиген Күржік!..





