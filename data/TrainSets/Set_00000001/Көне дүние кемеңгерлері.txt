	Тұрысбек Сәукетаев

	Көне дүние кемеңгерлері



	(Еркін баяндаулар)





	Бағзы дәуірде ғұмыр кешкен ақыл-ой алыптарының адамзат өркениетіне өлшеусіз үлес қосқаны белгілі. Аумалы-төкпелі уақыт көшінде тау үгітіліп, теңіз сарқылса да олардың асыл сөзі тозған жоқ, ғасырларды көктей өтіп, ұрпақпен бірге жасап, біте қайнасып келеді.

	Өкінішке орай, бұл тақырыпқа арналған қазақ тіліндегі еңбектер тиіп-қашты ғана. Қазақ оқырмандарының көбі көне дүние кемеңгерлерінің атын білгенмен, затына қанық емес. Осы олқылықтың орнын толтыру мақсатында назарларыңызға ұсынылып отырған бұл кітапта ежелгі Эллада мен Мысырда, Қытай мен Үндістан түбегінде даналықтың ұрығын еккен ұлы ойшылдардың өмір тарихы мен үлгісөз-ғақлиялары біршама жүйеленіп, тиянақты зерделенген. Тілі кестелі, мағлұматы мол, қызықты оқылады.

	Кітап мұғалімдер мен студенттерге, жоғарғы сынып шәкірттеріне һәм философия тарихына ден қойған ынталы оқырманға арналған.





	Өзің дүниеге келгенге дейінгінің

	бәрінен бейхабар болу –

	мәңгі бала боп қалу деген сөз.

	Цицерон





АЗ ҒАНА АЛҒЫ СӨЗ




	“Біз кімбіз, қайдан келдік, қайда барамыз?” – саналы тірлік табалдырығын аттағаннан бері осы сауалдың адамзат баласын толғандырып келе жатқаны мәлім. Сократтың: “Менің бар білетінім – түк білмейтінім ғана” деуі – Құдаймен тілдескен құдірет иесінің сыпайыгершілік үшін жалған тәлімсуі емес, дүние сырын қапысыз зерделеп барып, тереңнен түйген тұжырымы. Иә, айналамыздағы жаратылыстың жұмбағы шексіз, маржанын сүзіп қалай сүңгісең де тереңдей беретін тұңғиық, түпсіз тылсым. Әлмисақтан бергі осынау ізденіс, талпыныс барысында сана соқпағы бұралаң-бұрмасы көп небір өткелектен өтті. Сондықтан адамзат мәдениетінің тарихын, бір есептен, дүние танымының көрінісі десек, ақиқаттан ауытқымаспыз.

	Заманалар сорабына көз тіксек, біздің жыл санауымызға дейінгі VII – III ғасырларда ежелгі Эллада, Рим, көне Мысыр, Қытай мен Үндістан түбегінде өнер-ғылым, даналық ой-сана ерекше дәуірлеп, өркен жайғанын көреміз. Небір ой алыптары дүниеге келіп, өздерінің ақыл-парасатымен жұлдыздай жарқырап айналасына сәуле шашты. Надандық түнегінде жол таба алмай айналасын қармалаған адамзат жарқ еткен жаңа үмітпен сол жарыққа қарай бет түзеді. Қарапайым жұрт оларды Құдай санады, абыз, халдей (сәуегей, көріпкел) деп, айрықша қасиет қонған құдірет иесі ретінде оларға табынды. Сол дәуірде өмір сүрген Аристотель “Әлемнің ұстазы” атанды; Конфуцийдың моральдық-этикалық қағидаларын Қытай күні бүгінге дейін дін дәрежесінде тұтынып келеді; Гомер, Эзоп, Эсхил, Софокльдың туындылары классикалық әдебиеттің негізін салса, Сократ, Платон, Соломонның ғылыми көзқарастары діни ілімдердің, философия мен логиканың іргетасын қалады; ал геометрия, астрономия, физика, химия сияқты жаратылыстану ғылымдарының дүниеге келуі Пифагор, Демокрит, Анаксимен т.б. данышпандардың есімімен тікелей байланысты. Міне, осы себепті де бұл кезең тарихта “өркениеттің алтын таңы” ретінде таңбаланды.

	Антик дәуірінен бері талай таулар қирады, талай теңіз суалды, бірақ замана желі даналық шырағын өшіре алған жоқ, қанша ықылым өтсе де адамзат ұрпағымен біте қайнап, бірге жасап келеді.

	Кез келген халықтың ұлы-кішілігі санының аз-көптігі, жерінің үлкен-кішілігі, табиғи байлығының мөлшерімен емес, жалпы адамзаттық өркениетке қосқан үлесімен өлшенері хақ һәм ұлы қадам жасау үшін, әуелі сол ұлы байлықты бойына сіңіріп, барынша кемелденуі шарт екені белгілі. Кеңес дәуірінде ұлтымыздың рухани түлеп, өркен жайғанын, білімді, мәдениетті ел санатына қосылғанын жоққа шығару – қиянат. Әйткенмен кез келген құбылысқа идеологиялық өлшеммен қарап, таптық тұрғыдан баға беру таным-түсінігімізге салқынын тигізбей қойған жоқ. Әсіре сақтықпен үрке қарап, талай рухани несібеден қагылдық. Тіпті ескінің өзіне ен тағып, буржуазияның “ала тоқтысын” бөле қырқып, қорамызға кіргізбедік. Таным әлеміміздегі сондай ақтаңдақтың бірі – көне заманда жасаған ой алыптарының ұшан-теңіз мұралары жайлы әлі күнге дейінгі айқын түсінігіміздің жоқтығы. Мәдениетті жұрттар баяғыда-ақ еншілеп, игілігіне айналдырып, кәусар бастаудан еркін сусындап жатқанда, біздің сол несібеден қағылып кенже қалғанымыз өкінішті-ақ. Бүгінгі қазақ оқырмандарының басым бөлігі ежелгі дәуір ғұламаларының ілім-білімі, даналық ойлары түгілі көбінің есімін де дұрыстап білмейтіні анық, ұзағанда ұғым-түсініктері философия оқулықтарындағы Платон мен Сократ, Аристотельдердің көзқарастарына сыни тұрғыдан жазылған екі-үш абзац шолу шеңберімен шектеледі.

	Бұл еңбекте ойсыраған жоқтың орнын толтырмасақ та рухани қазынамызға сабақты жіп септігіміз тиер деген ниетпен талпыныс жасадық. Біз, әрине, тыңнан түрен салған жоқпыз, сорабы көмескі сүрлеумен жүріп өттік, жығылған, сүрінген, шалыс басқан тұстарымыз болуы әбден ықтимал.

	Кітапқа Платон, Плутарх, Диоген Лаэрцийдің көпке мәшһүр шығармаларымен қатар А.Лосев, Н.Таранов, И.Рожанский, Р.Пименова т.б. авторлардың мерзімді баспасөзде жарық көрген еңбектері пайдаланылды. Аталмыш еңбектердегі деректер негізінде еркін түрде өмірбаяндық мақалалар жаздық. Заман алыстаған сайын аңыз пен ақиқаттың ара-жігі жымдасып кететіні белгілі ғой. Мәліметтер кереғар келетін кейбір жерде ақиқаттың ауылы осы-ау деп долбарға жүгінген тұстарымыз да жоқ емес. Екінші бір еске тұтатын нәрсе, поэзияның аруағы үстем боп тұрған дәуірде ғұмыр кешкен әрі өздері де ақын болған ғұламалардың көпшілігі даналық ой-нақылдарын тілге жеңіл, ойға оралымды болу үшін ұйқас, ырғаққа салып, өлеңмен шыгарған ғой. Ал орыс тіліндегі аудармалардың қай-қайсысында да жай мазмұндап қара сөзбен берілген. Біз оларды мазмұнынан ауытқымай, ырғаққа салып аударуға тырыстық. Мәселен: Диоген Лаэрций Гераклиттің өзі туралы айтқан даналық ойын сөзбе-сөз келтірмей, жай ғана мазмұндай салады. “С детства он заставлял дивиться себе; в молодости – утверждая, что он ничего не ведает, а взрослым – что знает все”. Дәл осы қалпында қазақшаласақ, қатардағы солғын сөздің бірі болып шығатындықтан, біз оны Гераклиттің өз сөзі ғып былай өлең жолына түсірдік:



	“Бала кезде бәрін қайран қалдырдым;

	Жігіт болдым – ештеңе ұқпай мәңгірдім.

	Есейген соң үйренуден тынбадым,

	Дүниенің түгел шештім жұмбағын”.



	Сондай-ақ, А.Тарановтың “Даналық анатомиясы” кітабынан алынған кей мысалдардың аударма нұсқасы мына төмендегідей:

	“Никто не должен преступать меры ни в пище, ни в питании” (Пифагор)



	“Тамақтан тартынбаған – доңызға сыңар;

	Шараптан тартынбаған шалшыққа құлар”.



	“Одинаково опасно и безумному вручать мечь и бесчестному – власть”. (Пифагор)



	“Есерсоққа қанжар берсең – ажалың;

	Арсызға билік берсең – азабың”.



	“Не гоняйся за счастьем: оно всегда находится в тебе самом”. (Пифагор)



	“Бақыт іздеп аласұрып алқынба:

	Бақыт сенің өз ішіңде – адамшылық қалпыңда”.



	“К слову сущему всегда не понятливы люди”. (Гераклит)



	“Қалай қақсап, бұл жұртқа қайтып ұрсам -

	Анық сөзді ұқпайды айтып тұрсаң!”



	т.с.с. өстіп жалғаса береді. Бұдан біз ұттық па, ұтылдық па – оған оқушы өз қазылығын айта жатар.

	Құм арасындағы алтынның сіркесіндей, әр жерде бір жылтырап жатқан дерек-мағлұматтарды жинап, зерделеп жүйеге түсіру – бір күннің... бір жылдың жұмысы емес, сарылып ұзақ уақыт ізденуді талап етеді. Сондықтан қолыңыздағы шағын кітапты Алла нәсіп етіп ғұмыр берсе, алдағы уақытта жалғасын табар үлкен еңбектің бір парасы деп қабыл алыңыз, құрметті оқушым.

	А в т о р.





АНАКСАГОР




	Даңқты грек даналарының бірі – Анаксагор біздің дәуірімізге дейінгі 500-428 жылдар аралығында ғұмыр кешкен. Клазомен шаһарындағы беделді ақсүйек әулетінде дүниеге келіп, жастайынан үздік білім, үлгілі тәрбие алады. Жаратылыс танушы ұлы ғалым Анаксименнің ізін қуып, оның шәкірті атанады.

	Анаксагордың өмірі, ғылыми қызметі хақында Диоген Лаэрций, Силен, Деметрий, Сатир тағы басқалар, кей ретте кереғар болса да, бір шама құнды деректер қалдырған.

	Анаксагор ешқашан езу тартып жымиып көрмеген біртоға, тұйық адам болыпты. Тіпті бір шаһарда тұрса да Сократпен бірде-бір мәрте кездесіп сөйлеспеген деген дерек бар. Ғылымға құлай беріліп, өзінің ішкі әлемімен ғана өмір сүрсе керек. Әкеден мирас боп қалған шаруашылық аз уақыттың ішінде тозып, иелігіндегі мәуелі бау-бақша мал тұяғы таптаған жайылымға айналады. Жан тоятын ғылымнан іздеген ынталы шәкірт бар байлығын туыстарына таратып бере салады. “Дүние-мүліктің қадіріне жетіп, қамын жеуді білмейсің!” деп сөккен ағайындарына: “Сол дүниенің қамын сендер жесеңдер жетпей ме?” депті.

	Пенделік қызықтың бәрін тәрк етіп, алаңсыз табиғат тылсымына ден қояды, айналадағы болып жатқан жайларға, қоғамдық істерге мойын бұрмайды.

	Біреулер: “Сен не, Отаныңа қызмет еткің келмей ме?” деп кінә қойғанда, “неге олай дейсің, мен Отаныма жан-тәніммен қызмет етіп жатырмын!” деп аспанды нұсқапты.

	Сөйтіп етекбасты күйкі тірліктің әбігерінен ерте сілкініп орнынан тұрған талапты жас ғылым қуып, дүниенің шар тарабын аралайды. Атағы дәуірлеп тұрған Мысыр мен Таяу Шығыс елдерінде болып, ақыры біраз уақыт Афинаға ірге теуіп орнығады,

	Анаксагордың Афинаға келуінің зор тарихи-мәдени ықпалы болды, зерттеушілердің айтуынша, бұл шын мәнінде Иониа ғылымының Аттика топырағына қоныс аударып, ұрық шашуы еді. Осыған дейін мемлекет қайраткерлері, заңгерлер мен қолбасыларының отаны атанған Афина енді тұңғыш рет көрнекті философпен қауышты. Анаксагордың шәкірті Архелай тұрғылықты афиналық болатын, сөйтіп Анаксагорды, әлемге кейіннен Аристотель мен Платон сынды небір даналарды әкелген, Афина философиялық мектебінің негізін салушы деп атау әбден орынды. Жатжерлік кірмелердің сол кездегі Афинадағы тәртіп бойынша, қоғамдық-саяси өмірге араласуға құқы жоқ болатын, бірақ Анаксагор көп өтпей шаһар бекзадаларының рухани ұйтқысына айналады. Бұған, әлбетте, демократиялық партияның көсемі Периклдің достық көңілінің игі ықпал еткені анық. Периклдің екінші әйелі Аспасия аса білімді, ақылды адам еді. Ол трагик Еврипид, мүсінші Фидий тәрізді қаланың бетке ұстар зиялыларының басын қосып үйірме ашады. Ол үйірмеге Анаксагор да қатысады, Сонда жүріп Еврипидтің дүниетанымының қалыптасуына зор әсерін тигізеді. Сондықтан жіті қараған көзге Еврипид трагедияларының көп тұстарында Анаксагордың философиялық көзқарастарының іздері сайрап жатыр.

	Анаксагор – өз заманындағы ғылыми әлемді тың, оқшау ойларымен елең еткізген ғалым. Ол тұңғыш рет философияға Ақыл-Сана (грекше “нус”) түсінігін енгізіп, оны заттан биік қойды. “Әуелде дүниедегі заттың бәрі сапырылысып араласып жатты, кейіннен Ақыл келіп оны ретке келтірді” деп жазды. Осынау пікірі үшін замандастары оған “Ақыл” деп ат қойған.

	Ол: “Күн лаулап жанған алып жартас, оның көлемі Пелопоннестен үлкен; Айдың үстінде үйлер, тіпті жоталар мен жазықтар да бар; құс жолы – күн сәулесіне шағылыспаған жұлдыздардың көлеңкесі; Жел күннің ауаны жылытып сиретуінен пайда болады; Күннің күркіреуі дегеніміз – бұлттардың соқтығысуы; найзағай – бұлттардың үйкелісуі; Жер сілкінісі – жер қойнауында ауаның қайтадан пайда болуы...” деп түсіндірді.

	Көне деректер бойынша, Анаксагор аспан құбылыстары, адамның сезім-түйсігі туралы бірнеше кітап жазған. Бірақ олардың ешқайсысы бүгінгі күнге жетпеген. Тек Аристотель, Платон, Плутарх, Диоген Лаэрций тағы басқалардың шығармаларында келтірілген үзінділері ғана мәлім. Қалай болған күнде де, Сократтың айтуынша, Анаксагордың шығармаларын білмеу ол кез үшін көрсоқыр надандық болып есептелген. Есесіне ол туралы әңгімелер Афина жұртшылығы арасында молынан тараған, кейіннен ол әңгімелердің біразы аңызға айналып, ұрпақтан-ұрпаққа ауысып, бүгінгі күнге жетіп отыр. Сол аңыз әңгімелердің кейбіреуіне қарап-ақ оның ғалымдық болмысын, азаматтық кескін-келбетін аңғару қиын емес.

	Табиғат тылсымын тамыршыдай сезген ол талай құбылыстарды көріпкелдікпен болжай білген. Мәселен, Эгоспотамға құйрықты жұлдыз құлайтынын алдын ала жорамалдап: “Күннен тас түседі” деген. Бірде күн шайдай ашық боп тұрса да Анаксагор Олимпиада ойынына былғары сулық киіп келеді. Жұрт тосырқап қарайды. Бірақ лезде күн бұлттанып, ағыл-тегіл нөсер құя жөнеліпті. Біреу “Лампсаки жоталары теңіздің астында қала ма?” деп сұрағанда, Анаксагор: “Иә. Бірақ соны көруге ғұмырымыз жетер ме екен?” деп жауап қатыпты.

	Жаратылыс туралы бағзыдан қалыптасқан дәстүрлі көзқарастарды бұзып, еркін де тосын пікірлер айтқаны үшін ғалым сау басы саудаға түсіп, қуғын көреді, тіпті абақтыға қамалып, тар қапаста көп жапа шегеді. Әйткенмен Анаксагор өмірінің осынау бір қайғылы, шиеленіске толы қалтарысты тұсы туралы бізге жеткен мәліметтер екіұшты.

	Сотион өзінің “Философтар сабақтастығы” дейтін еңбегінде, Анаксагор сотқа тартылғанда афиналық әйгілі демагог Клеонның оған айыптаушы боп сөйлегенін айтады. Клеон оны “Күн лаулап жанған алып жартас” деген пікірі үшін айыптап, “пиғылы бұзық, арам” деп кінә тағады. Ғалымның өз шәкірті, Афина демократиясы дәуірлеу кезеңінің көшбасы атанған, атақты саяси қайраткер Перикл араға түсіп, Анаксагорды ауыр жазадан арашалап қалады. Бес талант айып төлеп, елден қуылады. Ал Сатир “Өмірбаяндар” кітабында басқаша мысал келтіреді. Анаксагорды жауапқа тартқан Клеон емес, Фукидид дейді. Ол Периклдің саяси қарсыласы, Афина аристократиялық партиясының көсемі-тұғын. Фукидид “ғылымдағы теріс пиғылды” пікірімен қоса оған, грек-парсы соғысы баяғыда аяқталса да, кезінде парсыларға іш бұрып, опасыздық жасады деген саяси айып тағады. Сөйтіп, Анаксагор сырттай өлім жазасына кесіледі.

	Осы үкімді естігенде ол: “Маған да, оларға да табиғат өзінің бұл үкімін баяғыда-ақ шығарып қойған” депті жайбарақат. Ал екі баласының бірдей өлгені туралы қаралы хабар келгенде: “Мен оларды өлмейтін ғып жаратқаным жоқ. Өзекті жанға бір өлім барын білгенмін” депті.

	Атақты тарихшы Гермипптің дерегіне сүйенсек, Анаксагор біраз уақыт өлім жазасын күтіп абақтыда отырады. Бірақ араға Перикл түседі. Ол жиналған жамиғатқа: “Уа, халайық, осы уақытқа дейін мен туралы жаманат естіген жерлерің бар ма?” дейді. Жұрт бас шайқайды. “Ендеше мен – бұл кісінің шәкіртімін. Жалаға еріп нахақ жазаламаңдар, қоя беріңдер!” дейді. Халық босатып жібереді, бірақ мұндай қорлыққа шыдай алмаған Анаксагор өзіне қол салып, мерт болады.

	Иероним өзінің “Түрлі жазбаларында” бұл оқиғаны сәл басқаша баяндайды. “Перикл Анаксагорды сот алдына ертіп келгенде, ауру меңдеп әбден әлсірегені соншалық, әділ қазылар істің анық-қанығына жеткеннен емес, оны аяғаннан ақтап жіберді” дейді. Бұл жерде шындықтың ауылы нақты қай тұста екенін жыға тану қиын.

	Диоген Лаэрций осы қасіретті оқиғаны сипаттай келіп, өлеңмен былай түйіндейді:



	“Күн дегенің – жанған жартас” – пікір еді кесірлі.

	Осы үшін қайран дана өлім жазасына кесілді.

	Перикл оны босатқанмен, қорлыққа жаны төзбеді –

	Даналық та құтқара алмады Анаксагордай есілді...



	Басқа бір мәлімет бойынша, Анаксагор Лампсак қаласына кетіп қалып, сонда қайтыс болады. Ол жердің ханы да, қарашасы да оны төбесіне тік көтеріп қадір тұтса керек. Шаһар басшылары келіп, бізге не өтінішіңіз бар дегенде ол: “Мен өлген кезде жыл сайын сол айда оқушыларды сабақтан босатыңдар” депті. Дананың өсиетіне адалдық танытқан лампсактықтар неше ғасыр өтсе де бұл дәстүрді жалғастырып келіпті.

	Анаксагор әл үстінде жатқанда бір жанашыры: “Жат жерде өлетін болдың-ау!” деп күңіреніпті. Сонда ол: “Жер асты патшалығына қай жерден түссең де бәрібір емес пе!” деп жұбатқан көрінеді. Анаксагордың өлімін Лампсак халқы ұлттық қасірет ретінде аза тұтып, зор құрметпен соңғы сапарға шығарып салады. Оның құлпытасына мынандай өлең жолы ойылып жазылған:



	Даналықтың түбіне жетіп, жол іздеген қиыннан

	Анаксагорға осы жердің топырағы бұйырған.



	Анаксагор, өз заманының мойны озық кемеңгері ретінде, жаратылыс сырына батыл барлау жасап, көптеген құнды пікірлер қалдырды. Оның тереңнен сүзген ой жауһарларына сан ғасыр өтсе де уақыт шаңы кіреуке түсіре алған жоқ.



	* Біреу: “Дүниеге не үшін келдің?” деп сұрағанда, “Ай мен Күнді, Аспанды бақылау үшін келдім” деп жауап беріпті.



	* Галикарнастың озбыр билеушісі Мавсолдың мазарын көріп: “Қымбат мазар екен, бұл – тасқа айналған байлықтың белгісі ғой!” депті.



	* Оған: “Сен енді афиналықтармен араласу мүмкіндігінен айырылдың” дегенде ол: “Жоқ, олар менімен араласу мүмкіндігінен айырылды” депті.



	* Барлық нәрсенің құрамында бәрінің бөлшегі бар.



	* Адам қолы бар болғандықтан хайуанаттардың ішіндегі ең ақылдысы болып табылады.



	* Күн дегеніміз – құдай емес, лаулап жанған алып жартас.



	* Аспан дегеніміз толған тас, қатты айналым нәтижесінде бірін-бірі ұстап тұр. Егер қозғалыс сәл саябырласа, аспан жерге құлап түседі.



	* Әрбір зат құрамында не басым болса, соның атымен аталады. Мысалы, заттың ішінде алтын көп болғандықтан бізге алтын сияқты боп көрінеді, бірақ оның құрамында бәрі де бар.



	* Барлық зат бірге болған, Ақыл оларды бөліп, ретке келтірді.



	* Эллиндіктер “жаратылу”, “жойылу” деген сөздерді дұрыс қолданбайды. Өйткені, дүниеде ешқандай зат жаңадан пайда болып, не жойылмайды, бірақ әрқайсысы бар заттың араласуынан қосылып не бөлініп шығады.



	* Сезінуіміздің әлсіздігінен ақиқатты танып-білуге дәрменсізбіз.



	* Әрбір зат өзінше әрі үлкен, әрі кішкене.



	* Үлкеннің де, кішінің де бөлшек саны бірдей.



	* Тірі жан иесі сияқты табиғатта да ақыл-сана бар, әлемге билік құрып, тәртіпке келтіріп тұрған сол.



	* Өсімдіктер де тірі жәндік. Олардың да сезімі бар, қайғырып, қуанады. Оны жапырақтардың қозғалысынан білуге болады.



	* Жан мәңгілік.



	* Адамның барлық әрекеті кездейсоқтықтан туындайды.



	* Ақыл дегеніміз – Құдай, Құдай дегеніміз де – Ақыл.



	* Сезім – алдамшы. Су бізге мөлдір сияқты елестейді, ал шын мәнінде ол қара: өйткені, ағаштың суынан шыққан түтін қара емес пе. Сондай-ақ, қар да бізге ақ боп көрінеді, ол судан пайда болады, ал қардай аппақ суды кім көріпті?



	* Біз ең қарапайым тамақ – су мен нанның қан, шаш, жүйке талшықтары, сүйек тағы басқаға айналғанын көреміз. Демек, су мен нанның құрамында шаш, қан, жүйке талшықтары, сүйек тағы басқалардың кішкентай бөлшектері бар деген сөз, бірақ оларды сезім мүшелерімізбен аңғармағанымызбен, ақыл көзімен көріп білеміз.



	* Бос кеңістік деген атымен жоқ.



	* Бала ата-ананың қайсысының ұрығынан көбірек нәр алса, соған ұқсап туады.



	* Затты танып-білуге бола ма? Жоқ. Күрделі затты тану үшін әуелі оның құрамын білу керек қой. Ал шексіз бөлшекті танып-білу мүмкін бе?



	* Айнала қаптаған қара түнек. Дүниені білім емес, пікір ғана жаулаған. Қай нәрсені алып қарасақ та ол туралы біздің білеріміз тек өзіміздің жорамалымыз ғана.





АНАКСИМЕН




	Көне грек философиясының көрнекті өкілдерінің бірі – Анаксимен талай дананы тал бесігінде тербеткен әйгілі Милет шаһарында шамамен біздің дәуірімізге дейінгі 585-жылы дүниеге келіп, 525 жылдары қайтыс болған. Диоген Лаэрцийдің айтуынша, ол даңқты Анаксимандрдың ізін қуып, бар зейін-зердесін жаратылыстың ұлы жұмбағын танып-білуге жұмсаған адам. Ғылыми дәлелдің негізі ретінде алғашқылардың бірі болып салыстырмалы тәсілге жүгінді. Ғұлама табиғат құпиясын терең барлай отырып, ұзақ жылғы зерделеу нәтижесінде тың да тосын тұжырымдар жасады. Ол күллі тіршілік атаулының бастау көзі – ауа деп үйретті. “Дем мен ауа бүкіл кеңістікті алып жатыр. Бәрі ауадан жаратылып, бәрі ауаға айналады. Жанның да, құдайлар мен құдіреттің де түп-негізі – көзге көрінбейтін мөлдір зат – ауа. Ауа біртекті әрі шексіз, оны сезу мүмкін емес (яғни оны көзбен көріп, қолмен ұстауға, иіскеп білуге болмайды – Т.С.) Ауа үнемі қозғалыста, оны тек суық, ыстық, ылғал, тығыз қалпында ғана байқауға болады. Ауа сиреген кезде қызып, от боп жанады, ал қойылғанда суып, суға не мұзға айналады”.

	Анаксимен сондай-ақ аспан денелерінің қозғалысы туралы адам санасына өзгерместей боп бекіп қалған көне пікірлердің көбін ғылыми дәлелмен теріске шығарды. Мәселен, ол: “Аспан шырақтары Жердің бетімен жылжымайды, Жерді айналады, тек оны біз тау-құздардың қалқасынан байқай алмаймыз...” деді.

	Дүние құпиясына терең бойлаған ғұламаның парасат-білігін аңғартар мына бір кішкене мысал ғасырлар белесін аттап, бүгінге жетіп отыр.

	Бір күні Анаксимен шәкірті екеуі саябақтың ішінде әңгімелесіп келе жатыпты. “Айтыңызшы, ұстаз, Сіз неге жиі шүбәлана бересіз? – деп сұрапты жас шәкірт. – ¥зақ ғұмыр кештіңіз, өмірден көрген-түйгеніңіз мол әрі эллиндік ұлы даналардың алдын көріп, дәрісін тыңдадыңыз. Сонда қалай, Сіз үшін де дүниенің жұмбағы көп болғаны ма?”

	Ойға батқан ғұлама қолындағы таяғымен жерге бірі үлкен, бірі кішкене екі шеңбер сызып: “Сенің білімің – мына кішкене шеңбер, – дейді, – менің білімім – үлкені. Ал шеңбердің сыртындағының бәрі белгісіздік. Кішкене шеңбер белгісіздікпен кіші көлемде шектеседі. Білім шеңберің неғұрлым кеңейген сайын, оның белгісіздікпен шектесу аумағы да солғұрлым ұлғая түседі. Сөйтіп сен жаңаның сырына қанып қаншалық көп білген сайын, құпия, белгісіз жайлар да соншалық молая бермек”.

	Анаксименнің осындай бірлі-жарым әфсана сипатындағы ой-тұжырымдарымен қатар оның Пифагорға жазған екі шағын хаты да бізге жетіп отыр. Осынау сарғайған хаттардан арпалыспен өткен ұлы жүректің лүпілін аңғару қиын емес. Бірінші хатында данышпан Фалестің қартайған шағында қызметші кемпірдің жетелеуімен әдеттегідей түнде жұлдыз зерттемек боп далаға шыққанда құдыққа құлап кетіп мерт болғанын өкінішпен айта келіп, данышпанның рухына зор құрметпен бас иеді. “... Онымен кеңес құрған біздер өзіміз де, біздің балаларымыз да және біздің мүдделес жолдастарымыз да осынау дананы ешқашан жадымыздан шығармаймыз һәм, оның өсиетіне адалмыз. Біздің бұдан былай әр сөзіміз Фалестің есімімен басталсын!” дейді. Дананың қадірін дана ғана біледінің бір мысалы осы шығар.

	Пифагорға жолдаған екінші хатында Анаксимен Милет жұртының басқыншылардың қол астында қалып, қан жылаған мүшкіл халін, өзінің ғылыммен айналысуға мұршасы болмай, байтал түгіл бас қайғы, қиын заманға тап болғанын қинала, қыжылмен жазады. “Сен бізден әлдеқайда ақылды екенсің – Самостан Кротонға қоныс аударып, тып-тыныш өмір сүріп жатырсың. Ал мұнда элкидықтардың істемеген зұлымдығы жоқ, миллеттіктерді тырп еткізбей басып-жаншуда. Мидия патшасы салық төлемесеңдер, қырып-жоям деп төбемізге шоқпарын үйіріп ол отыр. Иониалықтар бостандық үшін мидиялықтарға қарсы соғыс ашуға дайындалып жатыр, егер олай болған күнде біздің тірі қалуымыз екіталай. Міне, өстіп қашан өлем немесе құлдыққа сатылып кетем бе деп зәресі ұшып отырғанда Анаксимен қайтып аспан әлемін зерттемекші?

	Сені кротондықтар да, басқа италиялықтар да құшақ жая қуанышпен қарсы алды, ал дәрісіңді тыңдаймын деген шәкірттер тіпті сонау Сицилиядан да ағылып келіп жатыр”.





АНАКСИМАНДР




	Анаксимандр – шамамен біздің дәуірімізге дейінгі 610-547 жылдар аралығында өмір сүрген даңқты грек ойшылдардың бірі. Милет шаһарында туған. Данышпан Фалестің туысы һәм оның шәкірті болған.

	Анаксимандрдың өз замандастарынан ерекшелігі – ол табиғат тылсымына айрықша ден қойған ғалым. Оған дейін күннің күркіреуі, дауыл, жер сілкінісі т.б. құбылыстардың құпиясы жын-пері, диюлардың күш-құдіретімен астастырылып, жадағай мистикамен шектеліп келсе, Анаксимандр адамзат тарихында алғашқылардың бірі болып жаратылыс сырларына ғылыми тұрғыдан түсінік беруге тырысты.

	Ол дүниенің негізі, бастау көзі шексіздік деп есептеді, бірақ оның ауа, су әлде басқа бір нәрсенің шексіздігі ме – ол туралы нақты ештеңе айтпайды. Сондай-ақ ол бөлшек өзгереді, бүтін өзгеріссіз қалады деп үйретті.

	Анаксимандр аспан денелерін зерттеп, көптеген астрономиялық құрал-жабдықтар жасаған. ¥зақ уақыт бақылау нәтижесінде Жердің домалақ екеніне көз жеткізеді. Оның пайымдауынша, “Жер әлем кеңістігінің ортасына орналасқан. Ай өздігінен жарық шығармайды, ол тек Күн сәулесін ғана шағылыстырады. Күн дегеніміз лаулаған от, оның көлемі жерден үлкен болмаса, кем емес”.

	Ғалымның өз заманы үшін жаратылыс ғылымында ашқан жаңалығы ұлан-ғайыр. Ол бірінші рет Жер мен Судың географиялық картасын сызып, глобус жасаған адам һәм күн сағатын ойлап тауып, оны Спарта қаласына орнатады. Сағаттың құрылысы өте қарапайым: тік қадалған діңгек көлеңкесінің жылжу бұрышы тәуліктік уақыт бірлігін көрсетсе, көлеңкенің ұзындығына қарап жыл мерзімін яғни күннің ұзарып-қысқаруын, күн мен түннің теңелуін анықтайтын болған.

	Анаксимандрдың жеке өміріне қатысты тарихи деректер тым жұтаң. Афиналық Аполлодор өзінің “Хронологиясында” “Анаксимандр 58-олимпиада тұсында 64 жаста еді, содан көп ұзамай қайтыс болды” дегеннен басқа мардымды ештеңе айтпайды. Әйтседе Анаксимандрдың даналық дара тұлғасын, адамдық бітімін тарих жадында сақталған бірлі-жарым әңгімелерден-ақ аңғаруға болады.

	Бірде Анаксимандр “бүгін жер сілкінеді” деп спарталықтарды үйлерінен қуып шығып, далада түнеуге мәжбүр етіпті. Сөйтіп көптеген адамды ажалдан аман алып қалыпты.

	Бір күні Анаксимандр өлең айтып тұрса, балалар мазақтап күліпті. Сонда данышпан: “Несі бар, балалар үшін әнді жақсы айтып үйренуге тура келеді” депті.





АНАХАРСИС




	Біздің арғы бабаларымыз – сақтарды ертедегі Еуропа жұрты скиф деп атағаны белгілі. Анахарсис сол скиф тайпасынан шыққан. Қазіргі жыл санауымызға дейінгі шамамен 638 жылы туып, 559 жылы қайтыс болған. Ақын, ақыл-парасатымен дүниеге даңқы шыққан данышпан, яғни ақыл-ой алыбы ретінде Солон, Фалес, Сократ, Платондармен қатар әлемдік тарихқа аты алтынмен жазылған біздің ең алғашқы бабамыз. Диоген Лаэрцийдің айтуы бойынша, Анахарсистың әкесі – Гнур, ағасы Кадуид – Скиф патшасы, анасы Эллада елінің қызы, сол себепті екі тілге жетік болады. Көсіліп шешен тілмен еркін сөйлейтіні сонша, көне грек жерінде сұңғыла ділмар адамды “скиф сияқты сөйлейді!” деген сөз мәтел боп содан қалған.

	Анахарсис скифтер мен элладалықтардың тұрмыс салты, соғыс дәстүрі туралы сегіз жүз жолдық өлең жазған.

	Сосикрат пен Гермипп сияқты жылнамашылардың мәліметіне сүйенсек, Анахарсис қырық сегізінші олимпияда қарсаңында Афинаға сапар шегеді. Солонның үйіне барып, есіктегі құлдың біреуін шақырып алады да, “қожайыныңа: Анахарсис келіп тұр, мүмкін болса, мейман боп достасқысы келеді”, – деп айт дейді. Мұны естіген Солон құлына: айтып бар анаған, әркім досты өзінің отанынан іздейді, – дейді. Сонда Анахарсис қолма-қол: Солон өз отанында тұрған жоқ па, ендеше неге достан қашады, – деп жауап қайтарады. Тапқырлығына тәнті боп сөзден тосылған Солон оны құрметтеп күтіп, ақыр аяғында айнымас дос болады.

	¥зақ жылдар грек кемеңгерлерімен қанаттаса жүріп, даналық ойдың заңғарына көтеріліп әбден кемелденген соң туған жерге оралады; бірақ элладаның өмір салтына деген өзінің ұлы сүйіспеншілігін ұмыта алмайды, гректерге тән діни нанымдарды жасырын тұтынады. Ақыры қандастарының көзтүрткісіне ұшырап, ата дәстүрін аяққа басты, пиғылы жат деген күншілдікпен, саят құрып жүрген кезде ағасының жебесінен опат болады. Көзі жұмылып бара жатып: “Элладада ақыл мені жебеп еді, отанымда қызғаныш түбіме жетті” дейді.

	Анахарсис – озық ақылымен өз ортасына өгей болған қасіретті тұлға. Қанша ықылым заман өтсе де ол айтқан даналық ойдың шырағын уақыт желі тарих жадынан өшіре алған жоқ.



	* Бұл Элладада сайысқа нағыз майталмандар қатысып, ал оларға май басып шайқалғандар төрелік ететіні ғажап екен!



	* Маскүнем болмау үшін не істеу керек деп сұрағанда: “Маскүнемнің жиіркенішті бейнесі көз алдыңда тұрсын!” деп жауап беріпті.



	* Элладалықтардың қатыгездікке қарсы заң шығарып, ал сайыскерлерді бірін-бірі қан қылғаны үшін марапаттайтыны қызық!



	* Элладалықтардың тойдың басында шарапты кішкентай тостағанмен ішіп, лықа тойып алған соң үлкен ыдыспен сіміретініне қайранмын!

	Кеме тақтайының қалыңдығы төрт елі екенін біліп ол: “Кемедегілер ажалдан төрт елі жерде жүр” депті.

	Тірі көп пе, өлі көп пе деп сұрағанда: “Кемеде жүргендерді қайсына жатқызамыз?” деп сауал қойыпты.

	Қандай кеме қауіпсіз деп сұрағанда:

	“Жағада тұрған кеме” деп жауап беріпті.

	“Көргенімнің ішіндегі ең ғажабы – элладалықтардың түтінді тауға қалдырып, отынды қалаға алып келетіні!” депті /көмір туралы/.

	Элладалықтар сыбызғы тарту үшін әуелі шарап ішіп мас боп алады екен.

	Біреу скифтерде сыбызғы бар ма деп сұрағанда: “Сыбызғы түгілі жүзім де жоқ!” депті.

	Афиндық біреу оны скиф деп кемсіткенде: “Мен отаным үшін ұяламын, ал сен үшін отаның ұялады!” депті.

	Базар – бірін-бірі алдап, тонау үшін әдейі жасалынған жер.

	Оның қабірінің басындағы құлпытасқа “Тіліңді, нәпсіңді, құлқыныңды тый!” деп жазылған.





АРИСТИПП




	Аристипп – шамамен біздің дәуірімізге дейінгі 430-355 жылдар аралығында ғұмыр кешкен грек ойшылы. Кейде оны немересімен шатастырмау үшін философия тарихында Үлкен Аристипп деп те атайды. Көне Элладаның Кирена шаһарында туып өскен. Әуелі Протагордан тәрбие алып, кейін Сократтың даңқын естіп, Афинаға келеді, оның дәрісін тыңдап, ақыл-парасаты кемелденеді. Фенийдің жазуы бойынша, софистикадан дәріс оқығанда ол Сократ шәкірттерінің ішінде бірінші боп тыңдаушылардан ақы алатын болған. Жиған ақшасын ұстазы Сократқа жіберіп тұрған.

	Ол киреналықтар мектебінің негізін салды, олардың ілімі бойынша, адам үшін ең жоғарғы игілік жан ләззаты, рақат деп есептелінді. Ізбасар шәкірттерінің ішінде айрықша көзге түскен өзінің қызы Арета болды, ол ұстаздық қызметке қатты ден қойып, кейін өзінің ұлы Кіші Аристиппті де философияға баулыды.

	Аристипп ләззаттану, рақатқа бөлену сезімін бәрінен жоғары, бәрінен асқақ санап, оны өзінің басты қағидасына айналдырған.

	Өзі де малынып әдемі киініп, сән-салтанатпен бекзадаларша өмір сүреді. Саяхат құрып, дүниенің төрт бұрышын армансыз аралаған. Ол әр нәрсені орнымен байыптап, кімнің болсын тілін табуға шебер еді. Сол аңғарымпаз, ептілігінің нәтижесінде патша сарайында зор құрметке бөленді, яғни ол сол сәттегі кез келген мүмкін нәрседен рақат таба білді, қолға түспестен рақат іздеп әуре болған жоқ. Сол себепті Диоген оны “патшаның төбеті” деп жек көрген.

	Бір күні Аристипп малайға елу драхм беріп, шіл сатып әкел деп бұйырады. Әлдекім оның бұл жомарттығын жазғырса керек. Аристипп оған: “егер шіл бір тиын тұрса, алар ма едің?” дейді. Анау алатынын айтады. Сонда Аристипп: “Мен үшін елу драхм бір тиыннан қымбат емес!” депті.

	Бірде өтіп бара жатып Диогеннің көкөніс тазалап отырғанын көреді. Қырыс мінез шал мырс етіп: “Егер мынандайды тамақ ете білсең, патшаға қызмет етіп әуре болмас едің!” дейді. Сонда Аристипп: “Егер сен мен сияқты кісімен тіл табыса білсең, бүйтіп көкөніс тазалап отырмас едің!” деп жауап қатыпты.

	Аристипптің ешқандай шығармасы сақталмаған, тек Диоген Лаэрций, Эсхин, Ренийлердің жазбалары, сондай-ақ Сократ, Протагор т.б. туралы естеліктердегі Аристиппке қатысты айтылған пікірлер арқылы ғана там-тұм деректер бізге жетіп отыр. Құм ішіндегі алтынның сіркесіндей жылтыраған сол азын-аулақ қазынаның өзінде-ақ ұлы ойшылдың пенделік тағдыры мен рухани бітім-болмысының іздері сайрап жатыр.



	* Аристипп Коринф аралына кемемен жүзіп келе жатқанда жолда дауылға тап болып, қатты зәресі ұшыпты. Қасындағы біреу: “Біз, міне, қарапайым адам, былқ етпейміз, ал сендер, философтар, неге мұнша қорқақсыңдар?” деп мысқылдапты.

	Сонда Аристипп: “Екеуміз де өз жанымызды ойлаймыз, бірақ жанымыздың бағасы бірдей емес қой!” депті.



	* Бірде досына ара түсіп Дионисийден кешірім сұрапты, сөзі өтпеген соң патшаның аяғын құшып жығыла кетіпті. Көріп тұрған біреу мысқылдап күлсе керек.

	Сонда Аристипп: “Менің кінәм жоқ, Дионисий кінәлі, құлағы аяғына бітсе, мен не істейін енді!” депті.



	* Дионисий патша бірде үш кәнизактің бірін таңда деп ұсыныс айтқанда, Аристипп: “Үштің бірін таңдайым деп Парис опық жеген!” деп үшеуін бірдей алып кетіпті: Есік алдына әкеп қайта қоя беріпті. /Парис, көне грек мифологиясында, Троя патшасы Приамның баласы. Зевс оған Гера, Афина, Афродита арасындағы сұлулық туралы таласқа қазылық айтуды жүктейді. Парис сұлулық тәңірісі деп Афродитаны таниды. Сөйтіп қалған екеуінің өшпенділігіне ұшырайды. Афродитаның қолдауымен Спарта патшасының әйелі – Елене сұлуды алып қашып, үйленеді. Бірақ Гера мен Афинаның қастандығы нәтижесінде Троя патшалығы соғыс барысында жермен жексен күйрейді/.



	* Дионисий бетіне түкіргенде үндемепті, мұны көрген біреу “намыссыз!” деп тіл тигізгенде Аристипп: “Балықшылар кішкентай шабақ үшін теңіздің бұрқасынына бетін тосады, ал мен үлкен балық ұстағалы отырып сілекейдің шашырандысына шыдамаймын ба!” депті.



	* Сократтың ізбасары бола тұрып, шәкірттерден ақы алғаны үшін айыптағанда Аристипп: “Неге алмаймын! – депті. – Рас, Сократқа нан мен шарап әкелгенде, ол азғантай ғана алып, қалғанын қайтарып жіберетін, өйткені оның дұрыс тамақтануына Афинаның күллі игі жақсы азаматы қамқорлық жасады, ал менің қамымды ойлайтын тек Евтихид малай ғана”.



	* Философтардың басқалардан артықшылығы неде деп сұрағанда Аристипп: “Егер бүкіл заң жойылып кетсе, тек біз ғана бұрынғыша өмір сүре береміз” деп жауап беріпті.



	* Философиядан не пайда таптың деп сұрағанда: “Кез келген адаммен батыл сөйлесуді үйрендім” депті.



	* Біреу философтарды ылғи да байлардың есік алдынан көретінін айтыпты.

	Сонда Аристипп: “Дәрігер де ауырудың үйіне келеді емес пе. Оның үстіне, кез келген адам ауру емес, дәрігер болғысы келеді” депті.



	* Бір күні Аристипп бірнеше баламен бірге кәнизактің үйіне кіргенде, баланың бірі қызарып кетіпті.

	Сонда Аристипп: “Кіру ұят емес, шығып кетуге дәтің жетпесе, сол ұят!” депті.



	* Білімім көп деп мақтанған біреуге Аристипп былай депті: “Тамақты көп ішкен адамның денсаулығы тамақты талғап жеген адамның денсаулығынан мықты емес. Сол секілді, көп оқыған емес, көп тоқыған адам – ғалым!”



	* Сотта өз мүддесін қорғайтын кісі жалдағаны үшін кінәлағанда Аристипп: “Онда не тұр, қонақасы берерде аспаз да жалдаймын емес пе!” депті.



	* Бір күні Дионисий философиялық бірдеңе айт деп Аристипптен талап етеді.

	“Қызық екен! – дейді Аристипп, – өзің менен қалай сөйлеуді үйреніп жүріп, маған қашан сайрау керек екенін үйретпексің!”

	Бұл сөзге ашуланған Дионисий оған үстелдің ең шетіне барып отыруға бұйырады.

	Сонда Аристипп: “Бұл орынға соншалық құрмет көрсеткің келе ме?” депті.



	* Ақылды мен ақымақтың парқы қандай деп сұрағанда Аристипп: “Екеуін тыр жалаңаш шешіндіріп, бөтен біреудің алдына жібер, сонда білесің!” депті.



	* Біреу Аристиппті кәнизакпен тұрасың деп жазғырыпты. “Бұрын біреу тұрған үйге кірдің не, ешкім тұрмаған үйге кірдің не – бәрібір емес пе?” деп сұрайды Аристипп.

	“Иә, бәрі бір” дейді анау.

	“Сондай-ақ, мыңдаған адам жүзген кемемен жүздің не, ешкім отырып көрмеген кемемен жүздің не – бәрібір емес пе?”

	“Әрине, бәрі бір”

	“Ендеше, көп еркек қызығын көрген әйелмен тұрдың не, бір еркек жуымаған әйелмен тұрдың не – бәрібір емес пе!” деп жауап беріпті Аристипп.



	* Надан болғанша қайыршы бол:

	Қайыршының ақшасы жоқ, қолы қысқа, тарылған.

	Ал надандар адамдық кейпінен айырылған.



	* Аристипптен білімді мен білімсіздің айырмасы қандай деп сұрағанда: “Бас білмейтін асау мен үйретілген аттың айырмасы қандай болса, сондай” деп жауап беріпті.



	* Бір күні біреу оны боқтайды. Аристипп теріс бұрылып кетеді. Анау соңынан қуып жетіп: “Неге кетіп барасың?” дейді. Аристипп сонда: “Сенің боқтауға хақың болғанда, менің тыңдамауға хақым жоқ па?” депті.



	* Сотта Аристиппті қорғап сөйлеп, жеңіп шыққан шешен: “Сократ саған не жақсылық жасады?” деп сұрайды.

	Сонда Аристипп: “Мені жақтап сөйлеген сөзіңнің бәрі соның арқасында шындық болды!” деп жауап беріпті.



	* Біреу баласын оқытуға алып келеді. Аристипп ақысына бес жүз драхм сұрайды. Баланың әкесі: “Ондай ақшаға құл сатып алмаймын ба!” дейді. “Сатып ал, – дейді Аристипп. – Бір емес екі құлың болады!”



	* Достарымнан ақшаны өзім үшін алмаймын, қалай пайдалану керектігін үйрету үшін аламын.



	* Жүзе білем деп мақтанған біреуге Аристипп: “Балықтың да қолынан келетін іске мақтануға қалай ұялмайсың!” депті.



	* Біреу қанша ішсем де мас болмаймын деп мақтаныпты.

	Аристипп: “Есек те сөйте алады!” депті.



	* Біреу оның алдындағы жайнап тұрған неше түрлі тағамды көріп, ысырапшыл шашпалығын бетіне басады. Аристипп: “Осының бәрін үш тиынға берсе, бас тартар ма едің?” дейді. “Әрине, жоқ” дейді анау. Сонда Аристипп: “Демек, саған менің рақатымнан гөрі, ақша қымбат екен!” депті.



	* Сократ қалай өлді деп сұрағанда: “Мен қалай өлуді қалаған болсам, солай өлді” депті.



	* Аристипптің малайы көп ақша көтеріп келе жатып жолда шаршапты.

	Сонда Аристипп: “Көтергеніңше ал да артығын таста!” депті.



	* Бірде теңізде жүзіп келе жатып, мінген кемесінің қарақшылардікі екенін біліпті. Аристипп дереу ақшасын ап санапты да: “Алтын үшін Аристипп өлгенше, Аристипп үшін алтын өлсін!” деп байқатпай теңізге тастай салыпты.



	* Дионисий неге келдің деп сұрағанда, Аристипп: “Ақыл қажет болғанда Сократқа барушы ем, ақша керек болған соң саған келдім” – депті.



	* Ақылды балаларды неге баулу керек деп сұрағанда: “Үлкейгенде өздеріне пайдасы тиетін іске баулу керек” деп жауап беріпті.



	* Әлдекім оны Сократты тастап, Дионисийге кетіп қалдың деп сөккенде Аристипп: “Сократқа ғылым іздеп бардым, Дионисийге қызық іздеп келдім”, – депті.



	* Аристипп дәріс оқып көп пұл тауыпты. Сократ: “Не үшін саған мұнша көп төлейді?” деп сұрапты. Сонда ол: “Не үшін саған аз төлесе, маған сол үшін көп төлейді” депті.



	* Дионисий Аристиппке – ақша, Платонға кітап беріпті. Мысқылдап күлгендерге Аристипп: “Демек, Платонға – кітап, маған ақша қажеттірек болғаны!” депті.



	* Дионисий неге саған риза емес деп сұрағанда: “Өйткені басқаның бәрі Дионисийге риза емес” депті.



	* Аристипп бір күні Дионисийден ақша сұрапты. Анау: “Данышпанда мұқтаждық болмайды дейтінің қайда?” дейді. “Ақша берші, ол мәселе туралы содан кейін сөйлесеміз” дейді Аристипп оның сөзін бөліп. Ақшаны алған соң: “Міне, көрдің бе, менде енді расында да мұқтаждық жоқ!” депті.



	* Аристипп Эсхинмен ренжісіп қалыпты да, біраз уақыт өткен соң оған: “Дүрдараздықты қойып, татулассақ қайтеді, – деп ұсыныс жасапты. – Әлде сен біреудің шарапханаға шақырып татуластыруын күтіп жүрсің бе?”

	“Мен дайынмын”, – дейді Эсхин.

	“Ендеше, жасым үлкен болса да кішірейіп, мәмілеге бірінші шақырғанымды ұмытпа!”

	“О не дегенің! – дейді Эсхин тәнті болып, – Уәжің орынды, жөнге жығылдым: Мен қастықтан аспадым, сен достыққа бастадың”.

	Алыс жұлдыздың ұшқыны іспетті ғасырлар қойнауынан сыздықтаған ұлы кемеңгердің осы тақылеттес жауһар ойлары бүгінгі ұрпақтың да көкірегін сәулелендірері сөзсіз.





БИАНТ




	Биант – көне Эллададағы атақты жеті данышпанның бірі. Туған, өлген жылы белгісіз, шамамен біздің дәуірімізге дейінгі VI ғасырда өмір сүрген. Тапқыр ой, шешендігімен, мәрттігімен өз заманында аты аңызға айналған.

	Бианттың туған жері – Приенаға Кир патша шабуыл жасайды, қала қоршауда қалады. Үрейленген жұрт ең қажет қымбат мүліктерін алып, қаша бастайды. Тек Биант қана ештеңе алмайды. Жұрт таң қалып, түк алмағаның қалай деп сұрағанда, Биант: “Өзіме қажеттің бәрі өз бойымда” деп жауап берген екен.

	Соғыс кезінде спартандар тұтқынға түсірген мессениялық қыздарды Биант құнын төлеп сатып алыпты. Өз баласындай асырап-бағып кейін көп тарту-таралғымен оларды отанына қайтарыпты. Біраз жыл өтіп, Афинада балықшылар су түбінен “Кемеңгерге” деген жазуы бар алтын тостаған тауып, қазылар алқасына әкелгенде, халық жиналысында әлгі қыздар өздері бастан кешкен тағдырды айтып, Биантты кемеңгер деп бағалайды. Қазылар тостағанды Биантқа жібереді. Бірақ Биант жазуды көріп, кемеңгер мен емес, Аполон деп, тостағанды қабылдамай қойыпты.

	Алиатт патша Приена қаласын қоршаған кезде, Биант екі қашырды жемдеп, патшаның шатырына қарай айдап жібереді. Қашырды көрген патша “малдары мынандай семіз, қоршауда жатса да күйзелмейтін не деген бай ел!” деп қайран қалады. Тілдеспекке елші жібереді. Биант құмды жота ғып үйіп, үстіне бидай себеді де елшіге көрсетеді. Астығы көп екен деп ойлаған патша приеналықтармен бітімге келеді. Кейін патша Биантты өзіне шақырғанда ол: “Алиатт пиязға тойсын!” /көзінен ащы жасы ақсын/ деп жауап қайтарыпты.

	Замандастарының айтуынша, сот алдындағы сайыста оны жеңу мүмкін болмаған. Бірақ ол өзінің шешендік құдіретін тек игі мақсатқа, әділет жолына жұмсаған. Гиппонакт оны:



	“Қазылыққа жүгінер тартыс туса бұл күнде,

	Приеналық Биантты сөзден тосу мүмкін бе!”



	деп мадақтаған.

	Бианттың уақыт елегінен екшеліп бізге жеткен даналық сөздері әлі де өзінің құндылығын жойған жоқ.



	* Кемеде жүзіп бара жатқандар тірінің де, өлінің де есебінде жоқ.



	* Бақытсыздыққа төзе алмаған адам – бақытсыз.



	* Ең жақсы ақылшы кім? – Уақыт.



	* Ең тәтті не? – Үміт.



	* Рақат іс не? – Тапқан табыс.



	* Не қиын? – Басқа іс түскенде сабырмен төзу қиын.



	* Нәрсізді байлығына бола мақтама.



	* Жаман адам қайда да көп.



	* Күшім жетіп алдым деме,

	Құдай сәтін салды де.



	* Іс бастауға асықпа, қолға алдың ба, тістей қат.



	* Асықпай сөйле, аптыққан – ақымақтың белгісі.



	* Күшке салма, сеніммен жүрегін жаулап ал.



	* Құдай туралы айтқанда, оны бар деп қана айт.

	/Оның қандай екенін білу пенденің пешенесіне жазылмаған/.



	* Жастықтан кәрілікке азық қып ақылды ғана ал, өйткені одан қайырлы байлық жоқ.



	* Өмірді кесіп-пішкенде алдағы ғұмырың әрі аз, әрі көп қалғандай есепте.



	* Достарыңнан гөрі қастарыңның арасындағы дауға билік айт, өйткені ондай істен кейін досыңның бірі қасқа, қасыңның бірі досқа айналады.



	* Бітпес іске білек сыбанушы көп.



	* Ақыл-парасатқа табын.



	* Бір күні ылғи алаяқ зұлымдардың арасында кемемен жүзіп келе жатады. Кенет дауыл ұйтқып, жанындағылар улап-шулап құдайға жалбарына бастайды. Сонда Биант: “Жап ауыздарыңды! – деп айғай салыпты. – Әйтпесе құдай сендердің мұнда екендеріңді біліп қояды!”



	* Алаяқтың бірі ізгілік деген не деп сұрайды. Биант үндемейді. Анау неге үндемейсің дейді. Сонда Биант: “Себебі сен өзіңе қатысы жоқ нәрсені сұрап тұрсың!” деп жауап беріпті.

	Биант бұл айтылғандармен қоса Ионианың көркеюіне арнап екі жүздің үстінде өлең жазған. Оның өлімі де қызық. Әбден қартайған кезде әлдекімді қорғап сотта сөз сөйлейді. Сөйлеп болған соң немересінің кеудесіне басын сүйеп отыра кетеді. Қарсы жақтың да пікірін тыңдап, безбендеген қазылар Биант қорғаған кісінің ісін ақ деп үкім шығарады. Ел тарағанда, Бианттың немересінің кеудесіне басын сүйеген күйі жан тәсілім еткенін көреді. Эллада жұрты ұлы ойшылды зор құрметпен соңғы сапарға аттандырып салады. Оның қабірінің басына:



	“Приенада туып-өсіп,

	жалпақ елге болып еді ырыс-бақ.

	Бұл тақтаның астында,

	Ионианың шамшырағы

	Биант жатыр тыныстап”, -



	деп екі жол өлең жазылған.





ГЕРАКЛИТ




	Даналық аспанындағы жарық жұлдыздардың бірі – Гераклит. Оның есімін ауызға алғанда дүниеде өзгермес ештеңе жоқ екенін меңзеп: “Бір өзенге екі рет шомылуға болмайды” дейтін әйгілі дәйектемесі ойымызға оралары хақ. Әйткенмен ол туралы көпшілігіміздің түсінігіміз философия тарихынан оқыған осынау бір ауыз сөзбен шектеледі десек, шындықтың ауылынан онша алшақ кете қоймаспыз.

	Гераклит туралы мәліметтердің аз да болса еміс-еміс жаңғырығы уақыт жадында сақталған. Рас, оның көбі аңыз-әфсана сияқты, кейде тіпті бір-біріне кереғар келіп жатады. Диоген Лаэрций өзінің атақты жазбаларында Гераклитке сипаттама бергенде Гермипп, Сотион, Феофраст, Антисфон т.б. пікірлеріне жүгінгені аян. Енді біз әр жерде бір жылтырап шашылып жатқан там-тұм деректердің ізімен кемеңгер өміріне шама-шарқымызша барлау жасап көрейік.

	Көне грек даналарының ең көрнектілерінің бірі саналатын Гераклит шамамен біздің дәуірімізге дейінгі 535-475 жылдар аралығында өмір сүрген. Кіші Азиядағы Эфес шаһарында патша әулетінде дүниеге келген, яғни Эфестің іргесін қалаған әйгілі Андрокльдің тікелей ұрпағы. Жастайынан ғылымға, дүние сырын танып-білуге ден қойып, пенделік тірліктің қызық-шыжығын тәрк етеді. Мирасқорлық жолмен патша тағының иесі болса да, орнын інісіне береді. Өзінің ішкі әлемімен өмір сүріп, күнделікті ішер ас, жұпыны киімнен өзге басы артық ештеңеге қызықпаған. Мұның және бір айғағын Дарий патшамен арадағы хаттан анық көруге болады. Ақылды билеушілер даңқты адамдарды сарай маңында ұстап, олармен жақындасып, қошемет көрсеткенді өздеріне мәртебе санаған ғой. Дарий патша Гераклиттің “Табиғат туралы” дейтін әйгілі еңбегін оқып, тәнті болады. Дастан туралы алған зор әсерін айта келіп: “Өзіңмен сұхбаттасып, Эллин білімімен сусындағым келеді! – дейді. – Тезірек келуге асық, патша сарайында менің хошаметіме бөленесің. Әдетте, эллиндіктердің өз даналарының қадірін түсінбей, олардың ғылым-білімге үндеген ізгілікті уағызына құлақ аспайтынын білемін. Ал бұл жерде сенің алдыңа шығатын ешкім жоқ, күнделікті пайдалы һәм емен-жарқын әңгіме-дүкен құрып, тек өз көңіліңнің қалауымен алаңсыз өмір сүресің”.

	Гераклит оған былай жауап хат жазады: “... Жер бетіндегі пенде біткен өзінің ақымақтығы нәтижесінде ақиқат пен әділеттен безініп, ашкөздік пен мақтанқұмарлыққа бой алдырды. Мен ондай әбестіктен арылған адаммын, болдым-толдым деп күпініп дандайсыған күйкі тірліктің бәрі мен үшін жиіркенішті һәм жат қылық. Сондықтан мен Парсы жеріне бара алмаймын, жаным қалайтын аз нәрсенің өзін қанағат тұтамын” деп, патша сарайындағы қошеметті көңіл, шапағатты өмірден бас тартады.

	Дүниені қыранша шырқау биіктен барлаған асқақ ойлы дананың жүрек сыры жер бауырлаған қарапайым пенде үшін әмәнда жұмбақ болары хақ. Сондықтан оның іс-әрекетінің көпшілігі былайғы жұртқа тосын, оғаш боп көрінген. Замандастары оған “сыйымсыз, қыңыр мінез, әпенді” деп баға берген.

	Гераклит әр жолы, жұрттың алдына шыққан сайын жылайды екен, өйткені олардың істеген ісінің бәрі аянышты, бәрі күйкі нәрсе боп көрінсе керек.

	Эфестіктер бізге заң шығарып бер деп өтінгенде, Гераклит: қаланы онсыз да ақымақ басқарып отыр, оған заңның қажеті не деп, көнбей қойыпты. Артемида храмына барып оңашада балалармен асық ойнап жатса, эфестіктер анталап қоршап алыпты. Сонда Гераклит: “Неменеге таңырқайсыңдар, оңбағандар, сендердің мемлекеттеріңді басқарғаннан гөрі, асық ойнаған артық!” деп айқай салыпты.

	Мойны озық жақсымен алысу, жолын кесіп мұқату адамзаттың бағзыдан келе жатқан – жөргегінде жабысқан дерті ғой. Гераклиттің пікірлес досы, озық ойлы қайраткер Гермодорды эфестіктер шыдатпай билік басынан қуып шығады. Сонда ашуланған Гераклит: “Эфестіктердің үлкендері түгел қырылып, қала тек әлі жетілмеген жасөспірімдерге қалса екен, өйткені олар: “біздің ортамызда өзімізден асқан ешкім болмасын, егер ондайлар табыла қалса, басқа жерде басқалармен бірге болсын!” деп араларындағы ең жақсы адам – Гермодорды қуып жіберген жоқ па!” депті.

	Гераклит аса ақылды дана адам болған. Өз қадірін білгендіктен, басқаларды көп менсіне бермеген, асқақтап жоғарыдан қараған. Мәселен: “Көп білгеннен ақыл қосылмайды, әйтпесе Гесиод пен Пифагор, Ксенофан мен Гекатей дана болар еді ғой. Өйткені бірден-бір даналық – тұтастай дүниеге билік жүргізетін Білімді меңгеру” деп өз замандағы талай ғұламаны шенегенін көреміз.

	Өмірінің ақырына қарай Гераклит елден безініп, тау арасында жападан-жалғыз ғұмыр кешеді, тек шөп-шалаңмен ғана қоректенеді. Көп өтпей дертке шалдығып, үсті-басы қолдырап шемен қаптап кетеді. Лажсыз қалаға келіп, емшілерге: “Сел жаңбырды тоқтатып, қуаңшылыққа айналдыра аласыңдар ма?” дейді жұмбақтап. Емшілер дәрменсіз екенін айтқан соң, қораға барып, сиырдың жас жапасын үстіне жағып жатады. Бірақ одан еш шипа болмай, азаппен бұл пәниден озады.

	Гераклиттің ажалы туралы тоқтамды пікір жоқ, жазба деректерде әркім әр саққа жүгіртеді. Бірі: “Ол күн шуаққа жатты да, малайларына бұйырып, үсті-басына сиырдың жапасын жаққызды. Сол жатқан күйі орнынан тұрмай, екінші күні көз жұмды. Денесі орталық майданға жерленді” десе, екіншісі: “... үсті қидан тазармаған күйі далада қалып, сүйегін ит кемірді” дейді. Ал енді бір деректе: “Шеменнен жазылып, басқа аурудан өлді” делінген... Қалай болған күнде де данышпанның өмірі қайғылы аяқталғаны мәлім.

	Гераклит тарихта тұңғыш рет “космос” ұғымын ғылыми қолдануға енгізген ғалым. Ол: “космос әлемдегінің барлығы үшін ортақ, оны адам да, құдай да жаратпаған, ол – белгілі бір тәртіппен тұтанып, белгілі бір тәртіппен өшіп отыратын, бағзыдан мәңгіге жалғаса беретін от” дейді. Бұл жерде “космос” сөзі “тәртіп” деген ұғымды білдіреді. Әуелгіде ол мемлекеттік құрылымға, кейде тіпті әйелдердің сыланып-сипанып өзін тәртіпке келтіруіне қатысты айтылған. Осыдан кеп “косметика” сөзі пайда болған.

	Сондай-ақ ғалым гректің “Логос” сөзіне де философиялық мән береді. Бұл атауды бірде “сөз”, “сөйлеу”, кей тұста “ұғым” мағынасында қолданған.

	Гераклиттің ең басты шығармасы – “Табиғат туралы” деп аталатын дастаны. Оның кейбір үзінділері ғана бізге жеткен. Шығарма “Барлығы туралы”, “Мемлекет туралы”, “Құдайлар туралы” дейтін үш түрлі толғаныстан тұрады. Кітап өз кезінде Артемида храмында сақталыпты. Тарихшылардың айтуынша, Гераклит бұл шығармасын тек ақылы кемел, қабілеттілер болмаса, былайғы қарабайыр жұрт оқыса да түсінбейтіндей ғып әдейі күрделендіріп жазған көрінеді. Жалпы, Гераклиттің қай шығармасы болмасын, астары терең, жұмбақ сырлы, мағынасы екіұшты, бұлыңғыр болып келеді. Сондықтан да замандастары Гераклитті “Күңгірт” деп атаған. Осыған байланысты бір мысал келтіре кетейік. Еврапид Гераклиттің шығармаларын Сократқа апарып беріпті де, біраз күннен кейін пікіріңіз қандай деп сұрапты. Сонда Сократ: “Менің ұққандарым – тамаша, бәлкім ұқпаған нәрселерім одан да тамаша шығар, бірақ бұл кітаптың тұңғиығына батып кетпеу үшін деллостық сүңгуші болуың керек!” депті.

	Гераклиттің табиғат құбылысы, адам жанының құпия қатпары, жалпы болмыс туралы терең ойлы тұжырымдары сан ықылым заманнан бері адамзат тарихымен біте қайнасып, бірге жасап келеді.



	* Өркөкіректіктің алауын өрттен бұрын өшір.



	* Дананың ойы – баланың ойыны.



	* Гераклиттен біреулер: “неге үндемейсің?” деп сұрағанда: “сендер оттасын деп тұрмын!” депті.



	* Заң үшін жұрт қаланың дуалын қорғағандай шайқассын.



	* Бала кезде бәрін қайран қалдырдым.

	Жігіт болдым – ештеңе ұқпай мәңгірдім.

	Есейген соң үйренуден тынбадым,

	Дүниенің түгел шештім жұмбағын.



	* Жолдың түзуі де, қисығы да бәрібір.



	* Алтынның тауарға, тауардың алтынға айналғаны сияқты, бәрі де отқа, от бәріне айналады.



	* Оттың өлгені – ауаның туғаны, ауаның өлгені – судың туғаны. Жердің өлгенінен су, судың өлгенінен – ауа, ауаның өлгенінен от пайда болады және керісінше.



	* Мен ешкімнен дәріс алған емеспін; өзімді-өзім зерттедім, өзімнен-өзім үйрендім.



	* Құлағыңа сенбе, көзіңе сен.



	* Бұйырғанның бәрі нәсіп.



	* Қатыгез көп, қайырымды аз.



	* Адамның арманының орындалғаны – өзіне сор.



	* Ашуды ауыздықтау қиын:



	* ЬІрқына көнгенің – ажалыңнан бұрын өлгенің.



	* Нәпсіні тыю – ашуды жеңуден де қиын.



	* Асып туған өзгеден

	Бірдің өзі жүзге тең.

	* Маңызды мәселеде шалағай тұжырым жасама.



	* Көруге, естуге, дәмін татуға болатын нәрсені мәнді деп есептеймін.



	* Өзін-өзі танып-білу, ойлау, адам атаулының бәріне тән қасиет.



	* Өзгергені – өлгені...



	* Ой-сана – адамзаттың ұлы жетістігі, даналықтың мәні – ақиқатты айту һәм табиғаттың үніне құлақ түріп, соған сәйкес әрекет ету.



	* Тыңдап отырып ұқпайтындар саңырау тақылеттес, оларды қасыңда отырса да жоқ деп есептеуге болады.



	* Соқырдан көру деген немене деп сұрасаң, соқырлық деп жауап берер еді.



	* Даналықтың жалғыз-ақ мәні – барлық жерде бәрі мойындайтын дәйекті ойды танып-білу.



	* Эллиндіктердің бәрінен ақылды боп саналатын Гомер сияқты, жұрт көріп тұрғанын тани алмай шатасады. Гомерді бит сығып отырған балалар: ұстағанымызды жерге тастап жатырмыз, ұстамағанымыз өз үстімізде қалды деп алдаған ғой!



	* Күллі нәрсенің, бар болмыстың әкесі – соғыс.



	* Дана Биант бір қалыптан аспаған, Сөзі асыл болсадағы басқадан.



	* Көп нәрсенің сырына жетіктер ғана философиямен айналыссын.



	* Өзіміз тірі кезде, жанымыз – өлі, өзіміз өлгенде жанымыз тіріледі.



	* Қалай қақсап, бұл жұртқа қайтып ұрсам -

	Анық сөзді ұқпайды айтып тұрсаң!



	* Даналық, әдемілік, тағы басқа тұрғыдан алғанда ең данышпан адамның өзі құдаймен салыстырғанда маймылдай-ақ боп көрінеді.





ДЕМОКРИТ




	Ежелгі грек топырағынан төрткүл дүниені тамсандырған небір дара бітімді даналар шыққаны мәлім. Соның бірі – Демокрит. ¥лы ойшылдың туған, өлген жылы туралы бір ізді мағлұмат жоқ. Антисфеннің айтуынша, Демокрит жүзден артық жасаған; ал Гиппарх жүз тоғыз жасында қайтыс болды дейді. Біз ғылым соңғы кезде ден қойып жүрген пікірге жүгіндік, яғни ол біздің дәуірімізге дейінгі 463-360 жылдар аралығында өмір сүрген. Абдера шаһарында дүниеге келген, әкесі әлеуетті бай адам болған. Бірақ Демокрит рақат-байлықты тәрк етіп, бүкіл ғұмырын дүниенің сырын танып, даналықты меңгеруге арнайды. Демокрит ағайынды үш жігіттің кенжесі екен, әкеден қалған мұраны бөліскенде, жол жүруге қажет болғандықтан, ең аз болса да мүліктің ақша түріндегі бөлігін алады. Үлесіне тиген сол азын-аулақ қаржымен ғылым іздеп сапарға аттанады. Дүниенің төрт бұрышын шарлап Мысырға барады, ғұлама-абыздардың дәрісін тыңдап, геометрияны меңгереді; Парсының халдейлері – әулие-көріпкелдерінің өнерін үйренеді; Үндістандағы гимнософистермен де араласады; Эфиопияға дейін сапар шегеді.

	Қалтасында соқыр тиыны қалмай арып-ашып ақыры еліне оралады. Қайыршының күнін кешіп, күнделікті тамағына ағасы пұл беріп тұрған. Бірақ бір күні болашақ туралы айтқан бір сәуегейлік болжамы айна-қатесіз дәл келіп, аяқ астынан даңқы шығады. Сол сәттен бастап жұрт оны аруақты адам деп өмір бойы ардақтап әулие тұтқан. Сол тұстағы заң бойынша, әкесінің мұрасын талан-таражға сап шашқан адамды өз туған жерінде жерлеуге тыйым салынады екен. Іші тар қызғаншақтардың өсек-аяңынан қорқып, Демокрит өзінің “Үлы Ғаламның құрылымы” дейтін әйгілі шығармасын халыққа оқып береді. Сөйтіп, өлгенде жерлемек түгілі, тірісінде оған туған жерінде мыстан ескерткіш қояды; қайтыс болғанда қазынаның есебінен жерлейді.

	Демокриттің оғаш, оқшау мінезі көп болған. Ешкімге жуымай жападан-жалғыз жүруді ұнатқан, сол қылығына қарап жұрт оны есі ауысқан жындысүрей деп ойлаған. Демокриттің елуге тарта ғылыми трактат жазғаны мәлім. Соның бәрін ол күн демей, түн демей, қала сыртындағы қабірдің бірінде тығылып отырып жазыпты.

	Оның тапқырлығы, көрегендігі, дара мінез даналығы хақында тарих жадында сақталған әр түрлі аңыз бар. Парсы патшасы Дарийдың көркіне көз тоймас сұлу һәм ең сүйікті әйелі опат болып, патша қайғыдан шөгіп жатып қалыпты. Демокрит тілегімді орындасаң, әйеліңді тірілтіп берем дейді. Патша қуанып кетіп, не қажеттің бәрін сол жерде үйгізіп тастайды. Демокрит айналасын ризашылықпен шолып: “Енді бір-ақ нәрсе жетпейді. Табыттың бетіне өмірде ешқашан қасірет шекпеген үш адамның есімін жаз, сонда әйелің тіріліп кетеді” дейді. ¥лы билеуші ол талапты, әрине, орындай алмайды. Сонда Демокрит мырс етіп: “Ей, ақымақ пенде, мұндай бақытсыздық жалғыз сенің ғана басыңа түскендей неменеге таусыласың, бұрын-соңды қайғы жұтып көрмеген бір адамды таба алмай тұрған жоқсың ба!” депті.

	Кейін атақты философ болған Протагорді жас кезінде отын әкеле жатқанда көреді. Баланың отынды еш жаққа аумайтындай етіп геометриялық соншалық дәлдікпен буғанын байқап, өзіне шәкірт қып алады.

	Бір күні Демокрит Гиппократқа қонаққа келеді. Үй иесі ыдысқа құйып сүт ұсынады. Демокрит сүтке қарап:

	– Бірінші рет лақтаған қара ешкінің сүті екен, – депті. Гиппократ оның сәуегейлігіне қайран қалыпты.

	Гиппократтың қасына еріп жүрген қызды көріп бірінші күні: “Сәламат па, бойжеткен!” дейді, ертеңінде: “Сәламат па, келіншек!” депті– сөйтсе, шынында да қыз сол түні абыройынан айырылып шыққан екен.

	Ол дабыра-даңқты сүймеген, барынша сыпайы, елеусіз болуға тырысқан. Мәселен, Афинаға барғанда ешкім оны танымаған. Сократ екеуі философия туралы әңгіме-дүкен құрғанда, Сократ кіммен сөйлесіп отырғанын білмеген. Платон өзінің “Бақталастар” деп аталатын белгілі жазбасында Сократпен ой жарыстырып, сөз таластырған данагөй Энопид, Анаксагормен қатар Демокриттің есімін айтпай “белгісіз біреу” деп атайды. Сократ сол әңгіме үстінде оған: “Философ бессайысшы сияқты болу керек” дейді. Ол шынында, ғылымның бесаспап білгірі болды. Математика, физика, этика, өнер саласында онымен бой теңестірер адам кемде-кем еді. Оның асқан білім-парасаты сол кездегі көптеген данышпандардың қызғаныш, бақталастығын туғызған. Тіпті Платонның өзі ыза болып, Демокриттің қолына түскен бар шығармаларын өртеп жібермек болады, бірақ қасындағы достары: сен өртегеннен не пайда, бәрібір басқалардың қолында бар ғой дегеннен соң барып, ақылға келіп тоқтаса керек. Платон ежелгі философтардың бәрінің атын дерлік мысалға келтіргенде де оның атын ауызға алмайды, тіпті сынауға болатын осал тұстарын көре тұрса да әдейі үндемейді, яғни әлсіздердің өзінен зордан өш алуының бірден-бір сенімді әдісі – елемей қою екені әлмисақтан белгілі жай ғой.

	Демокрит бар ғұмырын ғылым жолына арнап дүниенің рақатынан баз кешті деп жоғарыда айттық. Ол табиғат тылсымына терең бойлап, неше түрлі тәжірибе жасайды, кейде тіпті сол жолда өзінің денсаулығын да құрбан еткен. Бізге жеткен аңызға сүйенсек, “ақиқатты сезім арқылы тану мүмкін емес” деп, жалтыраған мыс табақтың күнмен шағылысқан сәулесін көзіне тосып, өзін-өзі әдейі соқыр қылған деседі, сөйтіп көзіне “қақпақ” қою арқылы ақыл-парасаттың көзін ашпақ болған.

	Демокрит Пифагордың баласы Аримпестен тәлім алған, жалпы ол пифагоршылардың ілімін жақтап, ізін қуған. Пифагордың өзі туралы арнайы еңбек жазып, оның есімін зор сүйіспеншілікпен атайды. Демокрит – геометриялық денелерді көп зерттеп, осы салада үлкен жаңалық ашқан ғалым. Мәселен, ол табаны мен биіктігі бірдей болған жағдайда, конустың көлемі цилиндрдің көлемінің үштен біріне, ал сондай жағдайдағы пирамиданың көлемі де призма көлемінің үштен біріне тең болатынын тұңғыш рет дәлелдейді. Сондай-ақ ол конусқа байланысты шешуші қиын мынадай сауалды алдымызға көлденең тартады: егер конусты оның табанына параллель жазықтық бойымен бірнеше қайтара қисақ, қиындының бетін қалай елестетеміз: олар бір-бірімен тең бола ма, жоқ па? Егер тең емес болса, конустың бүйірі тегіс емес, сатылы сияқты болғаны. Ал бір-бірімен тең болса, тұйыққа тірелеміз. Ондай жағдайда бұл геометриялық дене конус емес, цилиндр болып шығар еді. Демокрит ашқан бұл қызық құбылыс әлі күнге дейін “Конус парадоксі” деп аталады.

	Демокриттің ажалы да таңғаларлық. Өлер сәтінде қарындасының қолында болады. Әбден қартайып, дерт меңдеп әл үстінде жатқанда қарындасы: “Қап, Фесмофорий мейрамы кезінде өліп қалса қайттім, құдайларға лайықты құрмет көрсете алмайтын болдым-ау!” деп қатты қайғырады. Қарындасына жаны ашыған Демокрит: “Жарайды, өлмей тұра тұрайын. Маған күн сайын ыстық нан әкеп бер” дейді. Жаңа піскен ыстық нанды иіскеп, мейрам өткенше үш күн шыдап, содан кейін барып еш қиналыссыз көз жұмыпты.

	Осы оқиғаға байланысты атақты Диоген Лаэрций мынадай өлең арнаған:



	Демокриттей дана туған бар ма адам?

	Ол білмейтін ақыл-айла қалмаған.

	Ыстық нанмен қонақ қылып үйінде,

	Ажалды да үш күн бойы алдаған.



	Табиғат құбылыстарын жіті зерттеп, терең зерделеген ғұлама болмыс жайлы өзінің кейбір пайымдауларын былайша түйіндейді:



	*Әлемнің бастауы – атом мен бос кеңістік, басқаның бәрі біздің түсінігімізде ғана өмір сүреді.



	*Атом дегеніміз – өте кішкене болғандықтан көрінбейтін, қатты болғандықтан бөлінбейтін денелер.



	* Атомдар кеңістікте шексіз қозғалыста болады.



	* Бір түрлі атомдардан әр түрлі денелер құрала ма? Әрине, құралады, бір түрлі әріптерден әр түрлі кітаптар жазылады емес пе!



	* Сезінудің бес түрінен тыс түйсіну қабілеті тілсіз хайуандарда, кемеңгерлер мен құдайда ғана болады.



	* Қозғалыс мәңгілік. Табиғаттағы қозғалыс қайдан басталды деген сауалға кім жауап бере алады екен?



	* Шексіз кеңістікте мен сияқты Демокриттер толып жатыр.



	* Бір нәрсенің себебін сұрау, шексіздіктің бастауын іздеумен бірдей.



	* Еш нәрсе олайдан гөрі былай емес, бал біреуге тәтті, екінші біреуге ащы боп көрінеді, соған қарап балды тәтті де, ащы да емес деуге болады.



	* Не еш нәрсе ақиқат емес,

	Не ақиқат нәрсе – бізге белгісіз елес.



	* Иіс дегеніміз ауырдан бөлініп шыққан жеңілдің ағысы.



	* Жоқтан бар пайда болмайды, ал бардан жаңа ештеңе пайда болмақ емес, демек біз көріп-сезетін заттар бұрынғы бар нәрседен бөліну арқылы пайда болады.



	* Танымның екі түрі бар: бірі сезім арқылы, екіншісі ақыл-ой арқылы.



	* Қайсарлықтың алдында тағдырдың соққысы да дәрменсіз.



	* Батылдық – істің басы,

	Ал кездейсоқтық – нәтиженің қожасы.



	* Сөз – істің елесі.



	* Қанағат – қуанышыңды көбейтеді, рақатыңды арттырады.



	* Даналықтан үш түрлі қабілет туындайды: Мүлтіксіз шешім шығару, қатесіз сөйлеу, орынды іс қылу.



	* Жоққа қайғырмаса, барға қуана білсе – сол нағыз ақылды адам.



	* Адамның адал, арамдығы ісінен ғана емес, пиғылынан да танылады.



	* Бір ғылыми жаңалық ашу мен үшін бүкіл Парсы патшалығын жаулап алудан артық.



	* Жауды жеңген ғана емес, өз нәпсісін ауыздықтай білген де ерлік. Кейбіреу жер-көкті билеп ұлы боп жүргенмен әйелдің етегіне үйіріліп құлы боп жүр.



	* Ақымақтың ұстазы – сөз емес, бақытсыздық.



	* Бар нәрсенің ортасы абзал, маған көп те емес, жоқ та емес болған ұнайды.



	* Арамзалар қысылғанда ант-су ішіп құдайға құлшылық етеді, қиындықтан құтылған соң тәубесін сол бойда ұмытып кетеді.



	* Себепсіз еш нәрсе болмайды, бірақ барлығы белгілі бір негіз бен қажеттіліктен туындайды.



	* Ойын-тойсыз өмір аялдайтын бекеті жоқ ұзақ жол сияқты.



	* Кім қанағатшыл болса, сол бай.



	* Тура сөйлеу – еркін ойлаудың көрінісі, бірақ орайын тауып айтпасаң, басыңа сор.



	* Өзгеге билік жүргізу үшін, әуелі өзіңді билеп үйрен.



	* Өзін ақылдымын деп ойлайтын адамға жөн айту құр азап.



	* Заң – ойдан шығарылған сандырақ. Заңды адамдар жасады. Ал табиғат атом мен кеңістікті жаратты.



	* Ақыл есейдің деп қонбайды, ол – тиянақты тәрбие мен табиғаттың жемісі.



	* Бәрін білуге ұмтылып, бәрінен бірдей мақұрым қалма.



	* Топас біреудің сандырақтап сөйлегенін көріп Демокрит: “Мына кісі айтуға болмайтын сөзді айтуды біледі екен, ал үндемеуді білмейді екен” депті.



	* Көп білуге емес, көп ойлауға ұмтылу керек.



	* Жақындарының қайғысына айызы қанатындар құбылмалы тағдырдың таяғы ертең өз басына да тиюі ықтимал екенін түсінбейді.



	* Дүниенің қай түкпіріне барса да, ақылдының алды жарық, өйткені ізгілікті жүрекке күллі әлем – отан.





ДИОГЕН




	Тарих тақтасына есімі алтынмен апталған алты Диоген бар. Бүгінгі сөз солардың ішіндегі тағдыры ерекше, тапқырлығымен даңқы шыққан ұлы ойшыл, синоптық Диоген туралы болмақ. Ол біздің дәуірімізге дейінгі 400-323 жылдар аралығында өмір сүрген. Жас кезінде қуғынға ұшырап көп бейнет көреді. Туған жерінен безуге не себеп болғаны туралы бізге жеткен бір ізді мәлімет жоқ. Біреулер /Диокл/ Диогеннің әкесі Гикесий қазына орнында ақша ұсақтаушы боп істейтін, бір жолы монетті бүлдіріп, сол үшін қуғынға түсті десе, Евбулид: ондай әрекетпен айналысқан Диогеннің өзі жалған ақша жасағаны үшін қолға түсіп, жазадан қорқып қашып кетті дейді.

	Афинаға келіп, кинизмнің негізін салушы атақты философ Антисфенді жағалайды. Ешкімге іш бермейтін, талайдың тауын шаққан шатақ мінезді Антисфен әуелгіде жолатпай қалай қуса да, Диоген бетінен қайтпай дегеніне жетеді. Бір күні философ таяқ ала жүгіргенде Диоген басын тосып: “¥р, бірақ мені қуып шығатындай мықты таяқ таба алмассың!” дейді. Амалы таусылған Антисфен оны сол күннен бастап шәкірт қып алады. ¥стаз өлген соң, енді мұнда сөйлесетін кісі қалған жоқ деп Коринфке қоныс аударады. Мұнда ол үйсіз-күйсіз кезбе боп ашық аспан астында өмір сүреді. Күй толғамай кез келген жерге түней сап, бір ұшына дорба ілген аса таяғын мойнына асып көше кезіп жүретін болған. Кейін Құдай Анасы храмының жанындағы бір астық салатын ескі қыш бөшкені паналайды. Өзін шынықтыру үшін жазда ыстық құмға аунап, қыста қырау басқан тас мүсіндерді жалаңаш құшақтап, не қарда жалаң аяқ жүреді екен.

	Замандастарының сипаттауынша, Диоген басына қылтанақ өспейтін жалтыр таз, қабақ астынан бұқа көзденіп сүзе қарайтын, еңкіш денелі аса сиықсыз адам болса керек. Табиғат жаратқан түрді өзгертуге болмайды деп, жалбырап кеудесіне түскен сақал-мұртын да алмайды екен. Ол дүниенің рақатына еш қызықпаған, үсті-басын түзеп күтінуді, қалыптасқан дәстүр, тәртіпті сақтау дегенді білмей өткен дәруіш. Тек өзінің ішкі ой-санасымен ғана өмір сүрген. Сондықтан оның көптеген қылықтары жұртқа ерсі боп көрінсе керек. Жорғалап жүрген тышқанға қарап, төсек-орын қажет емес, қараңғыдан қорықпайды, рақат-қызық іздемейді, неге осыдан үйренбеске деп барынша талғаусыз қарапайым тіршілік кешуге тырысады. Кез келген жерде ұйықтап, кез келген жерде тамақтанып парықсыз жүре берген. Етті шикідей жеп өліп қала жаздайды. Сондай-ақ, елдің көзінше ит сияқты сари сап, тағы басқа жабайы қылықтарды жасай беретін болған.

	Әрине, ұлы философтың бұл пенделік тіршілігі сырт көзге соншалық оғаш, сорақы боп көрінгенмен оның сыры арыда еді. Ол тереңнен толғап еркін ойлау арқылы өмірдің шын мәнін түсінуге талпынды әрі мағынасыз күйкі тірлікке барынша жиіркене қарап, одан бойын толық аулақтата білді. Бұл арғы-бергіде адам баласының ешқайсысы бастан кешпеген керемет еді. Осындай ойды өрбіте келіп, А.П.Чехов: “Диоген бөшкеде тұрса да жер бетіндегі патша біткеннің бәрінен бақыттырақ ғұмыр кешті” деп бағалаған.

	Диоген ешкімді жақтырмайтын қырыс мінез, уытты, өткір тілімен ерекшеленген. Туған жерінен қуғын көріп Афинаға кеп паналағанда Платон, Эвклид, Аристипп, Эсхин, Антисфен сияқты Сократтың көптеген шәкірттерімен жақындасады. Бірақ көп өтпей Антисфеннен басқаларының бәрінен жеріп шығады. Антисфенмен жақын араласады, әйткенмен оның өзін емес, ақиқатты айғақтайды деп ілімін мақтайды. “Антисфен мені азат еткеннен бері құлдықтан құтылдым, – дейді Диоген. – Бұл қалай болды дейсіз ғой? Ол маған не нәрсе менікі, не нәрсе бөтен екенін айыра білуге үйретті. Дүние-мүлік, байлық – менікі емес; туыс-жұрағат, жақын, дос, даңқ, қымбат зат, елмен араласу – бұның бәрі бөтендікі. Саған тиесілі нәрсе не? – Сенің түсінік-танымың. Ол мүлдем еркін, – деп үйретті Антисфен, – оған ешкімнің үкімі жүрмейді, ешкім оған кедергі жасап, менің ырқымнан тыс ықпал ете алмайды”. Ал Платонды ол тапқыр, шешендігінен гөрі бос сөзі көп деп сынаған. Диоген бірде Платоннан шарап сұратса керек. Платон оған бір бөшке шарап жібереді. Сонда Диоген: “Сенен екі жерде екі қанша деп сұраса, жиырма деп жауап берер ме едің? Сол сияқты, нені сұраса, соны бермейсің, сұраққа лайықты жауаптың жөнін білмейсің” деп, оны көпсөзділігі үшін шенеген.

	Платонның “адам-қауырсыны жоқ екі аяқты хайуан” деген атақты анықтамасын естісімен Диоген әтештің жүнін жұлыпты да, Платонның Академиясына апарып: “Міне, Платонның адамы!” деп тастай салыпты.

	Бір күні атақты шешен Демосфен асханада тамақ ішіп отырғанда Диоген үстінен түседі, оны көре сап шешен ішкі бөлмеге кіріп кетеді. Сонда Диоген: “Бұл әрекетіңмен одан ары асханада бола түсесің!” депті.

	Диогеннің артында аңыз боп қалған сөз көп, сан ықылым заман өтсе де соның бәрі нақыл боп күні бүгінге дейін ұрпақ аузында жүр. Ол өмірдегі кез келген құбылысқа зор ынтамен зейін салып, сергек үн қатып отырған. Ақиқат іздеп арпалысқан мазасыз жан не бір шырғалаңға тап болып, шытырман сұрақтарға табан астында жауап тауып, бірер ауыз сөзбен түйіп тастайтын болған. Яғни ол өзінің өмірінен өнеге жасап қалдырды.

	Бірде Диоген кемемен Афинаға қарай жүзіп келе жатады. Крит аралына таяй бергенде күтпеген жерден қарақшылар шабуыл жасап, кемедегілер түгелдей қолға түседі. Тұтқындалған жолдастарымен бірге Диогенді де құл базарға апарып сатады.

	Аңыз сөзде үстеме көп, әрине. Әйтсе де осынау ерекше жаралған қайсар жанның одан арғы тағдырын көне деректер былайша суреттейді:

	“Оттай қарыған ыстықтан есеңгіреп тұрса да Диоген жадырай күлді. Содан соң қожайынның рұқсатынсыз құмның үстіне отыра кетті.

	– Әй, оның не? – деді үстіне желбегей парсы шапанын киген ақ шалмалы саудагер гүж етіп. – Отырған кісіні кім көреді?!

	– Неге көрмесін? – деді Диоген дау айтып, – Балық жатса да өз алушысын табады емес пе! – Құл сатушы тапқыр сөзге риза көңілмен қарқылдай күліп, оған құмның үстіне отыруға рұқсат етті.

	Іле Диоген, аптаптан әбден мәңгірген тұтқындарға дем беріп серпілту үшін базарды басына көтеріп айғай салды.

	– Ау, халайық! Неғып ұнжырғаларың түсіп тұр?.. Шынымен-ақ өзек тырнап ұлыған аштықтың азабына төзе алатын емессіңдер ме? Уақасы жоқ, ол істің ретін келтіруге болады! – деді де, құл сатушыларға қарап сөзін ары қарай жалғады: – Мәртебелі тақсырлар! Бұларың қалай, ақылға сап ойлап көріңдерші өздерің! Шаруа жөнін білетін кез келген қожайын сияқты сендер де қой-ешкі, торайларыңды дұрыстап күтіп жемдейсіңдер емес пе, солай ғой? Ендеше хайуанның ішіндегі ең қымбаттысы – адамды сатқалы отырып аштан бұрлықтырғандарыңа жол болсын!

	Утымды әзіл кімге әсер етпесін, қожайындар да, құлдар да ду күлісті. “Расында да бұларды тамақтандырғанның зияны жоқ!” деп, көңілі жібіген саудагерлер қолдарын созып нан, жүзім, кепкен балық ұсыплы, торсықпен су да берді. Аз да болса ар жақтарына ел қонып көңілденген тұтқындар Диогенге күлімдеген көздерінен алғыстарын жаудырды.

	– Әй, шал, – деді қожайын мінезі де, сөзі де ерек құлға рахымы түсіп, – Қолыңнан не келеді?

	– Кісіге билік етуді білемін!

	– Қалжыңды қой!

	– Еш қалжыңы жоқ.

	– Мырзамын деп шіренген құлды кім алушы еді?

	– Алғанда қандай, бәрінен бұрын сондайды алады, – дейді Диоген. – Қарапайым құл кімге таңсық дейсің. Сенбесең қазір-ақ көзіңді жеткізуге болады, мен туралы айтып жар сап көрші.

	– Жо-жоқ! Керек болса, өзің жар сал, көрейін не шыққанын!

	Диоген орнынан жайлап тұрып, бар даусымен айналаны жаңғырта айқай салды:

	– Уа, халайық, кім өзіне қожайын сатып алғысы келеді?! Қожайын керек қылатындарың тез мұнда келіңдер!

	Айналадағылар мысқылдай қарап, мырс-мырс күлісті, сөйтіп тұрғанда егде тартқан көк киімді бір адам Диогенге жақындап келді.

	– Өзіңді сатып тұрған қожайын сен емессің бе?

	– Қателескен жоқсың, дәл өзімін! – деді Диоген көкірегін керіп.

	– А-А, бұл “қожайынның” иесі менмін! – деді сол жерде құл сатушы қыстырылып. – Үш минаға сатамын!

	Егде кісі басын күдіктене шайқап теріс айнала беріп еді, Диоген жібермей алдын кес-кестеді:

	– Су тегінге беріп тұр, шын айтамын. Үш мина дегенің жүк таситын тобанаяқ жабының құны емес пе, ал мен ақылым жүйткіген жүйрікпін?

	Егде кісі жымия күлді:

	– Сонда сенің ақылың қай тарапта жүйткиді?

	– Философия кеңістігінде, сүйіктім!

	– Сен аспан әлеміндегі құбылыстарды зерттейсің бе?

	– Өлі денелер диалектикасы мені қызықтырмайды. Мен жан дүниенің диалектикасымен айналысамын.

	– Ондай болса, балаларымды тәрбиелеуге жарайды екенсің. Келісесің бе?

	– Келісем, – деді Диоген. – Бірақ шартым бар...

	Жұрт ду күлді, құл сатушы осқырынып мырс етті:

	– Мына ақымақ, енді шарт қоймақшы!

	– Несі бар, қоям! – деді Диоген одан ары шалқайып.

	– Қандай? – деді сатып алушы.

	– Ақылымды тыңдап, не бұйырсам соны орындайсың...

	Айналадағылар тағы да қыран-топан күлді, сатып алушы “жұмыртқа тауыққа үйретпейді” деген мақалды ишара ғып:

	– Дарияның бастаулары кері ақты! – деді өлеңдетіп.

	– Еврипидтің өлеңін жақсы біледі екенсің, мейірімді мырза, – деді Диоген. – Егер сен ауру боп, дәрігер жалдап алсаң, ол саған айтқанымды орындайсың деп ескертсе, сен оны, Еврипидтің нақылын көлденең тартып, кінәлар ма. Сатып алушы Диогеннің бетіне тесіле қарап тұрды да:

	– Мен бұл кісіні алам! – деп, құл сатушыға сұрағанының үстіне тағы бір мина қосып берді. Құл сатушы кеткен соң Диоген жаңа қожайынына бұрылып:

	– Сен кім боласың? – деп сұрады.

	– Мен Ксениад деген саудагермін.

	– Менің атым – Ит. Таңғалмай-ақ қой, бұл лақап атым, шын есімім – Диоген, құдай жаратқан деген сөз, – деді бас бармағын жоғары көтеріп. – Иә, сонымен қайда бет түзедік?

	– Коринфтегі менің үйіме барамыз.

	– Өте жақсы! – деді Диоген көңілденіп. – Бүкіл Элладаны шарласам да атақты Коринфеге осы күнге дейін жолым түспеп еді...”

	“Диогеннің сатылуы” деген кітап жазған Евбулдың айтуынша, Диоген жаңа қожасының көңілінен шығады, балаларын тәрбиелетіп қана қоймай, оған бүкіл шаруашылығын да сеніп тапсырады, әбден риза болған Ксениад жүрген жерінде: “менің үйіме кие қонды!” деп айтып жүреді екен. Диоген балаларды әр түрлі ғылым негіздерін оқытумен бірге, атқа мінуге, садақ атып, балта лақтыруға, саят құрып, аң аулауға баулиды; үйде өздеріне-өздері қарауға, қарапайым тамақтанып, су ішуге, шаштарын қысқа қырықтыруға, әлеміш, асыл бұйым тағынып, сәнді киінбеуге, көшеде үндемей, назарларын төмен салып жүруге үйретеді. Өз кезегінде балалар да оны жақсы көріп, қадір тұтқан, ата-аналарының алдында оны қорғап, әрқашан ара түсіп отырған.

	Бірде шәкірттер ұстаздарын сатып алмақ болады. Сонда Диоген оларды ақымақ деп айыптапты: “арыстан асыраған адамға құл болмайды, асыраған адам арыстанға құл болады, өйткені тағы жыртқыш адамға қорқыныш ұялатады, ал қорқыныш – құлға тән қасиет!” депті.

	Әбден қартайғанша ол Ксениадтың қолында тұрады, кәрілік меңдеп қайтыс болғанда оны Ксениадтың балалары жерлеген. Өлер алдында Ксениад одан “қалай жерлейік?” деп сұрағанда:

	“Бетімді төмен қаратып көміңдер!” депті.

	“Неге?”

	“Өйткені таяуда төмендегілер жоғарыға шығады!” Олай дейтін себебі, Македония күш жинап әлсіз елден қуатты елге айналып келе жатыр еді.

	Диоген “Махаббат туралы”, “Мемлекет”, “Эдип”, “Фиест” деп аталатын шығармалар жазған. Бұлардан тыс ел арасына аңыз боп тарап кеткен қанатты сөздері ұшан-теңіз. Әсіресе мірдің оғындай нысанаға дөп тиетін ұтымды-тапқыр жауаптарына қайран қалмасқа амал жоқ.

	Диоген тас мүсіннен қайыр сұрап тұрыпты. Мұның не деп сұрағанда: “сараңдардың түк бермес мейірімсіздігіне өзімді үйретіп тұрмын”, – депті.

	– Жұрт неге қайыр-садақаны мүсәпірлерге береді де философтарға бермейді?

	– Өйткені олар өздерінің соқыр, ақсақ боп қалулары бек мүмкін, ал данышпан болулары ешқашан мүмкін емес екенін біледі.

	Бір күні біреу Диогенді мүкәмалға малынған салтанатты үйге алып келіп, мұнда түкіруге болмайды дейді. Сонда ол жөткірініп алыпты да “басқа лайықты жер таба алмадым” деп жолдасының бетіне түкіре салыпты.

	Бір баланың алақанымен уыстап су ішіп тұрғанын көріп: “Бала өмірдің қарапайым мысалымен менен озды!” деп дорбасындағы тостағанын лақтырып жіберіпті.

	Македония патшасы Филипптің Коринфке қарсы жорыққа аттанғанын естіп жұрт абыр-сабыр соғысқа дайындалады. Диоген өзінің бөшкесін ары-бері домалата бастайды. “Бұның не?” деп сұрағанда: “Елдің бәрі жанталасып жатқанда менің қарап тұрғаным ұят қой. Басқа ештеңем жоқ, ең болмаса, бөшкемді домалатайын! депті.

	Философияға басымды қатырғым келмейді деген біреуге: “Жақсы өмір сүруге талпынбасаң, несіне тірі жүрсің!” деп ренжіпті.

	Әлдекім Диогенді қуғынға түскені үшін кінәлапты. Сонда ол: “Ой, ақымақ, қуғын-сүргіннің арқасында мен философ болдым ғой!” депті.

	Қай уақта тамақтанған жөн деп сұрағанда:

	“Бай болсаң – көңіл соққанда, кедей болсаң – пұл тапқанда” деп жауап беріпті.

	Бір күні Диоген көшенің ортасында “Ей, адамдар!” деп айғай сапты. Жұрт жүгіріп келгенде: “Мен екі аяқты аңдарды емес, адамдарды шақырдым!” деп таяғын сілтепті.

	Аштық махаббатты ұмыттырады, егер ашығу қолыңнан келмесе, мойныңа тұзақ сал да қылқына сал.

	Біреуден қайыр сұрап тұрып: “Егер сен басқаларға садақа берген болсаң, маған да бер, ал бермеген болсаң – менен баста!” депті.

	Бір күні Диоген күнге қыздырынып жатса Александр Македонский үстіне төне тоқтап: “Не қаласаң да орындайым, айт” дейді. Сонда Диоген: “Күнді қалқаламашы!” депті.

	Біреу ұзақ шығарма оқып, жұрт жалыға бастайды, өлдік-талдық дегенде қағаздың жазу жазылмаған ақ шеті көрінгенде Диоген: “Шыдаңдар, жігіттер, жағалау көрінді!” деп айғайлап жіберіпті.

	Бір азғын әтек өзінің үйінің есігіне: “Мұнда жаман ниетті ешкім кірмейді” деп жазып қойыпты. Соны көрген Диоген: “Қожайынның өзі қалай кіреді екен?” деп сұрапты.

	Моншадан шығып келе жатқанда, жуынып жатқан кісі көп пе деп сұрағанда, “Аз” деп жауап беріпті, ал монша толық па дегендерге “Толық” депті.

	Мегар алқабында биязы жүнді қойларды тікеннен қорғау үшін үстіне тері жабу жауып қояды екен, ал балалар жалаңаш шауып жүретін болса керек. Соны көріп Диоген: “Мегерліктің баласы болғаныңнан қойы болғаның артық” депті.

	Платон оны “Ит!” деп тілдегенде: “Дұрыс айтасың, әйтпесе өзімді сатқандарға қайта айналып келер ме едім” депті.

	Біреу бөренемен қағып жіберіп “Сақтан!” деп айғайлапты. Сонда Диоген: “Мені тағы да ұрғың келе ме?” деп сұрапты.

	Біреу силлогизм заңы бойынша табиғатта қозғалыс жоқ деп дәлелдемек болғанда, Диоген орнынан тұрып, ары-бері жүре бастапты.

	Аспан әлеміндегі құбылыстар жөнінде пікір толғаған біреуден Диоген: “Аспаннан қашан түсіп едің!” деп сұрапты.

	Дүниедегінің бәрі құдайдың билігінде.

	Данышпандар – құдайдың досы, ал достар үшін бар нәрсе ортақ; демек, данышпандар – әлемнің қожасы!

	Жер бетінде қашан бақыт орнайды деп сұрағанда Диоген:

	“Патшалары даналыққа бой ұрғанда, Даналары патшалық құрғанда” депті.

	Әділ патша, дәрігер не философты көргенде тіршілік иесінің ішіндегі ең ақылдысы адам ба дейсің; ал түс жорушы, көріпкел мен оған сенушілерді, сондай-ақ атақ-байлыққа мастанғандарды ұшыратқанда адамнан өткен ақымақ жоқ шығар ғаламда дейсің.

	Біреу оны лас жерде жүресің деп ұялтпақ болғанда: “Күн де нәжіс төгілген шұңқырға түседі, бірақ одан былғанбайды ғой!” депті.

	Жолы болмаған палуанның емшілікпен айналысып жүргенін көріп: “Бұның қалай? Бір кезде жеңе алмаған бақталастарыңнан осылай өш алғың келе ме?” деп сұрапты.

	Жезөкшеден туған шата көпшілікке тас лақтырыпты. Соны көрген Диоген: “Байқа, әкеңе тиіп кетпесін!” деген екен.

	Диогенге садақа берген біреуді жұрт мақтапты. Сонда Диоген: “Садақаны еңбек сіңіріп алған мені неге мақтамайсыңдар?” деп сұрапты.

	Құрбан шалып құдайдан ұл сұраған біреуге Диоген: “Сол ұлың жақсы адам болса екен деп құрбан шалар ма едің?” деп сұрақ қойыпты.

	Біреу оған оқытуға әкелген баласын керемет дарынды, мінезі де сыпайы деп мақтағанда Диоген: “Ендеше менің не керегім бар оған?” депті.

	Сұлу өңді сүйкімді баланың бос нәрсені айтып көкіп тұрғанын көріп Диоген: “Алтын қыннан қорғасын қанжар суырғанға ұялмайсың ба?” депті.

	Малайлар қожайынға қалай құл болса, ақымақ адам да өз нәпсісіне солай құл.

	Диоген ысырапшыл, шашпа біреуден бір сом сұрапты. Анау: басқалардан тиын сұрайсың да менен неге сом сұрайсың депті. Сонда Диоген: “Басқалардан тағы да сұраймын ғой деп үміттенем, ал сенен екінші қайтара сұрауға мүмкіндік бола ма, жоқ па – бір құдай ғана біледі” депті.

	Сен неге қайыр сұрайсың, Платон сұрамайды ғой деп біреулер сөккенде, Диоген: “Платон да сұрайды, тек ол басын төмен иіп басқаларға естіртпей сұрайды” деген екен.

	Диоген орашолақ біреудің садақ атып жатқанын көріп, дәл нысананың түбіне отыра қалыпты. Бұның не дегенде: “Оқ тиіп кетпесін деп отырмын” депті.

	Мектепке келгенде музаның мүсіндері көп, шәкірттердің аз екенін көріп мұғалімге: “Құдайлардың арқасында оқушыларың аз емес екен”, – депті.

	Бір күні Александр Македонский келіп:

	“Мен – ұлы патша Александрмын!” дейді.

	“Ал мен – Диоген деген итпін!” дейді философ.

	“Неге сені ит дейді?”

	“Сүйек тастағандардың бұлғаң қағып қолтығына кіремін; тастамаса – шәуілдеп үремін; ал жексұрынды тірсектен қауып бүремін!”

	Ақша жасап айыпталғанын бетіне басқан біреуге Диоген: “Қазір сен қандай болсаң, ол кезде мен сондай едім. Бірақ мен қазір қандай болсам, сен ешқашан ондай бола алмайсың!” дейді.

	Олимпиядан қайтып келе жатқанда Диогеннен онда халық көп болды ма деп сұрағанда “Халық көп, адам аз” деп жауап беріпті.

	Алаңда тамақ ішіп отырса біреулер жан-жағынан анталап “Ит!” деп айғай сапты. Сонда Диоген: “Ит – сендерсіңдер, менің тамағыма үймелеген!” депті:

	Жеміс-жидек жуып отырған Диогенді көріп Платон оның қасына келіп ақырын: “Егер Дионисийге қызмет етсең, бүйтіп жеміс-жидек жуып отырмас едің!” деп сыбырлайды. Сонда Диоген де: “Егер жеміс-жидек жуа білсең, сен де Дионисийге қызмет етпеген болар едің!” деп сыбырлапты.

	Біреу: құлдарды неге “адам аяқты” деп атайды деп сұрағанда Диоген: “Өйткені олардың аяғы кісінікі сияқты, ал жан дүниесі, осындай сауал қойып тұрған мына сенікі сияқты!” депті.

	Диоген Минд шаһарына келгенде қаланың өзі кіп-кішкентай, ал дарбазасының ерепайсыз үлкендігін көріп: “Минддік азаматтар, қалаларың қашып кетпес үшін қақпасын бекітіп қойыңдар!” депті.

	Қандай жаста үйленген дұрыс деген сұраққа, “Жастарға әлі ерте, кәрілерге кеш” деп жауап беріпті.

	Қандай шарап тәтті деп сұрағанда, “Бөтендікі” депті.

	Зәйтүн ағашында асулы тұрған әйелдерді көріп: “О, шіркін, барлық ағаш осындай жеміс берсе ғой!” депті.

	Диогеннің Манет деген құлы қашып кетіпті:

	Жұрт іздеу сал деп кеңес бергенде: “¥ят емес пе, Манет Диогенсіз өмір сүре алғанда, Диоген Манетсіз өмір сүре алмай ма!” депті.

	Екі пәлеқордың дауласып жатқанын көріп: “Бірің ұрласаң да, екіншің еш зиян шеккен жоқсың!” деп басу айтыпты.

	Дионисий достарына қалай ілтифат білдіреді деп сұрағанда: “Толығын қоймаға тығып, босын лақтырып жіберетін қапшық сияқты қарайды!” депті.

	Құдай адамға қиналмайтын қарапайым өмір сыйлаған, ал адамдар тәтті бал, хош иісті әтір тағы сол сияқтыларды ойлап тауып, оны қиындатып алды.

	Құлына етігін кигіздіріп отырған мырзаға қарап: “Сен оған мұрныңды сүрткізсең, тіптен бақытты болар едің; қолыңды кесіп таста, сонда сол күнге жетесің!” депті.

	Тарығып достарынан ақша сұрағанда Диоген: “Ақша берші” демейді екен, “Ақшамды берші” дейді екен.

	Храм қазынасынан тостаған ұрлаған біреуді храм күзетшілерінің абақтыға әкеле жатқанын көріп: “Әне үлкен ұрылар кішкентай ұрыны әкеле жатыр!” депті.

	Дәрі сатушы бір алаяқ құдайға сенесің бе деп сұрайды. “Неге сенбеймін, – дейді Диоген, – әйтпесе сені құдай атқан деп атай алмас едім ғой!”

	Ертедегі гректер ортаңғы саусағын шошайтқан адамды есі ауысқан деп есептейді екен, ал сұқ саусағымен нұсқағанды ондай ерсілікке санамаған. Осыны меңзеп Диоген: “Ақылды мен ақымақтың арасы бір-ақ елі” депті.

	Диоген тал түсте шам жағып әлдене іздеп жүріпті. Бұның не десе, “Адам іздеп жүрмін” депті.

	Жақсы адамдар грек елінің қай жерінде деген сұраққа, “Жақсы адам еш жерде жоқ, жақсы балалар – Лакедемонда” деп жауап беріпті.

	Біреу: – Диоген, сенің осындай шыныққан шымырлығыңмен олимпиялық сайыстарға қатыспайтының өкінішті-ақ! Әйтпесе бәрін жеңер едің!

	– Есесіне мен Олимпиядан да маңыздырақ сайыстарға қатысамын.

	– Ол қандай сайыс?

	– Адам бойындағы жат қылық, жамандықпен сайысамын!..

	Айта берсек, философта алуан тақырыпты қамтитын бұл тақылеттес афоризмдер ұшан-теңіз.

	Диоген ғажайып шешендігімен тыңдаушысын бірден еліктіріп баурап алатын болған, оның тұжырымдарына қарсы дау айту мүмкін емес дейді замандастары. Бірде Эгиндік Онесикрит кенже ұлын Афинаға жібереді, Диогеннің дәрісін тыңдап сиқырына еліткен ол сонда қалып қояды. Әкесі ініңді алып кел деп үлкен ұлын жібереді, ол да інісінің кебін киіп келмей қалады. Үшінші жолы әкесінің өзі барады, бірақ ол да балаларымен бірге Диогеннің дәрістерін тыңдау үшін сонда қалып қойыпты. Оның жолын қуған шәкірттері де азды қанағат қылуға үйреніп, қайыр-садақамен күнелткен. Үстазға елігіп шешендік өнерді тұтынады, олардың арасынан небір орақ тілді, айыр көмей ділмарлар шыққан. Сонымен қатар заманындағы даңқты көптеген саясатшылар мен философтар да Диогеннен дәріс алған, оның ақыл-парасатына қайран ғап қатты қызыққан. Тіпті Александр Македонскийдің өзі: “Егер мен патша болмасам, Диоген болғым келер еді” депті.

	Диоген тоқсанға таяп барып қайтыс болады. Оның өлімі туралы әр түрлі әңгіме бар. Біреулер: сегіз аяқты шикідей жеп, содан ауырып өлді десе, басқалар: Өз тынысын өзі тоқтатып өлген деседі. Тарихшы Деметрийдің айтуынша, Александр Македонский Вовилонда, Диоген Коринфте – екеуі бір күнде қайтыс болған.

	Шәкірттері Диогеннің қабіріне баған қадап, бағанның басына тастан қашап иттің мүсінін орнатыпты. Отандастары кейін мыстан ескерткіш қойып, оған былай деп жазыпты:



	Уақыт желі кеміріп тас пен темір тозады.

	Сенің даңқың, Диоген, ғасырларға озады.

	Білгендерге – данасың, білместерге – жындысың

	Нағыз өмір сүрудің көрсеттің сен үлгісін!





КЛЕОБУЛ




	Біздің дәуірімізге дейінгі VI ғасырдың бірінші жартысында ғұмыр кешкен көне грек ойшылы. Әйгілі жеті данышпанның бірі. Диоген Лаэрций жүгінген Дуридің мәліметі бойынша, ол Родос аралындағы Линда шаһарында дүниеге келіп, кейіннен сол қаланың билеушісі болған. Әділ билігі, кең мінез, кемел парасатымен даңқы шығады. Клеобул билік құрған кезде елге құт-береке қонып, Линда барынша көркейеді. Зорлық-зомбылық ауыздықталып, бұхара жұртшылық шынайы демократия мен бостандықтың шырын дәмін татады, яғни Клеобул өзінің осынау қайраткерлік тәжірибесі арқылы дана басқарған ел озатының дүлей басқарса тозатынын дәлелдеп кеткен.

	Ол, томырық дүмшелер сияқты, достан жау іздемеген, қайта дұшпанды дос қылуға тырысып, бауырына тартқан. Сондықтан да өз елдерінде қағажу-қиянат көрген озық ойлы даналар, өнерпаздар айналып-үйіріліп соны пана тұтатын болған. Көбінесе ондайларды Клеобулдың өзі арнайы шақыртып алады екен. Мәселен, зұлым патша Писистраттың заманында басы сергелдеңге түсіп, шетте қуғында жүрген кемеңгер Солонға былай деп хат жолдағаны мәлім: “Сенің досың көп, барлық жерде үйің де бар екенін білемін. Бірақ тілімді алсаң, саған Линдадан артық жер жоқ, өйткені мұнда шын мәнінде халық билік құрады. Бұл арал теңіздің ортасында орналасқан, сондықтан Писистраттың құрығы саған жете қоймайды. Ал достарың болса, шартараптан келіп тұрады”.

	Клеобул сырт тұлғасы аса сымбатты әрі өте қайратты адам болыпты. Соған қарап замандастары оны Геракльдің тікелей ұрпағы деп аңыз таратқан.

	Жақсы даңқымен бірге жасасып келе жатқан көп игі істерінің бірі – оның сәулет өнеріне деген айрықша ықыласы. Мысалы, оның Данай іргетасын қалаған Афина храмын қалпына келтіруі әлі күнге дейін тарих жадында.

	Клеобул көне Грек пен Мысыр философиясын терең меңгерген. Айналасына даналарды жинап қана қоймай, олармен өнер жарыстырған; талайдан ой оздырып, артына сөз қалдырған кемеңгер. Ақындыққа бой ұрып, өлең де жазған. Диогеннің айтуынша, ұзын-ұрғасы үш мың жолдық өлең, жұмбақтары сақталыпты. Тіпті, Мидас патшаның қабырындағы Гомерге таңылып жүрген өлеңді де Клеобул жазды деген дерек бар.

	Клеобул өлең-жыр жазуымен қатар өмірден зерделеген ойларын қара сөзбен нақыл-мәтел түрінде қысқа қайырып түйіп тастап отырған. Оның аз сөзбен көп мағына білдіретін қысқа да нұсқа афоризмдері, басқа да данышпандардың даналық нақылдары сияқты, көне Эллада храмдарының маңдайшасына алтынмен апталып жазылған.

	Клеобул жетпісті алқымдаған шағында, ел-жұрты әулие тұтып әлпештеген қадірлі қалпында пәниден озады. Оның қабырындағы құлпытаста мынадай өлең жолы айшықталған:



	Дана өлді, жұрты сөзін

	Дұғалықтай жаттайды.

	Линда – Отаны сүртіп көзін,

	Күңіреніп жоқтайды.



	Клеобул көз жұмғалы заманнан заман озды, тас тозды, дариялар суалды, ну ормандар қуарды, бірақ уақыттың қатыгез сыны дананың жауһар ойларына қылау түсіре алған жоқ.



	* Дана адам – жалғандықтың жауы.



	* Аз сөйлеп, көп тыңда.



	* Өзің жек көргенді өзгеге тілеме.



	* Мөлшер бәрінен маңызды.



	* Тағдырдың сынынан абыроймен өте біл.



	* Мазаққа ұшырағандарға күлме – өзіңе жау табасың.



	* Бақ қонса – тасыма, қасірет көрсең – жасыма.



	* Не нәрседе сабыр сақтап бел ортаны ұстасаң -

	Өмірің тыныш, қор болмайсың ешқашан.



	* Мас құлды жазалама, өзің масқара боласың.



	* Досыңа да, дұшпаныңа да жаға біл:

	Досыңның достығы артады;

	Қасың пиғылынан қайтады.



	* Үйден шығып бара жатқаннан: неге кетіп барасың деп сұра; қайтып келгенде: не бітірдің деп сұра.



	* Қыз баланы жасы – бойжеткен, ақылы – әйел боп ержеткен кезде ұзат.



	* Өзіңе тең жар таңда – өкініші болмайды.

	Тегі жоғарының туыстары билеп-төстеп қорлайды.



	* Білімге асық бол, надандықтан қашық бол.



	* Елдің көзінше әйеліңмен аймаласпа, не онымен керіспе:

	біріншісі – есерлік;

	екіншісі – мінез емес кешерлік.



	* Жақсылықтың досы бол, жамандықтың қасы бол.



	* Жалғандықтан қаш.



	* Жаулық іздеп жанталаспа.



	* Мейлі үлкен, мейлі болсын кішкене,

	Еш нәрсені зорлықпенен істеме.



	* Әділетпен билік құрса Әмірің,

	Рақат деп соны айтсаңшы, Тәңірім!





ПЕРИАНДР




	Жеті кемеңгердің бірі атанған Периандр біздің дәуірімізге дейінгі 665-586 жылдар аралығында жасап, қырық жылдай Коринфті билеген. Ол тұңғыш рет жеке күзет тәртібін енгізіп, өз жанына 200 қорғаушы ұстаған. Төңкеріс жасау арқылы Коринфті басып алып, шексіз билікке қол жеткізеді.

	Тежеусіз билеп-төстеудің құпиясын ол өзінің досы Миллеттің билеушісі Фрасибулдан біледі. Кеңес сұрап жіберген уәзірін Фрасибул қаланың шетіндегі егінге алып барады да ләм деп жақ ашпастан ең биік боп өсіп тұрған масақтарды таяқпен оңды-солды ұрып құлата бастайды. Уәзір түк түсінбей таңырқап, көргенін Периандрға айтып келеді.

	Периандр досының бұл жұмбағы – тыныш билік құрғың келсе, еліңнің бас көтерер ақылдысын құрт деген ишара екенін ұғады және солай етеді де. Аз уақыттың ішінде Коринфтегі ең көрнекті адамдарды өлтіргенін өлтіріп, қуғанын қуып тоз-тозын шығарады.

	Оның кейбір қылықтары ақылға сыймайтын болған. Эфордың айтуынша, бірде Периандр Олимпийдегі жарыста күймесі озса, алтын мүсін құюға серт етеді. Күймесі озып келіп, уәдесін орындауға алтыны жетпей қалса керек. Сонда Периандр қаладағы тойға келген әйелдерді көріп, үстеріндегі асыл киімдерін, алқа-жүзіктерін түгел сыпырып алдырыпты.

	Периандр Геракльдің әулетінен шыққан. Эпидавардың билеушісі Проклдің қызына үйленіп, екі ұл сүйген. Үлкенінің есі шала, кішісі зейінді болады. Үшінші балаға жүкті боп жүрген әйелін ашу үстінде орындықпен ұрып өлтіреді. Кейін күңдерінің өсегіне алданғанына опынып, оларды да тірідей отқа жағып жібереді.

	Анасының өліміне қатты қайғырған ұлын үйінен қуып шығады, кімде-кім онымен сөйлессе, Аполлон храмына айып төлейді деп қалаға жарлық таратады. Біраз уақыттан кейін жүдеп-жадаған ұлын көшеден көріп райынан қайтады да, үйге кел деп шақырады. Сонда баласы: “Менімен сөйлескенің үшін Аполлонға айып төле!” депті.

	Периандр сексен жасында дүниеден торығып, жалғыздықта өлген. Кейбіреулердің айтуынша, ол қабырын ешкімге білдірмеу үшін мынадай қулық ойлап тауыпты. Екі жігітке түн ішінде бір жолды нұсқап, кім бірінші жолықса, соны өлтіріп, көміп тастаңдар деп бұйырады. Іле-шала төрт кісіні шақырып, ана екеуін өлтіріп, көміп тастаңдар деп ізінен жібереді. Олардың артынан көзін жоюға бұйырып тағы бір топ адамды жұмсайды. Содан кейін өзі әуелгі екі жігіттің алдынан қарсы шығады да, солардың қолынан қаза табады.

	Коринфтіктер бос табытты көміп, қабырдың басына былай деп жазған:

	Асау толқын аймалаған жағалауда Периандрдай асылды.

	Даналықпен даңқы шыққан Коринфтің топырағы жасырды.

	Периандрдың тұсында Коринф шаһары гүлдеп көркейеді, әдемі ғимараттар бой түзейді. Әр тараптан әйгілі ақындар кеп, билеушінің сарайында айлап жатып мейман болған, солардың ішінде Дионисидтің құрметіне арнап бірінші рет гимн шығарған Арион да ат басын тіреген.

	Периандр ақындармен дос болып қана қоймай өзі де поэзияға бой ұрған. Ертедегі ойшылдардың өмірінен дерегі мол тамаша кітап жазып қалдырған атақты Диоген Лаэрцийдің дерегі бойынша, Периандр өлеңмен екі мыңға жуық ғақлия жазған. Оның жұмырлап сөзбен түйген асыл ойлары да даналық мәйегі ретінде бағаланбақ.



	* Ойлап істе – өкінбейсің.



	* Отан үшін жан қиюға әзір бол.



	* Қылығы үшін ғана емес, ниеті үшін де жазала.



	* Бәріне себеп не? – Уақыт.



	* Бостандық деген не? – Ар-ұждан тазалығы.



	* Ең ұлы не? – Сергек ақыл



	* Сәтін күтіп іс қыл



	* Қасіретіңді көрсетпе, дұшпаның қуанбасын.



	* Тыныш билегің келсе, найзаға емес, көптің сүйіспеншілігіне сүйен.



	* Ашуыңды ауыздықта.



	* Бәрінің атасы – ынта.



	* Жаттыққан жалаң қолмен от көсейді.





ПИТТАК




	Жеті данышпанның бірі. Біздің дәуірімізге дейінгі 651-569 жылдар аралығында өмір сүріп, он жылдай Свиданы билеген. Афиндықтар мен митилендықтар Ахилентида аралына таласып бір-бірімен соғысқанда, Питтак митилендықтарды, ал олимпия жеңімпазы – бессайысшы Фринон афиндықтарды басқарады. Питтак қарсыласын жекпе-жекке шақырып, қалқанына жасырған торды оңтайлы сәтте басына орап жібереді де, оны буындырып өлтіреді. Сөйтіп басшысынан айырылған афиндықтар жеңіліп, даулы жерді қайтарып алады.

	Кейін биліктен кеткенде, митилендықтар қадірлеп оған еншіге жер бөліп береді. Сонда Питтак: “Жарты – бүтіннен үлкен” деп, ол жердің кішкентай бір бөлігін ғана алыпты. Сосикраттың айтуынша, ол онсыз да ақшам керегінен екі есе көп деп Крез патша берген пұлды алмай қойыпты. Бұлай дейтін себебі, Питтак артында баласы жоқ, қайтыс болған ағасының мұрагері екен. Оның Тиррей деген баласын Ким қаласында шаш алдырып отырғанда бір ұста балтамен шауып өлтіріпті. Қаланың азаматтары қылмыскерді тұтқындап, Питтактың алдына жібереді. Сонда Питтак оқиғаның қалай болғанын анықтап біледі де: “Өкінгеннен кешірген жақсы!” деп, оны қоя береді.

	Билік жүргізген кезінде “Аралда шарап көп деп есі кеткенше ішпес үшін маскүнемге екі есе айып салынсын” деген заң шығарған.

	Оның артында ұрпақтар аузында жүретін небір асыл сөз қалды.

	Кісіні сынағың келсе – билік бер.

	Ойға алған ісіңді жария қылма, орындалмаса – күлкіге қаласың.

	Шарасыздыққа құдай да таласпайды.

	Не бұлыңғыр? – Болашақ.

	Не сенімді? – Жер.

	Не сенімсіз? – Теңіз.

	Ақылды пәлені болмай тұрып болжай біледі, батыр келген пәлені жеңе біледі.

	Біреудің сәтсіздігіне күлме, сондай болудан қорық.

	Тақуалыққа дағдылан.

	Әр асқынға – бір тосқын.

	Ең жақсы не? – Істеген ісіңді жақсылап істе.





ПИФАГОР




	Мектеп қабырғасынан әрқайсымызға есімі етене таныс Пифагордың ғылымдағы қайталанбас заңғар тұлғасын екінің бірі жете танып зерделей бермейді. Ол туралы түсінігіміз атүсті, көбінесе тік бұрышты үшбұрышқа қатысты әйгілі теоремамен ғана шектеледі десек қателеспеспіз. Ал ол ұлы математик болумен қатар, ұлы философ, ұстаз, сиқырлы сөз иесі – шешен... Жә, алға озбайық, қадарихалімізше сана сүзгісінен өткізіп саралаған азын-аулақ мағлұматты ретімен әңгімелеп көрейік.

	Пифагор – біздің дәуірімізге дейінгі 576-496 жылдар аралығында ғұмыр кешкен көне грек данышпаны. Түстік Италияның Регий шаһарында туған. Оның нақты кімнің баласы екені туралы мәліметтер екіұшты. Бір деректе әкесінің аты Мармак деп көрсетілсе, енді біреулер оны саудагер әрі алтын мен асыл тасқа “жан” салатын зергер Мнесархтың баласы дейді. Мнесарх бір жылы қуаңшылық болып, сауда жасап Самос аралына келеді. Пифагор сол жерде туады. Пифагорды әкесі жан-жаққа сапарға шыққанда қасынан тастамай алып жүреді екен. Соның ықпалынан баланың бойында дүниені танып-білуге деген құштарлық ерте оянады.

	Пифагор – оның лақап аты, “сиқырлы сөз иесі” деген мағынаны білдіреді, нендей пікір айтса да иландырып, сөзіне ұйытып, үйіріп әкететін шешендігі үшін замандастары солай атаған.

	Білімге сусаған талапты жас әуелі Гермодаманстан дәріс тыңдайды. Әйгілі ұстаз бұл кезде кәрілік меңдеп, шау тарта бастаған еді. Зейінді шәкірт аз уақыттың ішінде музыка мен сурет өнерінің тылсымына терең бойлап, қыр-сырын меңгеріп шығады. Гермодаманс оған еске сақтау қабілетін ұштау үшін Гомердің ”Одиссея” мен ”Илиада“ дастандарынан үзінділерді жаттатқызады. Өзінің жас шәкіртін табиғат құпиясын танып-білуге баулиды. “Сенің күллі сезім-түйсігің табиғаттан бастау алады, сондықтан да табиғат сенің таным-біліміңнің әрдайым басты һәм бірінші нысаны болсын“ деп өсиет айтады ұстаз. Ол қайтыс болған соң Питтактың шәкірті, философ әрі ақын Фелекидтен тәлім алады. Фелекидтен Пифагор астрология, күннің тұтылуын болжау, сандардың құпиясы, медицина тағы басқа сол замандағы зиялылар білуге міндетті ғылымдардың негізін оқып үйренеді.

	Ғылымның тұңғиығына біржола ден қойған талапты шәкірт Элладаның оқуын тауысып, Мысырға сапар шегеді. Билеуші Поликраттың сенім хаты арқылы Мысыр перғауыны – Амазиспен танысады. ¥лы әміршінің қанатының астында көп игілік-шарапатын көреді, қамсыз өмір сүреді. Мысырдың ғұлама абыздарына үш күміс құмыра әкеп сыйға тартады, ондағылармен еркін араласып, ғылым сырын терең меңгеру үшін сүндетке де отырады. Небір сиқыршы, көріпкел даналармен тізе түйістіре жүріп, олардың өнерін үйренеді. Жер астындағы қасиетті үңгірлерге кіреді, әулиелер туралы не ғажайып құпияларға қанығады.

	Амазис перғауын өлгеннен кейін тақ мұрагері парсы патшалығына алым-салық төлеуден бас тартады, сөйтіп екі ел арасында егес басталып, соғыс өрті тұтанады. Парсылар қасиетті ғибадатханаларға дейін аяусыз қиратады, әулие-абыздарды қырып-жойып, тірі қалғандарын тұтқынға алады. Осындай ұлы сүргін кезінде Пифагор да тұтқынға түседі.

	Аңыз бойынша, Пифагор Вавильонда жүріп парсының сиқыршы, көріпкелдерімен жақын араласады, астрономия, астрология, медицина, арифметика сияқты шығыс халықтары ғасырлар бойы жинақтаған білім негіздерін жетік меңгерген халдей даналарының ілімімен танысады. Халдейлердің бұл ғылымдарға қатысты түсінігі көбінесе табиғаттан тыс әлдебір сиқырлы тылсым күш туралы сенім-нанымға негізделгені белгілі, міне, сол себептен Пифагордың да математикалық, философиялық көзқарастарынан белгілі дәрежеде мистикалық сарынды аңғару қиын емес.

	Пифагорға парсының Дарий Гистасп патшасы азаттық береді. Сөйтіп ол білімі кемелденіп, жиырма екі жылдан соң бірақ отанына оралады.

	Бұл кезде Грекияның аса үлкен мәдени ошақтарының бірі саналатын Самос парсымен арадағы болған соғыс нәтижесінде әбден құлдырап, қатардағы жүдеу, жұпыны шаһарға айналған болатын. Бостандықпен бірге Иониадан өнер-білімнің киесі де безген еді. Оқымысты-даналар парсының қуғынынан қашып Түстік Италияға барып бас сауғалады. Пифагор Самосқа келіп туған қаласының азып-тозғанына күйініп әрі Поликраттың жүргізіп отырған жүгенсіз үстемдігін көреді де түңіліп, Италияның Кротон қаласына ірге тебеді.

	Пифагор бірінші рет ел алдына шығып дәріс оқығанда өзіне екі мың шәкірт жинайды, олар үйлеріне қайтпай ұстаздың қасында қалып қояды, бала-шағасымен үлкен мектеп құрап, өздерінше кішігірім мемлекет сияқты болады. Пифагор Кротон шаһарында жергілікті тұрғындарға арнап заң жүйесін түзіп, өзінің шәкірттерімен бірге мемлекет ісін жүргізеді. Дана билігі үшін Пифагор зор даңққа бөленіп, шағын шаһар “әділет патшалығы” атанады.

	Баланы қайтсе жақсы адам ғып тәрбиелеуге болады деп сұрағанда, Пифагордың шәкірттерінің бірі – Ксенофил: “Бала әділ заңға бағынған мемлекетте тууы керек” деп жауап беріпті.

	Пифагордың түнгі толғаныстарын тыңдау үшін мыңдаған адам жиналатын болған. Даналықтың нұры шалқыған шабытты жүзін нәсіп жазып жақыннан көрген адам өзін зор бақытқа кенелгендей сезінеді екен.

	Пифагор адамдар арасындағы достықты бәрінен жоғары бағалаған. “Дос үшін бәрі ортақ”, “Достық дегеніміз – теңдік” деген қағиданы ұстанып, дос, шәкірт таңдауға қатаң талап қойған. Ямелихтің айтуынша, шәкірттер әуелі үш жыл сынақтан өтеді екен, одан кейін бес жыл шымылдық сыртында үн-түнсіз дәріс тыңдайды, содан соң барып ұстаздың ашық дидарын көріп, ілімін еркін меңгеруге мұрсат алатын болған. Шәкірттеріне ол күнде ұйықтар алдында:

	“Бүгінгі күнім қалай өтті? Не тындырдым? Нендей парызымды өтемедім?” – деп үш рет қайталауды міндет етіпті. Сондай-ақ, ол: “Құдайды – қаһарманнан, қаһарманды – пенделерден, ал жай адамның бәрінен ата-анаңды жоғары сана”; “Досыңды қас емес, қасыңды дос қылатындай етіп қарым-қатынас жаса”, “Ашу үстінде ештеңе айтпа, ештеңе істеме”... деп өсиет қылды.

	Бұл шағын “Әділет патшалығындағы” жұрт Пифагор белгілеген заңдар мен өмірлік мұрат-қағидаларды бұлжытпай орындады, мұндағы зат-мүліктің барлығы ортақ пайдаланылды, Пифагордың өзін құдірет иесі – Құдай деп есептеді. Оның: “Қулық-сұмдықтан безін, отпен, темірмен, қандай қарумен болсын тәніңді аурудан, жаныңды надандықтан аласта, нәпсіңді тый, Отаныңды бүліктен, отбасыңды жанжалдан сақта; барлық нәрседе аста-төктіктен аулақ бол” деген қағидасын көпшілік ереже тұтынды. Осыған орай Диоген Лаэрций, Порфирий тағы басқалар өз шығармаларында бір шама қызықты деректер келтіреді.

	Пифагор Италияға қоныс тепкеннен кейін бұл елдегі қалалардың бір-біріне кіріптар, құл боп отырғандығын көреді. Пифагордың әр қалада көптеген шәкірті бар болатын. Солар арқылы халықтың жүрегіне бостандық туралы ой-сананы сіңіреді. Сөйтіп, аз уақыттың ішінде Кротон, Сибарис, Катанию, Регий, Гимеру т.б. көптеген қаланы құлдықтан азат етеді. Тіпті Кентуриптің қатыгез патшасы Симихтің өзі де Пифагордың дәрісін тыңдағаннан кейін алтын тақтан бас тартып, байлығының бір бөлігін қарындасына, екінші бөлігін қала тұрғындарына үлестіріп беріпті.

	Пифагордың даналығына, сиқырлы құдіретіне тілсіз жануарға дейін мойынсұнған-мыс. Давниа жерінде бір аю елдің мал-жанын қырып, әбден ығыр қылыпты. Пифагор оны бір күні ұстап алыпты да ұзақ уақыт денесін сипап, нан, жеміс-жидек беріп тойғызады. Енді тірі жанға тиіспеймін деген уәдесін алып қоя береді. Аю босаған бетте бірден тау жақтағы ну орманға қарай қаша жөнеледі. Содан былай адам түгілі малға да тиіспейтін болыпты.

	Таректада бір өгіздің айналадағы шалғынға жайылмай, атыздағы көк бұршақты жеп тұрғанын көреді. Пифагор бақташыға: мына өгізіңе былай істемесін деп айт дейді. Бақташы: “Мен өгіздің тілін білмеймін” деп күледі. Сонда Пифагор өгіздің жанына өзі барып, құлағына әлдене деп сыбырлаған екен, өгіз сол бойда атыздан кетіп қалыпты һәм сол күннен бастап көк бұршақ жемейтін болыпты деседі.

	Олимпиадалық ойындар кезінде Пифагор дос-жарандарымен бірге Құдайға шын жүрегімен сенген пендеге жаратқан иенің айрықша аян беретіні туралы әңгіме-дүкен қылып тұрады. Сол мезетте Пифагордың төбесінен бүркіт үйіріліп ұша бастайды. Пифагор бүркітті шақырып иығына қондырады да, қанатынан сипап, қайтадан қоя береді.

	Бір күні Пифагор теңізден ау тартып жатқан балықшыларды көреді. Ауға көп балық түсіпті. Көрген бойда балықтың саны қанша екенін тап басып бірден айтады. Балықшылар: “дәл сондай боп шықса, не бұйырасың?” дейді. Пифагор: “Тірі балықтың бәрін қайтадан суға жібересіңдер” дейді. Ең ғажабы, алдағы жыпырлаған балықты санап шыққанша талай уақыт өтсе де, бір балық тұншығып өлмепті.

	Пифагор сондай-ақ аралары апта жүріп жете алмайтын бір-бірінен жырақтағы Италияның Метапонти қаласы мен Сицилияның Тавромениа шаһарында бір күннің ішінде шәкірттеріне дәріс оқыпты.

	Бір күні жағаға қарай келе жатқан кемені көріп, жұрт қандай жүк тиелгені туралы әр түрлі жорамал жасай бастайды. Сонда Пифагор: “Мынау бізге өлік әкеле жатпаса игі еді!” дейді. Айтқанындай, кеменің ішіндегі мәйіт боп шығады... Пифагордың бұл сияқты айрықша көрегендік қасиеті туралы әңгімелер көп. Замандастарының айтуынша, ол жер сілкінуін алдына ала айна-қатесіз болжап білген, дауыл мен бұршақты тоқтатқан, буырқанған дария мен теңіздің сұрапыл толқынын ауыздықтап, кемеге жол ашқан.

	Пифагордың соңында қалған мұрасы туралы талас көп. Пифагор өз қолымен ештеңе жазбаған. Оның әрқилы тақырыпты қамтитын дәрістері мен философиялық толғаныстарын шәкірттері жазып алып отырған. Уақыт өте келе ол жазбалар жоғалған. Есте қалғандары ауыздан-ауызға көшіп, аңызға айналып кеткен. Сондықтан оған телініп жүрген көптеген шығармалар даулы. Қазір Пифагордікі деп ғылымда басы ашық мойындалып жүрген “Табиғат туралы”, “Мемлекет туралы”, “Тәрбие хақында”, “Қасиетті сөз”, “Жан хақында” деген сияқты бірнеше туынды ғана. Пифагордың бұл шығармаларын Филолайға дейін ешкім білмеген. Филолай Пифагордың әйгілі үш кітабын бірінші рет жариялағанда, Платон оны жүз минге сатып алыпты.

	Пифагор тақуалық ғұмыр кешкен. Өмірі көзіне жас алып көрмеген, ешқандай сезім, құмарлыққа бой алдырмайтын аса ұстамды адам болыпты. Ет жемеген. Олардың да біз сияқты жаны бар деп, жан-жануарды құрбандыққа шалуға тыйым салған. Тіпті тік бұрышты үшбұрыш туралы әйгілі теоремасын ашқан кезде де осы қағидасынан аттамай, бидай ұнынан өгіз жасап, соны құрбандыққа шалыпты. Сол арқылы жұртты неғұрлым қарапайымдылыққа үндеп, оңай табылатын қорекпен қанағаттануға уағыздайды. Өзі тек нан мен бал, қайнатып, не шикідей көкөніс жеген, күндіз ешқашан шарап татпаған. Яғни, Аристотельдің сөзімен айтқанда: “Ол аста да, махаббатта да, ішімдікте де – ешқандай нәрседе аста-төк артықшылыққа жол бермеген; күлкіден, орынсыз өрескел қылықтардан бойын аулақ ұстады; құлды да, ерікті азаматты да ашу үстінде жазалаған емес”.

	Осындай талғаммен өмір сүру нәтижесінде, денесі жас кезінде де, егде тартқан шағында да не аса семірмей, не аса арықтамай бір қалыпты болыпты. Жүзі де үнемі бір кейіптен айнымаған: езуі жайылып масайрамаған, қабағы түйіліп ренжімеген. Замандастары оның күлген не жылаған сәтін көрмепті.

	Пифагор үстіне ұзын ақ киім киіп, ұзын сақал қойып, тақия сияқты алтынмен зерделенген бас киім киіп, мұнтаздай боп жүрген. Сырт тұлғасы келіскен аса сымбатты адам екен. Замандастары оның бітім-келбетіне Аполлонның өзін көргендей қызығатын болған. Аңыз бойынша, бір күні шәкірттері Пифагор шешініп жатқанда, оның белі алтын екенін көріпті; сондай-ақ Пифагор Несс дариясынан өткенде, өз-өзінен су арнасынан көтеріліп: “Жаса, Пифагор!” деп үн қатыпты-мыс.

	Пифагор – матемпсихоз ілімнің негізін қалаушылардың бірі яғни “дүниеде жаңадан жаратылған ештеңе жоқ, жан – мәңгілік, белгілі бір уақыт аралығында бір тәннен екіншісіне көшіп отырады, сондықтан күллі жанды нәрсе бір-біріне туыс” деп есептеген. Оның мұндай әңгімелерін естіген жұрт қайран қап, ерекше бір құдірет иесіндей оған құлдық ұрған. Өзінің айтуынша ол аидта – жер асты патшалығында – екі жүз жеті жыл ғұмыр кешкен. Әуелі ол Герместің баласы Эфалид болған-мыс, одан кейін оның жаны бірнеше өсімдікке қонып, содан соң барып Троя шайқасының қаһарманы Эвфорбтың тәніне көшеді. Эвфорб боп жүрген кезінде Аполлонға Менелай сыйға тартқан қалқанды көреді. Кейін жаны Герматимға ауысып, Аполлон храмына барғанда сол қалқанның шіріп-тозып, тек піл сүйегінен ойған өрнектері ғана қалғанын көріпті. Содан соң жаны жер бетіне шығып, Пифагорға көшіпті-мыс. Жер асты патшалығында жүргенде, Гесиодтың құдайларға тіл тигізгені үшін жаны ыңырсып мыс бағанада байлаулы тұрғанын көріпті; ал Гомердің жаны жан-жағынан жылан ысылдап ағаштың басында асулы тұр екен, – дейді.

	Жалпы, Пифагор мистикаға бой ұрып, көп ретте өзін ерекше ғып көрсетуге бейім болған.

	Гермипптің айтуынша, Пифагор Италияға келген соң анасына айнала дүниеде не болып, не қойғанын тақтайшаға жазып маған жіберіп отыр деп табыстап, өзі жер астындағы үңгірге түсіп жатып алады. Шешесі айтқанын бұлжытпай орындайды. Бір шама уақыт өткен соң Пифагор арып-ашып қу сүлдерін сүйретіп жердің астынан шығады. Халық жиналысына барып, мен жер асты патшалығына барып келдім деп, осы уақыт ішінде жер бетінде нендей оқиға болғанын айна-қатесіз айтып береді. Естіген жұрт таң-тамаша болып, сол күннен бастап оны әулие атайды.

	Бір күні біреу күшікті ұрып жатады. Өтіп бара жатып соны көрген Пифагор жаны ашып: “Әй, ұрма! Андағы менің досым ғой. Қыңсылаған үнінен өлген досымның даусын танып тұрмын!” депті.

	Пифагордың өз атымен аталатын әйгілі теореманың / тік бұрышты үшбұрыштың катеттерінің квадратының қосындысы оның гипетенузасының квадратына тең болатыны туралы/ атасы екені баршаға аян. Пифагор да, оның ізін қуушылар да жалпы жаратылыс белгілі бір математикалық тәртіппен түзілген деп есептеді; әлемнің тылсым сырын сандар арқылы түсіндіруге тырысты. Аристотельдің: “... Пифагоршылар, әсілі, санды бәрінің бастауы, материя ретінде қабылдайтын тәрізді” деуі сондықтан.

	Бірсіз ешқандай сан жоқ деп дәлелдеді ол. “Бірлік” бүкіл әлемнің тұтастығын білдіреді. “Екілік” дүниедегі қарама-қайшылықтың айғағы: жарық – түнек, тақ-жұп, ер-әйел, өмір-өлім, түзу-қисық, аз-көп т.б. “Үштік” -нағыз жетілген сан, өйткені оның басы, ортасы, аяғы бар.

	Пифагоршылардың түсіндіруінше, барлық сан бір мен екіден құралады, саннан – нүкте, нүктеден – сызық, сызықтан – жазық денелер, жазықтан – көлемді денелер, олардан төрт негіз: от, су, топырақ, ауадан құралған әр түрлі бейнелер пайда болмақ. Солардың қозғалып, араласу нәтижесінде жанды дүние жаратылған.

	Кейін Пифагордың шәкірті Гиппас иррационалды санның /түбір астында екі/ құпиясын ашады. Бұл Пифагордың іліміне қайшы еді. Дүниеде бүтін сандар бейнелей алмайтын өлшемдер де бар екеніне көздері жеткен пифагоршылар қатты абыржып дағдарысқа түседі. Квадраттың түзілімінде адамның ақылы жетпейтін сиқыр бар, шайтанның шалығы болуы мүмкін деп жорып, бұл ашылған жаңалықты барынша құпия сақтайды. Пифагор бүлікшіге қаһарын төгіп қарғайды, ақыры теңізде дауыл тұрып, Гиппас кемемен бірге суға батып өледі.

	Пифагор бірінші боп Эллада жұртына өлшем мен таразыны енгізген; бірінші рет Геспер мен Фосфордың бір жұлдыз екенін дәлелдеген. Сондай-ақ ол – өзінің өмір туралы ой-толғаныстарын “философия” /даналыққа құштарлық/ деп атаған тұңғыш кемеңгер.

	Пифагор Гректің Флиунт қаласына келгенде шаһар билеушісі Леонт одан:

	“Қай ғылымға жүйріксіз?” деп сұрайды.

	“Ешқандай. Мен тек философ ғанамын,” дейді Пифагор.

	“Философия деген не?” дейді Леонт түсінбей.

	“Адам өмірін базармен не олимпиядалық ойынмен салыстыруға болады, – дейді сонда данышпан, – Базардағы саудагер мен сатып алушының әрқайсысы өз пайдасын көздейді. Сайысқа түсушілер атақ-даңқын аспандатудың қамын ойлайды. Бірақ бұлардың сыртында бәрін қалт жібермей бақылап отыратын көрермендер де бар емес пе. Адамдардың өмірі де осы тақылеттес. Жұрттың көбі байлық пен бақ қуып ала өкпе боп соның соңында жүреді, тек санаулы адамдар ғана дыр-ду тобырға араласпайды. Олар ақыл көзімен айналаны барлап, ақиқатты танып-білуге құмартады. Міне, сондай адамды философ – даналыққа әуестенуші дейді”.

	Замандастары Пифагордың тірі кезінде-ақ оның ұлылығын мойындап пір тұтқан. Атақты ақын, философ, Пифагордың ұстазы Феракидтің өзі оған тәнті боп, көз жұмар алдында құлпытасына былай деп жазуды өсиет еткен:



	“Кемеңгерлік бір басыма жетерлік.

	Ақыл-ойым сарқылмаған кенішпін.

	Шын даналық Пифагордың өзінде,

	Элладада одан асқан жоқ ешкім”.



	Ғұламаның өмір-тарихы туралы мағлұмат там-тұм ғана, жүйелі түрде хатқа түспеген, әр жерде бір жылт етіп кездеседі. Сондай дерек көздерінің кейбіріне сүйенсек, Пифагордың Дамо, Телавг есімді бір қыз, бір ұлы болған. Телавг әке жолын қуып, ғылыммен айналысады. Бірақ артында жұрт жадында сақтарлық ешқандай шығарма қалмаған. Ал Пифагордың әйелі Феано тауып сөйлейтін ұшқыр ойлы адам болыпты. Ол айтқан кейбір қанатты сөздер бүгінге жетіп отыр. “Еркекпен жанасып күнәға батқан әйел неше күннен кейін тазарады?” деп сұрағанда: “Некелі күйеуімен болса – сол сәтінде-ақ, бөтен еркекпен жатса, ешқашан тазармайды” депті. Сонымен бірге ол әйелдерге: “Жар төсегіне жатқанда киіміңмен қоса ұятыңды да шешіп таста, ал тұрғанда киіміңмен бірге әйелге тән ұятыңды қоса ки” деп кеңес айтыпты.

	Пифагордың өлімі туралы да тиянақты пікір жоқ. Әркім әрсаққа жүгіртеді. Көбі аңызға ұқсас. Солардың ішінен шындыққа жанасымдылау бір нұсқаға ден қояр болсақ, еркін азаматтарды байлығына емес, ақыл-парасатына қарап бағалау жөніндегі Пифагордың ілімін кең насихаттау билік басындағыларды қатты алаңдатады.

	Пифагоршыларға қарсы қастандықты Кротонның тұрғыны, атақты бай Килон дейтін билік құмар, қанішер басқарады. Пифагорға оның ескіден сақтаған кегі бар еді, кезінде оны ғұлама шәкірттікке қабылдамай масқаралап үйінен қуып шыққан болатын. Бір күні Пифагор Делостағы науқастанып жатқан ұстазының көңілін сұрауға бармақшы болады, бірақ кетіп үлгірмейді, шәкірттер жиналған үйді Килонның қарақшылары қоршап ап от қояды. Өрт пен қанішерлердің қылышынан екі-ақ адам құтылып шығады.

	Қуғыншылардан бас сауғалап Пифагор Метапонтқа қашады. Бірақ ажал құрығы онда да қуып жетеді. Пифагордың қазасын ескі дерек былайша суреттейді:

	“Түнгі Метапонттың ұйқыға бөккен тыныштығын ащы айқай тіліп түсті. Гүрс етіп құлаған ауыр дене мен қаша жөнелген әлдекімдердің аяқ дыбысы естілді де, әп-сәтте бәрі тым-тырс тына қалды.

	Түнгі күзетші айғай шыққан жерге келгенде, шырағданның теңселген жарығынан жұрт шалқасынан түсіп жатқан шал мен анандай жерде қорқыныштан бет-аузы қисайып сілейіп тұрған он екі жасар баланы көрді.

	– Мынау кім? – деп сұрады күзет бастығы баладан.

	– Бұл Пифагор.

	– Пифагор деген кім еді? Бұл қалада ондай азамат жоқ.

	– Біз жақында ғана Кротоннан келгенбіз. Қожайыным күндіз жаудан жасырынып, түнде ғана үйден шығатын. Аңдып жүріп өлтіріп кетті.

	– Қанша адам еді?

	– Қараңғыда байқай алмай қалдым. Мені бір жаққа лақтырып жіберді де қожайынды бас салды.

	Күзет бастығы тізерлей кетіп құлағын қарияның кеудесіне басты да:

	– Бітті, – деді.

	Сондай-ақ Пифагордың өліміне қатысты Порфирийдің дерегі де көңіл аударарлық. Ол да Килонның қанішерлігін суреттей келіп, өртенген үйдің ішінде Пифагордың да болғанын айтады. Кезекті дәріске жиналған жұрт лаулаған оттың ортасында қалады. Сонда шәкірттер оттың үстіне жата-жата кетіп, ұстазға жол ашады. Пифагор қаз-қатар жатқан денелерді басып, көпірдің үстімен өткендей, ажалдан құтылып шығады. Бірақ шәкіртсіз, доссыз құлазып жалғыз қалған ұлы Ұстаз көп ұзамай құсалықтан өзіне-өзі қол салып, дүниеден озады.

	Қалай болған күнде де, әділетсіздік жайлаған қоғамда ғұмыр кешкен кез келген мойны озық асыл туған бекзаттардың тағдыры сияқты, Пифагордың да өмірі қайғылы аяқталғаны ақиқат.

	Кемеңгердің дүние сырына бойлап тереңнен сүзген мәйекті ойларының көбі әлі күнге дейін өз мәнін жойған жоқ.



	* Даналық бастауы: Ойлануға үйрену, мылжыңдаудан жирену.



	* Ең әдемі не? – Үйлесім.



	* Ең күшті не? – Даналық.



	* Ең ақиқат не? – Адамдардың ақымақ екендігі.



	* Ең әуелі әр нәрсені өз атымен атап үйрен: бұл ғылым атаулының әліппесі һәм ең негізгісі.



	* Пенде! Өзге хайуанның өзіңе нендей нәрсені істемеуін қаласаң, сен де оған сондай нәрсені істеме.



	* Ақылға бағынбаған, құдайға табынбайды.



	* Білімді даналыққа санама.



	* Сенімді дос таппасаң, өзіңе-өзің серік бол.



	* Құдайдың құпиясын абыздар-ақ зерттесін,

	Сен адамның жан жүрегін танып біл.



	* Аз сөйле, жазуың одан да аз болсын.



	* Тыныш өлгің келсе, бір қалыпты өмір сүр.



	* Шығармаларында ғана дана боп көрінетіндердің бірі болудан Құдай сақтан.



	* Ештеңеге таңырқама, таңырқаудан құдайлар жаратылған.



	* Атың өшпей ел аузында жүрсін десең, артыңа өнегелі ұрпақ, жақсы кітап қалдыр.



	* Данышпан! Қарапайым жұрт арасында өмір сүруге міндетті болғандықтан, араласып кетпей су бетінде қалқып жүретін май сияқты бол.



	* Тәніңді жаныңның табыты қылма.



	* Өз үйінде әке бола алмаған қалаға әкім бола алмайды.



	* Жұртты тануға үйрен: Құдайды танып-білуден гөрі, адамды танып-білу оңайырақ әрі мәндірек.



	* Өз атызыңды өз қолыңмен өңде: құлдарыңа сеніп тапсырма.

	Өйткені жер азат адамның алақанына ғана иіиді.



	* Әйелімен тіл табыспағанға дос болам деп жабыспа.



	* Мүлік-дәулет, отауы болмағанның Отаны да болмайды.



	* Жан-жануарды өлтіруден қаш-олардың қанын төгу адамдарды өз тұқымдастарының қанын шімірікпей төгетін жауыздыққа әкеп соқты.



	* Балалардың көзінше әйеліңді ұрсып-сөкпе.



	* Табынар жалғыз тәңірің өзіңнің ар-ұжданың-ақ болсын.



	* Құдайдан да көне не деп сұраса: Қорқыныш пен Үміт деп жауап бер.



	* Әуелі дана болуға тырыс, ал бос уақытың болғанда ғалым бола жатарсың.



	* Шарапқа бөртіп алып, дүниеге бала әкелетін қасиетті іске кіріспе.



	* Абыздардың айтуынша, құдайлар көп өтпей адамды жаратқанына өкініпті. Ал біз: адам құдайды жаратқанына өкінді деп нық сеніммен айта аламыз.



	* Көз жасы кейін қабырыңа төгілсін десең, тірлігіңде балаларыңды жылатпа.



	* Күші бірдей екі адамның ішіндегі күштірегі – әділі.



	* Өмір театр тақылеттес: онда ең жақсы орынды көбіне-көп ақымақтар алып алады.



	* Қасиетсізге құрмет қылу – ессіздіктің белгісі.



	* Таңертең оянғанда өзіңнен: “Не істеуім керек?” деп, кешке ұйықтар алдында: “Не бітірдім?” деп сұра.



	* Мүсіннің көркі – түсі.

	Адамның көркі – ісі.



	* Қалжың тұз сияқты, орнымен байқап пайдалан.



	* Жәндікті өлтірген балаңды қатаң жазала, әйтпесе, сөйте-сөйте кісі өлтіреді.



	* Сөйлемес бұрын ойыңды тіліңнің астында ұстап пісіріп ал.



	* Алтынды тот баспайды;

	Жақсыдан құт қашпайды.



	* Бақыт іздеп аласұрып алқынба.

	Бақыт сенің өз ішіңде, – адамшылық қалпыңда.



	* Жұрт не десе, о десін, өзің дұрыс санаған нәрсені ғана істе.



	* Мақтауға тасымай, даттауға жасымай – бір қалыпты салқын қанды бол.



	* Есерсоққа қанжар берсең – ажалың;

	Арсызға билік берсең – азабың.



	* Өмір жолының шаңын бұрқыратпа.



	* Үндеме, әйтпесе үндемегеннен гөрі дұрысырақ нәрсені айт.



	* Зейінді ханым! Күйеуің қолы боста қасыңнан шықпасын десең, басқа еш қай жерде дәл осындай рақат, ілтифат, мейір, сыпайылықты сезінбейтіндей етіп көңілін тап.



	* Сенімді дос ізде өзіңе, оны тапсаң, құдайсыз-ақ күніңді көресің.



	* Итіңнің адалдығы өле-өлгенше;

	Қатыныңның адалдығы

	алғашқы опасыздығын көргенше.



	* Тамақтан тартынбаған – доңызға сыңар;

	Шараптан тартынбаған шалшыққа құлар.



	* ¥лы істі үндемей тындыр.



	* Халайық, заңнан бұрын жақсы салт-дәстүр қалыптастыруға тырыс. Өйткені заң дегеніміздің де түп-төркіні – сол әдет-ғұрып.



	* Дос іздеп тап, онсыз іс оңалмайды,

	Жалғыз адам бақытты бола алмайды.



	* Өмір алқабында атызға тұқым сепкен диқандай бір қалыпты адымдап бас.



	* Шынайы ізгілік жайлаған жерді ғана Отаным деп есепте.



	* Сөзде де, істе де үйреншікті қарабайырлықтан қаш.



	* Қандай қасіретке тап болсаң да жылама, көз жасыңды басқа бақытсызды аяп жылауға сақта.



	* Табынған құдіретің тәртіп болсын, жан-тәніңмен соған қызмет ет: тәртіп деген барлық заттың үйлесімі, өйткені табиғаттың өзі де сол арқылы тіршілік етеді.



	* Шарап ішуден тартын; ол дегеніміз құмарлықты қоздыратын сүт қой.



	* Дос іздеп босқа шаршағанша ит асыра -

	Жақсы ит жаман достан артық.



	* Сиынған жалғыз құдайың ар-намысың болсын.



	* Көп білем деп ісіп-кеппе, бәлкім білімнің бәрінен гөрі ізгілік қажеттірек шығар, бірақ оны ешкім оқытпайды ғой.



	* Біреуге күнің түсіп кіріптар болғың келмесе, ақылға салып, сабырмен әрекет қыл.



	* Маңдайы тайқы пақырдан ақыл сұрама – ондайларда ешқашан ой болмайды.



	* Жақынын ренжіткеннің өз жаны да жаралы.



	* Ашу үстінде тіл мен қолыңа ерік берме.



	* Көрбілте үміт жат пиғылды жолбасшы сияқты жамандыққа жетелеп апарады.



	* Бәрінен бұрын өз басыңның қадірін түсірме.



	* Жақсы басталған істің жартысы бітті деп есепте.



	* Ақиқатты боямасыз жалаңаш көрген абзал, ал өтірік әлем-жәлем қымтанып көз алдай берсін.



	* Досың – екінші өзің.



	* Сеніп айтқан сөзді сеніп тапсырған ақшадай сақта.



	* Ақиқатқа ұмтыл, сонда ғана Құдайға жақындай түсесің.





СОЛОМОН (СҮЛЕЙМЕН) ПАТША




	Сан ықылым заман өтсе де өшпес даңққа бөленіп, тарих жадында сақталып келе жатқан ұлы тұлғалар санаулы-ақ. Сол аздың ішіндегі мерейі асқақ бірегейі – Соломон (Сүлеймен) патша. Осынау есім, міне үш мың жылдан бері адамзат баласын тамсандырумен келеді. Соломон туралы бізге жеткен мәлімет көп һәм соның бәрі бір ізбен жүйелі баяндалады. Сондай-ақ оның есімі иудейлердің қасиетті кітабы – Торада, Библия мен Құранда да аталып, дана патшаның ғибрат-тағылымы хақында көптеген мысал келтіріледі.

	Соломонның өмірі мен соңында қалған мол мұрасы туралы мәліметтерді жүйелеп, байсалды зерделеген еңбектер деп біздің дәуіріміздің I ғасырында жасаған еврейдің әйгілі тарихшысы Иосиф Флавийдің, А.Таранов пен И.Пименованың зерттеулерін атауға болады. Енді біз сол деректерге сүйене отырып, әңгімемізді өрбітіп көрейік.

	Соломон Израильді қырық жыл билеген құдіретті Давид (Дәуіт) патшаның оныншы ұлы, яғни Вирсавия есімді әйелінен сүйген екінші баласы болатын. Вирсавия – Урия деген бір жауынгердің зайыбы еді. Бір күні патша сарайдың төбесінен анандайда шомылып жүрген Вирсавияны көріп көңілі кетеді. Жас келіншекті дереу сарайға алдыртады. Кейін әйелдің жүкті болып қалғанын біліп, күнәсін жасыру үшін патша оның жорықта жүрген күйеуін жарлық беріп шақыртады. Бірақ Урия өз үйіне барудан бас тартады. Патшаға жан-тәнімен берілгені соншалық, онымен сөйлескеннен кейін сұлу келіншектің жалындаған құшағында балқығаннан гөрі патша сарайының босағасында ұйықтағанды жөн көреді.

	Амалы таусылған патша қолбасшы Иоавқа хат жолдап, абыройдан айырылған жауынгерді мерт болатындай қатерлі шайқастарға сал деп бұйырады. Майдан басшысы, әрине, патша жарлығын екі етсін бе!

	Урия өлген соң Давид Вирсавияға үйленеді. Халық қадірлеген Нафан пайғамбар Давидтің бұл келеңсіз қылығына тосқауыл қоймақ болады. Тура айтуға батылы бармай “Егер малы мыңғыраған бір бай кедейдің жалғыз ешкісін тартып алса, соны білген біздің әділ патша не істер еді?” деп тәмсілмен тұспалдап жеткізеді. Давид ашуға булығып, ондай жауызды дереу өлтіріңдер деп бұйырады. Сонда Нафан: “Ол адам – сенсің!” дейді.

	Библиядағы әфсана бойынша, Давид бұл күнәсі үшін көп өтпей-ақ қарғысқа ұшырайды. Вирсавия екеуінің арасындағы некесіз туған бала ұзақ тұрмай шетінейді. Патшаның қалған балалары таққа таласып, өзара қанды қырқысқа түседі.

	Соломон Давидтің міне, осы Вирсавиядан туған екінші баласы еді. Библияда “туа салып-ақ оған Құдайдың мейірімі түскен” деп жазады. “Соломон” яғни көне еврей тіліндегі “Шелемо” атауы “Тыныштық, рақат” деген мағына білдіреді екен. Нафан пайғамбардың ақылы бойынша, Израиль жеріне Жаратқанның шапағаты түсіп, бейбітшілік орнасын деген ниетпен нәрестеге Соломон деп ат қояды.

	Соломон – көне Израиль мемлекетінің үшінші һәм соңғы патшасы. Өзі билік құрған заманда (біздің дәуірімізге дейінгі 961-922 ж.ж.) шынында да атына заты сай болып, елде тыныштық орнайды, соғыстан титықтап қасірет шеккен халық бейбіт, мамыражай тірлікке көшеді.

	Соломон бала кезінен айрықша қабілетімен дараланады. Ушқыр ойлы, зейінді, аса сезімтал еді. Осы қасиеттеріне тәнті болған әке көзінің тірісінде-ақ басқа үлкен балаларына жол бермей, оны Тақ мұрагері етіп жариялайды. Сөйтіп, ол он алты жасында патша атанады. Әуелгіде онша мойындамай, баласынған жұрт жас патшаның өз жауларын қалай басып-жаншығанын, әсіресе алтын тақ үшін әкесіне қарсы опасыздық жасаған, өзінің басқа анадан туған ағасы Адонияны қатыгездікпен жазалағанын көрген соң күш-құдіретіне біржолата бас иеді.

	Әке қарғысына ұшырап кінәлі болып жүрген Адония інісімен татуласпақ болады. Араға Соломонның анасын салады. Вирсавия тақта отырған ұлына келіп:

	“Саған айтар жалғыз-ақ тілегім бар. Орындайсың ба?” дейді. Ол не өтініш екенін сұрамастан, Соломон басын шұлғиды:

	“Ананың кез келген өтініші бала үшін қасиетті!”

	“Ендеше, Адонияға Ависананы күйеуге бер!”

	Ависана Давид патшаның көп кәнизактарының бірі болатын. Патша қартайып қауқары қалмағандықтан жас сұлуды жар төсегінде құша алмаған еді... Шешесінің не оймен келгенін енді аңғарған Соломон ашудан түтігіп: “Одан да ағаңа алтын тағыңды бере сал деп неге тура айтпайсың!” дейді.

	Көп өтпей Адонияның да, қолбасшы Иоаваның да мойнына тағдырдың қыл арқаны түседі. Иоава, Соломонның өлтіруге батылы бармайды деген ниетпен, бас сауғалап храмның ішіне тығылады.

	“Урия мен Ависсаломды неге өлтірді екен? Сотқа кеп жауап берсін” деген патшаның сырттай сыпайы өтінішіне Иоава:

	“Менің басқа жерде өлгеннен гөрі храмның ішінде өлгенім артық!” деп жауап береді. Соломон оның тілегін орындап, тура сол жерде, храмның ішінде басын балтамен бір-ақ шапқызыпты.

	Бұл азуын айға білеген жас перінің өз дұшпандарына танытқан айбарының бастамасы ғана еді. Көп өтпей әкесінің тұсында бармақ бүгіп, арам ниет танытқандардың да, өзіне қырын қарағандардың да басын қағып, тақ айналысында “тәжірибесіз жас” деп менсінбей кекжиіп жүргендерді түгелдей тәубесіне түсіреді.

	Соломонның патшалық құрған алғашқы кезеңі туралы тарихшы Иосиф Флавий: “Байырғы барды нығайтып, Иерусалим дуалының аумағын ұлғайтты, сөйтіп елге берекелі тыныштықпен билік жүргізді, – деп жазды. – Жастығына қарамастан өте әділ, заңды қатаң сақтап, әке өсиетіне барынша адал болды. Бірақ жасы әлдеқайда үлкен, өмірлік тәжірибесі бай тісқақты, кексе адамдай барлық іске аса сақ, байыппен қарады”.

	Соломонның қолдары әйелдің қолдарындай әдемі, аппақ, нәзік болыпты, бірақ айрықша қуат-қасиеті бар болса керек. Басы ауырған, безгек ұстаған, ұйқысы қашып жүйке дертіне шалдыққандар төбесіне алақанын қойса болды, құлантаза сауығып кететін болған. Сол қолының сұқ саусағына алты қырлы қан күрең лағылдан бедерлеп көз салған асыл сақина тағады екен. Сақинаның бетіне жүздеген жылдар бұрын жойылып кеткен белгісіз бір көне халықтың тілінде “Бәрі өтеді” деген сөз жазылыпты.

	Басына ауыртпалық түсіп қапаланған сәтте сол жазуға қарап сабыр шақырып, сабасына түседі екен. Бірде үлкен бақытсыздыққа ұшырап, қатты қайғырса керек, ақылды сөз көңіліне медет берудің орнына одан сайын жүйкесін қажап, жынын қоздырады. Ашу үстінде сақинаны саусағынан жұлып алып, жерге лақтырып жібереді. Кенет Соломон еденде дөңгелеп бара жатқан сақинаның іш жағындағы бір жазуды көріп қалады да, не екен деп оқыса: “Бұл да өтеді” деп жазылыпты. Бұрын-соңды болмағандай көрінген бұл қасірет адамзаттың басына талай келіп, талай кеткенін түсінген патша амалсыз езу тартып, сақинасын саусағына салыпты. Содан қайтып өле-өлгенше қолынан тастамаған деседі.

	Соломонның ұлы істерінің бірі Иерусалимдегі Яхве – Құдай храмын салдыруымен тікелей байланысты.

	Иевусей тайпасы мекендеген Иерусалим (Қуддус-Шәріп) шаһарын шамамен біздің дәуірімізге дейінгі 1005 жылы Давид патшаның жаулап алғаны мәлім. Иерусалим – “дүниенің негізі, кіндігі” деген сөз екен. Онда иудейлер үшін қасиетті Қасірет дуалы, христиандар үшін қасиетті Құдай табыты храмы, мұсылмандар үшін қасиетті Куббат ас-Сахр мешіті орналасқан. Сондықтан Иерусалим – мұсылмандар үшін де, иудейлер мен христиандар үшін де қасиетті шаһар. Давид патша Иерусалимді жаулап алғаннан кейін шаһардың айналасын тас дуалмен қоршатып, еврей мемлекетінің астанасына айналдырады. Міне, енді осы қалаға жас патша Соломон Құдай храмын салуға кіріседі. Құрылыс орнына Ибраһим пайғамбар жүз жасында көрген жалғыз ұлы Ысқақты Құдай жолына құрбандыққа шалуға апарғанда, Жаратқан ием шын ниетіне мейірімі түсіп, аспаннан ақсарбас жіберетін қасиетті Мориа тауының етегін таңдап алады. Бұл сәулетті ғибадатхана жұмысына орасан зор күш жұмсалады. Бір ғана ағаш дайындау үшін отыз мың адам жұмыс істейді. Құрылысқа қажетті заттар мен шеберлерді Соломон Тир патшалығынан алдырады, оларға айырбасқа бидай, зәйтүн майын береді. Ғибадатхананың қабырғасын ақ тастан өріп, ішін Ливан балқарағайымен қаптайды, алтынмен небір ғажайып өрнек төгіп әшекейлейді.

	Он мыңдаған адам тынымсыз еңбектеніп жеті жылда храмды салып бітеді. Храм қырналған кесек тастардан қаланған. Ең ғажабы, бірде-бір балта-балғаның тықылдаған дыбысы естілмей, құрылыс жұмысы тым-тырыс жүргізілген. Аңыз бойынша, Соломонның “Шамир” дейтін сиқырлы құрты болыпты. Үлкендігі арпаның дәніндей-ақ, ұжмақ бағынан самұрық әкеп беріпті. Оны Соломон киізге орап, арпаның жармасы толтырылған қорғасын құтыға салып қояды екен. Сиқырлы құрт алып жартасты көзді ашып-жұмғанша кеміріп, үңгіп құлата салатын болған. Храмның тастарын соның көмегімен дыбыссыз кесіп, қырнаса керек. Сондай-ақ Соломон өзінің сиқырлы жүзігінің құдіретімен жын патшасы Асмодейді де храм құрылысына жегіпті-мыс.

	Соломон салдырған бұл храм біздің дәуірімізге дейінгі 587 жылғы вавилондықтардың шапқыншылығы кезінде күйрейді. Басқыншылар еврейлердің бәрін қойдай көгендеп Вавилонға айдап әкетеді. Кейін сәті түсіп Иерусалимге қайта оралған еврейлер шамамен біздің дәуірімізге дейінгі 520 жылы храмды қайтадан қалпына келтіреді. Ол ғибадатхана бұзылмай бес жүз жылдай тұрады.

	Біздің жыл санауымыз бойынша жетпісінші жылы еврейлердің көтеріліс жасағанына кектеніп римдіктер Иерусалимнің тас-талқанын шығарып тонайды. Қираған ғибадатхананың орнын түренмен түріп тегістеп тастайды. Тек биік тас қабырғаны құлатуға шамалары жетпейді. Мориа тауындағы зәулім тас тақтаны еврейлер осы күнге дейін “Қасірет Дуалы” деп атап, тәу етеді.

	Біздің мұсылман қауымы үшін де Мориа – қасиетті тау. 637 жылы мұсылмандар Иерусалимді жаулап алғаннан кейін 691 жылы осы тауға Куббат ас-Сахр (Құз күмбезі) мешітін салады. Мешіттің алтын күмбезін мұсылмандар “дүниенің кіндігі” деп есептейді. Жәбірейіл періште Мұхаммед пайғамбарды түнгі саяхат кезінде Меккедегі Кааба мешітінен осында алып келеді. Жәбірейіл періште Мұхаммед пайғамбарды ұйқысынан оятады да қанатты бір жануарға мінгізіп Иерусалимге алып ұшады. Сол жерде жоғарыдан саты түсіп, Жәбірейіл Мұхаммед пайғамбарды көкке көтеріп әкетеді. Жартас пайғамбардың ізінен ілесе көтерілмек болғанда, Жәбірейіл періште тоқтатып тастайды. Заман ақыр болғанда жер-жаһанды күңіренткен азалы үн осы жартастан естілмек екен. Мешіттің ішіндегі тастарда Мұхаммед пайғамбардың атының тұяғының ізі, Жәбірейілдің қолының таңбасы бар. Тас бағандардың бірінде пайғамбардың сақалының қылы сақталған.

	Ғибадатхананы салып біткен соң Соломон өзіне Сарай салуға кіріседі. Дүниенің шартарабынан он саусағынан өнер тамған не бір хас шеберлерді алдырып он үш жыл дегенде сарайды әзер бітіреді. Ескі жазбалардың сипаттауынша, сарай бедер-нақыш, сән-салтанатын бейнелеуде тіл жетпестей ғажайып өнер туындысы болған. Бір ғана алтын тақтың сипатына көз жүгіртіп көрейікші. Тақтың алты баспалдағы бар екен. Бірінші баспалдақтың оң жағында саф алтыннан құйылған арыстан, екінші жағында өгіз жатады. Екіншіде – бөрі мен қозы, үшіншіде – қабылан мен лақ, төртіншіде – аю мен бұғы, бесіншіде – бүркіт пен көгершін, алтыншыда – қырғауыл мен торғай. Тақтың екі бүйіріндегі екі мінберде бас пірәдар мен орынбасары отырады. Қарсы алдындағы жетпіс орындықта сот мүшелері жайғасады. Екі босағадағы алтын арыстандардың ішіне хош иісті әтір толтырылған. Соломон баспалдақпен көтерілген кезде әтір өз-өзінен шапшып шығып жұпар иіс аңқи бастайды. Тақтың ішінде патшаның бірінші баспалдаққа табаны тиісімен қозғалысқа көшетін тегершік орналасқан. Сол сәтте-ақ арыстан мен өгіз екі жақтан аяқтарын созады. Патша соған сүйеніп, екінші баспалдаққа көтеріледі. Келесі баспалдақтарда да осы әрекет қайталанады. Сөйтіп алтыншыға көтерілгенде бүркіттер ұшып келіп, Соломонды таққа отырғызады. Бүркіттің ең ірісі алтын тәжді патшаның басына кигізеді. Сол сәтте күміс жылан қимылға келіп, арыстандар мен бүркіттер патшаның төбесіне шатыр құрады, ал алтын бағанда қонақтаған көгершін сандықтағы қасиетті Кітапты әкеп Соломонның қолына тұтқызады. Содан кейін ғана піәрадар мен игі жақсы-абыздар патшаға тағзым етіп, тақтың қос қапталын қаумалай өз орындарына жайғасады. Сөйтіп кезекті сот мәслихатына кіріседі.

	Ең ғажабы – куәгер боп сот алдына келген адам жалған сөйлей бастаса, шығыршықтар айрықша қозғалысқа түсіп зырқырап айнала бастайды екен. Арыстан мен жолбарыс күркіреп, өгіз өкіріп, аю ақырып, оған қозы мен лақтың маңыраған даусы, қырғидың шаңқылы, торғайдың шырылы қосылады. Бөрі мен бұғылар, бүркіт пен тотықұс арлы-берлі жосып, аспан асты ию-қию арпалысқа түседі. “Біздің кесірімізден, міне, дүние тас-талқан қирайтын болды!” деп зәре-құты қашқан жалған куәгерлер амалсыз ақиқатын айтуға мәжбүр болады екен.

	Енді бір аңыз бойынша, тақты күзеткен алтын арыстандар жат ниетті біреу жақындаса, жан бітіп тіріліп кететін болған. Сөйтіп Соломонның өзінен басқа ешқандай басқыншыны таққа отырғызбапты.

	Кейін Иерусалимді жаулап алған Нехо перғауын басқа олжаларымен бірге Соломонның алтын тағын да Мысырға алып кетеді. Перғауын тақтың бірінші баспалдағын аттай бергенде, арыстан аяғымен дәл жамбастан теуіп кеп жібереді. Содан Нехо өмір бойы ақсақ боп қалыпты. Мысырдан оны Навуходоносор патша Вавилонға алып келеді. Таққа отырмақ болғанда арыстан аяғымен бір теуіп патшаны жерге жалпасынан түсіріпті. Вавилон қирағаннан кейін Дарий патша тақты Мидияға әкеледі, бірақ сұңғыла Дарий оған отыруға батпайды. Ескендір Зұлқарнайын тақты Мысырға қайта алып келеді. Кейін Мысырды ойрандаған Енифон тақты олжалап кемемен әкетіп бара жатқанда бір аяғын сындырып алады, сөйтіп оны дүниедегі ешбір шебер қайта жөндей алмапты.

	Көне еврей аңызында Соломонның мұншалық ақылды, бай болуының себебін “ол Даналық атты аспан перісіне үйленіп, жасауына бүкіл әлемді алды” деп түсіндіреді. Шынтуайтында, Соломон ешқандай перінің қызына үйленбеген. Некелескен бірінші әйелі Бифия деген Мысыр Перғауынының қызы екен. Қайын атасы жасауына мол байлық сыйлап, екі ел арасындағы сауда-саттыққа көп жеңілдік жасайды. Үйлену тойы дәл храм салынып біткен күні түнде өтеді. Сөйтіп, храмды жын-шайтаннан аластау рәсімі мен некелесу салтанаты қатар келеді.

	Бифия той үстінде Соломынның алдында жетпіс түрлі би билейді, мың түрлі саз аспабын әкеп, өзі табынатын құдайларының әрқайсысына арнап әуен ойнатады. Тойдан соң Соломонның төсегінің үстіне шатыр құрып, ішкі жағына ай, жұлдыз сияқты жыпырлатып гауһар тас іліп қояды. Соломон басын көтеріп оянған сайын жарқыраған гауһарды жұлдыз екен деп ойлап, күн төбеге көтерілгенше жата береді. Храмның кілті Соломонның жастығының астында екен, оятуға ешкімнің жүрегі дауаламайды. Храмның ашылу салтанатына жиналған қалың жұрт қатты қапаланады. Соломонды ашуланған анасы шәркейімен ұрып оятқаннан кейін барып, межелі мерзімнен төрт сағат өткен соң ғана құрбандық шалынып, ғибадатхананы жын-шайтаннан аластау рәсімі басталады.

	Соломон діні бөлек жат жұртқа үйленген сәттен бастап Яхве-Құдайдың қаһарына ілігеді. Сол күні аспаннан Жәбірейіл періште түсіп, теңіз бетіне бір тал шөп егеді. Айналасына үлкен түбек пайда болып, сол жерден Рим қаласы бой көтереді. Кейін Рим әскері Иерусалимді талқандайды.

	И.Пименованың зерттеуіне жүгенсек, Соломонның жеті жүз некелі әйелі, үш жүз кәнизагы болыпты. Дана патша ел мүддесін ойлап, саясатпен үйленген, яғни оның әрбір әйелі ел тыныштығының кепілі сынды. Әкесі Давид айналасына күш көрсетіп, қанды жорықтармен айбат шексе, бұл көрші елдермен арадағы қарым-қатынасты некелесу арқылы реттеп отырған.

	Соломон туралы аса құнды деректер қалдырған тарихшы Иосиф Флавий патшаның сән-салтанат, байлығына тамсана келе, күн сайын сарайдағы қонақасыға бордақыланған алпыс өгіз, жүздеген қой, жиырма ірі қара сойылатынын айтады. Мұның сыртындағы желінетін құс, балық, қодас, бұғыда есеп жоқ. Соломонның жегін атының өзі қырық мың болыпты. Оған қоса он екі мың мініс атын ұстаған. Мүсіні көз жауын алардай, желмен жарысқан өңкей сәйгүлік. Атқа мінетін шабандоздар да шетінен мөлдіреп, жайнап тұрған жас ұландар екен. Өзге жұрттан еңселері биік, сұлу өң, сымбатты мүсін. Шаштарын ұзын ғып өсіріп, үстеріне бірыңғай қызыл жібек киеді төгілтіп. Күн сайын жорық алдында бастарына алтын ұнтағы араласқан құм сеуіп алады. Жайылған шаштары күн сәулесіне жалт-жұлт ойнап, садақ ұстаған осынау салтанатты нөкердің ортасында ақ торқаға малынған патша ат тізгінін өзі ұстап екі дөңгелекті күймемен жүйткітіп бара жатады.

	Соломонның байлығына балама іздеген көне жылнамашылар “оның мемлекетіндегі күміс жай таспен бірдей еді” деген теңеу қолданыпты.

	Сөйтіп, осыншама сән-салтанатпен шалықтап ғұмыр кешкен Соломон да қырық жыл патшалық құрып, ақырында бұл фәниден озыпты. Оның өлімі туралы мәлімет Библияда там-тұм ғана: “... өз әкесінің атындағы Давид қаласында жерленді, орнына баласы Ровоам патшалық құрды” делінген. Ал Құранның айтуынша, Сүлейменнің өлгенін әуелгіде ешкім байқамаған, таяққа сүйеніп тұра береді. Таяқты әбден құрт жеп болғанда, денесі жерге құлап түседі.

	Соломон өлгеннен кейін елді баласы Ровоам билейді. Халық жаңа патшаға Соломонның тұсында қатты езгі көргендерін айтып шағынып, мейірімді болуын өтінеді. Сонда патша ағынан жарылып: “Бұрын арқаларыңды қамшы осса, енді шаян шағады” депті.

	Жоғарыдағы мысалдардан біз Соломонның қайшылыққа толы ғұмыр кешкенін көреміз. Нәпсіге бой алдырып, даңққа, байлыққа құмартқан. Бірақ Соломон қисапсыз байлығы, гарем толы перизаттары, сән-салтанатымен емес, даналығымен тарих жадында қалды.

	Соломонның соңындағы рухани мұралары мол. Даңқ пен байлыққа масайрап, жас сұлудың ыстық құшағында желіккен билеуші күндердің күнінде осының бәрінен жерінеді. Жер бетіндегі пенделік күйбіңнің бәрі өткінші, бәрі баянсыз екеніне көзі жетіп, өшпес, тозбас, жалғыз байлық – даналыққа ден қояды. Ол өзінің барлық ғақлияларының түйінінде Жаратушының сүйіспеншілігіне бөленетіндей іс қыл деген ойды меңзейді. Бір деректерде үш мың тәмсіл, бір мың бес жүз жыр шығарған делінеді. Онда жер бетіндегі аң-құс, өсімдік атаулының бәрінің сыр-сипаты баяндалып, дана патшаның өмір туралы түйінді ой-толғаныстары, нақыл сөздері, жүрек түбінен шымырлап шыққан ыстық жырлары қамтылады. Бұлардың қаншасы нақты Соломонның өзінікі екені белгісіз. Біразы кейін шығарылып, Соломонға телініп жүруі мүмкін дейді кейбір зерттеушілер.

	Соломонның ғақлия-нақыл, тәмсілдерінен басқа, оның даналығын дәріптейтін аңыз-әфсаналар да көп. Олар иудейлер мен христиандар арасында, бүкіл ислам әлеміне кеңінен тараған. Көне еврей аңыздарындағы түбі бір бұл оқиғаларды әр жұрт сәл өзгеріспен өздерінше баяндайды. Қай-қайсысында да Соломонның есімі даналықтың баламасы іспетті, ұтқыр ой, тосын шешімімен тәнті қылады. Байырғы арап әдебиетінде, ислам дінін тұтынған иісі түрік дүниесінде, оның ішінде біздің қазақтар да Соломонды бағзыдан бері Сүлеймен Сулайман деп атайды.



	“Су иесі Сүлеймен,

	Судан балық тілеймін.

	Судан балық бермесең,

	Үйге барып не жеймін?..”



	“Сүлеймен патша күллі аң мен құстың тілін біліпті...” деп басталатын әлқисса әңгімелер әлмисақтан атам қазақтың құлағына сіңісті. Тіпті оған қатынасты оқиғаларды өзіміздің би-абыздарымызға теліп жүрген мысалдарымыз да аз емес.

	Әділетті патшаның билігіне жүгінуге бір күні екі әйел келеді. Бірі: “Мына әйел екеуіміз бір үйде тұрамыз. Мен жақында босанып, ер бала тудым. Үш күннен кейін бұл да ұл тапты. Бірақ оның баласы түнде өліп қалыпты. Өлген баланы ұйықтап жатқанда менің жаныма салыпты да, менің баламды өзі алып апты. Таңертең емізейін десем, бала өліп жатыр. Менің балам емес екенін бірден білдім. Қазылығын айтып, баламды алып беріңіз!” дейді. Екіншісі: “Айтып тұрғаны түгелдей жала” деп, бет бақтырмайды. Сүлеймен патша уәзіріне: “Мә, баланы шап та, екеуіне қақ бөліп бер!” деп қылышын ұстатады. Әйелдің бірі: “Мейлі, шапса-шапсын, маған да жоқ, оған да жоқ”, дейді. Екінші әйел: “Тақсыр, өлтіре көрмеңіз! – деп шырылдап қылышқа жармасады. – Осыған-ақ беріңіз баланы. Қайда жүрсе де тірі болсын!”

	Сонда Сүлеймен патша: “Баланың шын анасы мына әйел екен, осыған беріңдер”, – деп, баланы екінші әйелге бергіздіріпті.

	Біз осы күнде әр биге бір теліп жүрген бұл аңыз-әңгіменің түп иесі Соломон екеніне ешкімнің дауы жоқ. Ескен жел, көшкен керуенге ілесіп, су кешіп, құрлық асып, бір кездері қазақ сахарасына да жеткен. Демек, бұдан біз бабаларымыздың бағзы заманда-ақ дүниенің төрт бұрышынан хабар ап, әлемдік мәдениетпен тығыз байланыста болғанын көреміз.

	Бабаларымыз оны әулие тұтып қастерлеп, ақылды, дана болсын деген ниетпен перзенттеріне “Сүлеймен” деп ат қойған. Қазақ арасына Сүлеймен есімінің кең тарауы да, міне сондықтан.

	Жастайынан зейінді, алғырлығымен танылған Соломонға Давид патшаның айрықша ықыласы түседі. Әкесі билік айтқанда бала Соломон ылғи қасында отырады екен. Бірде жанжалдасқан екі адам патшаның алдына жүгінуге келеді. Бірі:

	– Мына кісінің қойлары менің атызыма кіріп кетіп, таптап тастады! – дейді шағынып. Давид қойдың иесіне қарайды:

	– Қойыңның таптағаны рас па?

	– Рас, тақсыр!

	– Ендеше атыздың иесі шеккен шығыны үшін қойларыңды алсын!

	Сонда Соломон тұрып:

	– Дат, тақсыр! Мен басқаша кесім айтқан болар едім! – дейді.

	– Айт!

	– Қойдың иесі атызды алып қалпына келтірсін, ал атыз бұрынғы қалпына келгенше иесі қойды сауып, сүтін пайдалана тұрсын. Содан соң атыз өз иесіне, қой өз иесіне қайтарылсын!

	Баласының әділ қазылығына риза болған Давид патша:

	– Менің дәуренім өткен екен. Қартайып қаусағаным осы. Сен кемеліңе келіпсің. Аузымдағы сөзді, алдымдағы дауды енді сен ал! – деп баласына алтын тағын беріпті.

	Баяғыда бір патшаның ақылды уәзірі болыпты. Патша айрықша жақсы көреді екен. Бірде оған:

	– Не тілегің бар, айт. Бәрін орындаймын, – дейді. Уәзір ойланып: “Алтын, күміс сұрасам ғой, патша береді. Гауһар, меруерт десем де қолымнан қақпайды. Одан да патшаға қызыңды бер дейін. Қызын алсам, дүние-байлық өзі-ақ келмей ме!” дейді.

	Сол сияқты Соломон да, бір күні Жаратушы түсінде аян беріп: “Не қалайсың, сұра!” дегенде, “Маған ақыл-парасат бер!” дейді. Сонда Жаратушы: “Сен басқалар сияқты өзіңе ұзақ ғұмыр, байлық, жауыңды жер түбінен ықтырар айбат сұрамай, ақыл-парасат сұрадың. Сондықтан мен саған сұрағаныңды беремін, оған қоса сұрамағаныңды да беремін!” депті. Сөйтіп, даналықпен бірге Соломон патшаға бақ-дәулет, абырой-даңқ өзі келіп қоныпты. (Билеуші біткен Соломонның осы даналығынан ғибрат алып, Құдайдан алтын емес, Ақыл сұраса ғой, шіркін!)

	Бір кісінің жеті ұлы болыпты. Жетінші ұлы екібасты боп туған екен. Күндердің күнінде әлгі кісі қайтыс болып, балалары артында қалған мұраны бөліседі. Жетіге бөлмек болғанда, екібасты жігіт келіспей, “мен – екі адаммын, екі үлес алам, сегізге бөлейік” дейді. Жігіттер Соломонның қазылығына жүгінеді. Соломон екібасты жігітке:

	– Қазір бір басыңа сынақ жасағанда, екінші басың сезсе – бір адамсың, сезбесе – екі адамсың, – дейді. Шөмішпен ыстық суды алып бір басына құйып кеп жібергенде, екінші бас та “өлдім, өлдім!” деп айғай салыпты.

	Үш жолаушы бір жерге түнейді. Үйықтап жатқанда қарақшы кеп тонай ма деп қауіптеніп, үшеуі ақшаларын бір жерге жасырады. Түн ортасында біреуі білдірмей тұрып, ақшаны басқа жерге тығып қояды. Таңертең тұрған соң жігіттер ақшаны таба алмай, бір-біріне “сен алдың, сен алдың!” деп жанжалдасып, ақыры Соломонның алдына барады.

	Соломон оларға:

	– Байқаймын, жөн білетін ақылды, есті жігіт көрінесіңдер, – дейді. – Маған бір патшаның “шешімін айт” деп жүгінген бір өтініші бар еді. Соған сендер өз қазылықтарыңды айтыңдаршы. Әлгі патшаның елінде көрші тұрған қыз бен жігіт бірін-бірі сүйіпті. Жігіт қызға: “мен келіспейінше, ешқашан күйеуге шықпаймын деп ант бер!” дейді. Қыз ант етеді. Біраз уақыт өткен соң қызды ата-анасы басқа біреуге ұзатады. Некесі қилып оңаша қалғанда, қалыңдық күйеуге: “Менің ант берген жігітім бар, – дейді. – Содан барып рұқсат алмайынша, мен саған әйел бола алмаймын!”

	Күйеуін ертіп бірінші жігітіне келеді: “Айыбыма алтын-күміс ал да некелескен адамыма әйел болуға рұқсат ет!” – дейді өтініп.

	“Антыңа адал болғаның үшін ештеңе де алмаймын” – дейді жігіт. – Бақытты бол, азатсың!”

	Сыртқа шыққан соң қалыңдық: “Дегеніңе жеттің, қуан!” дейді күйеуіне.

	Қайтар жолда қарақшыларға тап болады. Қарақшының біреуі мосқал тартқан егде адам екен. Тонап алған ақша, тартып алған алқа-сырғаны қанағат тұтпай, жас келіншекті иектеп қойнына алмақ болады. Келіншек қалай тұрмыс құрғанын, алғашқы көңіл қосқан жігіті мен отасқан күйеуінің қандай бекзаттық танытқанын әңгімелей келіп: “Ақылға кел, – дейді оған. – Ана жап-жас жігіт не істеймін десе де еркі бола тұрып, маған тиіспеді, сезімін ақылға жеңдіре білді. Оның жанында сен сияқты кәріге нәпсісін ауыздықтау неге тұрады. Одан да алтын-күміс, ақшамызды ал да күйеуім екеумізді жөнімізге жібер!”

	Келіншектің әңгімесін тыңдаған кәрі қарақшы “Бір аяғым көрде, бір аяғым жерде тұрғанда, мұным не?” деп өз ісіне өзі қатты өкініп, тәубеге келеді. Ерлі-зайыптыларды босатып қана қоймай, тонап алған мүлкін түгел қайтарып, жолға салады.

	Соломон жігіттерге қарап:

	– Осылардың ішінде қайсысының әрекеті ең ізгі? Соған қазылықтарыңды айтыңдаршы, – дейді.

	– Тақсыр! – дейді жігіттің бірі. – Мен берген сертінен таймаған қалыңдықты ең ізгілікті адам дер едім.

	Екіншісі:

	– Мадақтауға лайықты адам – күйеу жігіт, – дейді. – Бірінші жігіт рұқсат еткенше, нәпсісін ауыздықтап, қалыңдығына тиген жоқ!

	– Оны қойшы! – дейді үшіншісі ентелеп. – Бәрінен бұрын ана кәрі қарақшыға қайран қаламын. Тұтқынға түскен жас сұлуға тимегені аздай, ана қолындағы ұстап тұрған ақшаны қайтадан бере салғанын айтсаңшы!

	Сонда Соломон патша:

	– ¥ры – осы! – депті. – Әлі тіпті көрмеген, жай ғана естіген ақша туралы бүйтіп өліп-өшіп тұр, ал қолы жететін жердегі ақшаны бұл не істер еді?

	Соломонның әділ қазылығына байланысты бізге жеткен бұдан басқа да мысалдар баршылық. Әйгілі орыс жазушысы А.И.Куприн Иосиф Флавийдің тарихи деректері бойынша жазған “Суламифь” атты хикаятында көптеген қызықты мысалдар келтіреді.

	Ахиор деген зергер шет жақта жұмыс істеп жүріп, бір асылтас тауып алады. Тасты қырнап, өңдейді де оны Құддұс-Шәріп /Иерусалим/ шаһарына кетіп бара жатқан досы Закариядан әйеліне беріп жібереді. Біраз уақыттан кейін үйіне Ахиордың өзі де келеді. Аман-саулықтан соң әйелінен әлгі тас туралы сұрайды. Әйелі таң-тамаша болып, ондай тасты көрген жоқпын деп ант-су ішеді. Ахиор анық-қанығын білмек боп досы Закарияға барса, ол да “келген бойда бергенмін” деп ант-су ішіп, азарда-безер болады. Тіпті бергенін көрген екі куәгерді де табан астында сол жерге алып келеді.

	Сөйтіп Ахиор, Закария, екі куәмен төртеуі Соломонның алдына жүгінуге барады.

	Соломон әрбірінің көзіне кезекпе-кезек үнсіз қарап, күзетшіге: “Әрқайсысын апарып, жеке бөлмеге қамаңдар!” деп бұйырады. Содан соң төрт бөлек иленген балшық әкелдіртіп: “Әрқайсысы осы балшықтан әлгі тастың бейнесін жасасын!” деп жарлық етеді. Біраздан кейін бейне дайын болады. Куәгерлердің бірі асылтастан ойып жасайтын әдеттегі үрдіс бойынша жылқының басын бейнелепті, екіншісі қойдың басын салыпты, тек Ахиор мен Закарияның жасаған мүсіндері ғана ұқсас боп шығады, екеуі де әйелдің омырауын бейнелейді.

	Соломон сонда: – Закарияның куәгерлерді сатып алғаны соқырға таяқ ұстатқандай анық. Сондықтан Закария Ахиорға асылтасын қайтарып берсін, оған қоса сот шығыны үшін отыз склей төлеп, қасиетті храмға он склей берсін. Ал өздерін өздері әшкерелеген куәгерлер жалған айғақ болғаны үшін, әрқайсысы бес склейден қазынаға өткізсін! – деп билік айтыпты.

	Бір күні мұраға таласқан ағайынды үш жігіт Соломонның алдына жүгінуге келеді. Әкелері өлер алдында оларға: “Кейін бір-біріңмен жанжалдасып араздаспауларың үшін көзімнің тірісінде дүние-мүлкімді үшеуіңе әділдікпен еншілеп кеттім, – дейді. – Мен өлген соң үй іргесіндегі тоғайға барсаңдар, сол жердегі төмпекке жәшік көміп қойғам. Жәшікте үш бөлік бар: жоғарғысы – тұңғыш ұлымдікі, ортаңғы бөлік – ортаншымдыкі, төменгісі – кенжемнің еншісі. Әрқайсысың өз тиесілі мүліктеріңе ие болыңдар”. Әкелері қайтыс болғаннан кейін үшеуі тоғайға барып, жәшікті қазып алады. Жоғарғы бөлігі лықа толған алтын теңге екен. Ортасына жай сүйек-саяқ салыпты, ал түбіне ағаш толтырып қойыпты. Әке өсиетіне риза болмай сол жерде ағайындылар арасында қызғаныш туады. Екі іні ағасына көз алартып, жауласа бастайды. Араздық ушығып өршіп бара жатқан соң, амалсыз Соломонға жүгінуге мәжбүр болады. Алтын тақтың алдында тұрғанда да атарға оғы болмай, айқайласып бір-біріне дес бермейді. Мән-жайды байыппен тыңдап болған соң, Соломон басын шайқап:

	– Жанжалды қойыңдар, – дейді. – Тас та ауыр, құм да ауыр, ал ақымақтың ашуы екеуінен де зілмауыр. Әкелеріңнің дана, ғаділ адам болғаны көрініп тұр. Бақырауық бейшаралар, қалай ғана сезбейсіңдер, әкелерің тұңғыш ұлына – барлық ақшасын, ортаншысына – мал мен құлдарын, кенжесіне – үйі мен егістік жерін мирас қып кеткен жоқ па! Жаулықты ұмытып, татуласыңдар.

	Жаңа ғана бір-бірімен дұшпан болып тұрған жігіттер сол жерде дана патшаның аяғына жығылып, жүздерінде нұр ойнап, алтын сарайдан қол ұстасып шығады.

	Тағы да мұраға таласқан ағалы-інілі екі жігіт Соломонның алдына келеді. Бір кісі көз жұмар алдында: “Екі ұлымның ең лайықтысы бүкіл байлығыма мұрагер болсын” деп өсиет қалдырыпты. Бірақ екі жігіт “мен артықпын” деп бірімен бірі теке-тіресіп, ақыры әділдік іздеп, Соломонға келіп жүгінеді. Патша олардан: “Қолдарыңнан не кәсіп келеді?” деп сұрайды. Екеуі садақ ататын мерген, аңшы екендерін айтады. Соломон:

	– Үйлеріңе бара беріңдер. Әкелеріңнің өлігін ағаштың басына асып қоюға бұйрық етемін. Әуелі қайсың өліктің кеудесіне дөп тигізер екенсіңдер көрейік, мәселені содан соң шешеміз, – дейді.

	Сөйтіп ағайынды екеуі патшаның тексеруге жіберген адамымен бірге үйлеріне қайтады. Әлгі адам қайтып оралған соң Соломон мергендік сайыстың қалай өткендігін сұрайды.

	– Айтқаныңды мүлтіксіз түгел орындадым, тақсыр ием, – дейді өкіл. – Әкелерінің өлігін ағашқа астым да ағайынды екеуінің қолына садақ ұстаттым. Ағасы бірінші боп атты. Жүз жиырма шынтақ жерден дәл жүректің тұсынан дөп тигізді.

	– Мерген екен! – дейді Соломон. – Ал інісі ше?

	– Інісі ме... Жарлығыңды түгелдей орындата алмағаныма кешір, Әміршім... Інісі адырнаға жебе қадап көздей берді де, садағын жерге тастай салды. Теріс қараған күйі еңкілдеп жылап жіберді: “Жоқ, мен бұлай ете алмаймын... Әкемнің мәйітін қорлауға дәтім бармайды!” деді.

	– Ендеше әкесінің дүние-мүлкіне сол ие болсын, – дейді патша кесім айтып. – Әке өсиетіне ең лайықты сол екен. Ал ағасы, қаласа, менің қорғаушы жасауылдарымның бірі болсын. Маған сол секілді қайсар, ашкөз, қолы селт етпейтін мейірімсіз мерген, жүрегінің түгі бар адамдар керек.

	Сондай-ақ, патшаның Ливандағы үйіне бір кедей жесір әйел келіп, аяғына жығылады:

	– Әділ қызылығыңды айт, тақсыр ием! Қолымдағы қалған соңғы екі динарға ұн сатып алып, соны қыш тегешке салып үйге әкеле жатқанмын. Кенет қатты жел соғып, ұнымды түк қалдырмай ұшырып әкетті. О, дана патша, менің бұл шығынымды кім өтейді? Балаларымды енді немен тамақтандырамын!

	– Бұл қашан болып еді? – деп сұрайды Соломон.

	– Бүгін таңсәріде.

	Соломон дереу кемелеріне жүк артып, бүгін Финикиаға сапар шеккелі жатқан бірнеше бай саудагерлерді шақыртып алады. Сот залына именіп, үрейленіп кірген саудагерлерден:

	– Желкенімізді кеулетіп оңынан жел соқтыра гөр деп құдайға мінәжат етіп жалбарынып па едіңдер? – дейді.

	– Иә, патшам! – деп саудагерлер сол жерде сайрап қоя береді. – Дәл солай. Құдайға бағыштап шалған құрбандығымыз қабыл болып, жел оңынан соқты!

	– Қуаныштарыңа ортақпын! – дейді Соломон. – Бірақ сол жел мына бейшара әйелдің тегешке салып әкеле жатқан ұнын ұшырып әкетіпті. Жағдайын түсініп, бейшараға қайырымдылық танытсаңдар қалай болар екен?

	Патшаның осы үшін ғана шақырғанына қуанып кеткен саудагерлер сөзге келместен сол жерде-ақ әйелдің тегешін жез, күміс теңгелермен толтырып тастайды. Әйел көзінен жас сорғалап, патшаға алғысын жаудыра бастағанда, бүгін Суламифь перизатпен жолығып көңілі тасып тұрған Соломон:

	– Тоқта, сыйымыз бұл ғана емес, – дейді күлімдеп. – Бүгінгі таңғы жел маған да қуаныш әкелді. Сондықтан мына саудагерлердің сыйымен қатар патшаның да қолынан сыйлық ал!

	Сөйтіп қазынашысына бұйырып, саудагерлердің күміс теңгесінің үстіне үйдіріп алтын теңге салдырады.

	Еврей мен христиан аңыздарында да, мұсылман әфсаналарында да Соломон патша аң-құстың, жер бетіндегі қыбырлаған күллі жәндіктің тілін біледі деп баяндалады.

	Бір күні Соломон әскерін жорыққа бастап келе жатады. Алдарынан құмырсқа жайлаған кең ойпат кез болады. Құмырсқаның үлкені дабыл қағып, тез індеріңе кіріңдер, патша біз сияқты елеусіз нәрсені байқайды деймісің, таптап өте шығады дейді. Құмырсқаның бұл сөзін естіген Соломон қосынын дереу басқа жаққа бұрып әкетіпті.

	Қазақ арасындағы аңыздың бір парасында, Сүлеймен патшаның әскері шөл далада адасып, қырылып қалу қаупі төнеді. Сол кезде көкек ұшып келіп, жеті қырдың астындағы суға бастап апарады. Содан көкек әулие құс атанып, құс патшасы – самұрық, бүркіт, сұңқар тұрғанда, ай атын иемденіпті-мыс. Арап әфсанасында бұл әулие құс бәбісек, ал еврей аңызында Бар деген кекілік (кейде әтеш) делінеді.

	Бір күні шараптан буыны балқып көңілденген Соломон күннің шығысы мен батысындағы көрші елдердің патшаларын қонаққа шақырады. Әрқайсысын сырнайлатып-кернейлетіп қарсы алады. Бәрі жиналып болған соң өзінің құдірет-сиқырын көрсету үшін Соломон ұшқан құс, жүгірген аң, жын-шайтан, дию-перінің бірі қалмай келіп, мәртебелі меймандардың алдында өнер көрсетсін деп жарлық етеді. Патша хатшылары аттарын атаған сәтте-ақ аң-құс та, жын-шайтан да бәрі түгел Соломонның алдына жетіп келеді. Тек орманда мекендейтін Бар деген кекілік қана жоқ боп шығады. Соломон ашуланып, тілімді алмағаны үшін, тез тауып әкеп жазалаңдар дейді. Көп өтпей Соломонның алдына кеп жүгінген кекілік сайрай жөнеледі:

	– Күллі әлемнің патшасы, тақсыр ием! Рахым етіп, сөзіме құлақ қоя гөр. Міне, үш ай болды, бір ойға берілгенім сонша, тіпті нәр татуды ұмыттым. Аспан асты, жер үстінде Сенің құзырыңа құлдық ұрмайтын ел бар ма екен деген ой жатсам-тұрсам көкейімнен кетпеді. Ақыры дүниені ұзақ шарлап, ондай елді таптым. Шығыста Саба деген ел бар екен. Халқы Жаратушы хаққа емес, Күнге табынатын көрінеді. Патшасы әйел, есімі – Билкис. Жерінің тозаңы алтыннан қымбат. Күмісі қоқыстан құнсыз. Жайқалған көкжелек дарақтары Құдай алғаш дүниені жаратқан кезде отырғызылған, пейіштің суымен суғарылады екен. Жасағы көп, жауынгері басына тәж киеді, бірақ әскери іске машықтанбаған, тіпті садақ тартуды да білмейді. Егер тақсыр ием мұрсат етсе, мен олардың билеушілерін бұғаулап алдына алып келер едім!

	Бардың бұл сөзіне Соломонның көңілі жібіп қалады. Хат жазып, кекіліктің қанатына байлап, Саба еліне жібереді.

	Билкис төсегінде ұйықтап жатқанда кекілік ашық терезеден бөлмеге кіріп, хатты патшайымның кеудесіне тастай салады. Билкис оянып, хатты қолына алады. Айнала тоғыз қабат күзет, хаттың қалай келгенін ойлап, таң-тамаша болады.

	Одан арғы оқиға еврей аңызында Соломонды сиқырлы құдірет иесі ғып дәріптеу тұрғысында өрбиді. Ал арап әфсанасында діни сарын басым. Сүлейменді Алланың елшісі, пұтқа табынып адасқан пендені тура жолға салушы ғып көрсетеді. Біз осы екі желіні қатар ұстанып, ортақ қисын табуға тырыстық.

	Патшайым Билкис бүкіл елдегі әміршілерін жинап алады.

	– О, менің мемлекетімдегі ақылды басшы, игі жақсылар! Мен бүгін Сүлеймен патшадан хат алдым. Онда бізге Күнге табынғандарыңды қойып, Жаратушы иеміз салған тура жолға түсіңдер. Әйтпесе күшпен бағындырам. Жер-дүниедегі аң-құс, жын-шайтан, дию-перілерді жауып жіберемін депті. Бұған не айтасыздар? – дейді. Игі жақсылар өре түрегеледі.:

	– Біз күштіміз. Жер қайысқан әскеріміз бар, ол патша соғысамын десе, соғысамыз. Қорқатын не бар? Бірақ кесімді шешімді өзің айт.

	– Тығырықтан шығар жол – соғыс емес, – дейді ақылды патшайым. – Еріміз қырылып, жеріміз ойрандалады. Басымыз иіліп, бағынышты елге айналамыз. Әуелі елші жіберіп, тарту-таралғы жасап, тамырын басып көрейік.

	Билкис дүниеде жоқ асыл бұйымдарды кемеге артып, Соломонға жібереді. Елшісіне патшаның күш-қуаты қаншалықты екен анықтап біл, не жауап айтады – түгел маған жеткізесің дейді.

	Патшайымның сарайында не болып, не қойғанын кекілік сол сәтінде ұшып келіп, Соломонға хабарлайды. Соломон елшіге өзінің күш-құдіретін паш етпек болып, жын-перілері мен сарай маңындағы адамдарына дайындық жасаңдар деп бұйрық береді. Олар кездесетін жерді сән-салтанатпен безендіреді. Елшіні патша ашық алаңда алтын тақта отырып қарсы алады. Айналасында қалың нөкер, қаптап ұшқан құстар күннің көзін тұтып, Соломонның үстіне сая түсіріп тұрады. Өмірінде көрмеген сән-салтанат пен ғажайып көрініске елші қайран қалып аузын ашып, көзін жұмады. Патшайымның жіберген сый-сыяпатын алудан Соломон бас тартады.

	– Сендер маған байлық сыйламақсыңдар ма? Жаратқан ием маған бәрін берген, сондықтан сендердің байлықтарың маған керек емес. Сендер байлықты мақтан тұтсаңдар, мен сендердің тура жолға түсіп, Жаратушы хаққа құлшылық еткендеріңді мерей көремін. Күнге табынуларыңды қоймасаңдар, қалың әскермен барып еліңді талқандаймын! – деп елшіні қайтарып жібереді.

	Қайта оралған елші Билкис патшайымға көрген-білгенін түгел айтып:

	– Соломон сенің сыйлығыңды алмай қайтарып жіберді! – дейді. Патшайым таң-тамаша болады:

	– Біздің тарту еткен соншалық байлығымызды алмады ма?

	– Біздің сыйлығымыз ол үшін түкке де тұрмайды. Оған жын-шайтандар құлдық ұрып, құстар төбесіне сая түсіріп тұрады екен. Айтқанына жел де бағынады. Аспан асты, жер үстінде оған құдіреті тең келетін патша жоқ!

	Патшайым ары толғанып, бері толғанып өзі жолға жиналады. Сапарға аттанбас бұрын алтын тақты қайда жасырған қауіпсіз болады деп ұзақ ойланады. Өйткені таққа таласып көз алартып жүргендер көп еді. Ақыры бір бөлмеге жасырып, қырық жерден кілттеп, айналасына жеті қабат күзет қойып, мұқият табыстайды. Көңілі жайланғаннан кейін жол қамына кіріседі. Кемелерді жабдықтап, небір асыл бұйымдарды толтырады. Соломонға тарту ету үшін бір сағат, бір күн, бір ай, бір жылда туған, бойы, түр-түсі бірдей, шымқай қызыл киінген алты мың жасөспірім қыз-жігітті таңдап алып, сапарға шығады.

	Соломонның патшалығы мен Саба елінің арасы жеті жылдық жол еді. Билкис патшайым Соломонға “еліңе үш жылда жетуге мүмкіндік бер” деп өтініп хат жазып, кекіліктің мойнына іліп жібереді. Тура үш жыл толғанда жолаушы діттеген жеріне жетеді. Сарай маңындағы абыр-сабыр шуды естіп, Соломон Билкистың келгенін біледі.

	Соломон өзінің әлемде теңдесі жоқ құдірет иесі екенін көрсетіп, патшайымды таң қалдырмақ болады. Есіне кекілік сипаттап берген Билкистың алтын тағы түседі. Қырық қабат құлыптап, жеті жылдық жер түбінде қалдырған алтын тағы алдынан шыға келсе, патшайым қалай таңырқамас дейсің! Дереу жын-перілері мен нөкерлерін шақырып алып:

	– Кәне, Билкистың патшалығындағы алтын тақты патшайым осында келгенше қайсың алып келе аласың? – дейді.

	Бір дәу пері: – Мен оны сен орныңнан тұрғанша-ақ алып келем! – дейді.

	Жаратқанның құдіретіне шын жүрегімен иланатын нөкердің бірі:

	– Мен көзді ашып-жұмғанша әкелем! – дейді. Соломон соған әкел деп бұйырады. Әлгі адам:

	– О, Құдайдың құлы, құдіретті патшам, оң жағыңа қара! – дейді. Соломон оң жағыңа қарайды.

	– Енді қарсы алдыңа қара!

	Соломон қарсы алдында тұрған Билкистың алтын тағын көреді.

	– Міне, Жаратқан иемнің құдіреті осы! – дейді басын иіп. Сол жерге асты-үстін жылтыратып, әйнектен сарай салдырады. Жын-перілер оны қас қағымда-ақ орындайды. Бір қарағанда алтын тақ судың үстінде тұрғандай әсер етеді. Патшайым су кешеді екенмін деп етегін көтергенде, аяғы көрінеді. Аяғы ешкінің сирағы сияқты айыр тұяқ екен дейді. Патшайым алдында тұрған алтын тақ өзінікі екенін көргенде есі шығып қайран қалады. Сол жерде Соломонның тура жолға бастаушы шын құдірет иесі екеніне көзі жетеді.

	Таққа отырған күйі аспанға қарап:

	– Жарық дүниенің Жаратушы жалғыз иесі, күнге табынып адасып жүрген мен пендеңді кеше гөр! Енді Сүлейменмен бірге өзіңе жүзімді бұрдым! – дейді. Араб әфсанасындағы сарын солай. Ал еврей аңызында бұл оқиға сәл басқаша баяндалады.

	Патшайым Соломонмен жолыққан сәтте сынамақ болып:

	– Саған үш жұмбақ айтам, шешуін тап, – дейді. Соломон құп көреді.

	– Ағаш құдық, темір шелек. Тасты көсіп алады. Сумен шаяды. Ол не?

	– Сүрме.

	(Ерте кезде сүрменің сауытын қамыстан, сабын темірден жасайды екен. Бояудың өзі минералды қатты қорытпа, жаққан кезде көзден жас ағызады.)

	– Жерден шығады, топырақпен қоректенеді. Су сияқты ағады, жарқ-жұрқ етеді. Бұл не?

	– Мұнай.

	– Дауыл соқса, өксіп, сыңсиды күйініп, Қамыс сияқты жерге басы иіліп.

	Өліге – ілтифат, тіріге – жаза.

	Торғайға ризық, балыққа – сор. Бұл не?

	– Кендір.

	(“Өліге ілтифат” – кебін, “тіріге жаза” – дардың арқаны, “торғайға ризық” – шоқып жейтін дәні, “балыққа сор” – кендірден тоқылған ау).

	Бойлары да, түр-түсі де бірдей, біркелкі киінген жасөспірім қыз-жігіттерді Соломонның алдына әкеліп патшайым:

	– Осының қайсысы ер бала, қайсысы қыз, анықта, – дейді.

	Соломон жаңғақ пен қуырылған бидай алдырып, әрқайсына бере бастайды. Ер балалар қымсынбастан бірден киімдерінің етегін көтеріп, патшаның берген сыйлығын сонда төгеді. Ал қыздар ұялып жаңғақты сәлделерінің шетіне салады. Соломон:

	– Мынау ер, анау әйел, – дейді дөп басып.

	Сонда патшайым:

	– Бұрын естігенде сенбеуші едім, енді міне, көзіммен көріп даналығыңа әбден тәнті болдым. Дәрегейіңе жығылған жамиғатың да, қолыңа су құйған құлың да бақытты екен! – депті.

	Соломон туралы әфсаналардың ендігі бір парасы жоғарыда біз әңгімелеген әйгілі ғибадатханаға байланысты. Храм салуға кіріскен кезде Соломон Мысыр Перғауыны Нехоға ағаштан түйін түйетін шеберлеріңді жібер, ақысын төлеймін деп өтініш айтады. Перғауын жұлдызшы – көріпкелдерін шақырып алып:

	– Жұлдыздарға қарап, биыл өлетін шеберлерді анықтаңдар, соларды Соломонға жіберейін! – дейді.

	Перғауын жіберген шеберлерді көрген кезде Соломон олардың биылдан қалмай өлетінін бірден біледі де, әрқайсысына бір-бірден кебін ұстатып қайтарып жібереді. Перғауынға хат жолдап: “Еліңде, шамасы, мәйітті орайтын кебін жетіспейтін болу керек. Кебінмен қоса кісілеріңді қайтып ал!” депті.

	Храм қабырғасына қаланған тастарды кесіп, қырнауға Соломон “Шамир” деген сиқырлы құртты пайдаланғанын жоғарыда шет жағалап айтқынбыз. Сол сиқырлы құрт жын патшасы – Асмодейдің қолында болыпты. Асмодей шатқал арасындағы үңгірде мекендесе керек. Сол жердегі терең құдықтың аузын таңбаланған жалпақ таспен бастырып қояды екен.

	Асмодей күн сайын көкке ұшып аспан әлемінің, жерге түсіп жер дүниенің даналығын меңгереді. Содан кейін өзінің құдығына барып, таңбасы бұзылмағанына көз жеткізген соң ғана тасты ысырып су ішеді де, қайта жауып қояды екен.

	Соломон өзінің сенімді көмекшісі Бенаяға шынжыр, қойдың жабағысы мен шарап толы мес беріп Асмодейді алып келуге жұмсайды.

	Беная Асмодей жоқта шатқалдағы үңгірге барады. Құдықтың түбінен шұңқыр қазып, суды сонда ағызып жібереді де, тесікті балшық жағып жабағымен нығарлап тастайды. Құдықтың жоғарғы жағын тесіп, местегі шарапты құяды. Істі бітірген соң ағаштың басына шығып, Асмодейдің келуін күтіп отырады.

	Бір уақытта Асмодей келеді. Құдықты ашып көріп, судың орнына шарап құйылғанын сезіп қалады.



	“Шарап – әзәзіл, қылыш – есер,

	оған әуестенгеннің түбі кесел!”



	деп ішпей қояды. Бірақ шөл қысып, жанын қоярға жер таппайды. Ақыры шыдай алмай, құдықтағы шарапты түгел ішіп алады. Мас боп, ес-түссіз серейіп ұйықтап қалады. Сол кезде Беная ағаштың басынан түсіп, шынжырмен қол-аяғын байлап тастайды. Есін жиып оянған соң Асмодей: “Босат!” деп тулап жұлқынады. Онысынан түк шықпасын түсініп амалсыз Бенаяның айдауына жүріп, айтқанына көнуге мәжбүр болады.

	Алдарынан адасып жүрген зағип кездеседі. Асмодей қолынан демеп, оны жолға салып жібереді.

	– Неге бұлай істедің? – деп сұрайды Беная.

	– Ол – Жаратқанның шапағатына бөленген нағыз әулие. Оған сәл қайырым еткенге Жаратқан ием мәңгілік ғұмыр сыйлайды.

	Әр жерге бір соғылып шайқалақтап келе жатқан маскүнем ұшырасады-Асмодей оны да жолға салып жібереді.

	– Оны неге жолға салдың? – дейді Беная.

	– О дүниеде тозақ отына күйетін сорлы, ең болмаса бұ дүниеде қас қағым сәт рақат көрсін дедім.

	Күймемен думандатып өтіп бара жатқан жас жұбайларды көргенде, Асмодей жылап жібереді.

	– Неге жыладың?

	– Күйеу жігіт отыз күнге жетпей қайтыс болады, ал қалыңдық кішкентай қайнысының өсуін күтіп отыз жыл бойы сарғаяды.

	Біреудің етікшіге: “Маған жеті жылға жететіндей ғып шәркей тігіп бер” дегенін естіп Асмодей қарқылдап күледі.

	– Неге күлдің?

	– Жеті жылдық ғұмыры қалған жоқ, жеті жылға жететін шәркей тіккізбекші!

	Зікір салып отырған сиқыршының жанынан өтіп бара жатып Асмодей тағы да қарқылдап күледі.

	– Неге күлдің?

	– Сиқыршы отырған жердің астында ат басындай алтын жатыр. Соның иісі мұрнына бармай тұрып өзін сиқыршымын дейді.

	Беная Асмодейді Соломонға алып келеді. Асмодей екі құлаш шыбықты өлшеп сындырады да Соломонның алдына тастай салады:

	– Міне өлгеннен соң артыңда осындай-ақ жер қалады. Ал қазір күллі әлемді жаулап алсаң да көзің тоймай отыр. Енді маған ауыз салдың ба?

	– Сенен бір ғана өтінішім бар, басқа ештеңе талап етпеймін, – дейді Соломон. – Мен ғибадатхана салмақшымын, сол үшін маған “Шамир” керек.

	– “Шамир” менде емес, теңіз перісінің қолында. Теңіз перісі оны ант ішкізіп кекілікке тапсырып қойған.

	– Кекілік оны не істейді?

	– Кекілік иен тауға келіп “Шамирді” жартастың үстіне қояды. Жартас қақ айырылады. Тастың жарығына кекілік ағаштың тұқымын тастап жібергенде, сол жерде шаһар пайда болады.

	Кекіліктің ұясын іздеп тауып, үстін әйнекпен қаптап қояды. Бір уақытта кекілік ұшып келеді. ¥яға кіре алмаған соң сындырсын деп “Шамирді” әйнектің үстіне қояды. Кесекпен ұрып үркіткен кезде кекілік “Шамирді” тастай қашады. Сөйтіп сиқырлы құртты Соломон қолға түсіреді.

	Соломон Асмодейді ғибадатхана салынып біткенше жанынан жібермей ұстапты. Бір күні ол Асмодейден:

	– Адамдардан сендердің нелерің күшті? – деп сұрайды. Асмодей:

	– Әуелі мені бұғаудан босат та жүзігіңді бер. Сонда біздің адамдардан неміз күшті екенін көрсете аламын, – дейді. Соломон айтқанын орындап, бұғаудан босатып, сиқырлы жүзігін береді. Сол-ақ екен Асмодей Соломонды бас салып бір-ақ жұтады. Содан кейін бір қанатымен көк тіреп, бір қанатымен жер тіреп тұрып қайта лоқсығанда, жер түбіне бір-ақ лақтырады. Сөйтіп Соломон айдалада таяқ ұстап тентіреп қалады. Көрінгеннің босағасына барып телмеңдеп қайыр сұрайды. Біреу таяқтап қуып шығады, біреу мүсіркеп қалған-құтқан бірдеңесін береді. Сонда Соломон:

	“Опасыз дүние деген осы, пенденің жер бетіндегі жанталасқан тірлігінен не пайда. Кеше ғана Израильдің әлемді тітіренткен құдіретті патшасы едім, бүгін, міне таяқ ұстаған қайыршымын!” депті.

	Пенделік астамшылығы үшін осылай біраз жыл жапа шегіп мехнат шегеді. Осыдан ғибрат алып, тәубеге келген Соломон кейін халқын асып-тасқан күпіршіліктен аулақ болуға уағыздайды.

	Күндердің күнінде Асмодей сиқырлы жүзікті суға түсіріп жоғалтып алады. Соломон оны теңіз тұңғиығында жүзген балықтың қарнынан тауып алып, алтын тағына қайта отырыпты.

	Арап әфсанасы бойынша, Сүлеймен өмірінің ақырында жын-перілерді жинап алып, өзіне мехраб салғызыпты. Жын-перілер патшаның қаһарынан қорқып тырп ете алмайды екен. Бірде Сүлеймен таяғына сүйеніп, жындарды сыртынан бақылап тұрыпты. Қашан мехрабты салып бітіргенше солай тапжылмай тұра беріпті. Кенет Сүлеймен жерге құлап түседі. Жындар жүгіріп жетіп барса, Сүлеймен өліп қалған екен. Сүйенген таяғын құрт жеп сынып түсіпті. Сонда жындар:

	– Қап, Сүлейменнің өлігінен қорқып, босқа арамтер болғанымызды қарашы! – деп өкініпті.

	Мұның бәрі Соломон дүниеден озғаннан кейін ертелі-кеш шығарылған әфсаналар екені белгілі. Әр ұрпақ өзінің өмірден көрген-түйгенін данышпан патшаның аузымен кейінге ғибрат қып қалдырып отырған. Оның қаншасы ақиқат, қаншасы ғибрат үшін дана патшаны асқақтатып сырттан телінгені бізге беймәлім, әрине.

	Соломонның ғаділ хакім болумен қатар, адамзаттың ақыл-ойына өшпес із қалдырған даналардың бірі екенін жоғарыда шет-пұшпақтап сөз арасында айтып өттік. Енді сол тарапқа ат басын бұрайық.

	Соломон шығармаларын өз қолымен жазбаған. Шабытты сәттегі толғаныстарын Елихофер, Ахия деген қаламы ұшқыр екі хатшысы қалт жібермей хатқа түсіріп отырған. Кейіннен екі жазбаны қарап, бір ізге түсіреді екен.

	Қазіргі ғылымдағы басы ашық мәліметтерге жүгінер болсақ, Соломонның үш мыңға тарта өлеңнен тұратын “Тәмсілдер”, “Экклезиаст”, “Құдіретті жыр” деп аталатын туындылары мәлім.

	Осы уақытқа дейін Библияға енген кейбір аңыздарды да Соломон жазды деген пікір бел алып келді. Әйтсе де қазіргі зерттеушілер ол аңыздар біздің дәуірімізге дейінгі екі мыңыншы жылдары жазылған көне Мысырдағы “Амен-емопе тағылымдарының” тәржімасы екенін дәлелдеп отыр.

	Ол айтқан мәтел-нақылдардың көбі әлемдік афористиканың алтын қорына енді. Соломоннан қалған сондай даналық сөздердің кейбір нұсқасына ден қойып көрейік. Бұл жерде бір еске тұтатын мәселе – біз сүйенген орыс тіліндегі деректерде Соломонның нақыл-мәтелдері ұйқассыз жай қара сөзбен берілген. Біз түпнұсқаның әу баста өлең түрінде шығарылғанын ескеріп, әрі ойға үйірілімді болу үшін кейбір тұстарда шама-шарқымыз келгенше ұйқаспен өрнектеуге тырыстық.



	* Өзіңді-өзің мақтай берме – тоқташы!

	Мықты болсаң, өзгелер-ақ мақтасын!



	* Досыңды қолпаштайсың белсеніп,

	Аяғына тор құрғаның ол сенің.



	* Сөз – лүпілдеп соққан жүректің ұшқыны.



	* Жеті қат аспанның тұңғиығындай,

	Жеті қабат жердің тереңіндей,

	Патша жүрегінің сыры тылсым.



	* Төрт тамаша тіршілік иесі бар,

	Мақтайтындай сөзімнің жүйесі бар:

	Құмырсқа – кіп-кішкентай, өзі әлсіз.

	Жаздай тыным таппайды – қыста қамсыз.

	Тау тышқаны қауқарсыз болсадағы,

	Бұзып-жарып жартасты ін салады.

	Патшасы жоқ қаптаған шегірткенің,

	Бір қимылмен жайпайды жүрген жерін.

	Өрмекші өрмелеп-ақ, ақырында

	Кіреді патшаның да шатырына.



	* Аузын баққан жанын қорғайды,

	Сумаң қаққан түбі сорлайды.



	* Данышпан болам ғой деп дәметіп ем.

	Сағымдай жеткізбейді – әлі өкінем.



	* Әлсізді жақтап, әділ жолдан таймасаң,

	Алтын тағың шайқалмайды ешқашан.



	* Ақымақ жан түзелмейді – құр сен бе.

	Ақымақтығынан арылмайды келіге сап түйсең де.



	* Бәрі – тозаңнан жаралып, тозаңға айналады.



	* Көп сөйлеп ұятқа ұрынар кей кісі,

	Аузын баққан – ақылдының белгісі.



	* Құдайдың қолындағы істі адам біліп бола ма?



	* Адамзат келер-кетер жаңғырық. Тек қара жер мәңгілік.



	* Дүниеге келмеген, мына өмірдегі зұлымдықты көрмеген адам қандай бақытты!



	* Тым әділ болма, өте ақылды болма – жүрегіңді ауыртып қайтесің.



	* Біреуден екеу жақсы... екеу жатса – жылы болады, жалғыз өзі қалай жылынбақ? Үшеу – есілген жіп, оңайлықпен үзілмес.



	* Үйқың қашар алтын жисаң құмартып,

	Құдайдан қорық, қанағат ақыл – сол артық



	* Ерліктен ақыл артық деуші едім, бірақ кедейдің ақылын менсініп ешкім құлақ аспайды екен.



	* Ор қазба – өзің түсесің, өрге қарай тас домалатпа – астында қаласың.



	* Үмтыламыз билеушінің көңілін табуға,

	Ал адамның тағдыры тек Құдайдың қолында.



	* Құсығына қайта оралған төбеттей,

	Ақымақ өз қылығын қайталайды көп өтпей.



	* Доңыздың мұрнына таққан алтын шығырдай,

	Ақымақ әйелдің ажарынан пайда не.



	* Құдай адамды тура жүрсін деп жаратқан, ал пенде неше түрлі айла іздейді.



	* Ертеңгі күнмен күпінбе – ол күн не даярлап тұрғанын қайдан білесің.



	* Болған нәрсе бола береді, істелген нәрсе істеле береді, Күн астында жаңа ештеңе жоқ.





СОЛОН




	Солон біздің дәуірімізге дейінгі 638-559 жылдар аралығында өмір сүрген ұлы ойшыл, ақын, әрі заңгер. Кезінде әйгілі жеті данышпанның бірі атанған. Платон оны “жеті кемеңгердің ең данышпаны, бекзат ақын” деп бағалаған. 594 жылы афиндықтар Солонды архонт (билеуші, төбе би) ғып сайлап, жаңа мемлекеттік тәртіп орнатуға төтенше өкілеттік береді. Жұрттың бәрі бұл шешімді ризашылықпен қабылдайды: байлар оны ауқатты деп бағаласа, кедейлер адал адам деп оған үміт артты. Бұған дейін-ақ оның “теңдік бар жерде соғыс болмайды” деген қанатты сөзі халық арасында кеңінен мәлім болатын, бұл сөз байға да, кедейге де майдай жақты. Ауқаттылар сіңірген еңбек пен жеке бастың қадір-қасиетіне негізделген теңдікті дәметті; кедейлер жалпыға бірдей кеңдікті күтті.

	Солон қанша жерден иі жұмсақ болғанмен билік құрған кезінде онша осалдық танытпаған. Ықпалды деп алпауыт-шонжарлардың ығына жығылмайды, заң түзгенде осылар мені қолдап еді ғой деп сайлаушыларға да іш бұрмайды. Дұрыс тұрған нәрсені, түзеудің жөні осы екен деп, орынсыз өзгертуден бой тартады. Тек сендіру арқылы іске асыруға болатын шараларға жүгінеді. Тіпті күштеген күннің өзінде де қарсылық туғызбайтындай болғанын қалайды. Осыған орай ол “күштеумен заңды ұштастыра білдім” дейді.

	Солонның ең бірінші шығарған заңы афиндықтарды құлдықтан құтқару туралы. Оған дейін зәрулік қысқан көп адам өздерін кепілдікке қойып, қарыз алып, уақытында өтей алмаған соң құлдыққа түсуге мәжбүр болған. Солон бірінші рет бұл тәртіпті жойып, әкесі өтей алмай кеткен жеті талантты /ақша бірлігі/ қайтарудан бас тартады, сол арқылы басқалардың да осылай істеуіне ұйтқы болады. Бұл заң ел арасында “азаптан арылу” деп аталған.

	Ол адамгершілікке негізделген әділетті заң жүйесін жасайды. Мәселен: кімде-кім ата-анасын бақпаса, қарабет боп жазаланады; әкесінің мүлкін рәсуә еткен де сол кепті киеді. Парықсыз, жалқауды кез келген адамның сотқа беруге хұқы бар. Ала аяқ, сатқындардың жиналыста сөйлеуіне тыйым салынсын. Жетімге қамқоршы болған адам оның анасына үйленуге болмайды; жақын мұрагердің жетімге қамқоршы /заң жүзінде/ болуға хұқы жоқ. Соқырдың жалғыз көзін ағызып жібергеннің екі көзі бірдей ойылсын. Қоймаған нәрсеңді алма, әйтпесе – өлім. Архонт мас болып қолға түссе, жазасы – өлім... Осы сияқты шығарған көптеген заңын, ел жиі жүретін жерге айналмалы бағандар орнатып, соған іліп қояды.

	Арада отыз жыл өтіп, Солон қартайғанда өкімет басына Писистрат келеді. Ол шексіз үстемдік орнатып, өзін заңнан жоғары қойғанмен, Солон қалыптастырған тәртіпті жоюға батылы бармайды. Қуғынға ұшырап шетке кетсе де афиндықтар Солон заңының көпшілігін мұра тұтып сақтап қалған. Олар Солонды Афин демократиясының тірегі ретінде құрмет тұтқан.

	Солон елдің саяси-әлеуметтік, моральдік-этикалық болмысына негіздеп заң жүйесін түзеді. Әуелі ол осы уақытқа дейін мемлекеттік тәртіптің негізі болып келген Драконттың барлық заңдарының күшін жояды, бейбастақты тезге салып, елде қатаң тәртіп орнату үшін қажет деп, тек оның өлім жазасына қатысты тармақтарын ғана күшінде қалдырады. Драконттың заңы бойынша, үлкенді-кішілі қылмыстың көпшілігіне өлім жазасы қолданылатын. Жатып ішер кержалқау да, жеміс-жидек ұрлаған мүскін де, кісі өлтірген қанды қол қарақшы да бәрі бірдей өлім жазасына кесілді. Осыған орай замандастары: “Драконт заңды қызыл сиямен емес, қанмен жазған” деп мысқылдайтын. Драконттан “қылмыстың көпшілігі үшін неге өлім жазасын тағайындадың?” деп сұрағанда: “ұсақ қылмыстар үшін осы жаза лайықты, ал үлкен қылмыс үшін одан артық жазаны ойлап таба алмадым” деп жауап беріпті.

	Солон бұрынғыдай жоғары билікті байларға беру үшін азаматтардың мүлкін бағалау жүйесін енгізеді. Кімде-кім бес жүз өлшемнің үстінде өнім шығарса, ол бірінші кезектегі бай, қолында аты бар, үш жүз өлшемде өнім өндіретіндер екінші топтағы ауқатты адамдар атанды. Яғни қайдағы қағылған-соғылған алаяқтар емес, билікке қолынан іс келетін, еті тірі, пысық адамдардың араласуын қамтамасыз етуге тырысты.

	Солон енгізген заң бойынша, кез келген азамат зәбір шегушіні қорғауға, қылмыскерді айыптап, жазаға тартуды талап етуге құқылы болды. Егер біреуді таяққа жығып немесе басқалай зорлық-зомбылық жасап қорласа, кез келген адамның қылмыскердің үстінен шағымданып, сотқа тартқызуына толық ерік берілді. Осы арқылы адамдарды бір-біріне жанашыр, қамқор болуға, дос, бауыр сезінуге баулыды.

	Ел мен ел егер болғанда, әр түрлі топтар өзара қырқысқанда араласпай бейтарап қалған адамды азаматтықтан айыру жөніндегі Солонның заңы бір қарағанда тосын, оғаш көрінуі бек ықтимал Алайда байыппен астарына үңілсек, үлкен моральдік-әлеуметтік мән жатыр. Солон бұл жерде азаматтардың қоғам ісіне араласпай өз мүлкін ғана қорғаштап, қысылтаяң сәтте бұқпантайлап қалғанын айыптайды. Мұндайда кім жеңеді екен деп қарап тұрмай, бірден әділетті жақтап, Отан мүддесін, ізгілікті қорғауды уағыздайды.

	Қай заманда болмасын, қоғамның басты тірегі отбасы екені мәлім. Сондықтан Солон неке мәселесіне қатты мән берген. Отбасының ұйтқысы берік боп, өмірге дені сау ұрпақ әкелуін көздейтін, өз заманы үшін озық үлгідегі заңдар шығарған. Ол: неке баюдың көзі, сауда-саттық емес, жұбайлар сыйластық, сүйіспеншілікпен өмір сүріп, дүниеге ұрпақ әкелуге тиіс деп есептеді. Сол себепті ол қалыңмал төлеу, жасау әкелу сияқты ескі сал-дәстүрдің бәрін жойып, қалыңдыққа өзімен бірге тек үш гиматий мен үй ішіне қажетті ұсақ-түйек зат қана әкелуіне рұқсат етті.

	Сондай-ақ ол жас айырмасы алшақ адамдардың некелесуіне тыйым салған. Дионисийдің шешесі біреуге тұрмысқа шығуға рұқсат сұрағанда Солон: “Мен мемлекеттің заңын өз қалауымша өзгерткеніммен, табиғаттың заңын өзгерте алмаймын!” депті. “Ерікті қоғамда мұндай келеңсіздікке жол берілмеуге тиіс. Қуаныш-қызығы жоқ, жұбайлық міндетті атқаруға жарамсыз адамдардың үйленуіне болмайды” деді. Яғни егде тартқан еркектің жас қызға үйленуіне тыйым салынды, сол сияқты байлығына қызығып кемпірмен төсектес боп жүрген жігітті заң жүзінде айыптап, өзі қатарлы жасқа үйленуге мәжбүрледі.

	Неке туралы заңның бір қызық тұсы – күйеуі жұбайлық міндетін атқаруға жарамсыз болған жағдайда, әйел күйеуінің жақын бір туысымен көңілдес болуға құқылы болды. Мұның астары туған бала бөтен емес, күйеуіне қандық жағынан жақын болады деген моральмен түсіндірілді. Заңның тағы бір тармағында “жезөкшеден туған бала әкесін асырауға міндетті емес” делінді. Егер күйеуі әйелін көңілдесімен төсек үстінде ұстап алса, еркекті сол жерде өлтіруге ерікті болды. Басы бос әйелді ұрлап әкеткен не зорлық жасаған еркекке жүз драхм, жеңгетайлық жасағандарға жиырма драхм айып салынды.

	Сонымен қоса ол қуаң жерден құдықты қалай қазып, қалай пайдаланған жөн, миуа ағашының қайсысын қалай егіп, көршісінің жерінен қанша межеде отырғызу керек, омартаны қайда өсіру керек... т.б. тұрмыстық ахуалды түгелдей көзінен тізіп, заң жүзінде тәртіпке түсірді. Бір сөзбен айтқанда, Солон қоғам өмірінің барлық саласын қамтитын өз заманына лайықты кемел заң жүйесін жасайды. Бірақ қоғам ондай тәртіпке дайын емес еді. Заң жүйесін енгізгеннен кейін күн сайын жұрт сабылып келіп, Солонға тыныштық бермейді. Бірі мақтаса, бірі даттайды. Заң тармақтарындағы мына мәтінді былай өзгерт, мына жерін алып таста, мына жеріне қос деп өтініш айтушылар әбден ығыр қылады. Әрбір баптың мазмұнын айқындап, мәнін қосымша түсіндіруді талап етеді. Солон бұл өтінішті орындаудың мағынасыз екенін біледі, орындамаса – жұрттың наразылығына ұшырары тағы айқын. Сөйтіп екі оттың ортасында қалады. “¥лы істе елдің бәріне бірдей жағу қиын” деген қанатты сөзін, сірә, осындай қысылған сәтте айтқан болу керек. Сөйтіп Солон осынау қиын жағдайдан құтылу үшін, Плутархтың бізге жеткен мәліметі бойынша, “кемем күтіп тұр, жер жүзін шарлап саяхаттауым керек” деген сылтаумен, афиндықтардан он жыл мұрсат сұрап, шетелге тайып тұрады. Осы уақыт ішінде Афин халқы заңға бойсұнып үйренер деп ойлайды.

	Солонның шетелге кетуі туралы тарихи дерек бұл жерде екіұшты, Плутарх: Солон заң жүйесін енгізісімен бірден шетке кетті деген тұжырымды көлденең тартса, Диоген Лаэрций: Солонның өз заңына елді үйретіп ұзақ жыл билік құрғанын, кейін Писистраттың шексіз билеуіне наразылық білдіріп елден кеткенін айтады. Қалай болған күнде де әділеттің жоқшысы болған дананың тар ноқтаға басы сыймай қуғынға ұшырағаны ақиқат.

	Сөйтіп ол Мысырға келеді. Ғылым мен өнердің отаны болған ғажайып елде дүниенің төрт тарапынан жиналған не бір дүлдүл ойлы даналардың философиялық толғаныстарын тыңдайды. Солардың аузынан тұңғыш рет Атлантида туралы аңызды естіп қатты тебіренеді. Осы оқиғаны жырға қосып, Эллада жұртшылығына таныстырмақ болады. Біраз уақыттан соң Кипрге сапар шегеді. Сондағы бір шағын шаһардың патшасы Филокипрдің оған ықыласы қатты ауып, зор құрмет көрсетеді. Қала Кларии деген өзеннің сағасына салынған екен, қорғанысқа жақсы болғанмен, барлық жағынан ыңғайсыз орналасыпты. Есесіне қала іргесінде көсілген кең жазық бос жатады. Солон патшаны үгіттеп, шаһарды сонда көшіртеді. Құрылыс жұмысына Солон өзі бақылау жасап, патшаға барынша көмектеседі. Көркімен көз тартқан жаңа шаһарға жұрт жан-жақтан ағылып келе бастайды. Басқа патшалар қызыға қарап, Филокипрдің даңқы асқақтай түседі. Бек риза болған патша Солонды қошеметтеп, шаһарды соның есімімен Солами деп атайды.

	Солон Кипрде жүргенде Крез патшамен ұшырасады. Диоген Лаэрцийдің жазуынша: Бір күні небір асылды киіп салтанатпен тақта отырған Крез патша: “Бұдан әдемі нені көрдің? – деп сұрайды. Сонда Солон: “Қораз бен қырғауылды, тотықұсты көрдім, – дейді – олардың қауырсынын табиғат жаратқан, сондықтан әлдеқайда әдемі!”

	Ал Плутарх бұл оқиғаны кеңірек қамтып, сәл басқаша баяндайды.

	Крездің шақыруымен Солон патша сарайына келеді. Қашан патшаның өзіне алып келгенше, Сарай ішіндегі сән-салтанатпен киініп, қаптаған нөкердің ортасында маңғаз басып жүрген бекзат, мырзалардың әрқайсысын Крез екен деп қалады. Крез алтын тақта бар асылын киіп, бар алтын-гауһарларын тағып, көрген жанның көзін арбайтындай сән-салтанатпен малынып отырады. Бірақ Солон оған селт етіп мән бермейді. Патшаның рухани бейшаралығына, мақтан сүйер күйкілігіне жиіркенішпен қарағанын айналада тұрғандар айқын сезеді. Крез оған өзінің бүкіл қазына-байлығын, алтынмен апталған сәнді сарайларын көрсетуді бұйырады. Бәрін аралап көріп болғаннан кейін Солонды қайтадан Крездің алдына алып келеді. Крез: “Дүниеде менен асқан бақытты адам бар ма?” деп сұрайды. “Бар. Менің Телл деген отандасым сенен әлдеқайда бақытты” дейді Солон. Содан кейін Теллдің аса ізгілікті жан болғанын, артына жақсы ұрпақ, қажетті дәрежеде дүние-мүлік қалдырып, өзі Отан үшін ерлікпен қаза тапқанын айтып береді. Крез оны қырсық сөйлейтін дөрекі, әумесер деп ойлайды. Әйтпесе бақытты алтын-күміспен өлшемей, жай қатардағы біреудің өмірі мен өлімін менің құдірет, беделімнен биік қоя ма дейді. Бұған қарамастан Солоннан тағы да: “Теллден басқа менен бақытты тағы кім бар?” деп сұрайды. Солон: “Бар, – дейді, – менің білуімше, Клеобис пен Битоннан бақытты ешкім жоқ. Ағайынды екі жігіт бірін-бірі өлердей жақсы көріп һәм аналарын шексіз қадір тұтады екен. Бір күні өгіз өрістен келмей қалғанда, күймеге өздері жегіліп, аналарын Гера ғибадатханасына алып барады. Көрген елдің бәрі әйелге “Неткен бақытты ана едіңіз!” деп тамсанады. Әзиз ана да мерейі тасып қатты риза болады. Екі жігіт сол жерде құрбандық шалып, шөлдері қанғанша сіміріп суық су ішеді. Ертеңінде сұлап өліп жатқан жерлерінен жұрт тауып алады. Сөйтіп, осыншама абырой-даңққа кенеліп, ешқандай қиналмастан, қайғы-мұңсыз ажалдың құшағына еніпті”. Ашу қысқан Крез патша: “Сен бізді тіпті бақытты адамның санатына да қосқың келмейді-ау деймін?” дейді шыдай алмай айғайлап. Сонда Солон оған жағынғысы да келмей, ашуын да келтіре бермейін деген ниетпен былай деп жауап қатады: “Лидия патшасы! Құдай бізді, эллиндіктерді, әрнәрсенің шегінен шықпай мөлшермен сөйлеп, мөлшермен ойлайтындай ғып жаратқан. Сондықтан ақыл-ойымыз патшаныкіндей асқақ, айдынды емес, жай қатардағы халықтыкіндей қарапайым, тіпті, тым именшек десе де болады. Мұндай ақыл бізге тағдырдың қаншалықты құбылмалы опасыз екендігін көре тұрып, бір сәттік бақытқа мас болуға, біреудің басынан ертең-ақ өте шығар баянсыз рақатына тамсануға жол бермейді. Әркімге болашақ білдірмей келеді, оның нендей тосын сый дайындап тұрғаны ешкімге де аян емес. Кімге құдай ғұмырының ақырына дейін бақыт берсе, сол адамды ғана шынайы бақытты деп есептейміз. Ал алдында әлі талай қауіп-қатер күтіп тұрған пендені тірі кезінде бақытты деу – майдандағы сайыскерді сайыс бітпей жатып жеңімпаз деп жариялаумен бірдей. Бұл дегеніміз жаңсақ, мүлдем мәнсіз нәрсе.” Солон осыны айтады да, сарайдан шығып жүре береді.

	Крез ақыл таразысына салып, ғибрат алудың орнына, бұл сөзге жәбірленіп, қатты шамданады.

	Бірақ көп жыл өткен соң Солонның сөзінің мәніне үңіліп, бармағын шайнайды. Кир патшамен шайқаста ойсырай жеңіліп, астанасынан айырылады, өзі тұтқынға түседі. Кир оны отқа өртеп өлтіруге бұйырады. От жағып, Крезді қол-аяғын байлап өртеуге оттың үстіне көтереді. Парсылар тамашалап, жан-жақтан анталап тұрады. Арасында Кирдің өзі де болады. Сол кезде Крез бар даусымен: “О, Солон!” деп үш мәрте айқай салады. Кир таңғалып, ажал аузында тұрғанда пәрмен сұрап шақырардай Солон деген кім өзі, Құдай ма, сұрап біліп кел деп шабарманын жібереді. Крез жасырмай бар сырын айтады. “Ол элладалық даналардың бірі еді, – дейді. – Мен оны әдейі шақырғанмын. Бірақ ақылын тыңдап, одан өзіме қажет болар бірдеңе үйренейін деген жоқпын. Байлығымды көріп тамсансын, еліне барғанда аңыз ғып айта жүрсін дедім. Дүние шіркінді құмартып жиғандағы қуаныш, ләззатынан одан айырылғандағы өкініш-қайғысының әлдеқайда зор болатынын кім білген. Байлық қолда тұрғанда құр дақпырт пен даңғаза мақтанға малданыппын, ал міне, одан айырылып едім, қасірет шегіп, еш үмітсіз бейшара халге түстім. Демек, ол менің сол кезде-ақ түптің түбінде осындай пұшайман күйге душар боларымды алдын ала болжап, ертеңгі күніңді ойла, баянсыз байлыққа мас болып, ісіп-кеппе дегені екен ғой!”

	Жіберген кісісі Крездің жауабын Кир патшаға айтып келеді. Крездің басындағы халден Солонның даналық сөзінің нақты мысалын көріп тәнті болған ақылды патша Крезді босатып қана қоймай, кеш те болса тәубеге келгені үшін өмір бойы құрмет тұтып өтіпті. Сөйтіп, Солонның бір ауыз сөзі бір патшаны ажалдан құтқарып, екіншісін ақылға келтіріпті дейді Плутарх.

	Солон туған жерге оралғанда, ел іші бүлік еді. Теке-тірескен саяси топтардың әрқайсысы әр жаққа тартып, мемлекетті бей-берекетсіздік жайлады. Солон түзген заң жүйесі әлі күшінде болғанмен, Афина халқы басқаша саяси құрылымды қалады, төңкеріс болуын күтті. Ешкім де теңдікті керек қылмады, әрқайсысы төңкеріс кезінде қарсы топты жеңіп шығып, үстемдік орнатамыз деп ойлайды. Осындай тайталасқан күрес кезінде ақылды да айлакер Писистрат қиыннан жол тауып, бел ала бастайды. Бұған алғашқы кезде Солонның да көмегі болады. Ақыл-қайратына қарап қолдаумен қатар, екеуі немерелес апалы-сіңліден туған бөле еді, әрі Писистраттың бала кезінде сұлулығына қызығып онымен әуейі болғанының да бұл жерде көп ықпал еткені даусыз. Солонның қандай дана болса да өзінің кейбір пенделік осалдығын жеңе алмағандығын, тіпті осындай нәпсісін қызғыштай қорғап: “Құлдың гимнастикалық машық кезінде денесіне май жағуына һәм ер баламен әуейі болуына тыйым салынады” деп заң да шығарғанын Плутарх атап көрсетеді.

	Писистрат ішін алдырмайтын айлакер, аса әккі адам еді. Жұртқа ол байсалды, тәртіп сүйгіш, теңдікті жақтаушы, мемлекеттің іргесін шайқауға ұмтылған бұзақыларға қаны қас, әділетті адам сияқты боп көрінеді. Сөйтіп халықты алдайды. Бірақ Солон оның көкірек түбінде бұғып жатқан арам ойын біліп қояды. Әйткенмен оған өштеспейді, қайта оны ақылға үндеп, бойындағы адамгершілікті оятуға тырысады. Солон оның өзіне де, басқаларға да: “Егер оның көкірегінен менмендікті алып тастап, шексіз билікке деген құштарлық дертінен емдеп жазса, Писистрат тәп-тәуір ізгілікті азамат болар еді” дейді.

	Солон қашан да Писистраттың жағымсыз, өрескел істерін жасқанбай бетіне айтып отырған. Бірде Писистрат өзін-өзі жаралап, үсті-басы қан-қан күйі күймемен қаланың ортасындағы алаңға келеді де: “Мені жауларым саяси көзқарасым үшін өлтірмек болды!” дейді айқайлап. Халық қызынып дүр көтеріледі. Сонда Солон Писистраттың қасына барып: “Мұның жарамайды, Гиппократтың ұлы! – дейді. – Сен Гомердің Одиссеясының рөлін ойнап тұрсың. Ол дұшпанын алдау үшін өзін-өзі жарақаттаса, сен өз отандастарыңды шатастыру үшін солай істеп тұрсың!”

	Солон – туған жерін ақылдың күші, найзаның ұшымен қорғаған патриот. Оның туған жері – Саламин аралы үшін афиндықтар мен мегарлар арасында жанжал туады. Арадағы болған қиянкесі ұрыста ойсырай жеңіліп қатты шығынға ұшыраған афиндықтар бұдан былай кімде-кім Саламин үшін соғысуға үндейтін болса, өлім жазасына кесілсін деп үкім шығарады. Сонда Солон өтірік жынданған боп, киіп-жарып алаңның ортасына шығады да саңқылдап Саламин туралы өзінің жалынды жырын оқиды:



	Афинды ұмытып, туған жерді тастағаным жақсы еді;

	Фолегандр мен Сикинді отаным деп қақсағаным жақсы еді.

	Аттиканың сужүрегі, саламиндік қашқын деп басқалар.

	Күледі ғой соңымыздан күні ертең-ақ – масқара. Саламинға!

	Қасиетті арал үшін шық майданға қасқайып.

	Арға түскен қара дақты қанмен жуып тастайық!



	Қуатты жырдың еліктіріп әсерге бөлегені сонша, көкірегін кек кернеп буырқанған жұрт сол жерде жауға аттанады; мегарларды тас-талқан ғып қиратып, Саламинді қайтарып алады.

	Бұл – Диоген Лаэрций жазбаларынан алынған деректер. Саламин соғысына қатысты оқиғаны Плутарх бұдан сәл басқаша һәм ауқымдырақ баяндайды.

	Жоғарыдағы айтқан әйгілі жырмен рухтанған афиндықтар дүр көтеріліп Саламинге аттанады. Солонды қолбасшы етіп сайлайды, Солон теңіз арқылы Колиада аралына жүзіп келеді. Сол арада ескі ғұрып бойынша Құдайға құрбандық шалып жатқан қалың әйелдің үстінен түседі. Солон сенімді бір адамын Саламинге жансыз ғып жібереді. Ол магерларға барып: “Мен қашып келдім, егер афиналық сұлу, бекзат әйелдерді қолға түсіргілерің келсе, тезірек менімен бірге Колиадаға жүріңдер!” дейді. Мегарлар оның айтқанына сеніп, кемемен бір топ әскер жібереді. Кеменің аралдан бері қарай жүзіп шыққанын көрген бетте Солон әйелдерге жағалаудан аулаққа кетіңдер деп бұйырады да, олардың орнына әлі сақал-мұрт шықпаған бозбалаларды әйелше киіндіріп, қойындарына тығып қанжар ұстатады. Жау әскері кемеден түскенше жағада ән салып, билеп думандата беріңдер дейді. Әйел екен деп естері шыққан мегарлықтар жағаға жете бере кемеден секіріп-секіріп түсіп, жапа-тармағай ұмтылады. Қанжар ұстаған жас жігіттер сол жерде оларды бірін қалдырмай жусатып салады. Келе жатқан кемені мегарлар өзіміздікі деп ойлайды. Сөйтіп тым-тырыс бейғам жатқан Саламинді қапыда тарпа бас салады.

	Кейін афиндықтар мен мегарлар арасындағы жанжал басылмай, дау-жанжал ұзаққа созылады. Ақыры екі жақ спартандықтардың қазылығына жүгінеді.

	Саламин күшпен басып алынған жер емес, заңды атамекені екенін дәлелдеу үшін Солон бірнеше қабірді қаздырып, ондағы табыттың да, ішіндегі мәйттің де, афиндықтардың жерлеу рәсімі бойынша, басы шығысқа қаратылып көмілгенін көрсетеді.

	Солон әділетсіздікпен ымырасыз күрескен адам, қылышынан қан тамған Писистраттай билеушіден де қаймықпаған. Сосикраттың айтуынша, бірде ол билеушінің арам пиғылын сезіп қояды да қалқан мен қылышын ұстап халық жиналысына кіріп барады. Ондағыларға Писистраттың қандай ниеттегі адам екенін айтып ескертіп, қажет жағдайда көмектеспекші болады. “Афиндық азаматтар! Мен сендердің кейбіреулеріңнен ақылдымын, кейбіреулеріңнен батылмын: Писистраттың қулығын түсінбегендерден ақылдымын, ал оны түсінсе де қорқып үндемейтіндерден батылмын” дейді. Писистратты жақтайтындар оны есі ауысқан жынды дейді. Сонда ол:



	Жындымын ба шынымен, көресіңдер оны әлі,

	Жасырғанмен қаншалық, шындық жарып шығады, -



	деп шығып кетеді.

	Плутарх Солонның өмірін сипаттап жазған еңбегінде Писистрат өзінің жендеттерімен Акропольді басып алғаннан кейінгі оқиғаны баяндайды.

	... Жұртты үрей билеп, не істерін білмей сасады. Сол сәтте Солон үйіне барып, қолына қару алады; “Әлім келгенше отаным мен заңды қорғаймын!” деп есік алдында қаймықпай қаруын кезеп тұрады. Кейін достарының Писистраттың қаһарына ұшырадың, қаш деген ақылына құлақ аспайды, қайта одан сайын ерегесіп, афиндықтардың қорқақтық танытқанын бетіне басып өлең шығарады.



	Қарғыс айтып кінәлама құдайды,

	Опық жедің қорқақтықтан ежелгі.

	Жендеттерді бастарыңа шығарып,

	Құлдық пенен қорлығына төз енді!



	Бұл өлеңді оқыған жұрт осынша көзсіз батылдыққа барғанда неге сендің деп сұрайды. Солон: “Кәрілікке!” деп жауап береді.

	Писистраттың әділетсіздігіне қарсы халықты қаншама үгіттеп соңынан ерте алмай түңілген Солон әскери кеңестің алдына барып: “О, Отаным, мен саған сөзіммен де, ісіммен де қызмет еттім!” деп қаруын тастайды да, кемеге мініп, Мысырға тартып отырады. Кипр аралына барып Крез патшаны паналайды.

	Қанша жерден қанішер болғанмен Писистрат Солонның ел алдындағы беделімен санасқан, ақылын бағалаған. Жат жерде жүрген отандасына достық қолын созып, хат жазады, мәмілеге шақырады. Өмірінің соңында Солон райынан қайтып татуласады. Бірақ Писистрат қанша рет шақырса да туған жеріне оралмайды. Алыстан сыйласып, ақыл-кеңесін беріп тұрған.

	Писистрат Солон түзген заң жүйесінің көп бөлігін сақтайды. Оны өзі бірінші боп орындап, басқалардың да орындауын қатаң міндеттеген. Бір жолы, шексіз билік иесі – патша боп отырған кезінде, кісі өлтірді деген айыппен оны сотқа шақырады. Писистрат өзін қорғау үшін еш қарсылықсыз сыпайылықпен соттың алдына келеді. Бірақ айыптаушы келмей қалады.

	Солон сексен жасында Кипрде қайтыс болған. Өсиеті бойынша сүйегін өртеп, күлін туған жері – Саламинаға әкеп шашып жіберген.

	Солон егде тартқанда Атлантида тарихына байланысты аңыз негізінде үлкен шығарма жазбақ болады, бірақ онысы аяқтай алмаған. Қолы тимегеннен емес, Платонның айтуы бойынша, кәрілік меңдеп, шамасы келмеген.

	Солонның басты еңбегі – шығарған заңдары, оған қоса көптеген үлгі, насихат тұрғысындағы ғақлия, бес мың жолдай элегиялық өлеңдер жазған. Солардың біразы қанатты сөзге айналып, екшеліп ұрпақ аузында қалды.



	* Халқыма мен билікті қажетіне қарай бердім:

	Ұжданына тимедім, артық ұхұқ та бермедім.

	Байлығымен, айбынымен елден асқан ерлерді де ойладым –

	Басқаларға қорлатып, басындырып қоймадым.

	Ортасында тұрып алып қалқаныммен жасқадым,

	Жол бермедім әділетсіз жеңуіне басқаның.



	* Бай болғым келеді, бірақ адал байлықты қалаймын.

	Арамнан жиған дүние түбіне жетті талайдың.



	* Байлар көп жамылған кісі атын,

	Ал жақсылар – мүсәпір.

	Қалай айырбастаймыз кісілікті бір қапшық ақшаға:

	Өйткені кісілік әрқашан өзімізде қалады,

	Ал ақша – бүгін сенде, ертең кетер басқаға.



	*¥лы істе бәріне бірдей ұнау мүмкін емес.



	*Сөз дегеніміз істің көрінісі.



	*Кім бәрінен күшті, сол ғана патша.



	*Өзгеден жауап талап ете отырып, өзің де есеп бер.



	*Көпті қорқытқан көптен қорқуға тиіс.



	*Заң қарақұрттың торы сияқты:

	Әлсіздер шырматылып, түк шықпасын ұғады.

	Ал күштілер бұзып-жарып шығады.



	* Қылмысты қалай жоюға болады деп сұрағанда:

	“Зәбір шеккенге де, шекпегенге де бірдей ауыр тиетіндей болсын” депті.



	* Өзгеге бұйырмас бұрын өзің бағынып үйрен.



	* Қартайдым, бірақ ылғи да көп нәрсені үйренудемін.



	* Солонның баласы өліп жылап отырғанда біреу: “Бұған енді шара жоқ қой!” дейді. Сонда Солон: “Шара жоқ болған соң жылап отырмын!” депті.



	* Мен күштеп мәжбүрлеуді заңмен ұштастырдым.



	* “Әкесін өлтіргенді жазалау туралы неге заң шығармадың?” деп сұрағанда: “Ондай заңның қажеті болмай-ақ қойсын!” деп жауап беріпті.



	* Құдайды құрметте, ата-анаңды ардақта.



	* Әрқашанда ақылың жетекші болсын.



	* Халық билеген елде тұру мен үшін бәрінен қымбат.





ФАЛЕС




	Қазіргі философия ғылымы, жалпы Еуропа өркениеті көне Грек топырағынан тамыр тартқаны мәлім, “Философия” – “Даналыққа құштарлық” деген сөз де сол Грек жерінде дүниеге келген. Әйтседе біздің дәуірімізге дейінгі ғасырлардағы алғашқы философиялық мектептер Грекияның өзінде емес, Кіші Азияның батыс жағалауындағы Иония аралдарында пайда болған. Гректер мұнда Грекияға қоныстанбаған ерте замандарда-ақ ірге тепкен еді. Қайшыласқан сауда жолындағы Иония қалалары тез өркен жаяды, өнеркәсібі дамып, рухани мәдениет шарықтап биікке көтеріледі. Міне, сондай шаһарлардың бірі – Милетте Фалес туып өскен болатын.

	Көне грек философиясының көшбасы атанған Фалес біздің дәуірімізге дейінгі 625-547 жылдар аралығында ғұмыр кешкен, Милет шаһарының түпкілікті тұрғыны. Өз заманындағы жеті кемеңгердің бірі әрі солардың ішіндегі біріншісі деп есептелінген.

	Бізге жеткен әңгіме бойынша, бір күні иониялық жас жігіттер милеттік балықшылармен саудаласып, ауға не түссе, соны аламыз деп уәделеседі. Ауға алтын тостаған ілініп шығады. Араларында талас туып, келісе алмаған жігіттер тостағанды қазыға әкеледі. Қазы алтын тостаған Эллададағы ең кемеңгер адамға берілсін деп төрелік айтады. Шешім бойынша сыйлықты Фалеске табыс етеді. Фалес сыпайылық жасап, екінші бір лайықты адамға береді, ол үшіншісіне береді, сөйтіп алтын тостаған ақыр аяғында айналып Фалестің өзіне қайтып келеді.

	Цицерон: “Философия Фалестен басталады, ол – бірінші”, – деп бағалаған. Шын мәнінде ол – ғылымның көптеген саласында тұңғыш рет жаңалық ашып, тыңға түрен салған данышпан тұлға. Фалес астрономиямен айналысып, күннің бетін ай қалқалағанда, күн тұтылатынын бірінші рет анықтаған. Жылдың ұзақтығын есептеп шығарып, оны 365 күнге бөлген. Бірінші рет айдың соңғы күнін “үш ондық” деп атаған. Бірінші рет күннің көлемі оның айналу шеңберінің жеті жүз жиырмадан бір бөлігіне тең екендігін болжаған.

	Бір күні оны күтуші кемпір түнде жұлдыз қарауға алып шығады. Фалес шұңқырға құлап, айғай салса керек. Сонда кемпір: “Ой, Фалес-ай! Аяғыңның астындағыны көрмей тұрып, көз жетпейтін көктегіні қалай танып-білмексің?” депті.

	Фалес арнайы дәріс алып, ұстаз алдын көрмеген. Бірақ Мысырға барып, абыздардан өз бетінше оқып, үйренеді. Әсіресе геометрия ғылымын меңгеруге мықтап ден қойған. Ол бірінші рет диаметр дөңгелекті тең екіге бөлетінін дәлелдеді; тең бүйірлі үшбұрыштың табанындағы бұрыштар тең болатынын анықтады. Сондай-ақ, ол адамның көлеңкесі бойымен тең болатын мезетті пайдаланып, Мысырдағы пирамидалардың биіктігін көлеңкесі арқылы есептеп шығарған.

	Сөйтіп ол алғаш рет Еуропаға Шығыс ғылымын алып келді. Еуропалықтардың ішінде бірінші болып дүниені ғылыми тұрғыдан танып білуге талпыныс жасады, яғни өзіне дейінгі ескі қағидаларды талқандап, айналадағы тылсым жайларды Құдайдың құдіретімен емес, табиғат заңдылығымен болып жатқан құбылыс деп түсіндірді.

	Фалестің ғылыми көрегендігі туралы Геродот мынандай бір мысал келтіреді: Фалес күннің қай жылы, қай мезгілде тұтылатынын алдын ала есептеп шығарса керек. Лидиялықтар мен мидялықтардың арасында ұзақ жылдар бойы соғыс жүріп жатады. Фалес оларға қырғынды тоқтатыңдар, әйтпесе пәлен уақытта күн түнге айналып, жер бетін қара түнек басады дейді. Бір айқас кезінде шынында да дәл сол айтқан уақытта кенеттен күн түнге айналып кетеді. Құдайдың қаһарына ұшырадық деп зәре-құты ұшқан қарсыластар дереу соғысты тоқтатып, бітімге келіпті.

	Фалес мемлекет ісіне араласпай, оңашаланып жападан-жалғыз өмір сүрген. Анасы жас кезінде үйлендірмек болғанда: “Тым ерте!” деп көнбепті, ержеткенде үйлен десе: “Тым кеш!” депті. “Үйленіп, неге бала сүймейсің?” деп сұрағандарға: “Өйткені мен баланы жақсы көремін!” деп жауап беріпті.

	Осыған орай Плутарх өзінің “Салыстырмалы жазбалар” кітабында мындай бір оқиғаны алға тартады. Әйгілі Солон бірде Милет шаһарына әдейілеп келіп Фалеспен жолығады, Оның әйел алып, перзент сүюге деген мүлдем құлықсыз немқұрайлылығын көріп қатты таңырқайды. Фалес алғашқыда ләм деп тіс жармайды. Бірнеше күн өткен соң бір жолаушыны үгіттеп, осыдан он күндей бұрын Афинадан келдім деп айт дейді. Солон одан Афинадан не жаңалықтар барын сұрайды. Жолаушы, Фалестің үйретіп қойғаны бойынша: “Пәлендей жаңалық жоқ, тек жақында бір жігіт қайтыс болып, бүкіл қала қабырғасы қайысып шығарып салды, – дейді.

	– Естуімше, ізгілігімен аты шыққан әйгілі бір адамның баласы көрінеді. Ол кісі бірақ басы-қасында болған жоқ, көптен бері шетелде жүр деп айтады.” “Неткен бақытсыздық! – дейді Солон күрсініп. – Есімі кім екен?” “Есімін естіп едім, – дейді анау төндіріп, – Бірақ есімде жоқ. Жұрт әйтеуір ақылды, әділетті азамат еді деп қатты күйзелді” Жолаушы жауап берген сайын Солонның зәресі ұшып дегбірі қашады. Ақыры шыдай алмай баласының атын айтып, сол емес пе деп сұрайды. Жолаушы басын изейді. Сонда Солон басын тоқпақтап, әдетте бақытсыздыққа ұшыраған шарасыз пенденің айтатын сөзін айтып, істейтін қылығын істей бастайды.

	Фалес қолынан ұстап, күліп жібереді: “Міне, менің үйленіп бала сүйгім келмейтін себебім осы, өзге түгілі жаны қайсар сенің өзіңді есеңгіретіп жіберген жоқ па! Ал мына әңгімеге келсек, оған қайғырмай-ақ қой, сені сынау үшін әдейі айттық” депті.

	Фалестің жоқшылықпен өткізген жадау тірлігін көріп аяушылық білдірген замандастары “философиядан не пайда көрдің” деп сөгеді. Соларға ерегесіп, баю түк қиын емес екенін дәлелдеу үшін ол бір жылы зығырдың мол өнім беретінін ауа райы арқылы болжап біледі де, несие ақшаға Милеттегі май сығатын жабдықтарды түгел сатып алады. Нәтижесінде бір-ақ сәтте байып шыға келеді.

	“Міне, философияның пайдасы. Қажет болса философтар әп-сәтте-ақ байиды, бірақ мақсат ол емес” дейді.

	Фалес туралы бізге жеткен аңыздың бірі қашырға қатысты. Тұз артқан қашыр өзеннен өтіп келе жатқанда сүрініп кетіп, үстіндегі теңделген қапшықтар түгел су болады. Еріген тұз жерге ағып жүгінің әжептәуір жеңілдей түскенін сезген қашыр жол-жөнекей су кездессе болды, ортасына бойлап барып тұра қалады екен. Бұны байқаған Фалес тұздың орнына жүн артқыздырыпты. Тұмсығы тасқа тиген қашыр содан кейін қулық істеуін қойыпты.

	“Өмір мен өлімнің айырмасы қандай?” деп сұрапты Фалестен.

	“Ешқандай”.

	“Ендеше сен неге өлмейсің?”

	“Өйткені ешбір өзгешелігі жоқ” деп жауап беріпті.

	Фалес әбден қартайған шағында гимнастикалық сайысты көріп отырып ыстық пен шөлге шыдай алмай көз жұмыпты.

	Диогон Лаэрций өзінің әйгілі кітабында Фалестің қабіріндегі құлпытаста мынандай екі жол өлең жазылғанын айтып өтеді:



	Бұл табыттың өзі шағын, даңқы әлемді шарлаған.

	Қарсы алдыңда Фалес жатыр, одан ұлы бар ма адам!



	Ол айтқан көптеген даналық сөз ұрпақтан-ұрпаққа көшіп, тарих жадында сақталған.



	* Бәрінен көне – Құдай, өйткені ол ешкімнен тумаған.



	* Бәрінен сұлу – Әлем, өйткені оны Құдай жаратқан.



	* Бәрінен үлкен – Кеңістік, өйткені оған бәрі сыяды.



	* Бәрінен жүйрік – Ақыл, өйткені ол бәрінен озады.



	* Бәрінен күшті – Қажеттілік, өйткені ол бәріне билігін жүргізеді.



	* Бәрінен данышпан – Уақыт, өйткені ол бәрінің сырын ашады.



	* Бәріне ортақ – Үміт, өйткені ештеңесі жоқ адамның өзінде үміт бар.



	* Не қиын? – Өзіңді-өзің тану қиын.



	* Не оңай? – Өзгеге ақыл айту оңай.



	* Кім бақытты? – тәні сау, жаны сезімтал боп, бойындағы барды дамыта білсе, сол бақытты.



	* Ата-анаңа не көрсетсең, балаңнан соны күт.



	* Нілдің жайылуы аңғардан қарсы соққан желдің ағысты бөгеуінен болады.

	Дұшпаныңның күні бұдан да төмен екенін көрсең, қасіретіңді жеңуің оңай.



	* Біреуді істеді деп кінәлаған қылықтан өзің бой тартсаң, ең баянды тірлік сол.



	* Жақсылыққа үйрет, өзің де үйрен.



	* Құдайдан істеген күнәң түгілі, ойлаған ойыңды да жасыра алмайсың.



	* Үш нәрсе үшін тағдырыма ризамын: біріншіден, аң болмай адам боп туғаным үшін; екіншіден, әйел болмай еркек болғаным үшін; үшіншіден, жабайы болмай эллиндік болғаным үшін.



	* Надандықтан өткен сорақылық жоқ.



	* Ел билеу үшін әуелі өзіңді билеп ал.



	* Ең дұрыс нәрсе не? – Табиғатпен үндестік, мөлшермен іс қылу, өйткені кейде артық рақаттың өзі де мезі қылады.



	* Ең зиянды не? – Кемістік, өйткені ол жүрген жердің бәрі бүлінеді.





ХИЛОН




	Көне грек ойшылы әрі мемлекет қайраткері Хилон шамамен біздің жыл санауымызға дейінгі VI ғасырдың бірінші жартысында өмір сүрген. Әйгілі жеті данышпанның бірі атанып, өз заманында адамзат ақыл-ойының заңғарына көтерілген асқақ тұлға. Лакедомондық атақты Дамагета әулетінде дүниеге келіп, ерте бастан мемлекет ісіне араласады. ¥зақ жыл Спартадағы жоғарғы биліктің бел ортасында жүріп, басқару жүйесінде әділдік, адамгершілік қағидаларының қалыптасуына зор ықпал етеді. Евфидем патшаның тұсында Хилон Спартадағы жоғарғы билік алқасының мүшесі, яғни эфор болады. Туған ағасы оған сен эфор болдың, мен неге болмаймын деп ренжігенде Хилон: “Мен қиянатқа төзе білемін” деп жауап беріпті.

	Замандастары Хилонның биік парасатына, кісілігіне қылау түсірмеген бекзаттығына үнемі тәнті болған. Мансаптың бас айналдырар биігінде жүрсе де, мемлекеттік тәртіп пен ізгілік тізгінін тең ұстаған. Қартайған кезінде Хилонның өзі де: “Осы өмірімде заңға қайшы келген жерім жоқ” деп шүкіршілік еткен екен. Тек өзінің бір ғана әрекетіне ғана шүбә келтіріпті. Бір жолы қылмысты болған бір досын өзі заң бойынша жазаға тартыпты да артынша екінші бір жолдасына жалынып, оны ақтаттырып жіберіпті. Сөйтіп ол заңның да ала жібін аттамаған, достыққа да адалдығын сақтап қалған.

	Хилонның сан қырлы дарын иесі болғаны тарихи деректерден мәлім. Диоген Лаэрцийдің мәліметіне жүгінсек, оның өз заманында әйгілі ақын болғанын көреміз. Түрлі тақырыпта көптеген өлең жазған. Екі жүз жолдан астам элегиялық жыры сақталып кейінгі ұрпаққа жеткен. Ал атақты Геродот оның аруақ қонған көріпкелдік қасиетін мысалға келтіреді. Көне Грек жеріндегі діни наным бойынша Гиппократ Олимпия тауына апарып құрбан шалғанда, оның қазаны өз-өзінен қайнап кетіпті. Соны көрген Хилон Гиппократқа “үйленбе, үйленген болсаң, әйеліңді таста, балаларыңнан бас тарт” деп кеңес беріпті. Бұл жерде данышпан Хилон тарих Писистрат сияқты жауызға толғатып жатқанын күні бұрын болжап білген болса керек. Айтқанындай, Гиппократтың кіндігінен жаралған Писистраттың кейін патша болып, Афинаға шексіз үстемдік жүргізгені, Грек демократиясының атасы атанған кемеңгер Солонның өзін қуғынға ұшыратып, ізгілік мұраттарын аяусыз таптағаны тарихтан мәлім.

	Сондай-ақ, тағы бір мысал ретінде оның Кифер аралы туралы айтқан сәуегейлігін атауға болады. Лакедондықтардың иелігіндегі Кифер аралын көргенде Хилон: “Бұл аралдың болғанынан болмағаны жақсы еді, су астына батып неге кетпейді!” деп басын шайқап күңіреніп қоя беріпті. Айтқаны айдай келіп, күндердің күнінде Кифер аралы Грекияның сорына айналады. Қуғында жүрген Спарта патшасы Демарат парсылар гректерге қарсы соғыс ашқан кезде Ксеркспен ымыраласып, оған әскерді Кифер аралына түсіруге кеңес береді. Парсы патшасы бұл ақылды тыңдағанда, Грекия жау табанында тапталары сөзсіз еді. Кейін Афинаның билеушісі Никий Пелопоннес соғыс кезінде Кифер аралын тартып алып, ұзақ уақыт онда өз бақылауын орнатып лакедомандықтарға қатты қысымшылық жасайды.

	Гермиптің айтуынша, Хилон әбден жасы жетіп, қартайған шағында қайтыс болған. Писа қаласында жұдырықтасу сайысынан олимпия жеңімпазы атанған ұлын құттықтап тұрып, қартайған әлсіз жүрек зор қуанышқа шыдай алмай, көз жұмыпты. Олимпия салтанатына жиналған қара-құрым халық данышпанды құрметпен ең соңғы сапарға шығарып салыпты. Осы оқиғаға атақты Диоген Лаэрций мынандай өлең жолдарын арнаған:



	Баһадүрлік бұл сайыста Хилон ұлы жеңіпті,

	Соны көріп бақытты әке қуаныштан өліпті.

	Қайғы жұтып өкінудің бар ма бұған керегі?

	Тағдыр мұндай өлім берсе, арманым жоқ дер едім!



	Хилонның қабіріндегі құлпытасқа былай деп қашалып жазылыпты:



	Көк найзалы Спарта ұл өсірді қайырлы,

	Даналардың данасы боп даңқы әлемге жайылды.



	Оны түйіп айтқан терең ойлы нақыл-ғибратын замана желі тарих жадынан өшіре алған жоқ.



	* Хилоннан не нәрсе қиын деп сұрағанда: “Құпияны ішіңе сақтау қиын; бос уақытты орнымен жұмсау қиын; қиянатқа төзу қиын” деп жауап беріпті.



	* Өзіңді-өзің таны, сонда Құдайды да, Дүниені де танып-білу оңай.



	* Тіліңмен ақылдың алдын орама.



	* Ашуыңды ауыздықтай біл.



	* Басқаның қасіретіне күлме.



	* Досыңның бар қасына,

	Іс түскенде басына.



	* Некеңді қи, даңғаза той жасама, Одан сенің берік болмас босағаң.



	* Аруаққа ғайбат айтпа.



	* Әлің келмеске әлектенбе.



	* Уақытты бағалай біл.



	* Жол үстінде асықпа.



	* Кәрінің ал батасын,

	Сен де кәрі боласың.



	* Көп сөйлеп қадіріңді қашырма, Әсіресе дастарқанның басында.



	* Айбат шегіп, бос даурықпа, жалынам, Келеді ондай қатынның да қолынан.



	* Жақыныңды жамандама, өзің болып тым адал, Ол да сенің қоқысыңды тіміскілеп шығарар.



	* Заңға мойынсұн.



	* Өзіңді-өзің сақта.



	* Қолын сермеп сөйлейді екен кей кісі,

	Бұл – әдепсіз есерліктің белгісі.



	* Әуелі өз үйіңе дұрыс билік құрып үйрен.



	* Өзі күшті адам өзгеге қайырымды болады.

	Жұрт сенен қорықпасын, қадір тұтып сыйласын.



	* Арам пайдадан адал шығын артық:

	Ондай шығыннан бір-ақ рет өкінерсің;

	Ал арам пайдадан қадіріңді біржолата кетірерсің.





ЮЛИЙ ЦЕЗАРЬ




	Міне, екі мың жылдан астам уақыттан бері Цезарьдың есімі билік пен құдіретті күштің баламасындай болып келеді. Оның қанды жорықтары мен жеңістеріне тәнті боп табынған королыдер мен императорлар өздерін Цезары, Кайзер, Кесары деп атады.

	Бірақ онымен бір заманда жасаған кейбір римдіктер оны кездейсоқ шыққан алаяқ, тиран деп есептеді. Оның шексіз даңқ құмарлығы Рим Республикасының жойылып кету қаупін төндірді, әрі императорлық билеп-төстеуге жол ашты.

	Біздің дәуірімізге дейінгі жүзінші жылғы Рим. Жаз ортасында Аурелия дейтін асыл текті әулеттен шыққан жас келіншек айы-күні жетіп босанды. Бұл оның тұла бойы тұңғышы еді. Дос-жаран, туыс-туған мәре-сәре боп, той жасады. Сәбиге Гай деген ат қойылып, оған тайпаның Юлий деген атымен қатар әулеттік Цезары деген лақап аты қосылды.

	Асыл текті әулеттен шыққан ол салтанатты аста-төк молшылықта өсіп тәрбиеленеді. Әкесінің тікелей қамқорлығы арқасында қос дөңгелекті жеңіл арбамен жүрудің қыр-сырын үйреніп, өзін жеңімпаз қол басылардай сезінді.

	Римді ол кезде осындай ақсүйек әулеттен шыққандар билейтін. Сондықтан жас Цезарыды әкесінің ізбасары етіп тәрбиелеуге тырысты.

	Цезарыдың анасы қатал адам еді, жеті-сегіз жасқа толысымнен оны қатаң тәрбиеге алды. Юлий Цезары шалт басып тентектік жасаған сайын мықтап тұрып сазайын тартатын.

	Осындай тәрбиенің арқасында қажырлы, қайсар мінезді азамат боп шыңдалып шығады.

	Цезарь өз әулетінің абыройын дақ түсірмей асқақтатып, ең жоғарғы саяси мақсаттарға жету үшін құлшына күресуге бел буды.

	Тамаша білім алған Цезарь Римнің ғажайып өткен тарихын мақтан тұтатын: ол қаланың біздің дәуірімізге дейінгі жеті жүз елу үшінші жылы Тибр өзенінің жағасында іргетасы қаланғаны туралы ел аузына тараған әйгілі аңыз; Республика орнату үшін тағынан тайдырылған патшалар; Италия қалаларын бірінен кейін бірін басып алу; Цезарьдың дүниеге келуінен екі ғасыр бұрын Солтүстік Африка, Грекия, Оңтүстік Галлия мен Испанияны жаулап алу – осының бәрі жас Цезарьдың көкірегінде сайрап тұрды.

	Дене шынықтыру машықтары мектептегі оқумен қатар бағаланды. Сабақтан кейін Гай өзінің достарымен бірге қала шетіндегі ашық алаңға баратын. Бұл жерде алған машықтарының кейін соғыс кезінде көп көмегі тиді.

	Он бес жасынан бастап Цезарь саяси өмірге араласты. Үстіне Римдік азаматтардың айырықша киімі болып табылатын тога киіп, Рим мен Рим империясының жүрегі – Форумға әкесі барғанда қасында еріп жүрді.

	Рим Республикасы Жерорта теңізі елдерін түгелдей жаулап алды. Римге байлық деген жан-жақтан ағылып жатты.

	Бірақ Рим Республикасының жаулап алған аумағы өте үлкен болғандықтан, ел іші саяси тұрақтылықтан айырылды.

	Рим аристократиялық жүйе болатын, ондағы ақсүйектер билік орындарына сайлауда бір-бірімен бәсекеге түсті. Бірақ салаушылар популярлар, яғни құлдар еді. Құбылмалы сайлаушылардың даусы үшін бір-бірімен таласқан ақсүйектер жаңа дәуірдің соңғы ғасырында әскерлерді саяси күреске араласуға талай рет үндеді. Соның нәтижесінде бәсекелес саяси топтардың арасында соғыс өрті тұтанды.

	Цезарь белгілі дәрежеде билік құруға құқылы әулеттің ұрпағы еді, бірақ оның ержетіп-есеюі азамат соғысының аумалы-төкпелі кезеңіне тап келді. Осындай қыспақты-қиын жағдайды бастан кешуі оның болашақ тағдырына зор ықпал етсе керек. Әулеттің ісі алға баспай, құлдырап күйзеліске ұшырады. Осындай сәтсіздіктерге күйініп ширыққан қайсар жігіт ұлы мақсаттарға жетуге өршелене ұмтылды.

	Цезарь он бес жасқа енді толғанда әкесі қайтыс болды. Сөйтіп, бір әулетте бас көтерер өзі боп қалды.

	Тағдыр сәтін түсіріп, он алты жасында ол жоғары лауазымды отбасынан шыққан қызға үйленді. Бірақ қолы ұзарып, жаңа мүмкіндіктерін пайдаланамын дегенше, Римде азамат соғысының от жалыны қайтадан бұрқ ете түсті.

	Алмағайып кезең еді. Цезарьдың дүние-мүлкі тәркіленіп, билік басына келген топ тарапынан оның өміріне қауіп төнді. Ол Римнен кетіп, әскерде қызмет етуге аттанды. Әзірге бас сауғалай тұрып, қолайлы сәті туғанда қайтып оралуға бел буды.

	Сөйтіп ол: “Римде екінші адам болғанымша, жабайы қыстақта бірінші адам болғаным артық” деп түйді.

	Цезарь төрт жыл бойы Кіші Азиядағы соғыста болып, өзінің ерлігімен көзге түсті. Бұл уақытта Римдегі саяси ахуал да өзгерген еді.

	Жасөспірім күйінде соғысқа аттанған Цезарь алдағы жаңа шайқастарға басқаша тұрғыда тас түйін бекінген қайсар азамат боп оралды.

	Плутархтың айтуы бойынша, “ол әсіресе өзінің сыртқы әлпетіне қатты көңіл бөлді. Шашы ерте түсе бастағанға уайымдап, мұнтаздай боп тап-тақыр қырынып жүретін. Дүркін-дүркін ұстайтын талма ауруына қарамастан ол ғажайып төзімді еді.”

	Ол сұмдық атаққұмар еді, сонысына қарамастан керемет жеңілтек те болатын. Даңққұмарлықтан өмір бойы арылған жоқ, оның бұл осалдығын елдің бәрі білетін. Бұл шын мәнінде бұзылған бала еді.

	Жұртты ұйытып сөйлейтін шешендік өнерінің атаққұмар жас саясаткер үшін маңызы өте зор болды. Сондықтан Цезарь әйгілі грек ғұламасынан шешендік өнерді оқып-үйрену үшін кемемен Родос аралына аттанады. Бұл сапарда оны теңіз қарақшылары тұтқынға алып, аманат ретінде аралға қамап қояды.

	Қарақшылар тұтқаннан босату үшін жиырма талант сұрағанда, Цезарь қарқылдап күледі: “Менің кім екенімді білмейсіңдер ме? Елу талант сұраңдар!” дейді.

	Достары оны босатып алуға ақша іздеп жан-жаққа шапқылап жүргенде, Цезарь қарақшылардың ортасында жайғасып отырады.

	“Ұйқысы келген кезде ол қарақшыларға үндеріңді шығармай тыныш отырыңдар деп бұйырады. Оларға өзінің өлеңін оқып береді, егер олар қажетті дәрежеде әсерге бөленгенін білдіріп қолпаштамаса, жабайы надандар, бәріңді ертең дарға асамын деп балағаттайды”. (Плутарх).

	Қарақшылар оның бұл қоқан-лоқысына мән бермейді. Ақысын төлеп достары оны тұтқыннан босатып алады. Бірақ Цезарьдың өз ойлағаны бар еді. Сол бетте ол қарақшылардың соңынан қуып барып, тұтқындайды да, дарға асуға бұйрық береді. Әйтсе де мейірімі түсіп, қинамай тез өлтіру үшін, бауыздауға жарлық етеді.

	Республика күрделі саяси жүйе еді. Онда әрі әскери міндет атқаратын азаматтар мен ақсүйектер арасында белгілі бір дәрежеде тепе-теңдік сақталды.

	Сондай-ақ, бұл ақсүйектердің өз арасындағы тепе-теңдік те қатаң сақталған өте бір тиімді жүйе болатын. Ол үшін екі принцип қолданылды: біріншіден, барлық лауазымды қызметті атқару мерзімі шектеулі қысқа болды, екіншіден, барлық лауазымды қызмет коллегиальды түрде атқарылды.

	Сондықтан, ешқандай ақсүйек шектеусіз билік жүргізе алмады.

	Жыл сайын екі сенатор бірігіп басқару үшін консул ретінде сайланды. Консулдік Республиканы басқару жүйесіндегі жоғары орган болды, онда тек 42 жасқа жеткендер ғана істеді.

	Цезарь алдында әлі ұзақ жол тұрағанын түсінді. 30 жасқа келгенде саяси биліктің жоғарғы сатысына көтеріліп, Рим провинцияларының бірі болып табылатын Испанияны биледі. Сонда жүріп ол ¥лы Александрдың мүсінін көрді. Сол сәтте Александрдың 31 жасында жаугершілік ұлы жорықтарының көбін жасап қойғанын, ал өзінің әлі күнге дейін жоғарыға есеп беріп, петиция жазудан басқа түк бітірмегенін есіне алды.

	Жолы болмаған сорлылығын ойлағанда жерге жата кетіп еңірейді.

	Бір жылдан соң Римге оралады. Испаниядағы атқарған қызметі автоматты түрде сенаттан өмір бойы орын алуға мүмкіндік беретін еді.

	Сенатор болған соң ол ашық қызыл шытырамен әдіптелген туниканы мақтанышпен киіп жүретін болды. Теңіз ұлуынан ұсақталып жасалған бұл қызыл шытыра аса бағалы әшекей болып саналатын.

	Бірінші әйелі қайтыс болған соң Цезарь екінші рет үйленді. Екінші әйелі Помпеяның арқасында құдіретті сенат топтарымен байланыс орнатып, үлкен мақсатты адамға қажетті мол байлыққа кенелді.

	Бірақ бекзат топ Цезарьды қабылдамайды.

	Сондықтан ол батыл айлаға көшіп, қала кедейлеріне бет бұрады, Римнің қайыршы аудандарындағы жоқ-жітіктерді насихаттай бастайды.

	Кедейлердің тұрмысы адам төзгісіз ауыр болатын. Лас, қайыршылықтан аз ғана жасайтын. Көше толған адам еді. Рим жылдам өсіп, үйлер қалай болса солай бейберекет салынды. Адамдар аузы-мұрнынан шыққан тар лашықтарда тұрып жатты. Үйлердің бір бөлігі канализация жүйесіне қосылғанмен, көбінде ондай мүмкіндік жоқ еді, сондықтан олар ауру-індеттің ұясына айналды. Жұрт жуынды-қоқыстарын жоғарғы қабаттан тура көшеге лақтырып төге салатын.

	Кісі қаптаған лас көшелердің жайы белгілі ғой, жиі-жиі ауру-індет тарап, айналадағы сасық иіс қолқаны қабатын. Рим ақсүйектері әдетте көше аралағанда мұрындарына раушан гүлін басып жүретін.

	Шет қақпай жүрген Юлий Цезарь айқын ойлы саясаткер ретінде нақты іс-әрекетке көшті. Яғни, өз мақсатын жүзеге асыру үшін басқа күшке сүйенуге бел шешті. Ол ендігі жерде ақсүйектерден бас тартып, қала кедейлеріне назар аударды. Санаулы ғана ақсүйектің батылы жететін іске тәуекел етті, яғни арланбастан көшедегі қарапайым адамдармен қол алысып амандасты.

	Осыған орай, Кассий Дион былай деп жазды: “Ол кез келген адамға, тіпті қарапайым кедейге қызмет көрсетіп, көңілін табуға әзір еді, керек болса тіпті жағынудан да қашпайтын”.

	Осындай пысықтықтың нәтижесінде ол тамаша лауазымға – ойын-сауық мекемесінің бастығы қызметіне тағайындалды. Несиеге алынған ұлан-ғайыр қаржыны Цезарь бұған дейін ел-жұрт көрмеген небір ғажайып ойындарға жұмсады. Су толтырған үлкен аренада кескілескен теңіз шайқастары жүріп жатты. Африкадан көптеген жабайы аңдар әкелінді. Күміс сауыт киген үш жүз жиырма жұп гладиатор жұртты ұлан-асыр қызыққа бөлеп, бір-бірімен қан-жоса боп айқасты.

	Цезарь популист саясаткер еді. Сенаттан тиянақты қолдау таппаған соң, халыққа бет бұруға мәжбүр болды. Римде сайлау құқы бар азаматтар көп еді, әйткенмен олардың көңіл ауаны өте аумалы-төкпелі болатын. Сондықтан олар қай саясаткер пара берсе және кім тегін той-думан, ойын-сауыққа көбірек уәде етсе, соның соңынан еруге даяр тұратын.

	“Ол жомарт еді, сондықтан арзан даңқты қымбат бағаға сатып алатын” – дейді Плутарх.

	Алған қарыз еселеп өсе берді. Егер бұл саяси ойын жеңіліспен аяқталған жағдайда, оның елден қуылуы, тіпті мерт болуы айдан анық еді. Бірақ ол қауіп-қатерге қарамастан өзінің сән-салтанатты күйттейтін әдетін жалғастыра берді.

	“Мәліметке қарағанда, – деп жазады Светоний, – Цезарь дене бітімі келіскен құлдарға аса көп ақша жұмсапты, бұл үшін оны ұялтып, бухгалтерлік кітапқа ол шығындарды жазуға тыйым салыпты”.

	“Цезарьдың оңашадағы үйлерінде күндіз-түні жұмыс қызу жүріп жатты. Қарапайым азаматтар оны жұртпен емен-жарқын араласатын достық пейілі үшін жақсы көретін. Оған қоса, оның ағыл-тегіл шашып той-думан жасауы, сән-салтанат құруы оның саяси тұлғасын өсіріп, биіктете түсті” – дейді Плутарх. Римнің бай-кедей, ер-әйелінің бәрі оған тәнті болды. Осыған орай Светоний былай деп жазды: “Оның өте сауық құмарлығын, нәпсісі үшін ақшаны аямай шашатынын, сондай-ақ бекзат әулеттен шыққан талай әйелмен күнәға батқанын жұрттың бәрі білетін”.

	Түнде Юлий Цезарь аса тамаша римдіктің бірі еді, ағыл-тегіл той жасап, әйелдермен әуейі болатын. Ал күндіз – мүлдем басқа адам: бұзақы, барып тұрған сорақы қарақшының өзі боп шыға келетін.

	Ақыры оның жақтастары сан-салалы ұйымға бірікті. Отыз алты жасында ел арасындағы өзінің беделін сынап көру үшін Римның бас абызы боп сайлануға бел буады. Жеңіске жету үшін бар байлығын бәйгеге тігеді. Дауыс беретін күні үйінен шығып бара жатып анасына: “түнге қарай мен не абыз боламын, не қайыршы боламын”, – дейді.

	Цезарь сияқты адамның саясат әлеміне араласуы үшін көп ақша керек еді, Цезарь мол мөлшерде несие алады. Қарызын өтеу үшін, жеңген жағдайда, қанатының астына алып, қамқорлық етуі керек болды. Ал жеңіске жете алмай қалса, өте қиын жағдайға душар болатын еді.

	Бақытқа орай, Цезарь жеңді: жоғарғы Абыз атанып, өзінің мәртебесін көтерді. Дәулеті артып, Форумның жанындағы биік дуалмен қоршалған зәулім сарайға жайғасты. Бірақ Цезарь консул лауазымына қол жеткізсем деп көксеумен болды, сөйтіп бұл іске тікелей көмектесе алатын беделді екі римдікпен саяси одақ құрды. Біріншісі

	– Красс дейтін, байлығы асып-тасқан ақсүйек. Екіншісі – римдік ұлы қолбасшы Помпей еді, ол осының алдында ғана Сирияны, Палестина мен Таяу Шығыстың көп бөлігін жаулап алған болатын. Үшеуі ымыраласып шартқа отырады. Одақтарын бекіте түсу үшін Цезары өзінің жап-жас қызы Юлияны Помпейге күйеуге береді.

	Помпей мен Красс екеуі аса бай әрі өте беделді адамдар болатын. Красс тек өте бай ғана адам, ал Помпей таяуда ғана Шығыстан оралған, Рим бекзаттарының ең беделдісі, әрі Римдегі жоғары мансаптылардың бірі еді. Олар Цезарыға мүдделі болатын, себебі Цезары оларға қауіп төндірді. Сондықтан олар онымен не одақ құруы, не оның көзін жоюы керек болды. Б.д.д 59 жылы Красстың ақшасы, Помпей әскерінің тегеуріні арқасында Цезары консулдыққа сайланды. Жаңа консул өзінің әріптесі – екінші консулмен билікті бөліскісі келмеді. Сөйтіп ол бірден екінші консул

	– Бибулды қорқытып-үркітудің амалына көшті, неше түрлі күйе жағып, соққыға жығып, құйтұрқы – айламен қалай болған күнде үйінен шықпауға мәжбүр етті.

	Сенат оның бұрынғы қабылдаған заңдарды аяққа басып, заңсыз тәртіп енгізгеніне қатты алаңдап, үрке қарады. Тіпті ол қазынадағы алтын құймаларды қола көшірмемен ауыстырыпты деген де қауесет шықты.

	Бәрінен бұрын Цезарыдың консулдықтағы билікті тек өз бас пайдасына ғана пайдалануы Рим ақсүйектерінің ашу-ызасын тудырды. Ол Республиканы қоғамдық құрылым ретінде қолдауға мүдделі болмады. Консулдық оның жеке басының табысқа жетуінің құралы ғана болды.

	Кімде-кім қарсы шықса Цезарыдың жақтастары оны дереу жазаға тартты. Сенатор Цицерон ақсүйектердің алаңдаушылығын былай бейнеледі: “Цезары өзінің қорқау пиғылын ақжарқын дос сияқты жалған әрекеттерімен бүркемелей білді. Сондықтан жұрт не істерін білмей дал болатын. Егер сіз қарсы шықсаңыз, сол сәтте-ақ көзіңіз құрыды дей беріңіз”.

	Консул болған кезінде Цезарь дәстүр, сыртқы әдеп-салт, өз әріптестері – сенаторлармен сөйлескенде сыпайылық сақтау дегенмен мүлдем есептеспеді. Бұған сенаторлар қатты қорланды, оның үстіне, зорлық-зомбылық жасап, күш қолдану жағдайды ушықтыра түсті. Цезарьдың жандайшаптары жұртты көшеде-ақ ұрып-соғатын болды, сөйтіп, Рим бейбастақ заңсыздықтың қара түнегіне шым батып бара жатты. Саясат дегеніміз – бақталастық: алдау-арбау араласқан лас іс. Онда кез келген уақытта күйрей жеңіліп, немесе мерт болуың әбден ықтимал. Цезарь бәсекелік күрес жүргізудің хас шебері еді, ол өзінің көптеген замандастарының бойында жоқ жауынгерлік қасиеттерімен дараланды.

	Сөйтіп ол бәрін жеңді, яғни өзінің саяси қарсыластарын басып-жаншып, талқандап отырып жеңді. “Мен оның шашын әдемілеп тарағанын көргенде, сондай ақ шашының жарып тараған жерін саусағымен сипап жөндегенін көргенде, мұндай адам Рим Республикасын жойып жіберу сияқты жан түршігерлік қылмыс жасай алады дегенге сенгім келмейді” дейді Цицерон.

	Республиканың болашағына қатысты бұлай қауіптенуге үлкен негіз бар еді.

	Консулдық өкілетті мерзімі бітісімен Цезарь бірден Римнің басты провинцияларының біріне басшы болып тағайындалды. Сенаттағы қарсыластары оны “Италия ормандары мен бақташы соқпақтары шиырлаған” шет жаққа басшы ғып жіберуге жанталасты... Бірақ Цезарьдың күшті қолдаушылары ондай қорлауға жол бере қойған жоқ. Ол Иллария мен Цизальналық Галлияның билеушісі болып тағайындалды. Кейіннен оған Трансальналық – Галлияны қосып алды.

	Осы өлкелердегі Рим легиондарының қолбасшысы болу арқылы өз құдірет-күшінің негізін қалады.

	Ол жанталаса ақша іздеді және әскери билікті қолға алу үшін ештеңеден тайынбады, әскер оның саяси мансабының тірегі болды, соның көмегімен мәртебемді көтеріп, зор атақ-даңққа бөленемін деп ойлады.

	Цезарьға не керек екені елдің бәріне де белгілі еді. Ол – соғыс болатын. Ол да ұзақ күттірген жоқ. Б.д.д 58 жылдың көктемінде Цезарь гильвет тайпасының Альпы арқылы Рим жеріне өтуін тоқтатып, оларды тас-талқан күйретті. Содан кейін сенаттың рұқсатынсыз, Галлияның әлі жауланбаған дербес бөлігін басып алу үшін терістікке аттанды. Сөйтіп, даңқа бөленіп, ерекше салтанатпен Рим көшелерінен шерулетіп өтуге мықтап бел буды.

	Ең жан түршігерлігі – жеңіс салтанатын тойлау үшін бес мың адамды қыру – жазылмаған ережеге айналып еді. Басты мәселе, өлген адам бес мыңнан кем болмауға тиіс болды, сондықтан құрбандардың саны өте көп екені шүбәсіз. Түптеп келгенде, оларды ізгілік атаулымен еш санаспайтын Римнің әскери машинасы өлтірді.

	200 жылға жететін уақыт ішінде 70 рет жеңіс салтанатын тойлаған Рим өз шапқаншылығын өрістете түсті. Шапқынның бағыты мен ауқымы қолбасшының ұйғарымына қарай әр жолы әр түрлі болды... Римдіктер Жерорта теңзі аймағындағы ең қатыгез әскер боп есептелді. Егер біреу көтеріліс жасаса, мәселен, қала көтерілсе, римдіктер оларды қаладағы жан-жануарлармен қоса тып-типыл қырып тастайтын. Миллиондаған тұтқындарды туған жерінен Италияға айдап әкеліп құлдыққа салды. Империя шын мәнінде қанаушы, құлдық жүйе болды.

	Ол өз адамдарын ізгілік қасиеті, не әлеуметтік жағдайына емес, оларды әскери табыстарына қарап бағалады. Кейде, жеңіске жеткен жағдайда, ол сарбаздарын әскери міндетті орындаудан босатып, ойларына не келсе соны істеуге рұқсат берді.

	Светоний айтқандай, ол: “менің сарбаздарым үстерінен қаншалық тер мүңкісе, соншалық жанкештілікпен шайқасады!” деп мақтайтын.

	Әскери науқан аса қатал тәртіппен жүргізілді. 60-тан астам тайпа Римге қосылды. Жаңа дәуірге дейінгі 55 жылы Цезарь бірінші боп Рейн өзеніне көпір салды. Содан соң елу төртінші жылы сол тұстағы беймәлім Британ аралын жаулап алған бірінші римдік атанды. Британ жағалауына әскер түсіру ауа райының қолайсыздығы мен жергілікті тұрғындардың өршелене көрсеткен қарсылығы нәтижесінде нағыз қанды қасап, қырғынға айналды. Бірақ Цезарь ресми Римді бұл жеңіс деп сендірді.

	Бірте-бірте Галлия мен Батыс Еуропаны жаулап алып, империя иелігіне айналдырды. Сегіз жыл бойы қарыны тойып ас ішпей, ұйқы-күлкі көрмей тау-тас, қия жолдарды басып жорық үстінде болды; 8 жыл бойы бас алмай картаға үңіліп, айла-тәсіл ойлап, әр түрлі шарттарға отырды; 8 жыл бойы ерлік көрсетіп, небір қиян-кескі қанды шайқастарды бастан кешті.

	Галль соғысы барысында Цезарь өзінің теңдесі жоқ қолбасшы, көреген көсем екенін көрсетті. ЬІлғи да алдыңғы шепте болып, ең ауырды өзі көтеріп, жұртты асықтырып, бірінші боп жетуге үндеді. Бұған қоса ол, алысты болжайтын шебер дипломат та болды. Өзінің әскери ерлігін баяндайтын “Галль соғысы туралы жазбаларын” жазу арқылы ол саясатқа қайта оралуға дайындық жасады. Бұл “Жазбаларында” Цезарь бір-ақ мақсатты, өзінің абырой-даңқын асқақтатуды көздеді.

	Цезарь барлық нәрсені бір уақытта істеуге тиіс болды. Әскерге белгі беретін туды көтеріп, жұртты лагерь жұмысына шақырды, жауынгерлерді сапқа тұрғызды, сарбаздарға арнап сөз сөйлеп, керней тартты.

	Егер қысылтаяң сәт туып, қосымша күш жете алмай қалған жағдайда, Цезарь өзінің ту сыртын қорғаған сарбаздың қалқанын жұлып алып, алдыңғы шепке қойып кететін. Әрбір орталық шабуылшыны атымен атап, бүкіл қалған жауынгерлерге дем бере ұран салатын. Осылай жеңіспен аяқталған шайқаста жауласқан тайпа түгелге жуық қырылып, аты жер бетінен біржолата өшті. Цезарь осы арқылы басқаларға сабақ беруге тырысты. Барлық көсемдерді өлтіріп, қалған жұртты құлдыққа сатты. Он жылдың ішінде Цезарь Францияның қазіргі территориясын жаулап алып, Британияға көз қиығын тастады, бірақ оны жаулаудың қажеті жоқ деп шешті.

	Жиһангерлік жорықтан ол бай адам боп оралды. Енді оның саясат майданында жеңіске жетуіне таланты да, атақ-даңқы мен ақшасы да жеткілікті еді.

	Елу жасар Цезарь осыдан жиырма жыл бұрын Александр Македонскийдің мүсіні алдында еңіреп жылаған адамнан мүлдем бөлек еді. Ол жеңіс салтанатын бастан кешіп, шексіз биліктің шырын дәмін татты. Галлияда одан құдіретті ешкім болмады. Жан дүниесін арбаған биліктен ол ешқашан бас тарта алмайтын еді. Келесі кезекте енді Римнің өзімен шайқасты.

	Цезарь өз жауынгерлеріне жер берем деп уәде еткен еді, енді сол сөзінде тұру керек болды. Бірақ басқыншыдан қорыққан сенат, оның бұл тілегін орындаудан бас тартты.

	Бір ғажабы, қолбасшылардың Римнен жырақта жүргенде бақылаусыз өз бетімен әрекет етуі Римнің бүкіл тарихындағы күрделі мәселенің бірі боп келді. Қолбасшылар алыста болған кезде ешқандай қиындық болмады. Ал олар әскерін бастап кейін қайтқан кезде небір мәселелер туындады. Цезарьдың сенаттағы қарсыластары оның осыдан он жыл бұрын консул болған кезіндегі заңсыз әрекеттері үшін сотқа тартылыуын талап етті. Олар Цезарь ешкімге бағынбайды деп оның бұрынғы одақтасы Помпейге арыз айтты. Нәтижесінде, римдік жетекші әскери басшылардың одағы талқандалды. Сенат Цезарьге әскеріңді тарат деп әмір бергенде, ол тас-талқан ашуланып, бұйрықты орындаудан бас тартты. Сөйтіп ол Римге қарсы соғыс жариялады.

	Оның қарсыластарының бірі – Цициерон жұрттың көпшілігі сияқты өзінің Цезарьге деген жеккөрініш сезімін былай бейнеледі: “Мына ессіз сорлы неме мұның бәрін мен ар-намысым үшін істеймін дейді. Сенаттың рұқсатынсыз әскер ұстауды ар-намыстың ісі деуге бола ма? Әлдекімнің намысына бола қалай азамат соғысын бастауға болады?”

	Цезарь қошамет, марапат талап етеді. Зор билікке ие болғысы келеді, бірақ мансап биігіне көтерілгеннен кейін өзі өліп-өшіп ұмтылған биліктің шын мәнінде не екеніне көзі жетіп, көңіліне көлеңке түсті. Ол өзінің жауларын таң-тамаша қалдырғысы келді. Ақсүйектер ортасында қалыптасқан дәстүр бойынша, біреу сені қорласа, сен де оны қорлауың керек, кегіңді қайтарып, жұрт алдындағы абырой-беделіңді өсіруге тиіссің. Сөйтіп ол қадір-қасиетін асыру үшін азамат соғысын бастайды.

	Тығырықтан шығудың екі жолы бар болатын. Бірі – әскерді таратып, сот алдында жауапқа тартылу, ондай жағдайда жер аударылып не өлім жазасына кесілу қаупі бар еді. Екіншісі – күрес жолы. Ол “Жребий тасталды!” деп айқай салды да, Италияның солтүстік шығыс шегіндегі Рубикон өзенінен өтіп, Римге бет алды. Азамат соғысын ашуға бел буып, Рубиконды кесіп өткен ол өзінің “Жребий тасталды!” деген атақты сөзін айтты. Бұл сөздің екі мағынасы бар. Біріншісі – мәселе шешілді, шегінер жол жоқ деген сөз. Бұл жерде оның құмар ойынында айтылатын сөзді қолданғаны қызық, мұнда ол ойын шақпағы жоғары лақтырылды, енді оның жерге қалай түсерін ешкім де білмейді дегенді білдірді.

	Жаман хабар жылдам тарады, Цезарьдың Галлиядағы есерсоқ мінезін білетін жұрт одан жақсылық күткен жоқ. Цезарьдың сыннан өткен сарбаздары тосқауылдарды жарып өтіп оңтүстікке лап қойды.

	Қала қақпалары қарсылықсыз айқара ашылысымен Цезарьдың сенаттағы дұшпандары, оның ішінде ең бітіспес жауы Цицерон да өздерінің қолдаушылары азайып, оқшауланып қалғанын сезді.

	Шет аймақтағы қалалар оны құтқарушы құдіреттей көріп қарсы алды. Қандай қошамет, құрмет көрсетті десеңші! Оларды Цезарьдың қулық-есеппен жасаған мырзалығы қайран қалдырды.

	Цезарь Римге кіргенде өз жауларының орнын сипап қалды, олар асығыс түрде қашып кеткен еді.

	Бірнеше аптаның ішінде Помпей өзіне адал әскери жасақтарды қол астына жинады.

	Бұл Цезарь мен Помпейдің жеке жаулықтарынан туған қанды қырқыс емес еді. Олардың сыртында белгілі бір мақсатты көздеген басқа адамдар тұрды. Сондықтан бұл азамат соғысы жеңімпазының тағдырын, бір тараптан, аянышты деуге болады.

	Оның артында сый-сыяпат күткен қолдаушылар тұрды, яғни оларды Цезарь өз соңынан ерткен жоқ, керісінше олар Цезарьды соғысқа итермеледі.

	Испаниядағы жеңістен кейін, Фарсал қаласының маңында Помпейдің өзімен ұрыс майданында кездесу үшін ол Грекияға бойлай енді. Цезарьдың қол астында 22 мың сарбаз болды, бұл дегеніміз – қарсыласынан саны жағынан екі есе басым деген сөз. Алайда, шайқас басталған сәтте ол қолбасшы – сардар ретінде өзінің үстем өнерін көрсетті. Қосалқы күшті шешуші сәтте ұрысқа қосып, аңқау қарсыласын күйрете талқандады. Помпейдің 15 мың таңдаулы әскері мерт болды, тірі қалғандары тұтқандалды. Бұл шешуші жеңіс болды. Помпей жанұшырып, Мысырға кемемен қашты. Цезарь оны Александрияға дейін қуып барды. Ол өкшелеп жағаға жеткен кезде Мысырдың жас патшасы азамат соғысының жеңімпазына Помпейдің басын тарту етті.

	Цезарь бір жағынан жаны түршігіп, әрі мойнынан ауыр жүк түскендей еркін дем алды.

	Ол таңырқай қолын жайып, бұл әділетсіздік деуіне әбден болар еді, бірақ түптеп келгенде, істеуге тиіс нәрсе істелгені ақиқат, енді Цезарьдың, ең болмағанда, мұны мен істеген жоқпын деп ақталуына мүмкіндік туды.

	Римнің моншаларында, шарапхана мен нан дүкендерінде жұрт тек Цезарьдың жеңісі, сондай-ақ оның құдіретті ашынасы туралы әңгіме қылды. Көңілдесі Клеопатра есімді Мысырдың жаңа патшасы еді. Екеуі Ніл дариясын өрлей жүзіп, жаңа табысқан жас ғашықтардай сайран құрады.

	Цезарь Клеопатрамен саяхат құрып жүрген кезде де, Римге оралған соң да әр түрлі алыпқашпа сөз басылған жоқ.

	Қара теңіз жағалауындағы бір елдің патшасын жеңген соң ол: “Келдім, көрдім, жеңдім!” деп мақтаныпты деседі.

	Енді Рим халқы Цезарь бұдан ары Римге не істер екен деп бас қатырумен болды.

	Б.д.д. 46 жылы 54 жасар Цезарь ақыры дегеніне жетіп, Рим көшелерінен қызыл плащ киіп, салтанатпен шерулетіп өтті. Плащқа күннің алтын шеңбері мен жұлдыздардың суреті салынды, ал етек жағына төрт ақ өгіз жегілген арба бейнеленіп, ерлік белгісі ретінде үлкен жасанды фаллос (ер адамның ұлы мүшесі) байланды.

	Цезарьдың арқа жағында құл отырды, ол жұртшылық шуылдасып жеңімпазды асқақтатқан сайын оның құлағына: “Ұмытпа, сен бар болғаны адам ғанасың!” деп сыбырлады.

	Әрине, ол өзінің талай елді жаулаған ерлігі үшін лайықты құрмет даңққа бөленгісі келді. Бірақ, ондай қошеметке бөленудің бірден-бір шарты – барлық ерлік Рим халқының игілігі жолында жасалынды деген ұран көтеруде еді. Сондықтан Жеңімпаз қашан да болсын осылай деуге тиіс болды. “Мен Рим халқының игілігі үшін соғыстым. Міне, сондықтан олар маған құрмет көрсетіп жатыр” деді.

	Сенат әрі құрметтеп, әрі қорыққанынан Цезарьды диктатор ғып тағайындады. Әдетте, диктатор қиын-қыстау сәтте тағайындалып, оның билік мерзімі 6-ақ айға созылатын. Цезарьға бұрын-соңды болмаған жомарттық жасап, он жылға билік берілді.

	Азамат соғысы Римнің және бүкіл Италияның қалыпты тірлік-тынысына зор нұсқан келтірді. Үкімет жанталасқа түсіп, демалыстағы ардагерлер әскер қатарына шақырылды, әскери шығын мемлекет қазынасын жалап-жұқтап жұтып қойды. Римді қайта құдай сақтады, көрші мемлекеттердің ішінде Римнің уақытша әлсіреуін пайдаланып тарпа бас салатындай күштісі табылмады.

	Цезарь көп жылғы соғыстан тұралаған Римнің жағдайын қалпына келтіруге жанталаса кірісті.

	Светоний: “Әдетте Цезарь бір уақытта жаза да, айта да, оқи да беретін, – деп жазды. – Бір мезетте ол өзінің хатшыларына әр сипаттағы жеті түрлі хатты қатарынан айтып жаздыра беретін”.

	Цезарь уәдесін орындап, жорыққа қатысқан ардагерлерге жер бөліп берді. Содан соң қоғамдық бастама көтеріп, кітапханалар, каналдар мен кеме жөндеу орындарын салдырды. Сондай-ақ, әбден шатысқан ай календарының орнына жылды 365 тәулікке бөлетін күн календарына ауыстырды.

	Цезарьдың дүниенің быт-шыт бейберекетсіздігін сезінгеннен барып календарьды реформалауға кірісті. Сөйтіп ол жаңа календарьдан бастап әлемге тәртіп орнатпақ болды.

	Бұған дейін ай, күнді анықтауда көп шатасулар болып келді. Сондықтан жылдың ұзақтығын нақты бір уақыт мөлшерімен белгілеу қажет болды. Цезарь солай істеткізді де.

	Отыз жыл бойы ол билік биігіне ұмтылды, енді міне сол арманына жетті. Әйткенмен ол Республиканың түйінді мәселелерін түгелдей шеше алмады. Оның көңілі қайтадан соғысқа ауды. Сөйтіп, Римнің шығыстағы бақталасы боп келген Парфияға қарсы майдан ашу үшін кең ауқымды дайындық жүргізілді.

	Әскери қимылдар театрына аттанар алдында Цезарь сенаторлар санын көбейтті, сол арқылы азамат соғысы кезінде өзіне көмектескендерді риза етті.

	Диктатор енді қызыл тога киіп жүретін болды. Оның туған күні мемлекет мейрамы ретінде тойланды. Кейін ол туған Квинтилий айы оның Юлий атына сәйкес “Июль” деп аталынды.

	Әйткенмен тегеурінді жаулар да шықты. Цезарьдың өзіне жасап алған жағдайын өрескел заңсыздық санап, көптеген сенатор қарсы болды. Ол шексіз үстемдік құрып, өзін патша сияқты ұстады.

	Рим халқының патшаларды тақтан құлатып, тарих саханасынан аластағанына әлденеше ғасыр өткен еді. Тіпті Римде “патша” деген сөзді ауызға алудың өзі қауіпті болатын.

	Клеопатра патшайымымен әуейі болғаннан бері ол өзінің үшінші әйелі Кальпурнияны зайыбым деп есептеуден мүлдем қалды. Клеопатра Цезарьдан тапқан ұлы Цезарионмен бірге виллада тұрды. Оның мүсіні форумның жанындағы жаңа храмның ішіне орнатылды.

	Көпшілік мұны Рим дәстүрін бұзған ерсі әрекет деп қабылдады. Бірақ біздің дәуірімізге дейінгі қырық төртінші жылдың ақпанында оны халық өмір бойы диктатор етіп сайлады. Бұл оның дұшпандарының ашу-ызасын одан ары қоздыра түсті.

	Ол иеленген жоғары билікке Рим ақсүйектерінің жан-тәнімен қарсы екенін оның өзі де түсінетін. Бірақ халық сайлап қойғаннан кейін ол билікке өзін лайықтымын деп есептеді.

	Римдіктердің бәрі бірдей, әрине, Цезарьға қарсы болған жоқ, тек жоғары лауазымды ақсүйектер ғана біз сияқты біреудің өмір бойы әмірші, диктатор болғаны қалай деп қызғаныштан қылғынып өле жаздады, әрі Цезарь оларды тегіне қарап берілетін биліктен аластап, шен-шекпеннен айырған еді.

	Шын мәнінде Рим республикасы мемлекеттік жүйе ретінде өмір сүруін тоқтатты. Тіпті Цезарьдың одақтастары да одан теріс айнала бастады. Оның мен-мен өктемдігі адам төзбес жағдайға жеткен еді. Аса беделді елу әлде алпыс сенатор, ішінде оның ең жақын досы Брут та бар, Цезарьды биліктен аластауға уағда байласады. Сөйтіп оны өлтірмек болады. Қастандықты он бесінші наурыздағы сенат мәжілісінде, яғни Цезарь парфяндармен соғысқа аттанардан үш күн бұрын жасауға келісілді.

	Цезарь сенатқа келді. Ол “қорқа-қорқа мың рет өлгенше, бір-ақ рет өлген артық” деп күзетшілерін қоя береді. Сенат үйінде жөндеу жұмыстары жүріп жатқан еді, сондықтан сенаторлар Цезарьдың ата жауы – Помпей салдырған Римнің тас театрында бас қосады. Мәжіліс залына кіре бергенде-ақ Цезарьды қоршап алады да, әй-шайға қарамастан жиырма үш жерден қанжар салады. Цезарь өзінің қызыл тогасына оранған күйі жерге құлап түседі, сөйтіп оның қалай жан тапсырғанын ешкім көрмейді.

	Бес күн аза тұтқаннан кейін мәйіт өртеп жіберілді.

	Цезарьды өлтірушілер, тіпті кейбірі өзіне жақын жүрген адамдар болса да, ол бақылаусыз бағынбай кетеді деп қорыққаннан осындай қанқұйлы әрекетке бел буды.

	Олардың Цезарьды не үшін өлтірдіңдер деген сұраққа айтар жауабы “бостандық” деген бір-ақ ауыз сөз еді. Бәлкім бұл түсініксіз боп көрінетін де шығар, егер сіз бостандық дегеннің не екенін түсінбесеңіз, онда сіз шын мәнінде бақытсыз болғаныңыз. Римдіктер үшін бұл жеке адамның шексіз билеп-төстеуінен құтылу еркіндігі, ойыңды, көкейіңдегі сөзіңді жасқанбай айту мүмкіндігі.

	Олардың көздеген мақсаты, әрине, дұрыс болатын, әйтпесе Цезарьдың диктаторлық басқару жүйесі шексіз билікке ұмтылған басқа билеушілерге кең жол ашары сөзсіз, сөйтіп олар Рим халқын біржолата бостандықтан айырар еді.

	Міне біз сондықтан өлтірдік, және оны дұрыс деп есептейміз деді олар. Бостандықты қасиет тұтып ардақтай білгенде ғана сізге ешқандай диктатор үстемдік ете алмайды, шексіз билеп-төстеуге жол бермейміз.

	Цезарь – әр қадамын есепке құрған, жолы болғыш, аса әккі тұлға, өз дәуіріндегі саяси қайраткерлердің ішінде одан терең ойлы ешқайсысы жоқ. Ол солардың барлығынан асқан әйгілі қолбасшы еді, тек бұған Помпейді қосуға болмайтын шығар, ол қабілеті тұрғысынан Цезарьдан кем емес еді, әйткенмен Цезарь оны айласын тауып жеңе білді.

	Ол үлкен парасат иесі еді, оның ой-тұжырымдары заңға айналып, ол заң өзінен кейінгі тақ мирасқорлары шығарған заңдардан әлдеқайда ұзақ өмір сүрді.

	Юлий Цезарьдың біз айтып өткен әрекеттеріне қарап, байырғы республикалық жүйенің талқандалғанын білуге болады. Күш көрсету, зорлық-зомбылық, саяси мәселелерді шешудің бірден-бір құралына айналды.

	Цезарь зорлыққа жүгінген нағыз қанқұйлы озбырдың өзі болды. Сөйтіп өзі де ақыры сол озбырлықтың қолынан қаза тапты.

	Ол – ескі жүйенің жаңа жүйеге алмасар өтпелі кезеңін бейнелейтін тұлға. Оны жаңа жүйенің бет-бейнесі деуге болады, яғни оның бойынан сол жүйенің сыр-сипатын ешқандай боямасыз айқын көре аламыз.

	Біз ешқандай бақылауға көнбей, шектен шыққан билеушінің ақыры нендей зауалға тап болатынын, қандай жазаға ұшырайтынын көрдік.

	Ол мұндай қадам жасаған бірінші адам еді, сондықтан оның есімі әлі күнге дейін ұмытылған жоқ, Римнің билеушілері соның атымен аталды. Олардың әрқайсысы Цезарь болды.

	Цезарь ұлы билеуші, әскери даналығымен қатар өз заманында ауыздыға сөз бермейтін шешендігімен де айрықша дараланған. Замандасты Цезарь сөз өнерін ұстағанда, Цицеронмен терезесі тең шешен болатынына еш шүбә келтірмейтіндіктерін айтады. Ұтқыр ой, өткір тілдің асқан шебері еді. Саяси айтыстарда қарсыластарын не бір қиыннан қисын тауып қапысыз сүріндіретін. Өкінішке орай, ол айтқан ұтымды сөз, даналық ойлардың бірсыпырасы ғана тарих жадында сақталған.



	* Кладий деген асыл текті біреу Цезарьдың әйелі Помпеяға ғашық болады. Жігітшілік жасап онымен ұшырасып жүреді. Үлкен бір тойда екеуі қолға түсіп әшкереленеді. Бұл масқарашылыққа Римнің дегдар жұртшылығы мен сенаторлар дүрлігіп қатты наразылық білдіреді. Кладийді сотқа тартуды талап етеді. Бірақ куәгер ретінде сотқа барған Цезарь Кладийді ақтап, оған тағылған айыптың негізсіз екенін айтады. Сот таңырқап: “Ендеше әйеліңмен неге ажырастың?” дейді. Сонда Цезарь: “Өйткені менің әйеліме тіпті көлеңкесі түсуге де болмайды!” деп жауап беріпті.



	* Цезарьдың асқа онша кірпияздығы жоқ екен. Күй талғамайтын қарапайым болған. Бір күні жолда келе жатып өзінің бір танысының үйінде түстенеді. Үй иесі мейманына теңіз балдырын әдеттегідей зәйтүн майына емес, жай майға араластырып береді. Қасындағы серіктері бұған күңкілдеп реніш білдіреді. Сонда Цезарь: “Егер сендерге ұнамай отырса, жемей-ақ қойыңдар. Біреуді білместігіне бола жазғырып надан деген адамның өзі надан!” дейді.



	* Бірде жолда жауын-шашынға тап болып, бір кедейдің лашығына аялдайды. Бір-ақ адам аярлықтай жалғыз бөлмесі бар екен. Цезарь жолдастарына қарап: “Құрметті күштіге көрсету керек, әлсізге қажетін беру керек!” дейді де бөлмені Оппийге ұсынып, өзі басқалармен бірге есік алдындағы лапасқа жайғасады.



	* Германдықтарға қарсы соғыс ашарда қол астындағы жауынгерлердің, әсіресе шапқыннан түсетін мол олжа үшін ерген бекзат әулеттен шыққан жастардың толқып, жүрексінгенін байқап кеңес ашады. Ажалға бас тігуден қорқатындардың үйлеріне қайта берулерін өтінеді. “Мен жауға қарсы әскерімнің оннан бірімен-ақ бара беремін, өйткені айқасатын дұшпаным кимврден күшті емес, ал өзімді Мариден кем қолбасшымын деп есептемеймін!” дейді.



	* Фернактың әскерімен соғысып Зеле қаласын тұтқындап қалай тез алғанын білдіру үшін Римдегі достарына Цезарь: “Келдім, көрдім, жеңдім!” деп хабарлапты.



	* Бір қиян-кескі шайқас үстінде Цезарьдың әскері жаудың тегеурініне төтеп бере алмай жеңіле бастайды. Жанұшыра қашып бара жатқан ту ұстаушы жауынгерді Цезарь желкесінен шап беріп: “Жау ана жақта!” деп кері қарай бұрыпты.



	* Бітіспес хас дұшпаны Катонның өзін-өзі өлтіргенін естігенде Цезарь: “О, Катон, сенің өлімің неткен жиіркенішті еді, өйткені мені аяушылық еткенім саған да соншалық жиіркенішті болар еді!” депті.

	Помпейге қарсы соғыс барысында Цезарь қару сатып алу үшін мемлекет қазынасынан ақша бөлуді талап еді. Халық жүрегін жалынды сөзімен баураған әйгілі шешен Метелл мұның заңға қайшылығын айтып қарсы шығады. Сонда Цезарь: “Қару мен заң бір-бірімен сыйыспайды, – дейді. – Менің іс-әрекетіммен келіспейтін болсаң, оралғы болмай аулақ жүр, өйткені соғыс ешқандай қарсылықты көтермейді. Бітімге келіп, қаруды қолдан тастаған соң, осында қайтадан келіп, шешендік өнеріңді көрсете бер!” Осыны айтып Цезарь қоймаға қарай беттейді. Есіктің кілті табылмаған соң, құлыпты бұзуға кісі шақыртады. Жанындағылардың жел бергеніне қанаттанған Метелл тағы да оған қарсылық көрсете бастайды. Сонда Цезарь қаһарланып: “Біліп қой, менің мұндай айтуымнан істеуім оңай!” деп қолын қаруға апара бергенде, Метелл зәресі ұшып қаша жөнеледі.





ЭМПЕДОКЛ




	Даналық әлемінде жұлдызы биіктен жарқыраған ой алыптарының бірі – Эмпедокл. Ол Сицилиядағы Акрагант қаласында біздің дәуірімізге дейінгі 490 жылы туып, шамамен 435-23 жылдары дүниеден өткен. Шамамен дейтін себебіміз, оның қайтыс болғаны туралы нақты мәлімет сақталмаған, көне тарихшылардың бірі оны алпыс жыл жасады десе, екіншісі алпыс жеті жасында көз жұмды дейді, енді бірі, тіпті, жүз тоғыз жас жасап, қартайып, әлі құрғаны сонша, теңіз жағасында суға тайып жығылып, тұншығып өлді деген дерек келтіреді.

	Жалпы, Эмпедоклдің өмір тарихына қатысты бізге жеткен деректер әрқилы, көбі бір-біріне кереғар, кейбірі аңыз күйінде сақталған. Біз шындыққа жанасымды, нобайы осылай-ау деген долбармен әңгіме желісін өрбітпекпіз.

	Эмпедокл күллі грек жұртына әйгілі жуан тұқым, бай әулеттен шыққан. Ата-бабасынан бері асыл тұқымды арғымақ өсірумен айналысқан. Эмпедоклдің өзі де бұл кәсіптен көпке дейін қол үзбесе керек, Сатирдің жазбаларына жүгінсек, көне грек еліндегі өтіп тұратын дәстүрлі олимпиадалық сайыстардың бірінде Эмпедоклдің өзі ат жарысында бірінші бәйге алып, баласы – Эксенет күрестен жеңімпаз атанады.

	Әке дәулетінің арқасында алаңсыз ғұмыр кешкен зейінді жас бар ынта-жігерін білім жолына жұмсайды. Өз заманының даналары – Парменид пен Ксенофанның шәкірті болады, аракідік Пифагордан да дәріс тыңдайды. Аз жылдың ішінде ұлы ұстаздарымен үзеңгі қағыстырар кемелдікке жетіп, өзінің ақындық өнері, биік парасатымен кең таныла бастайды.

	Әлеуетті тұқымнан шыққан әрі бай, әрі білімі жетік жігерлі жасты саясат әлемінде жарқын болашақ, яғни небір бас айналдырар мансап биігі күтіп тұр еді. Бірақ табиғаттың тылсым сырына жүрегі сиқырланған Эмпедокл оған қызықпады, ғылыммен алаңсыз айналысу үшін тіпті патша тағынан да бас тартты.

	Эмпедокл жастайынан поэзияға мықтап ден қояды. Әдеби-көркем туындыларымен қатар ғылыми еңбектерінің денін де өлеңмен жазған. Тарихшылар оның бес мыңға тарта шығармасы өлең түрінде жазылған һәм соның төрт мың бес жүздейі сақталған деген дәйек айтады.

	Ақын алғашқы кезде өзінің ұстазы Парменидке қатты еліктеген. Оған Парменид сияқты оның да “Табиғат туралы” дастан жазуы куә. Бірақ Алкидамент “Физиктер” кітабында оған Парменидтің әсер еткенін жоққа шығарып: “... ол негізінен Анаксагор мен Пифагорға ынта қойды; бірінің биік бекзаттығына, сыртқы сымбатына еліктесе, екіншісінің дүниені танып-білудегі даналығына тәнті болды” дейді.

	Заманындағы ұлы ойшылдарының талайы Эмпедоклдың поэзиясын жоғары бағалаған. Мәселен, Аристотель: “Эмпедокл риториканың негізін салса, Зенон диалектиканың іргетасын қалады...” дей келіп, оның Гомер поэзиясына құлай берілгенін, небір қиыннан қиысқан теңеу, кейіптеу сияқты әр түрлі поэтикалық тәсілдерді қолдану арқылы өлең өнерінің ғажап үлгілерін жасағанын айтады.

	Әрине, Эмпедоклдың қаламынан тамған сөздің бәрі бірдей алтын болмаған. Сәтсіз шыққан, өз дәрежесіне жетпеді-ау деген өлеңдерін қарындасы өртеп жіберіп отырған.

	Эмпедокл ұлы ақын, қырықтан астам трагедия жазған драматург қана емес, өз заманындағы даналар сияқты, ғылымның сан-саласына құлаш ұрған ғұлама еді. Әсіресе, ол медицина, жаратылыстану ғылымдарын жете меңгеріп, небір ғажайып тәжірибелер жасаған. Мысалы, бір қан тамыры соғуын тоқтатып, демсіз қалған әйелді ол сол қалпында денесін суытпай отыз күн бойы сақтап тірілтіп алады. Осыны өз көзіммен көріп қайран қалған жамиғат оны жай дәрігер емес, сиқыршы, шаман деп есептеген.

	Сондай-ақ, ол өзі туып-өскен Акрагант қаласының ауа райын өзгертуге ықпал етіпті деген де аңыз бар. Бірнеше жыл бойы тау аңғарынан үзбей соққан қатты жел жеміс-жидек, еккен егінді өсірмей жұрттың әбден күйін кетіреді. Сонда Эмпедокл есек біткеннің терісін сыпырғызып алыпты да, тау жоталары мен аңғарларға жағалата керіп, желдің бағытын өзгертіпті. Сөйтіп “жел аулағыш” атаныпты.

	Енді бірде Селингнуттегі өзен қатты ластанғаннан сасық иіс шығып, індет тарайды. Жағалаудағы халық қырылып, әйелдер түсік тастайды. Мән-жайды түсінген Эмпедокл дереу сол атыраптағы екі өзенді бұрып әкеліп, әлгі өзеннің арнасына құйғызады. Нәтижесінде дария тазарып, жұрт індеттен аман қалады. Қуаныштары қойнына сыймай мәз-мейрам болған селингнуттіктер өзеннің жағасында ұлан-асыр той жасайды. Сол кезде Эмпедокл келеді. Жұрт алдынан жүгіріп шығып, етпеттеп жата қалып, құдайдай оған табына бастайды. Осы әсер жұрт көңілінде мәңгі қалсын деген ниетпен Эмпедокл лаулап жатқан отқа бір-ақ қарғып, өртеніп өліпті дейді, оның ажалы туралы көп аңыздың бірінде.

	Эмпедокл қарапайым, сыпайы өмір салтын ұнатқан. Мәселен ол: “... біздің Акрагант – ұлы шаһар, өйткені онда сексен мыңға жуық адам тұрады, бірақ бір ғажабы, жұрт тамақты ертең өлетіндей өліп-өшіп жейді, үйді сонда мәңгі тұратындай ғып салады” деп ынсапсыз ашкөздікке кейістік білдіреді.

	Бірде жоғары лауазымды біреу оны қонаққа шақырады. Меймандар дастарқан басында сарылып ұзақ отырады, бірақ ешкім оларға шарап құя қоймайды. ЬІза болған Эмпедокл шарап әкеліңдер деп айғай салады. Бірақ қожайын Жоғары Кеңестің мүшесі келу керек, соны күте тұрайық дейді. Біраздан соң күткен мәртебелі мейман да келеді. Бірден билеп-төстеп үстемдік жүргізе бастайды. Әбден қызып алған соң ол: шарапты ішіңдер, әйтпесе төбелеріңе құйыңдар деп әмір етеді. Эмпедокл үндемейді. Бірақ ертеңінде қожайын мен мәртебелі мейманның екеуін де соттың алдына шақыртып, өлім жазасына кестіртеді.

	Акрон (Биік) деген емші Кеңеске келіп, “менің әкемнің дәрігерлік өнері бәрінен биік, ескерткіш қоюға жер бөліңдер” деп өтініш айтады. Эмпедокл оған қарсы болады. Адамдардың бір-бірімен теңдігі туралы айта келіп, біз оның ескерткішіне не деп жазамыз:



	“Биік емші, биік еді мұраты да көздеген,

	Биік жотада биік жатыр өзгеден!” –



	дейміз бе деп мысқылдайды.

	Эмпедокл Теңдік, Еркіндік сезімін бәрінен биік қойған. Әкесі – Ментон қайтыс болғаннан кейін Акрогантта зорлық-зомбылық, билеушілердің тежеусіз үстемдігі белең ала бастайды. Осыны жіті аңғарған Эмпедокл отандастарын жік-жік болып қырқысқанды доғарып, береке-бірлікпен ұйысқан өзара теңдікке шақырады. Тіпті, өзінің дүние-мүлкіне дейін кедей-кембағалдарға тең қылып үлестіріп береді.

	Әйткенмен ол өзін асқақ ұстаған, Тәңір төбесіне тұтқан айрықша жанмын деп есептеген. Сондықтан да ол өзінің “Табиғат туралы” әйгілі дастанында:



	“... Мен құдайдай мәңгілікпін пенделердің ішінде,

	Қарсы ал мені басыңды иіп үлкенің де, кішің де!..” –



	деп шалықтайды.

	Енді бірде ол Олимпиада ойындарын тамашалауға барғанда, жамиғатқа басқа ешкімді әңгіме қылмай, тек мен туралы айтыңдар деп бұйырады.

	Эмпедокл аяғына жез кебіс, басына алтын тоға, үстіне қызыл мауыт шапан киіп, беліне алтын зерлі белбеу тағып, көп нөкерлермен грек шаһарларын шарлап жүреді екен. Қашан көрсең де қабағы тұнжырап, бір қалыптан аумаған. Қараған жұрт оған құдіреттей табынып, тәнті болған деседі.

	Эмпедоклдің өлімі де құпия, жоғарыда біз келтірген деректерден басқа тағы да бірнеше нұсқа бар. Бәрі де аңыз іспетті.

	Гераклидтің айтуынша, Эмпедокл, біз баяндағандай, қан тамыры тоқтап, демсіз қалған әйелді отыз күннен соң тірілтіп алғаннан кейін, соған арнап құрбандық шалып, достарын қонаққа шақырады. Олардың арасында Эмпедоклдің жақын досы, дәрігер Павсаний да болады. Той тарқаған соң меймандардың әрқайсысы әр жаққа кетіп, жақын маңайдағы ағаштардың саясында дем алады. Эмпедокл сол жатқан жерінде жатып қалады. Ертеңінде ел орнынан тұрып қараса, Эмпедокл жоқ боп шығады. Жабыла іздеп, қызметшілерден сұрастырады. Олар да ештеңе білмейміз дейді. Кенет біреуі түн ортасында әлдебір күркіреген құдіретті дауыс Эмпедоклді шақырғанын, орнынан ұшып тұрғанда аспаннан жарқыраған бір сәуле көргенін айтады. Барлығы бұл хабарға қайран қалады.

	Павсаний әуелі жан-жаққа іздеуші жіберіп, соңынан оны тоқтатады да: “енді әуре болудың қажеті жоқ, дұғамызды оқып, мінәжат қылайық“ дейді. Содан бері Эмпедоклді Акрагант жұрты құдірет тұтып, оған жыл сайын құрбандық шалып табынатын болыпты.

	Енді бір аңызда Эмпедокл той жасап, сексендей адамды қонаққа шақырады. Дыр-ду басылып, елдің бәрі ұйқыға бас қойғанда, Эмпедокл Этна жанар тауына барады да, артында құдіретті әулие деген ат қалдыру үшін от бүркіп күркіреп жатқан оқпанға бір-ақ секіреді.

	Бұны жұрт оқпаннан күлмен бірге шыққан оның жез кебісінің сыңары арқылы біледі.

	Қалай болғанда да Эмпедоклдің өмірі де, өлімі де ел аузында аңыз болып қалған.

	Эмпедокл – дүние сырын терең барлаған кемеңгер. Оның ғылыми көзқарастары, өмір құбылыстарын тамыршыдай дөп басып зерделеген философиялық мәйекті тұжырымдарының көпшілігі әлі күнге дейін өз оқушысын қызықтырары даусыз.



	* Сезіміңе сенім артсаң – адастың.

	Оймен барла – асулардан ары астың.



	* О, адамзат, азап сені қажытты-ау.

	Қанды тырнақ қырқысқанды пешенеңе жазыпты-ау!



	* Ғылым ақыл-ойды кемелдендіреді.



	* Ой дегеніміз – сезімнің өзі немесе соған ұқсас нәрсе.



	* Біздің дене мүшелерімізге танымның мардымсыз мүмкіндігі ғана берілген.



	* Ақымақтар! Егер әу баста жоқ нәрсе енді болады яғни әлдене жоғалады немесе мүлдем құрып кетеді деп ойласаңдар, ақылдарың шолақ болғаны.



	* Біртұтас болмыс сапалық жағынан қарама-қарсы сипатта болуға тиіс.



	*Махаббат пен өшпенділік! Екеуі де мәңгілік, жаратылған күннен бері бір-бірімен бітіспес жау. Олар бізге дейін де болған, бізден кейін де бола береді һәм олардың бірі күндердің күнінде жоғалады деп еш ойламаймын.



	* Егер Махаббат пен Өшпенділік мүлдем құрып жоғалып кетсе, әлем қалай жаратылар еді!



	*Махаббат бәрін қосады.

	Өшпенділік – талқандап, шашады.



	* Құдай – алтау: төртеуінің ғұмыры шектеулі (от, су, ауа және топырақ), ал екеуі мәңгілік, және олар бір-бірімен өмір бақи қырқысып өтеді (Өшпенділік һәм Махаббат).



	*Барлық жерде ой-сана мен қажеттіліктің бір бөлшегі бар.



	*Табиғат барлық нәрсеге ақыл берген: хайуанаттарда ғана емес, өсімдікте де ақыл бар.



	*Қажетіне қарай дүниедегі барлық затқа Махаббат пен Өшпенділік кезек билік етіп, оларды қозғап отырады, аралық уақытта тыныштық орнайды.



	*Әрбір зат өз бөлшектерінің белгілі бір арақатынасына қарай өмір сүреді.



	*Мен бозбала да, толықсыған бойжеткен де, құс, балық, тіпті өсімдік те болдым.



	* Жо-жоқ, біз ештеңе де сезбейміз, ештеңе де көрмейміз: барлық зат біз үшін жұмбақ, өйткені біз анықтап біле алатындай дүниеде бірде-бір зат жоқ.





ЭПИМЕНИД




	Аты аңызға айналған грек даналарының бірі. Шамамен біздің жыл санауымызға дейінгі VI ғасырда ғұмыр кешкен. Көне Эгей мәдениетінің тал бесігі болған әйгілі Крит аралында дүниеге келеді. Әйтсе де Эпименид туралы біршама құнды дерек қалдырған тарихшы һәм замандасы Феопомп “криттіктерге түрі ұқсамайды, жалбыраған ұзын шашты” деп күмән да келтіреді.

	Диоген Лаэрций, Тимей, Деметрий Магнесийдің бізге жеткен жазбаларына жүгінер болсақ, Эпименидтің өмірі аңызға толы. Алғыр ой, даналығымен қоса, әулие, көріпкелдігімен де атағы шыққан.

	Бір күні оны әкесі жоғалып кеткен қойды іздеуге жібереді. Күн ысып түс болғанда шаршаған бала жолдан бұрылып, тоғайдың саясына жата кетеді. Сөйтіп, сол жерде елу жеті жыл бойы ұйықтапты. Ояна салысымен, сәл ғана мызғып тұрдым деп ойласа керек, қайтадан қойын іздейді. Түк таба алмай қора-қопсысына келсе, бәрі өзгерген, қожайын да бөтен біреу. Бұл не сиқыр екенін түсінбей таң-тамаша боп, қаладағы өз үйіне келеді. Онда да танымайтын, бөгде жандар, кімсің деп бұның өзінен сұрайды. Тек әбден қаусап шал болған інісімен кездесіп, сонымен сөйлескеннен кейін барып істің мән-жайын түсінеді.

	Бұл оқиға ел арасына тез тарап, Эпименидті сол күннен бастап күллі Эллада жұрты “құдайдың сүйген құлы” деп әулие тұтатын болыпты.

	Осы кезде Афинаны бұрын-соңды адам естімеген індет жайлайды. Абыз: қаланы жын-шайтаннан аластап тазарту керек деп бұйырады. Шаһар билеушілері Никераттың баласы Никиді арнайы кемемен Эпименидті алып кел деп Крит аралына жібереді.

	Эпименид келген соң маңайдағы ақ, қара қойларды түгел жинап алып, Арес жотасына айдап апарады да, сол жерде бет-бетімен бытыратып қоя береді. Артынан ерген адамдарға: қой қай жерге барып жатса, сол жерде бауыздап, құдайға құрбан шалыңдар, – дейді. Сөйтіп қаланы жайлаған індеттен аластапты.

	Риза болған афиналықтар оған көп ақша тарту етіп, арнайы кемемен еліне шығарып салады. Эпименид ақшаны алмайды, бірақ Афина мен Крит жұртының арасына мызғымас достық көпірін орнатып кетеді.

	Айтқаны айнымай келетін дуалы ауыз көріпкелдігімен де Эпименидтің даңқы өз заманында көпке жайылған. Отандастары айрықша қасиет дарыған құдірет иесі ретінде оған табынып құрбандық шалып отырған. Бір жолы ол Афинадағы Мунихий қамалын көріп: “мына жердің қаншалық қасірет әкелетінін афиналықтар білмейді ғой, әйтпесе, тіс-тырнағымен болса да үгітіп, тас-талқанын шығарып тастар еді-ау!” депті. Сөйтіп ол Пирее айлағындағы бұл қамалға бір ғасырдан кейін македондықтар әскері бекініп, Афинаның күлін көкке ұшыратынын алдын ала болжап білген. Сондай-ақ, бес жүзінші жылы Тегеямен болған соғыста Спартаның күйрей жеңілетінін де сәуегейлікпен айтып кеткен.

	Эпименид шын мәнінде табиғат айрықша жаратқан жан иесі болса керек, ол туралы тылсым сырлы аңыз-әңгіме көп. Диоген Лаэрцийдің айтуынша, ол елу жеті жыл ұйықтап тұрғаннан кейін өмір бойы ұйықтамапты. Қолы боста шипалы шөптер жинап, әр түрлі ішірткі жасаумен айналысқан. Ал Деметрийдің деректеріне сүйенер болсақ, Эпименид су перілерінің берген тамағымен қоректеніпті-мыс. Ол оны өгіздің тұяғына салып сақтайды екен. Тамақты аз ішетіндігі сонша, тіпті ол не ұлы, не кіші дәретке де отырмайтын болған. Сол сияқты ол су перілеріне арнап храм салайын деп жатқанда аспаннан: “Су перілеріне емес, Зевске арнап сал, Эпименид!” деген дауыс естіліпті.

	Эпименид елу жеті жыл ұйықтап тұрғаннан кейін елу жеті күннің ішінде қартайып шыға келіпті. Қанша жыл жасағаны туралы нақты мәлімет жоқ. Флегонт өзінің “¥зақ жасаушылар туралы” деген кітабында жүз елу жеті жыл, ал криттіктер жүз елу төрт жыл өмір сүрді десе, ендігі бір аңыз бойынша ол үш жүз жыл жасап қайтыс болған.

	Эпименид өлең түрінде де, қара сөзбен де көптеген әдеби һәм ғылыми шығарма жазған. Өкінішке орай, олардың дені бүгінгі күнге жеткен жоқ. Әйткенмен логика ғылымындағы ашқан жалғыз жаңалығының өзі-ақ оны әлемдік даңққа бөледі. Ол “Криттік өтірікшінің парадоксы” деп аталады. Бұл парадокстың логикалық жүйесін ғалым былай тұжырымдайды: “Егер өтірік айтқан біреу мен өтірік айтып тұрмын деп мойындаса, онда оның айтқаны өтірік болып есептеле ме, әлде шындық болып табыла ма?” Бұл сұрақтың жауабын іздеп сана түкпірін қаузай бастасақ, күрделі кереғарлыққа тап боларымыз анық. Мысалы біреу: “мен айтып тұрған бұл сөз – өтірік” десін. Егер сөз расымен өтірік болса, онда ол шын айтқан болып шығады, демек, оның айтқаны өтірік емес. Ал егер айтылған сөз ақиқат болып, бірақ айтушы оны өтірік десе, онда оның сөзі өтірік болып шығады. Сөйтіп мұндай жағдайда айтушы өтірік айтса шындықты айтқан боп, ақиқатты айтса, жалған айтқан боп есептеледі.

	Эпименид парадоксы өз тұсында да, кейінгі заманда да ғылыми ортада зор қызығушылық туғызды. Біздің дәуірімізге дейінгі 281-208 жылдары аралығында өмір сүрген философ Хрисипп осы тақырыпқа арнайы үш кітап жазған. Филет деген ғалым бұл парадокстың жұмбағын шеше алмай тығырыққа тіреліп өзін-өзі мерт қылады. Атақты көне грек логигы Диадор Кронос те егде тартқан шағында “Криттік өтірікші парадоксының” сырын ашпайынша нәр татпаймын деп ант етіп, ақыры аштан өлген.

	Бұл логикалық парадокс заман озған сайын жаңғырып жаңа сипатқа ие болды, болмыс тудырған құбылыстар негізінде кереғарлық ұғымдардың небір мысалдары дүниеге келді. Көркемдік тұрғыда дамытылған бұл ілім кейбір фантастикалық шығармаларға арқау болғаны да мәлім.

	Эпименид – данышпан Солонның замандасы һәм көңілі жақын досы. Солон Афинада тұңғыш демократиялық заң жобасын жасағанда көмектесіп, көптеген ақыл-кеңес береді. Кейін билік басына рақымсыз, озбыр Писистрат келгенде, Солондай дананың сау басы саудаға түсіп, отанынан безуге мәжбүр болғаны белгілі. Қуғында жүрген досының тағдырына алаңдаған Эпименид оған былай деп хат жолдайды: “Еңсең түсіп жабырқама, досым. Егер Писистрат әділ заңның не екенін білмейтін иіс алмас құлдарды басып алған болса, онда ол мәңгі бақи алаңсыз билік құрған болар еді, бірақ ол Солон заманындағы еркіндіктің дәмін татып, сол күндерін өкіне һәм сағына еске алатын азат ойлы азаматтарды қалай құлдықта ұстай алмақ? Олар оның зорлықшыл өктемдігіне төзбек емес. Тіпті егер Писистрат тірісінде тақтан айырылмаған күннің өзінде, билік тізгінін балаларына мұра етіп бәрібір қалдыра алмайды, өйткені әділеттің арқасында еркін өмірге үйреніп қалған азаматтар ондай қорлыққа өлсе де көнбейді. Досым, сен бұлай қаңғи бермей менің қасыма – Критке кел Бұл жерге Писистрат жауыздың құрығы жетпейді. Жат елде жүргеніңде оның сілімтіктерінің қолына түсіп, бірдеңеге ұшырап қаласың ба деп қатты қорқамын!..”





ЭЗОП




	Адамзаттың ақыл-ой тарихында өшпес із қалдырған даналардың бірі – Эзоп. Өкінішке орай, қазақ оқырмандарының ол туралы мағлұматы тым мардымсыз. Әдебиетке бір табан жақын жүрген ағайынның өзінің де ол жайлы түсінігі “Эзоп – мысал жанрының атасы”, “Эзоптік стиль” т.б. тәрізді тиіп-қашты мәліметтен арыға аспайды десек, ақиқаттан онша ауытқи қоймаспыз. Шын мәнінде Эзоп деген кім? Тағдыр-талайы қандай болған адам? Шығармашылық өмірбаяны несімен ерекшеленеді? Енді осы сауалдар төңірегінде әңгімемізді өрбіту үшін тарихи деректерді зерделеп көрейік. Бұл ретте біз ең әуелі М.Л.Гаспаровтың орысшаға тәржімалап, байсалды дәйектеме жазған “Эзоптың мысалдары” дейтін еңбекке ден қойғанымызды атап өткеніміз абзал. Мұнда М.Л.Гаспаров Эзоптың өмірбаянын сипаттайтын деректер мен шығармаларын біршама толық қамтыған, тәржіма барысында антик дәуіріндегі грек әдебиетінің жауһары санатындағы “Ксанф философ пен оның малайы Эзоп туралы хикая яки Эзоптың бастан кешкендері”, “Эзоптың өмірбаяны” сияқты ғұмырнамалық баяндармен қатар тікелей туындыларына қатысты алты-жеті әдеби нұсқаны екшеп, іріктеп бір арнаға тоғыстырған.

	Эзоп – қиын да қызықты тағдыр кешкен, іс-қылығы, мінез-құлқы қалыптасқан қарапайым түсініктің аясына сыймайтын аса қайшылықты тұлға. Ол туралы жалпақ жұртқа тарап кеткен аңыз-әфсана көп. Кейін бұл әңгімелерді хатқа түсірген адам, ел аузынан жай көшіріп алып қана қоймай, өзінше әсірелеп, белгілі бір жүйемен дамып, ортақ ойға бағындырылған, бас-аяғы бүтін көркем шығармаға, ғибратты тәмсілге айналдырып жібереді. Сондықтан бұл өмірбаяндық жазбада Эзоп қиялдан туған әдеби кейіпкердей әсер етеді. Өзіміздің қазақ ауыз әдебиетіндегі Қожанасыр, Алдар көсе, Жиренше, Тазша бала сияқты. Олардың қай-қайсы да халықтың шабытты шалқар қиялының жемісі екені белгілі. Әлеумет бүкіл күйініш-сүйінішін, қоғамға деген көзқарасын солардың аузымен айтқан, яки әр ұрпақ өзінің парасат-пайымын, даналығын соларға теліп, ғасырлар бойы аталмыш бейнелерді үнемі жетілдіріп отырған. Міне, сол себепті де көптеген зерттеушілер Эзоптың өмірде болғанына күмәнмен қарап, оны әлем әдебиетіндегі Фауст, Уленшпигель, Мюнхаузен т.б. сияқты типтендірілген әдеби бейне деп есептеп келді. Бірақ қазіргі ғылыми тұжырым Эзоптың өмір сүрген дәуірін, тағдырына қатысты кейбір деректерді айқындап, оның нақты тарихи тұлға екенін даусыз дәлелдеп отыр. Демек, Эзоптың дүниеде болған адам екеніне күмән жоқ. Ол туралы ең алғашқы деректі біздің дәуірімізге дейінгі V ғасырда “тарих атасы” Геродот хатқа түсіріп таңбалап кеткен. Ол өзінің Мысыр туралы жазбаларында Эзоптың өз айналасына әйгілі адам болғанын атап өтеді. Оның мысал шығаратын орақ тілді шешен екенін, Самос аралында Иадмон деген біреудің құлы болғанын, біздің дәуірімізге дейінгі шамамен бес жүз алпысыншы жылдары Дельфыда әлденеге байланысты өлтірілгенін, сол үшін дельфіліктердің құн төлегенін т.б. мәліметтерді әңгімелейді.

	Енді жоғарыда атаған Ксанф туралы кітапқа ден қойып көрейік. (Ксанф – “Сары” деген сөз, Эзоптың қожасы, философтың күлдіргі лақап аты). Дерек бойынша, Эзоп шамамен б.д.д. 640 жылы Фригияда туып, 560 жылы Дельфыда сүйектен өтер ащы мысқыл, аяусыз сыны үшін дуан басыларының қолынан қастандықпен қаза табады. Шыққан тегі – құл. Өте ұсқынсыз, қор жаратылған кемтар жан болады. Аталмыш кітапта: “Барып тұрған сұрықсыздың өзі, жұмысқа жарамсыз, қарыны шартиған, басы қазандай, таңқы танау, үсті кір-қожалақ, терісі қара, кемтар, тілі мүкіс, қолдары қысқа, арқасы бүкір, еріндері салпайған – мұндай құбыжықты көргеннің өзінен жаның түршігеді” деп жазады. Әсірелегендік болар, “тіпті мүлдем сөйлей алмайтын мылқау” деп те үстемелейді. Кішкентай түлкінің алдында бүк түсіп отырған Эзоптың құбыжық бейнесі аттикалық құмыраның бүйіріне салынған. Философтың өмірбаянын хатқа түсірген белгісіз автор әлқисса-әңгімені былайша өрбітеді:

	Эзопты сатып алған қожайыны Ксанф құлының мүлдем сөйлей алмайтын мылқау екенін көріп, қаладағы жұмысқа жарамайтынын біледі де, иелігіндегі бау-бақшалыққа жер қашауға жібереді. Арада біраз уақыт өткен соң қожайын бақшалығына келеді. Құлдың біреуі:

	– Мінеки, қожайын, жаңа піскен миуаның дәмін татып көріңіз! – деп албырап піскен бір табақ інжірді алдына әкеліп қояды. Інжір қожайынға қатты ұнайды.

	– Дәмі тіл үйіреді екен! Агафопод, бұл інжірді сен қоймаға тығып қой! – деп бұйырады құлға. – Мінәжат қып болған соң, түстік ішем, сонда әкеліп берерсің.

	Дәл осы кезде Эзоп жұмысын тастап, әдеттегідей жүрек жалғап алуға сол жерге келе қалады. Агафопод қарыны ашқаннан шыдай алмай інжірдің бір-екеуін қылғытып жібереді, ындыны құрып, қалғанын да жеп қойғысы келеді, бірақ қорқады. Екінші бір құл жолдасының сабыры кетіп қиналған түрін көріп:

	– Көкейіңді не тесіп бара жатқанын білем, достым! – дейді жымиып. – Мына інжірді жегің келіп тұр ғой, ә?

	– Дәл таптың, оны қалай біліп қойдың? – дейді анау таңғалып.

	– Оның не қиындығы бар, ойыңдағыны түрің-ақ айтып тұрған жоқ па! Бері қара, мен саған бір ақыл айтайын, осыны екеуіміз жей салсақ қайтеді?

	Агафопод шошып кетеді.

	– Не деп тұрсың? Қожайын інжірді әкел десе не бетімізді айтамыз?

	– Сол да сөз болып па. Қойманың есігі аңдаусыз ашық қалған екен, Эзоп кіріп бәрін жеп қойыпты де. Эзоп бәрібір сөйлей алмайды, ой, өлгенше бір таяқ жейтін шығар. Есесіне екеуіміз тыңқиып жақсылап бір тоямыз.

	Сөйтіп екеуі отырып алып, інжірді жеуге кіріседі.

	– Эзоптың біткен жері осы! Таяқ жегеннен басқа ештеңеге жарамайтынын біліп қойсын сорлы неме! – Екі құл сылқ-сылқ күліп інжірді түгелдей соғып алады.

	– Бұдан былайғы жерде бірдеңе сынса, бірдеңе төгілсе, не бірдеңе жоғалса, “Мұны істеген Эзоп” деп айтайық, өзіміз сүттен ақ, судан таза боп шыға келеміз! – Екеуі осылай пәтуаласады.

	Сол екі арада мінәжат қылып ғибадатханадан қожайын да келеді. Жуынып, тамақ ішіп болған соң:

	– Агафопод, кәне әлгі інжірді әкел! – деп бұйырады. Інжірді Эзоп жеп қойғанын естігенде терісіне сыймай ашуланады.

	– Дереу Эзопты шақыр! – дейді ақырып. Дедектетіп Эзопты сүйреп әкеледі. Қожайын зіркілдеп қоя береді.

	– Оңбаған неме, сен мені әбден басынайын деген екенсің! Тапа тал түсте қоймама кіріп, інжірімді неге ұрлап жейсің, сұмырай!

	Мұны естіген Эзоп, айтарға тілі жоқ, пәленің қай жақтан келгенін көріп, оңбай таяқ жейтінін біледі де, сәл сабыр ет деп жалынғандай, қожайынның аяғын құшып жата кетеді. Қожайын не айтасың дегендей мұрсат қылады. Эзоп жанында тұрған шөмішті алып, ыстық су әкеліңдер дегендей ишара жасайды. Дереу астаумен су алып келеді. Эзоп шөміштеп суды түгел ішіп алады да, саусақтарын кеңірдегіне тығып жіберіп лақылдатып ішкен суын бір-ақ құсады. Ішінен судан басқа ештеңе шықпайды. Сөйтіп өзінің кінәсіз екенін дәлелдейді. Содан кейін ишара жасап, басқа құлдар да осылай істесін, сонда інжірді кім жегені белгілі болады дейді. Бұл ақыл қожайынның көңіліне қонып, екі құлға сендер де су ішіп, құсыңдар деп бұйырады. Екеуі бір-біріне қарап:

	– Енді қайттік? – дейді абыржып. – Кәне, ішейік, бірақ саусағымызды кеңірдегімізге тықпай, ұртымызға жіберейік.

	Бірақ ыстық су ішкен соң жүректері айнып, онсыз да божып аши бастаған інжірді лоқсып бір-ақ қотарып тастайды.

	Бұл сұмдықты көрген бойда қожайын қаһарлана ақырады:

	– Қорғансыз жанға осылай жала жауып қараламақ екенсіңдер ғой! Шешіндіріңдер мына екі кәззапты!

	Екеуін өмір бойы есінен кетпестей қылып дүрелейді де:

	– Біреуге ор қазба, өзің түсесің деген осы! – дейді. Бұл жерде сақалы беліне түскен қазақтың ата мақалының айна-қатесіз сонау антик дәуіріндегі гректің аузында жүргеніне қайран қалмасқа амалың жоқ.

	Екі залым ақырында тілсіз, бейшара жанға жасаған зұлымдығы үшін осылай сыбағасын алыпты.

	Келесі күні қожайын қалаға аттанып кетеді. Эзоп әдеттегідей атызда жұмыс істеп жүреді. Сол уақытта әйел құдай Исиданың жердегі елші-абыздарының бірі жолдан адасып кетіп, Эзоп жұмыс істеп жүрген атызға тап болады. Мұның бар-жоғымен шатағы жоқ, жанын салып жұмыс істеп жатқан адамды көреді.

	– Қайырымды жан, мен адасып жүрмін, рақым етіп қалаға баратын жолды көрсетіп жіберші, – дейді. Эзоп жалт бұрылып, әулиенің көйлегін киген әйелді көреді, Құдайдан қорқатын адам болғандықтан, сол жерде аяғына жығылып ишарамен: “Үлкен жолдан шығып, бұл жақта неғып жүрсің?” дейді. Әйел оның естуін естігенмен сөйлей алмайтынын біледі де әуелі ишаралап, содан соң сөзбен түсіндіре бастайды.

	– Менің абыз екенімді көріп тұрсың ғой, бұл жердің сырын білмеймін, адасып келдім. Жөн сілтеп, жол көрсетіп жібер маған.

	Эзоп сол-ақ екен, бір қолына күрегін ұстап, екінші қолымен әйелді жеңінен жетелеп ағаштың саясына алып келеді. Дорбасынан нан, зәйтүн алып алдына қояды, жеуге жарайтын жабайы көкөністерді жұлып әкеледі. Әйел тамақтанып болған соң бастауға алып барып, іш деген ишарамен суды көрсетеді. Тамаққа тойып, шөлі қанған әйел Эзоптың нұсқауымен күре жолға түсіп, баратын жеріне қарай сапар шегеді. Эзоп қайтып келіп өзінің жұмысына кіріседі.

	Осылай Исиданың абызы адасқан жерінен жол тауыпты. Эзоптың қайырымдылығына риза болған ол аспанға қолын жайып құдайға жалбарынады:

	– О, әлемнің әміршісі Исида, өлшеусіз жапа шексе де өлшеусіз ізгілікті бойына сақтап қалған осынау еңбекқор жанға мейіріміңді түсіре гөр. Өйткені ол сені құдірет тұтқаннан маған жақсылық жасады. Басқа құдайлар айырған көптеген қасиеттердің бәрін қайта сыйлап бақытты етпесең де, оған ең болмаса тіл берші. Өйткені түнекке қамалғанды жарыққа алып шығатын сен ғана емессің бе!

	Эзоп бұл уақытта атызда жұмыс істеп жүрген болатын. Күн шыжып шыдатпай бара жатқан соң: “Бақылаушы маған демалуға екі сағат мұрсат береді, ыстық қайтқанша екі сағаттай тынығып алайын” деп ойлайды. Жақын жердегі ағаштың саясына келеді, айнала көк шалғын, жайқалған қызыл-сары гүл, тоғайды қақ жарып бұлақ ағып жатыр. Эзоп көк шөптің үстіне қойдың тулағын төсеп, басына сөмкесін жастанып жата кетеді. Сол бойда қор ете түседі. Бұлақ сылдырлап, жұмсақ жел аймалай есіп, жапырақтар бүкіл орманның жұпарын желпіп діріл қағады. Құстардың сайрап, шілделіктің шырылдағаны, жел тербеген зәулім қарағайдың сықырлағаны мың құбылған үнмен жаңғырып, рақатқа бөлеп Эзопты тәтті ұйқының тұңғиығында тербетеді.

	Міне, осы кезде құдай әйел Исида тоғыз Муза нөкерімен Эзоптың жанына келеді:

	– Мына адамға қараңдаршы, қыздарым! – дейді ол. – Ұсқыны жоқ құбыжық. Бірақ қандай ғайбат болса да оның адамгершілігіне дақ түсіре алмайды. Менің адасқан қызметшімді жөн сілтеп, жолға салып жіберген осы. Сол жақсылығының өтеуін қайтарайын деп келдім. Мен оған дауыс сыйлаймын, ал сендер даусына лайықты сөз сыйлаңдар! – Осылай дейді де ол Эзоптың тіліндегі сөйлеуге кедергі жасап өсіп кеткен арам еттерді сылып тастайды. Содан соң оған үн салады да, музаларға әрқайсың өз қолдарыңнан қасиетті бойына дарытыңдар дейді. Сөйтіп олар оған қиыннан қиыстырып сөз табатын, грек тілінде мысал шығаратын дарын сыйлайды.

	Ұйқысы әбден қанып оянған Эзоп:

	– Қатты ұйықтаппын ғой! – дейді. Үні шығып кеткеніне таң-тамаша болып біраз тұрады да, өзіне-өзі сенбей тексергісі келіп айналадағы заттарды атай бастайды. Ақиқатқа көзі жеткен соң қуаныштан айғайлап жібереді:

	– Мен сөйледім! Алақай, тілім шықты! О, Құдайдың құдіреті, қалайша сөйлеп кеттім? Ненің шапағаты бұл? Аһ, енді түсіндім! Исиданың қызметшісіне көрсеткен жақсылығым үшін екен ғой! Біреуге ізгілік жасау деген неткен ғажап нәрсе десеңші!..

	Күрегін қуана қолына алып, қайтадан жұмысына кірісіп кетеді. Осы кезде шаруашылық басшысы Зенас атызды аралап, жұмысшыларды тексеріп жүрген болатын. Зенас ұр да жық, қатыгез жан еді. Эзоптың көзінше бір жұмысшыны таяқтың астына алып төпей жөнеледі. Эзоп шыдай алмай:

	– Достым, ол бейшараның не жазығы бар, саған ештеңе істеген жоқ қой! – дейді. – ¥рып-соғып неге сонша аяусыз қорлайсың? Өзің бізге ойыңа келгенді істейсің, ол үшін бірақ ешкім сені ұрып-соқпайды ғой!

	“Бұл не? – деп Зенас шошып кетеді. – Эзопқа тіл біткен бе? Сұмдық-ай, сөйлегені аздай, маған ә десе, мә деп тұр ғой! Пәле тауып, қожайынға жамандап қоймасам, түбіме жетіп жүрер, қызметімнен айырылып қалармын. Мылқау кезінің өзінде ымдап “осыдан қожайын келсін, бәрін ишаралап айтам” дейтін. ЬІмдап жеткізетін адам, тілі шыққан соң аясын ба. Қой, пәленің алдын алу керек!”

	Үрейленген Зенас атқа міне салып, қалаға қарай шаба жөнеледі. Құйғытқан күйі қожайынның үйіне келіп, аттан қарғып түседі, шылбырды есіктің тұтқасына байлап, алқын-жұлқын үйге кіріп барады. Амандық-саулық жоқ:

	– Қожайын – дейді айғайлап.

	– Не болып қалды? – дейді қожайын таңырқап.

	– Көз көріп, құлақ естімеген сұмдық болды.

	– Не, ағаштар уақытынан бұрын жеміс берді ме, әлде қойдың бірі балаға ұқсас қозы тапты ма?

	– Жоқ, қожайын.

	– Ендеше, ол не сұмдық? Жасырмай айт кәне бәрін!

	– Әлгі сен жер қашауға жіберген арамтамақ Эзоп бар ғой, әлгі шартық қарын ше...

	– Не? Ол туып қалды ма? – дейді қожайын көзі бақырайып.

	– Бүйткенше туғаны жақсы болар еді! – дейді Зенас одан сайын төндіріп. – Мылқау еді ғой, аяқ астынан тілі шығып сайрап кетті.

	– Сөзің бар болсын! – дейді қожайын көңілі жайланып. – Сол ма сенің сұмдығың?

	– Сұмдық болғанда қандай!

	– Оның несі сұмдық? – дейді қожайын. – Құдай қаһарын төгіп бейбақты бір кезде тілінен айырған шығар, енді мейірімі түсіп тілін қайтадан шығарған болар, сол ма сұмдық деп тұрғаның?

	– Әлбетте, қожайын! – дейді Зенас. – Аузын ашып сөйлей бастағаннан мен туралы айтпағаны жоқ, ал сен туралы айтқан ғайбатын естуге тіпті дәтің шыдамайды!

	Қожайынның іші қылп етіп, көңілін үрей билейді.

	– Ендеше сатып, оның көзін құрт!

	Зенас шоршып түседі:

	– Мазақ қылғың келе ме, қожайын? Оның қандай кеспірсіз құбыжық екенін өзің білесің емес пе? Ондай маймылды кісі орнына кім сатып алушы еді?

	– Мейлі, ендеше тегін-ақ бере сал, – дейді қожайын. – Егер ешкім алғысы келмесе, соғып-соғып өлтіріп таста.

	Сөйтіп Зенас Эзопты басыбайлы өз ғұзырына алады. Атына мініп кері қайтады. “Міне, енді Эзопқа не істесем де өзім білем! – деп ойлайды Зенас жолда келе жатып. – Біреуге сыйға тартам ба, сатам ба, өлтірем бе – өз еркім. Бірақ маған жасаған ешқандай жамандығы жоқ қой. Несіне өлтіремін? Оданда сатып жіберейін.”

	Құдайдың мейірімі түсіп жарылқағанынан Эзоп міне осылай пайда көріпті.

	Дәл осы сәтте құл сатып алушы бір саудагер қыстақтан қалаға қарай келе жатады. Ауыр жүк арқалаған құлдарын аяп, жолай бір көлік сатып алмақшы болады. Зенас оны ежелден таниды екен, екеуі жолда ұшыраса кетеді. Амандық-саулықтан кейін саудагер:

	– Зенас, жалға беретін не сататын көлігің бар ма? – деп сұрайды.

	– Болса бұйырмасын! – дейді Зенас ант-су ішіп. – Егер қаласаң, арзанға сататын құлым бар. Саудагердің көзі жанып кетеді:

	– Қаласаң деген сөз бе екен, мен саудагер емеспін бе, арзан құлды неге алмасқа!

	– Ендеше жүр! – Саудагерді атызға ертіп келеді де Зенас бір құлға:

	– Тез бар да Эзопты шақырып кел! – деп бұйырады. Құл жүгірген күйі атыздың бір шетінде ақ тер-көк тер жұмыс істеп жатқан Эзопты тауып алады да айғай салады:

	– Эзоп, күрегіңді таста да ер соңымнан. Қожайын шақырып жатыр.

	– Қай қожайын? – дейді Эзоп одан ежіктеп. – Нағыз қожайынның өзі ме, әлде әлгі басқарушы ма? Өйткені ол қожайын емес, басқарушы ғана, анықтап айт, шатастырма: ол да біз сияқты басы ноқтадағы құл.

	“Мәссаған! – деп ойлайды құл – Бұған не болды? Тілі шығар-шықпастан жағаласпаған кісісі қалмады!”

	Эзоп күрегін жерге тастай салып:

	– Құлға құл болғаннан өткен азап бар ма екен! – дейді басын шайқап. – Құдайдың өзі бұған лағынет айтқан. “Эзоп, ыдыс-аяқты жу! Эзоп, моншаға от жақ! Эзоп, су әкел! Эзоп, малға жем сал!” Дүниедегі ең лас, құлға лайықты ең қорлық жұмыстың бәрін Эзопқа итереді. Бірақ енді құдайдың шапағаты түсіп, сөйлей алатын болдым. Осыдан қожайын келсінші, бәрін айтамын, мына есерсоқ бастықсымақтың әуселесін сонда көрермін! Ал әзірге оның бұйрығын орындамасқа амал жоқ. Кәне, кеттік, достым!

	Құл Эзопты дедектетіп Зенастың алдына ертіп келеді. Зенас:

	– Саудагер мырза, міне, мынаған қара! – дейді. Саудагер бұрылып, Эзоптың сүрепетсіз сорлы түрін көріп:

	– Мынауың ергежейлілер мен ұзын сирақ тырналар соғысқанда керней тартуға жараса жақсы. Құдайым-ау, бұл адам ба, шалқан ба немене өзі? Егер сөйлемесе, таяққа кигізіп қойған шелек не астық толтырған қапшық па деп ойлап қалар едім. Ой, Зенас, сен мені әбден қапа қылдың, сатуға дені түзу біреу таппадың ба, мына құбыжық сорлыға бола қаншама уақытым кетті, баяғыда-ақ үйіме жетіп қоятын едім! – Саудагер ашулы кейіппен жалт бұрылып жүре береді. Сол кезде Эзоп оның етегінен шап беріп оратыла кетеді.

	– Тоқтай тұршы! – дейді өтініп.

	– Жібер! – Саудагер қолын қағып жібереді. – Құдай қор қылып жаратқан сорлы неме. Не айтайын деп едің маған?

	– Мұнда не үшін келдің? – дейді Эзоп.

	– Сені сатып алайын деп келгенмін.

	– Ендеше неге сатып алмайсың?

	– Онда сенің шатағың болмасын! Сатып алғым келмейді.

	– Мені сатып алшы! – дейді сол жерде Эзоп жалынып. – Ант етейін, өкінбейсің. Менен көп пайда көресің.

	– Сенен маған қандай пайда бар? – дейді саудагер кекетіп. – Есім ауысып сені сатып алғандай болсам, не пайда көрсетесің?

	– Құлдарыңның арасында тамақ сұрағаннан басқа қолдарынан түк келмейтін кішкентай балалар бар емес пе?

	– Бар, – дейді саудагер.

	– Ендеше мені сатып ал да, соларға бас-көз қылып қой. Менің құбыжық түрімді көргеннен-ақ олардың зәресі ұшып, бұзықтық жасағанын қояды.

	– Мынауың табылған ақыл екен! – деп саудагер Зенасқа бұрылады. – Мына құбыжықты қаншаға сатпақшысың?

	– Үш оболға.

	– Қылжақты қой, қанша сұрайсың?

	– Қаншаға алғың келсе, соншаға ал! – дейді Зенас қолын сілтеп. Сөйтіп саудагер Эзопты мардымсыз тиын-тебенге сатып алады.

	Саудагер Эзопты қалаға алып келіп, өзінің құлдарының арасына қосады. Сол жерде екі баланы анасы тамақтандырып жатады. Балалар Эзопты көрген бойда бақырып аналарының бауырына тығылады.

	– Міне, көрдің бе, – дейді Эзоп саудагерге. – Айтқаным айдай келген жоқ па. Енді сенің тентек балаларды қорқытатын құбыжық қарақшың бар. – Саудагер мырс етіп күліп жібереді де:

	– Әне, асханада сенің жолдастарың отыр, – дейді. – Олар да құл. Соларға барып амандас.

	Эзоп асханаға кірсе, бірінен-бірі өткен ажарлы өңкей сайдың тасындай жігіттер отырады.

	– Тағдыр қосқан жолдастарға сәлем! – дейді Эзоп даусын көтеріп. – Мен де сендер сияқты құлмын, әйткенмен ештеңе істеу қолымнан келмейді.

	Құлдар шуылдап қоя береді.

	– Қожайынның есі ауысқан шығар, мынандай құбыжықты неменеге сатып алып жүр? – дейді бірі.

	– Неге сатып алғанын білесің бе? – дейді екіншісі ойнақыланып.

	– Неге?

	– Біздің тобымызға көз тимесін деп сатып алған ғой.

	Сол кезде ішке қожайын кіріп келеді.

	– Құлдарым, сорларың мұндай қалың болар ма. Көлік сатып алудың да, жалдап алудың да сәті түспеді. Сондықтан жүкті арқалауға ыңғайлы қылып бөліп алыңдар, ертең жолға аттанамыз, – дейді. Құлдар екіден жұптасып, жүкті бөлісуге кіріседі. Эзоп кенет олардың алдына тізерлей кетіп жалына бастайды:

	– Достар, өтінемін сендерден, мен араларыңа жаңадан келген адаммын, әлсізбін, маған алып жүруге жеңілдеу нәрсе беріңдерші!

	– Ештеңе тасымай-ақ қой! – дейді құлдар.

	– ¥ят қой. Құлдардың бәрі жүк арқалап алғанда, менің салаңдап бос жүргенімді көрсе қожайын не дейді?

	Құлдар өзара ақылдасып:

	– Неғып бұл сонша құлшынып қалды? Көңілің қалағанды арқалай бер! – дейді. Эзоп лайықты не бар екен дегендей айналасына қарайды. Сандық, зат нығарланған қанарлар. Тең, бума, құмыралар. Кенет бір шетте нан салынған дәу себетті көреді, төрт адам алып жүрмекші болып дайындалып жатыр екен.

	– Достар, мына себетті маған беріңдерші. Жалғыз осыны ғана алып жүрсем жетеді! – дейді өтініп.

	– Мұндай ақымақты көрсем көзім шықсын! – дейді құлдың бірі басын шайқап. – Жеңілдеу бірдеңе сұрап тұрып, ең ауырын таңдағанын көрмейсің бе!

	– Жоқ, – дейді екінші құл – Ақымақ емес. Әбден қарыны ашқан ғой. Жақын жерден қол салып, емін-еркін бір тоймақшы. Мейлі, себетті осы-ақ көтерсін!

	Құлдар себетті төрт жақтап көтеріп, Эзоптың арқасына артады. Эзоп тау көтерген алыптай арлы-берлі шайқалақтап келе жатады. Мұны көрген қожайын аузын ашып таң-тамаша болады:

	– Мәссаған, мына Эзопың мықты екен ғой. Көлік көтеретін жүкті жалғыз өзі көтеріп келе жатыр. Мұны сатып алып қанша ақша үнемдегенмін десеңші!

	Құлдар жүктерін жұптаса көтеріп, Эзоптың іс-әрекетіне күлумен болады. Жол қайқаңға өрлегенде Эзоп себетін тіс, тырнағымен тартып, сүйреп, мықшыңдап жүріп әзер дегенде дөң басына шығарады, ал құлдилағанда қиындығы жоқ, оп-оңай, себет еңіске қарай өзі сырғып отырады, Эзоп тіпті кейде үстіне отырып алады.

	Өліп-талып дамылдайтын бекетке келіп жетеді. Саудагер:

	– Ей, Эзоп, әрбір жұпқа бір бөлке наннан бер! – деп бұйырады.

	Құлдар көп, бәрі үлесін алып болғанда, себет жартылай босап қалады. Жүрек жалғап, сәл тыныққан соң жүктерін арқалап тағы да жолға шығады. Енді Эзоптың жүрісі бұрынғыдай емес, ширай түседі. Сөйтіп, тағы бір бекетке жетеді, Эзоп тағы да нанды құлдарға үлестіріп береді – себет мүлдем босап қалады. Бос себетті иығына салып алып елдің алдында қарыштай басып кетіп бара жатады. Құлдар күңкілдеп бір-біріне қарайды:

	– Мына елдің ең алдында қайқаңдап кетіп бара жатқан кім? Біздің адам ба әлде бөтен біреу ме?

	– Білмеймін, – дейді біреу. – Әлгі жаңадан келген-ау деймін, әлсіз болса да қашыр көтере алмас дәу себетті тәлтіректеп көтеріп келе жатыр еді ғой.

	– Иә, – дейді екіншісі, – ақылдан құралақан емес екен!

	Әңгімеге үшінші құл араласады:

	– Мұндайлар түрі оңып тұрмағанмен, ақылға жүйрік болады. Ол нан салынған себетті алып жүрейін деп әдейі сұрап алды, міне, көрмейсің бе, нан барған сайын азайып, таусылуға тақалды, ал біздің арқалаған жүгіміз сол қалпында, әлі мықшыңдап келеміз.

	– Қап! – дейді төртінші құл тісін шықырлатып, – бұл залымды асып өлтірсе обал жоқ!

	Ақыры азапты ұзақ сапар бітіп, Эфеске жетіп жығылады. Саудагер құлдарын өзі діттеген бағаға сатып көңілін бірлейді. Тек үш құл ғана – бірі мұғалім, бірі музыкант екі жігіт пен Эзоп сатылмай қалады. Оларға ешкім ойындағыдай баға бере қоймайды. Бір танысы оған:

	– Егер оларды шынымен жоғары бағаға сатқың келсе, Самос аралына бар, – дейді. – Ол бай жер, онда Ксанф-философтың арнайы мектебі бар, оған Грекиядан да, Азиядан да жан-жақтан жұрт ағылып келіп жатады. Біреу болмаса, біреу сабағын жеңілдету үшін мұғалімді сатып алар. Көңіл көтергісі келген музыкантты қағып кетер. Бәлкім есалаң біреу жолығып, мына үшінші құлыңның да өтіп кетпесіне кім кепіл, сатып алып күзетші не аспаз қылып қояр.

	Саудагер бұл ақылды хош көреді де құлдарын алып, кемемен Самосқа жетеді. Сол жерде үй жалдап, құлдарын сатуға дайындай бастайды.

	Музыкант келісті, көркем жігіт еді, қожайын үстіне ақ желбегей, аяғына үшкір тұмсық сандал кигізіп, шашын әдемілеп тарап сахнаға шығарады. Екінші жігіттің аяғы жіңішке болатын, соны көрсетпей жауып тұру үшін малынған ұзын етекті желбегей кигізеді, шашын тарап оны да сахнаға шығарады. Ал Эзопты қалай жасандырса да киген киімі жараспай сүрепеті кетіп ербиіп тұрады. Содан соң басын қатырмай, үстіне кенеп шекпен кигізіп, белін шүберекпен ширатып буа салады да сымбатты екі жігіттің ортасына тұрғызып қояды. Жаршы құлдар сатылатынын айғайлап айналаға жар салады. Жиналған халық құлдарға қарап өз бағаларын бере бастайды. “Ой, қандай келісті жігіттер десеңші. Орталарындағы мына бір сорлы неғып тұр? Үсқыны қандай жаман еді! Ей, адамның жүрегін айнытпай әкет мына құбыжықты!” деседі, бірі сымбатты жігіттерге сүйсіне қараса, екіншілері Эзоптан жиіркене сырт айналып. Қанша қорлықты сөз естісе де Эзоп түк болмағандай мелшиіп тұра береді.

	Осы уақытта Ксанф философтың әйелі де базар аралап жүрген болатын. Төрт жағынан төрт құл көтерген зембілдің үстінде отырып жаршының айғайын құлағы шалады. Үйге келген соң күйеуіне:

	– Отағасы, үйде құл аз екенін білесің ғой, күңдерімнің бәрін сен ылғи алып кетіп қаласың. Бүгін базарда құл сатып жатыр екен, бар да жұмысқа ұсынықты бір жақсы жігіт сатып әкел! – дейді. Ксанф мақұл көреді. Әуелі философ шәкірттеріне барып сәлемдесіп, біраз дәріс өткізеді де базарға жиналады. Шәкірттерін ертіп алады. Анандайдан екі сымбатты жігіт пен қасында тұрған құбыжықты көріп, саудагердің тапқырлығына таңғалады:

	– Қандай керемет ойлап табылған ақыл десеңші! – дейді сүйсініп. – Жарайсың, саудагерім, қу әрі ақылды, нағыз философ екенсің! Саған тіпті таңғалып тұрмын!

	– Не туралы айтып тұрсың, ұстаз? – деп сұрайды шәкірттер. – Мұнда қайран қалатындай не бар? Ол не құпия, жасырмай айтыңызшы бізге?

	– Құрметті шәкірттерім! – дейді Ксанф сонда. – Философияны тек талдап-талқылау деп қана ұқпаңдар, философия адамның іс-әрекетінде де болады. Кейде үнсіз, әрекет арқылы көрініс табатын философия сөзбен айтылатын философиядан асып түсіп жатады. Оның бір мысалын бишіден көруге болады. Бишінің қолдары үздіксіз қозғалыс арқылы құбылыстың мәнін түсіндіреді, сөйтіп дүниеге деген философиялық көзқарасын үнсіз жеткізеді. Ал мына жерде саудагер екі жігіттің сұлулығын бадырайтып көрсету үшін сұрықсыз құбыжықты әдейі екеуінің ортасына қойған. Егер сұлудың жанына сұрықсызды қоймасаң, әдемілігі онша байқалмай қалады ғой.

	– Кереметсіз, ұстаз! – дейді шәкірттері тәнті болып. – Неткен көріпкел дана едің, оның ішіндегі ойын қалай біліп қойдың!

	– Жүріңдер, – дейді Ксанф шәкірттеріне. – Маған қызметші керек, мына құлдардың бірін сатып алайын.

	Бірінші құлдың жанына келіп:

	– Қай жақтансың? – деп сұрайды.

	– Каппадакияданмын.

	– Есімің кім?

	– Лигурин.

	– Қолыңнан не істеу келеді?

	– Бәрі келеді! – деп жауап береді құл. Осы кезде Эзоп қарқылдап күліп жібереді. Бірақ жай тісі ақсиғаны болмаса, беті бүлк етпейді, сол тұнжыраған қалпы. Шәкірттер таңырқап бір-біріне қарасады.

	– Бұл неғылған тісі ақсиған пәле? – дейді бірі.

	– Неменеге қарқылдап күледі? – дейді екіншісі.

	– Күлген жоқ, селкілдеп тұр, – дейді үшіншісі. – Кәне, не дейді екен сұрайыншы.

	Желке тұсынан жақындап барып Эзоптың етегінен тартады:

	– Неге күлесің, сұлу жігіт?

	Эзоп жалт бұрылып:

	– Жоғал, хайуан! – дейді. Мұндай зекуді күтпеген шәкірт қаймығып жасып қалады. Ксанф саудагерден:

	– Мына музыкант қанша тұрады? – деп сұрайды.

	– Мың денарий.

	Саудагердің аранын көріп түңілген Ксанф екінші құлдың жанына келеді.

	– Қай жақтан келдің?

	– Лидиядан келдім.

	– Есімің кім болады?

	– Филокал.

	– Қолыңнан не келеді?

	– Бәрі келеді – дейді құл. Мұны естіп Эзоп тағы да қарқылдап күледі. Шәкірттер бір-біріне қарап:

	– Мынау неменеге күле береді? – дейді.

	– Мен барып сұрар едім, тағы да хайуан деп балағаттайтын шығар! – дейді бірі жүрексініп.

	– Мына мұғалім қанша тұрады? – деп сұрайды Ксанф.

	– Үш мың денарий!

	Мұндай бағаны естіген соң Ксанф ары қарай ләм-мим деместен жалт бұрылып жүре береді. Шәкірттер жолын кес-кестейді:

	– Үстаз, құлдар сізге ұнаған жоқ па?

	– Үнады, – дейді философ. – Бірақ менің қымбат құлды сатып алмаймын, арзанын пайдаланамын деген өз қағидам бар.

	– Егер қымбатын сатып алғыңыз келмесе, әне бір сұрықсызын сатып алыңыз, – дейді шәкірттердің бірі. – Жұмысты ешкімнен кем істемес. Ақшаны біз-ақ сізге жинап берейік.

	– Ақшаны сендер жинап, құлды мен сатып алғаным ұят қой, – дейді Ксанф. – Оның үстіне әйелім өте кірпияз адам, сүрепетсіз, құбыжық құлды көргенде ат-тонын ала қашар.

	– Үстаз, әйелді тыңдамау керек деп өзіңіз бізге ылғи айтушы едіңіз ғой? – дейді шәкірттері сонда. Ксанф сөзден тосылып еріксіз көнеді:

	– Жарайды, сендердің ақшаларыңды құр далаға шашпас үшін, әуелі қолынан не келер екен сұрап білейік.

	Ксанф Эзоптың жанына келіп сәлемдеседі:

	– Амансың ба!

	– Мені ауыру деп саған кім айтты? – дейді Эзоп. Шәкірттер ұтқыр жауапқа тәнті болады. “Дұрыс айтады, шынында да ауыру емес қой!” деседі бір-біріне. Ксанф сыр білдірмей ары қарай жөн сұрайды:

	– Кім боласың?

	– Ет пен сүйектен жаралған адаммын.

	– Оны айтып тұрған жоқпын, шыққан жеріңді айтамын.

	– Анамның құрсағынан шықтым.

	– Тіфу, тіліңе теріскен шыққыр, – дейді Ксанф күйініп. – Оны сұрап тұрғамын жоқ, қай жерде тудың деймін?

	– Оны маған анам айтқан жоқ. Бәлкім жатын бөлмеде, бәлкім ас бөлмеде туған шығармын.

	– Қай жерліксің деп сұрап тұрмын! – дейді Ксанф та өршеленіп.

	– Фригиялықпын.

	– Қолыңнан не келеді?

	– Ештеңе де келмейді.

	– Ештеңе келмегені қалай? – деп Ксанф таңғалады.

	– Солай, – дейді Эзоп жайбарақат. – Мына екі жігіт менсіз де бәрін істей аламыз деген жоқ па!

	Шәкірттер бірін-бірі шынтағымен түртеді: “Тауып айтты. Мына екі жігіт құр бөсіп тұр, шынында да бәрін істей алатын адам бола ма? Сондықтан ол қолымнан ештеңе келмейді” деп әдейі айтып тұр. Күлгені де сондықтан.”

	– Менің сатып алғанымды қалайсың ба? – деп сұрайды Ксанф. Эзоп оған:

	– Сен не, мені кеңесші қылып сатып алып па едің? – дейді. – Менен неменеге сұрайсың? Сатып алғың келсе – сатып ал, алғың келмесе – қайқай, менің онда жұмысым жоқ. Менің сатушым алушыны етегінен ілгек салып өзіне тартып әкелмейді. Мені сатып ал деп сені қыстап тұрған ешкім жоқ. Не істейтініңді өзің біл. Алғың келсе, ақшаңды шығарып, тиісті ақысын төле, алғың келмесе, неменеге ауыз ауыртасың.

	– Сен ылғи да өстіп сөйлеп, сарнап тұрасың ба? – деп сұрайды Ксанф. Эзоп одан ары желпіне түседі:

	– Сайрағыш құстың бағасы қымбат болады!

	Шәкірттер өзара күбір-күбір етеді: “Мәссаған, мынау біздің ұстаздың аузын аштыратын емес қой, тіпті!”

	– Мен сені сатып алам, – дейді Ксанф. – Тек қашып кетіп жүрмейсің бе?

	– Қашқым келсе қашамын, сенің менен сұрағаның сияқты, мен сенен сұрамаймын. Қашу-қашпауым саған байланысты ма, әлде маған байланысты ма?

	– Әлбетте, өзіңе байланысты.

	– Жоқ, саған байланысты.

	– Неге олай дейсің?

	Сонда Эзоп:

	– Егер сен құлдарыңа жақсы қарасаң, ешкім де қашпайды, – дейді. – Жақсы жерден кісі безе ме екен, кім аш-жалаңаш, көрінгеннен қорқып тентірегенді жақсы көруші еді. Егер сен құлдарыңа қатігездік танытсаң, қолыңда бір сағат та, бір минут та тұрмаймын.

	“Иә, бұл жігіт басын қатерге тігіп қаша қоймас,” – деп ойлайды Ксанф. Содан соң:

	– Бұл айтқаныңның бәрі де жөні түзу адамға лайықты сөз, – дейді. – Бірақ сен сүрепетсіз құбыжықсың ғой!

	Эзоп айылын жимайды:

	– Сен менің түріме қарама, одан да дұрыстап жан-дүниеме үңіл!

	– Сеніңше сонда түр деген не? – дейді Ксанф.

	– Мәселен, сен шарапханаға жиі барасың емес пе. Шарап сатып аласың. Шарап ашытқан күбілердің түрі қандай жаман десеңші. Ал ішіндегі шараптың дәмі тіл үйірмей ме?

	Ксанф Эзоптың жауабына риза болып арқасынан қағады да, саудагерге барады:

	– Мынауың қанша тұрады?

	– Сен не, менің тауарымды мазақ қылғың келе ме? – деп саудагер шар ете түседі.

	– Қалай? – дейді Ксанф түкке түсінбей.

	– Сайдың тасындай екі жігітті көзіңе ілмей, мына жапырайған жаманға құсың түсіп тұр ма? Екі жігіттің бірін сатып алшы, мынаны үстіне тегін-ақ берейін.

	– Бәрібір қаншаға сатасың, бағаңды айт? – дейді Ксанф бетінен қайтпай.

	– Алпыс денарийге сатып алған болатынмын, тамағына он бес денарий кетті, одан артық ештеңе де сұрамаймын.

	Салық жинаушылар сауда жасалып жатқанын естиді де, қастарына келіп “сатушы кім, алушы кім?” деп сұрайды. Ксанф жетпіс бес-ақ денарийге құл сатып алдым деуге аузы бармайды, сатушы да бірдеңе деуге ұялады. Екеуі қипақтап тұрғанда Эзоп айғай салады:

	– Сатылған менмін, сатушы – міне, алушы – міне. Екеуінің үндемегеніне қарағанда, мен ерікті адаммын деген сөз.

	Сол жерде Ксанф шыдай алмай кетіп:

	– Бұл құлды мен жетпіс бес денарийге аламын! – дейді. Салықшылар күліп Ксанфтан тиісті салығын алады да жөндеріне кетеді.

	Эзоп Ксанфтың соңынан ереді. ЬІстық мезгіл еді, күн тас төбеде шақырайып тұр. Жұрт аптаптан жасқанып жатса керек, жол үстінде бұлардан басқа тірі жан жоқ. Кенет Ксанф ұзын желбегейінің етегін көтеріп, жүріп келе жатқан күйі мал сияқты сари бастайды. Эзоп мұны көріп ашуланады. Ксанфтың түрілген етегінен шап беріп ұстап өзіне тартады:

	– Сен мені одан да басқа біреуге сатып жібер, әйтпесе қашып кетемін, бәрібір мені ұстап тұра алмайсың!

	– Не болып қалады сонша? – Ксанф таңырқай қарайды.

	– Мені басқаға сат! – дейді Эзоп өзеуреп. – Мен саған қызмет ете алмаймын.

	Ксанф өзінше кесіп-пішеді:

	– Е, басқаға жала жаппаса жүре алмайтын біреу келіп саған мені жамандаған екен ғой? Құлдарына қатыгез, маскүнем, төбелесқор, қазымыр, есерсоқ деп жақпаған күйесі жоқ шығар? Ондай сандыраққа сенбе. Өсек-аяң тыңдағанға жақсы, бірақ оған бола күйзелудің қажеті жоқ, менің айтар ақылым міне, осы!

	– Саған күйе жаққан бөтен біреу емес, өзіңнің зәрің, Ксанф! – дейді Эзоп. – Сен қожайынсың, өзіңе-өзің қожасың. Кішкене кешігіп қалсам ұрып-соғып таяқтың астына алады-ау дейтін емес. Бірақ соған қарамастан тіпті кіші дәрет сындыру үшін де сәл тоқтағың келмей, жүріп келе жатып хайуан сияқты сарып келесің. Бұл түріңмен мына мен сияқты құлыңа жұмысқа жұмсаған кезде не істейсің? Сірә, зымырап келе жатып бұтыма жіберуіме тура келетін шығар!

	– А-а, қорқынышың енді белгілі болды! – дейді Ксанф мән-жайді түсініп.

	– Қорықпағанда ше! – дейді Эзоп.

	– Үш түрлі ыңғайсыздықтан қашу үшін жүріп келе жатып саримын, – дейді Ксанф ағынан жарылып.

	– Ол неғылған үш ыңғайсыздық?

	– Ыстық топырақ, сасыған зәр, қайнаған күн.

	– Сонда қалай?

	– Міне, байқайсың ба, – дейді Ксанф, – күн тас төбеде шақырайып тұр, топырақ дегенің шоқтай қариды, міне сондықтан, егер мен бір орында тұрып сарысам, топырақ аяғымды қарыр еді, зәрдің иісі танауыма қабар еді, ал күн төбемді күйдірер еді. Осы үш ыңғайсыздықтан қашып, әдейі жүріп келе жатып зәр сындырдым.

	– Енді бәрі түсінікті болды, – дейді Эзоп. – Жарайды, сөз таластырмай-ақ қояйын, жүре бер.

	– Оһо, – дейді Ксанф басын шайқап. – Мен құл емес, өзіме қожайын сатып алғамын-ау деймін.

	Сөйтіп олар үйге де жетеді. Есік алдына келгенде Ксанф қипақ қағады:

	– Эзоп, менің әйелімнің мінезі шатақ еді, сондықтан барып ескертіп шығайын, сен оған дейін дарбазаның алдында күте тұр. Әйтпесе, бірден кіріп барсақ, сенің мына сиқыңды көріп, шошығаннан жасау-мүлкін алып тұра қашар.

	– Жарайды, – дейді Эзоп, – әйеліңнің табанының астында тапталып жүрген сорлымын де, бара бер!

	Ксанф самбырлай сөйлеп, табалдырықтан аттайды:

	– Ал, сүйіктім, күңдерімді тартып аласың деп өкпелегенді енді қоятын шығарсың. Мен саған құл сатып әкелдім!

	Әйелі есі шығып қуанып кетеді:

	– Құдіреті күшті Афродита иеме мыңда бір рахмет! Тегін аян бермеген екен ғой. Түсімде сен елден асқан сұлу құл сатып алып, маған сыйлап жүр екенсің!

	– Тоқтай тұр, сүйіктім! Сен ондай сымбатты еркекті өміріңде көрген жоқсың. Оның жанында Аполлон мен Ганимед, Эндимиондар жол қалады!

	Мұны естіп тұрған малай әйелдер де қуанып кетеді. Бір жас қыз тіпті қолын шапалақтап жібереді:

	– Қожайын мұны маған күйеу болсын деп сатып әкелді!

	– Жоқ, маған! – дейді екіншісі. – Мен, оны түсімде көргенмін.

	– Кім бұрын айналдырып алса, ол соныкі! – дейді үшінші қыз.

	– Айналдырып алатын кісі, сенбісің?

	– Бәлкім сен айналдырып аларсың? Дәмесінің зорын!

	Қыздар көрмей жатып таласып, бір-бірімен ұрсыса жөнеледі.

	Әйелі Ксанфтан тағатсыздана сұрайды:

	– Иә, әлгі аяғын жерге тигізбей мақтаған жігітің қайда?

	– Дарбазаның алдында тұр, сүйіктім, – дейді Ксанф. – Тәрбиенің бірінші ережесі – біреудің үйіне шақырусыз кірме деген. Міне, ол сол ережені сақтап, менімен бірге дарбазаға дейін келді де, енді шақыруды күтіп сол жерде тұр.

	Әйел күңдеріне бұрылады:

	– Біреуің ана жаңадан келген құлды шақырыңдаршы!

	Ақылды, еті тірілеу бір малай қыз басқалар ұрсысып жатқанда: “Бұрын барып танысып алайын!” деп, лып етіп сыртқа шыққан болатын.

	– Әлгі жаңа құл қайда? – деп дабыстайды жан-жағына қарап. Эзоп жалт бұрылады:

	– Мұндамын, бойжеткен!

	Қыз өз көзіне өзі сенбей абдырап тұрып қалады:

	– Жаңа құл шынымен сенбісің?

	– Иә, менмін!

	– Ендеше құйрығың қайда? – дейді өткір тілді малай қыз қағытып. Эзоп оның бетіне тесіле бір қарап алады да маймыл деп мазақтап тұрғанын түсініп, кекете үн қатады:

	– Құйрығым мүлдем сен ойлап тұрған жерде емес. Сен оны артымда деп ойлап тұрсың ғой, жоқ, ол – алдымда!

	Малай қыз:

	– Тоқта! – дейді алдын кес-кестеп. – Осы жерде кірмей тұра тұр, әйтпесе сендей құбыжықты көргенде үйдегілер тұра қашып жүрер!

	Жүгіріп үйге кіреді, малай қыздар әлі таласып, бір-бірімен ұрсысып жатыр екен. Сырттан кірген қыз оларға:

	– Ой, құрбыларым-ай, босқа арам тер болып қайтесіңдер – дейді. – Сол жігітке бола қызылшеке болмақсыңдар ма? Әуелі қандай сұлу екенін өз көздеріңмен көрмейсіңдер ме?

	Бір қыз шыдай алмай сыртқа жүгіріп шығады:

	– Жаңа келген менің сүйіктім, сөз жетпейтін сымбаттым қайда?

	– Мұндамын! – дейді Эзоп басын көтеріп. Малай қыздың екі көзі алақандай болады.

	– Құдай төбеңнен ұрсын, құбыжық неме! Саған бола қызылкеңірдек болып жүрген бізде ми жоқ. Бүйтіп жер басып жүргенше құрып кет! Кәне, бері жүр, байқа, маған бір жерің тиіп кетпесін, жақындаушы болма!

	Эзопты көрген қожайын әйел қып-қызыл боп ызаға булығып күйеуіне бұрылады:

	– Байқаймын, Ксанф, сен айлакер, нағыз философ әрі барып тұрған алаяқтың өзі екенсің. Басқа әйел алмақ ойың бар екен ғой, пәлекет. Маған кет деп тура айтуға дәтің шыдамаған соң істеп тұрған айлаң ғой бұл. Менің талғамым өте нәзік екенін білесің, мына ұсқынсыз құбыжықты үйге алып келсем, өзі-ақ безіп кетеді деп ойлайсың ғой? Жарайды! Жасау-мүлкімді қайтарып бер, төркініме кетейін!

	Ксанф Эзопқа қарап иегін қағады:

	– Неғып аузыңа маржан салғандай үндемей тұрсың? Менің жүріп келе жатып зәр сындырғанымды көріп, жер-жебіріме жетіп едің, мына қатынға айтар бір ауыз сөз таба алмай қалдың ба?

	– Сөз шығындап қайтем! – дейді Эзоп нәумез ғана. – Кетсе кете берсін, жолы болсын!

	– Оттама, сүмелек! – дейді Ксанф ызадан жер тепкілеп.

	– Менің оны өлердей сүйетінімді көрмей тұрсың ба?

	– Сен бұл әйелді шынымен сүйесің бе?

	– Иә.

	– Оның кетпегенін қалайсың ба?

	– Иә, деп тұрмын ғой, жетесіз жарымес!

	– Жарайды, мен онда оған жауап қатайын!

	Эзоп ортаға шығады да жер тепкілеп айғай салады:

	– Ксанф философтың әйелі не айтса, соған көнетін ынжық сорлы екенін ертең-ақ бүкіл шәкірттерге жария етемін!

	– Ол ненің ақысы, Эзоп? – дейді Ксанф таңырқап. Эзоп жауап қатпай, әйелге бұрылады:

	– Ханым, ақылымды тыңдасаң, былай істе. Күйеуің бір жаққа кеткен кезде, өзіңе ұнайтындай құл сатып ал – жас, әдемі, тіл алғыш, шашы бұйра, көзі оттай жанған...

	– Неге? – дейді әйел түкке түсінбей.

	Негесі бар ма? Ол сұлу жігіт сені моншаға алып барады, киіміңді шешіндіреді, ол сұлу жігіт, моншаға түсіп болған соң сені киіндіреді, еңкейіп шәркейіңнің бауын байлайды, сенімен қалжыңдасады, ғашық болып қалғандай тесіліп көзіңе қарайды, дәл бір сен емес, ол сені сатып алғандай болады, ал сен болсаң оған күлім қағасың, көзіңді алмай қадаласың, аяғымды сипашы деп жатын бөлмеңе шақырасың, сол жерде алқынып арпалысқа түсесің, сол жерде оны құшақтай аласың, сол жерде оны сүйесің, сол жерде ақыры дегеніңе жетіп, күнәға батып тынасың; ал философ болса, масқара болып елдің күлкісіне ұшырайды. О, дана Еврипид:



	“Көкке шапшып долырған толқын үсті,

	Тасыған су, лаулаған өрт... – қорқынышты.

	Жоқшылық, жалғыздық... ойласаң қорқыныш көп,

	Бірақ әйелдің зұлымдыгынан асқан қорқыныш жоқ!”



	деген сөзің неткен асыл еді! Философтың жұбайы, ақылды әйел бола тұрып, қалайша тек әдемі құлдардың қызмет еткенін қалайсың? Өсекке қалып, күйеуіңді мазаққа ұшыратарыңды неге түсінбейсің? Байқаймын сен, нағыз салдақының өзі екенсің, жаңа құлыңның қолынан не келетінін білмегендіктен өз нәпсіңе ерік бермей тұрсың!

	– Бұл не сұмдық? – дейді әйел абыржып. Ксанф жұбайының бетіне қарап мырс етеді;

	– Бұл қазір де майын тамызып тамаша сөйлеп тұр. Бірақ, сүйіктім, түзге отырған кезіңде оның көзіне түсуші болма, ондайды көрсе, нағыз Демосфеннің өзі болып шыға келеді!

	– Бұл адам сиықсыз құбыжық болса да ақылды екен! – дейді әйел еріксіз мойындап. – Несі бар. Мұндай адаммен мен тіл табысып бітімге келуге әзірмін.

	Ксанф риза қалыппен құлға қарайды;

	– Естідің бе, Эзоп, әйелім сенімен татуластым деп тұр! Сонда Эзоп;

	– Міне, қожайын, әйелді тәубесіне түсіріп жуасыту үшін ақыл керек! – дейді.

	Ксанф Эзоптың ақылды, тапқырлығына тәнті болып, арқасынан қағады. Содан соң:

	– Кәне, Эзоп, қапшық ал да соңымнан ер! – дейді. – Бақшашыға барып түскі асқа көкөніс сатып әкелейік.

	Эзоп қапшықты иығына асып алып, қожайынның соңынан ілеседі. Ксанф бақшашыға келіп бұйымтайын айтады. Бақшашы бірнеше капуста кесіп, қызылша жұлып, басқа да көкөністерді әдемілеп түйіп Эзопқа ұстатады. Ксанф әмианын ашып, ақша ала бергенде:

	– Бұл ненің ақысы, ұстаз? – дейді бақшашы.

	– Көкөністің ақысы.

	– Ол не дегеніңіз? – дейді бақшашы. – Менің бүкіл бақшам, күллі көкөнісім көз қырыңды салып бір қарағаныңа тати ма? Сен одан да маған бір нәрсенің сырын түсіндірші.

	– Достым-ау, – дейді Ксанф абдырап, – мен саған пайдалы не айта қояды дейсің? Қол өнерші не ұста емеспін, саған орақ соғып не күрек жасап бере алмаймын. Бар болғаны мен философ қанамын ғой.

	– Қайырымды мырза, – дейді бақшашы. – Бұл дүниенің сырын сен білмегенде кім біледі. Мені бір мәселе толғандырады. Күндіз-түні есімнен кетпейді, қалай ойласам да ақылым жетпей қор болдым. Міне, мен жерге өсімдік егемін. Оны түптеймін, суарамын, қолымнан келгенше баптаймын, бірақ қалай күтіп-бақсам да арам шөп олардан жылдам көктеп шығады. Мұның мәнісі не?

	Ксанф мұндай философиялық сұраққа бірден жауап бере алмай, ойланып барып тіл қатады;

	– Бәрі Құдайдың жазуымен болатын іс қой.

	Теріс қарап тұрған Эзоп қарқылдап күліп жібереді сол жерде. Ксанф секемденіп жалт қарайды:

	– Эзоп, менің айтқанымды қолдағаның ба, әлде маған күліп тұрсың ба?

	– Жоқ, саған күліп тұрған жоқпын!

	– Ендеше кімді мазақ қылып тұрсың?

	– Сенің ұстаздарыңа күліп тұрмын.

	– Әй, ант ұрған, – дейді Ксанф ашуланып. – Сен енді бүкіл Элладаға тіл тигізейін дедің бе? Мен Афинаның өзінде ең үздік философтар мен шешендерден дәріс алғанмын. Оларды күстаналайтындай сен кім едің?

	– Түкке тұрмайтын бірдеңені айтып тұрсаң, ұстаздарыңа күлмегенде кімге күлемін?

	– Мұндай сұраққа басқаша қалай жауап бересің? – дейді Ксанф аңтарылып. – Құдай жаратқан нәрсенің құпиясын ашуға философтар дәрменсіз. Бәлкім мұның басқалай жауабын сен білерсің?

	– Сұрасын, айтамын! – дейді Эзоп тайсалмастан. Мұндай жауап күтпеген Ксанф, сасқалақтап қалады:

	– Ой, алаяқ неме! Осы уақытқа дейін қаншама оқу орнында философиялық толғаныстарға беріліп дәріс оқыдым. Енді келіп бақшаның ішінде ділмарсып тұрғаным ұят емес пе... Жарайды, солай-ақ болсын, жүр, соңымнан ер.

	Екеуі бақшашыға келеді, Ксанф оған:

	– Міне, құлымды ертіп келдім, – дейді. – Тапқыр жігіт, нендей сұрағың болса да жауап береді.

	– Қалай? – дейді бақшашы таңырқап. – Мына шөп толтырған тұлып бірдеңе біле ме?

	Эзоп екі иығы селкілдеп күлсін сол жерде:

	– Менімен бұлай сөйлесуге қалай тілің барады, сорлы?

	– Мен бе сорлы?

	– Сен бақшашы емессің бе?

	– Иә, бақшашымын.

	– Бақшашы болсаң, сорлы дегенге неменеге шамданасың? – дейді Эзоп тақымдап. – Сонымен сен еккен өсімдігіңді түптеп, суғарып қанша күтіп-баптасаң да арам шөптердің одан бұрын өсетінінің себебін білгің келеді ғой! Ендеше, дұрыстап құлақ сал. Бұл екінші рет байға шыққан әйелдің мысалы сияқты. Ол әйелдің бірінші күйеуінен тапқан балалары, мына күйеуінің бірінші әйелі тапқан өз балалары бар дейік. Демек, ол өз балаларына ана да, күйеуінің балаларына – өгей шеше. Мұның айырмасы жер мен көктей. Өзі тапқан балаларға жанын салып аузына барын тосады, ал бөтеннің өзегін жарып шыққан балаларға қызғанышпен қарайды, олардың несібесін аузынан жырып алып, балаларына бергісі келіп тұрады. Яғни өз қанынан жаратылған балаларды өліп-өшіп жақсы көріп, күйеуінің балаларын өгейсініп шетке қағады. Міне, жер де сол сияқты. Өз бойынан тамыр тартып көктеген нәрсеге ана да, сен еккен өсімдік үшін өгей шеше. Сондықтан ол сен еккен өсімдіктен гөрі өз өркендерінің жақсы өскенін қалайды, соған бүкіл нәрін беруге тырысады.

	Бақшашы Эзоптың бұл ақылына қатты тәнті болады.

	– Сен менің көп нәрсеге көзімді аштың! – дейді. – Мына көкөністерді саған сыйға тарттым. Бірдеңе қажет болса, келіп тұр. Мына бақшалықты өзіңдікіндей көр, қашан да өзіңе құшағым ашық!..

	Бір күні Ксанф Эзопқа:

	– Тым ақылгөйси берме, – дейді. – Артық та кем де емес, тек өзіңе бұйырылған нәрсені ғана істе. Әйтпесе, жағдайың қиын болады. Кәне, құты мен сүлгі ал, моншаға барамыз.

	Ксанф шешініп, киімін Эзопқа береді де:

	– Кәне, құтыны бері әкел, – дейді. Ксанф құтыны еңкейтіп, бос екенін көреді.

	– Эзоп, мынаның майы қайда?

	– Үйде, – дейді Эзоп.

	– Неге?

	– Өйткені сен маған: “Құты мен сүлгіні ал” дедің, май туралы ештеңе деген жоқсың. Бұйырғаныңнан артық маған ештеңе істеуге болмайды. Әйтпесе тіліңді алмаған болам да, босқа таяқ жеймін, – деп үн-түнсіз тұрып қалады.

	Моншаға Ксанфтың достары да келген екен. Эзопқа қолындағы киімді достарының құлына бергіздіреді де өзіне:

	– Үйге бар, – дейді. – Бағана әйелім жынданып, әкелген көкөністің бәрін аяғымен таптап тастағанын көрдің ғой. Сен бізге түстікке бір бұршақ пісіріп қой. Қазанға салып, су құй да ошаққа қойып, астына от жақ. Тасып бара жатса бетін үрле. Бар, бәрін айтқанымдай қылып орында.

	– Жарайды.

	Эзоп үйге келіп, қазанға бір тал бұршақ салып пісіріп қояды.

	Бұл кезде Ксанф моншаға түсіп болып, достарын қонаққа шақырады.

	– Достарым, жұпыны болса да дастарқанымнан дәм татып кетпейсіңдер ме? Түстікке тек бұршақ пісіріп қойды, бір-ақ достар көл-көсір дастарқаныңды емес, ықылас-көңіліңді бағалайды емес пе, кейде ағыл-тегіл тамақтан, күліп-ойнап отырып ішкен қара су артық.

	– Кеттік! – дейді достары. Ксанф меймандарын үйге кіргізіп, Эзопқа:

	– Кәне, аяқ жуатын астауды әкел! – деп бұйырады. Эзоп ішіндегі суын төгіп, бос астауды әкеліп береді.

	– Бұның не тағы? – дейді Ксанф қатуланып. Эзоп түк болмағандай қожайынның бетіне қарайды:

	– Сен маған “астауды әкел” деген жоқсың ба, енді не керек? “Су құйып, аяғымды жу” деген жоқсың ғой?

	Ксанф сөзден тосылып, еріксіз басын шайқайды.

	– Шәркейімді шеш те аяғымды дұрыстап жу! – деп бұйырады да меймандарына бұрылады. – Міне, достарым, көрдіңдер ғой, мен өзіме құл емес, ұстаз сатып алдым. Ал енді дастарқанға жақындайық!

	Меймандар шөл басып, шарап ішіп көңілдері жайланғаннан кейін Ксанф Эзопқа иек қағады:

	– Бұршақ пісті ме?

	– Иә.

	– Ендеше мұнда әкел, дәмін татып көрейін.

	Эзоп бұршақтың дәнін қасықпен іліп алып, қожайынға ұсынады.

	Ксанф бұршақты жеп, ризашылықпен басын изейді:

	– Жақсы пісіпті. Дәл бабында екен. Кәне, әкел.

	Эзоп тарелкелерге құр қайнақ су құйып, үстелге қояды да меймандарға:

	– Ас ішіңіздер! – дейді. Ксанф түк түсінбей Эзопқа қарайды.

	– Мынау құр қайнақ су ғой, бұршақ қайда?

	– Бұршақты жаңа ғана өзің жеп қойдың емес пе?

	– Сен не, бір түйір бұршақ қана пісірдің бе?

	– Әлбетте! – дейді Эзоп айыл жимай.

	– Сен маған “түстік бір бұршақ пісіріп қой” деген жоқсың ба. “Бұршақтан көже пісір” деген жоқсың... Екеуі екі түрлі нәрсе, біреуі жекеше, біреуі көпше.

	Сөзден жеңілген Ксанф ашуланса да сыр бермейді:

	– Жарайды, меймандардан ұят болмасын, кеше сатып әкелген шошқаның төрт сирағы бар еді ғой, соны жылдам асып жібер. Сірке су құйып аскөк сал.

	Эзоп сирақтарды қазанға салып қайната бастайды. Ал Ксанф болса әбден ызасы өтіп басынған Эзопты мықтап тұрып бір сабап алуға сылтау іздейді. Жайлап басып ошақтың қасына келеді де Эзопқа:

	– Қоймадан тез барып сіркесу әкел! – деп бұйырады. Эзоп жүгіріп қоймаға кетеді, сол аралықта Ксанф сирақтың бірін қазаннан алып тығып қояды. Эзоп қайтып келіп, қазандағы төрт сирақтың бірі жоқ екенін көреді. Ксанфтың сылтауратып өзін соғу үшін әдейі істеген айласы екенін бірден сезеді. Жан-жағына қарап аулада жүрген торайға көзі түседі. Ксанф оны әйелінің туған күніне сою үшін әдейі бордақылап жүрген болатын. Эзоп торайды сол жерде бас салып ұстайды да даусын шығармау үшін тұмсығын жіппен байлап, бір аяғын шауып алады. Сирақты апыл-ғұпыл үйтіп, тазалап, қазанға салады.

	Ксанф алғашқы ойынан айниды. “Құрсын, Эзоп бір сирақтың жоқ екенін көрсе, қорқып қашып кетіп жүрер!” деп ойлап, сирақты қайтадан қазанға салып қояды. Сөйтіп қазандағы сирақ бесеу болады. Бірақ мұны Эзоп та, Ксанф та білмейді.

	Біраз уақыт өткеннен кейін Ксанф Эзопқа:

	– Сирақтарың пісті ме? – дейді.

	– Иә.

	– Ендеше әкел

	Эзоп үлкен шараға қазанды төңкереді. Бес бірдей сирақты көргенде Ксанф түсі қашып бозарып кетеді:

	– Эзоп, бір торайдың неше сирағы болады? – дейді қатуланып.

	– Орташа сол өзіңіз білетіндей. Мынаның аяғы бесеу, ана аулада жүргендікі үшеу.

	– Ой, достарым, – дейді Ксанф шарасыз күрсініп. – Мына жігіт мені жынды қылатын шығар!

	Эзоп қожайынның бетіне мысқылдай қарайды.

	– Осындай тәртіп енгізген өзіңнен көр! Бұл болмағанда менің пайдам көбірек тиер еді саған. Әйтсе де қайғырмай-ақ қой, қожайын, өз ережең өзіңе сабақ болады. Бұдан былай шәкірттеріңнің алдында қателік жасамайсың. Өйткені тым кең не тым тар мағынада анықтама беру қашанда қателікке ұрындырады.

	Сөйтіп Ксанф Эзопты сабауға сылтау таба алмай дымы құрып, ақыры оның дегеніне көнуге мәжбүр болады. Сол күннен бастап Эзоп Ксанф дәріс оқитын жерге ылғи бірге барып отырады. Көп өтпей оны шәкірттердің бәрі танып алады.

	Бір күні шәкірттердің бірі Ксанф пен сыныптас достарын қонаққа шақырады. Ксанф Эзопқа:

	– Түстікке қажет нәрсенің бәрін ал да соңымнан ер, – дейді. “Қажет нәрсенің бәрі” дегенім” себет, табақша, сүлгі, шәркей, шырақ, тағы басқа мен ұмытқан нәрсе болса түгел ал.

	Эзоп керек-жарақтың бәрін алып қожайынның соңынан ереді.

	Тамақ үстінде Ксанф бірнеше кесек ет пен тағамдарды таңдап алып Эзопқа береді. Эзоп оларды алып, себетке салады. Бір уақытта Ксанф Эзопқа бұрылады:

	– Қалай, бірінші, екінші, үшінші кезекте берілетін тағамдардың бәрі бар ма?

	– Иә, бәрі бар.

	– Ендеше соның бәрін менің адал берілген сүйіктіме апарып бер.

	– Жарайды.

	Эзоп жолда келе жатып ойға батады. “Міне, қожайын әйелді мықтап бір қатырудың орайы келді! – дейді алақанын ысқылап. – Өмірі оған жағуың қиын, мені сатып әкелгенде қалай мазақ қылып, жанжал шығарды? Бақшашы көкөніс сыйлағанда, жерге лақтырып, бәрін табанымен таптап езіп тастаған жоқ па? Сол күні қожайынды бір қуантайын деген еңбегім еш болды. Кісіні мазақтап, қорлағанның қандай болатынын мен оған көрсетейін. Қожайын маған: “Адал берілген сүйіктіме апарып бер!” деп тегін айтты дейсің бе? Адал берілген сүйіктісі кім екенін енді көреміз!”

	Эзоп үйге кіріп, қолындағы себетті жерге қояды да Ксанфтың әйелін шақырады. Себеттің ішіндегілерді әйелге көрсетіп:

	– Міне, ханым, көріп ал ештеңені жоғалтқан жоқпын, ештеңені жеген жоқпын!

	– Көріп тұрмын, – дейді әйел. – Бәрі дұрыс, бәрі орнында. Мұны күйеуім маған жіберді ме?

	– Жоқ, – дейді Эзоп.

	– Сонда, кімге жіберді?

	– Өзінің адал берілген сүйіктісіне.

	– Ой, қояншық! – дейді әйел наздана күліп. – Сүйіктісі мен болмағанда кім дейсің?

	– Кішкене тұра тұр, адал берілген сүйіктісі кім екенін қазір көреміз! – Сөйтеді де анандайда жүрген осы үйдің итін көріп шақырады.

	– Бөлтірік, бері кел, мә, мә, жей ғой!

	Ит жүгіріп жетіп келеді, Эзоп себеттегі тамақтың бәрін соған береді. Ит тыңқиып тойып алады, Эзоп топ болып жатқан жерге қайтып келіп, қожайынның қасына барады.

	– Иә. Қалай, бердің бе? – дейді Ксанф.

	– Бердім.

	– Жеді ме?

	– Бәрін жеп қойды.

	– Қарыны жарылған жоқ па? – дейді Ксанф кекете күліп.

	– Жоқ, әбден қарыны ашқан екен.

	– Рақаттанып жеген шығар?

	– Рақаттанғанда қандай! – деп Эзоп жандыра түседі.

	– Не деді?

	– Ештеңе деген жоқ, бірақ түріне қарағанда әбден риза болғандығы көрініп тұрды.

	– Риза болса, болды! – дейді Ксанф көңілі толып.

	Бұл екі аралықта Ксанфтың әйелі тас-талқан болып жатқан еді.

	– Бітті қыздар, – дейді күңдеріне қарап. – Бұдан былай Ксанфпен бірге тұра алмаймын. Төркінімнен әкелген жасауларымды алам да кетем. Енді қалай? Менен итті артық көрген адаммен бірге тұрмақпын ба? – Долданған әйел бұлқан-талқан боп өз бөлмесінің есігін тарс жауып жатып алады.

	Ал той болса, ары қарай жалғаса береді, әңгіме қызып, әдеттегідей білімдар аралдардың арасындағы әр түрлі тақырыптағы пікірталас басталады. Шәкірттердің бірі тұрып:

	– Адамдар арасындағы астан-кестен ең үлкен әбігершілік қашан басталуы мүмкін? – деп сұрайды.

	Эзоп қожайынының иығын қалқаланып елден бұрын жауап қатады:

	– Нағыз әбігершілік аруақтар тіріліп келіп, артында қалған өз мүлкін талап еткенде басталады.

	Жұрт қырқылдап күледі.

	– Бұл әлгі жаңа сатып алған құл ғой, – дейді шәкірттер өзара әңгімеге көшіп. – Ксанф оны біздің көзімізше сатып алмап па еді.

	– Ол мені сол күні мисыз есек деп тілдеген болатын! – дейді бірі кіжініп.

	– Бәрін бірдей ол өз ойынан шығармайды, – дейді екіншісі білгішсініп. – Кейде еліктеп ұстаздан үйренгенін айтады.

	– Мына сендер сияқты! – дейді Эзоп мысқылдап. Эзоптың тапқырлығына тәнті болған шәкірттер Ксанфқа қарап өтініш білдіреді:

	– Ұстаз, Этоптың бізбен бірге отырып шарап ішуіне рұқсат етші!

	Ксанф рұқсат етеді, Эзоп үстел басына отырып жұртпен бірге шарап ішеді. Шәкірттердің бірі екіншісіне:

	– Қасапқа апара жатқанда қойдың үні шықпайды, ал доңызды сүйрей бастасаң болды, шыңғырып жер-дүниені басына көтереді. Мұның себебі не, түсіндірші? – дейді.

	Ешкім қапелімде жауап бере алмай тосылып қалады. Сол кезде Эзоп іліп әкетеді:

	– Мұның себебі, қойдың сүті – ақ, жүні – киім, сондықтан оны ауық-ауық сауып, жүнін қырқып отырады, оған одан бойы жеңілдегеннен басқа зиян жоқ. Мұндайға еті әбден үйреніп кеткеннен, союға әкеле жатқанда да ешқандай жамандық ойлап, пышақтап жасқанбайды. Ал шошқаның жүнінен де, сүтінен де пайда жоқ, сондықтан қасапқа әкеле жатқанда жаны шығып шыңғырады, өйткені өзінің етке ғана жарайтынын біледі.

	Шәкірттер бастарын шайқап, таңдайларын қағады:

	– Міне, керемет жауап!

	Той бітіп, жұрт тарқай бастайды. Ксанф та үйіне қайтады. Жатын бөлмеге кіріп, әдеттегідей әйелін құшып– сүймек болады. Ал әйелі болса, маңына жолатпай бұлқан-талқан ашуланады:

	– Аулақ кет менен! Құлдарыңмен көңіл көтеріп, төбеттеріңмен сүйіс. Төркінімнен әкелген дүние-мүлкімді қайтарып бер, кетемін!

	– Мәссаған! – дейді Ксанф іші қылп етіп. – Әлгі Эзопы түскір тағы бірдеңені бүлдірмесе жарар еді!

	– Жоғал! – Әйелі долдана айғай салады. – Тамақты ана қаншыққа береді екенсің ғой, ендеше сонымен бірге тұр!

	– Мінеки, айттым ғой! – дейді Ксанф күйініп. – Бәрін бүлдіріп жүрген Эзоп. Шақырыңдар Эзопты!

	Ауыз жиғанша Эзопты желкелеп алып келеді.

	– Тамақты кімге бердің? – дейді кірген бойда Ксанф зіркілдеп.

	– Адал берілген сүйіктіме бер деп өзің айттың емес пе?

	– Бір түйірін де берген жоқ! – дейді әйел айғайлап. – Міне, өзі тұр ғой, өтірік десе жаны шығып кетсін!

	– Бұл қалай, оңбаған неме? – дейді Ксанф кіжініп. – Ештеңе де берген жоқ деп, міне өзі айтып тұр ғой?

	– Тоқта, сен тамақты кімге бер деп бұйырып едің?

	– Кімге болушы еді, адал берілген сүйіктіме дедім.

	– Мынау ма сенің адал берілген сүйіктің? – дейді Эзоп әйелді көрсетіп.

	– Енді кім деп едің? – Ксанф ашуға булығып айғай салады.

	– Қазір көресің, – дейді Эзоп. Сөйтеді де итті шақырып, Ксанфқа көрсетеді. – Міне саған нағыз берілген! Әйелің де саған адал берілген сияқты боп көрінуге тырысады. Бірақ онысы жалған. Бір аяқ асқа бола дау-дамай шығарды, жасауымды қайтарып бер, төркініме кетем деп бұлқан-талқан болып отыр. Осы ма саған адалдығы? Ал итті қанша ұрып-соғып, тепкілеп қусаң да сенен кетпейді. Бәрін кешіреді, құйрығын бұлғаңдатып қожайынына жетіп келеді. Сен маған “адал берілген сүйіктіме” демей, “Әйеліме апарып бер” деуің керек еді. Өйткені адал берілген әйелің емес, итің.

	– Міне, көрдің бе, сүйіктім, – дейді Ксанф әйеліне ақталып. – Бұл жерде менің ешқандай кінәм жоқ, бәрі мына көк езу мылжыңның кесірі. Бір ашуыңды бер, бұдан былай қабағыңа кірбің түсіргізбеймін, ал мына сүмелек менен мықтап тұрып сыбағасын алады! Жоқ! – дейді әйелі жер тепкілеп. – Бүгіннен бастап сенің үйіңнің табалдырығын аттап бассам, атым өшсін! – Жалт бұрылып жүгіре жөнеледі, сол күйі төркініне кетіп қалады.

	– Міне, көрдің ғой! – дейді Эзоп қожайынына қарап. – Саған адал берілген әйелің емес, итің деп айттым емес пе!

	Арада бірнеше күн өтеді. Ксанфтың әйелі ерегесіп келмей қояды. Ксанф араға елші салып, жолдастарын жібереді. Олар: райыңнан қайт, үйге жүр деп қалай өтінсе де қырсығып көнбейді. Эзоп қожайынының ұнжарғасы түсіп жүдеп кеткенін көріп аяп қасына келеді.

	– Уайымдай берме, қожайын. Ертең бір қулық жасаймын, әйелің өзі-ақ саған жүгіріп келеді.

	Қожайыннан ақша алып, базарға барады. Қаз, тауық, тағы басқа оны-мұны сатып алып, сол буыншақ-түйіншегін арқалаған күйі жай әлдеқалай жүрген адамға ұқсап, Ксанфтың әйелі тұрған үйдің жанынан өтеді. Сол жерде малайдың бірімен кездесіп:

	– Бауырым, сендерде қаз-тауық сияқты тойға керекті нәрселер сатылмай ма? – дейді.

	– Оны қайтесің?

	– Менің қожайыным – Ксанф ертең үйленгелі жатыр!

	Анау жүгіріп барып Ксанфтың әйеліне естіген сол жерде аудармай-төңкермей жеткізеді. Әйел бұл хабарды естіген бойда құстай ұшады. Күйеуіне келіп:

	– Ксанф, көзім тірі тұрғанда басқа әйелді бұл үйге аттап басқызбаймын! – дейді дірілдеп-қалшылдап.

	Келесі күні Ксанф сыйға сый жасап, шәкірттерін қонаққа шақырмақ болады да, Эзопқа тапсырма береді:

	– Эзоп, бүгін түстік ішуге осында достарым келеді. Кәне, тездетіп дүниедегі ең жақсы, ең тамаша нәрсені пісіріп қой.

	“Жарайды, – дейді Эзоп ішінен. – Сандырақтап жөн-жосықсыз ойланбай бұйрық бергеннің қандай болатынын көрсетейін саған!” Ет дүкеніне барып жаңа сойылған шошқаның тілдерін сатып алады да, үйге келіп тілдің бірін суға қайнатып пісіріп, екіншісін қуырып, үшіншісін татымал қосып суық күйінде дайындайды. Белгіленген уақытта меймандар келеді, Ксанф малайына бұйыра тіл қатады:

	– Эзоп, бізге жейтін бірдеңе әкелші.

	Эзоп меймандардың әрқайсының алдына соус қосылған тіл қояды.

	– Оһо, ұстаз! – дейді шәкірттер. – Тіпті түстік асыңның өзінің философиялық мәні бар, ештеңені қалт жібермейсің-ау! Үстел басына отырмай жатып, алдымызға тіл қойды!

	Екі-үш тостаған шарап ішкеннен кейін Ксанф тағы да малайын шақырады:

	– Эзоп, бізге жейтін бірдеңе әкелші.

	Эзоп тағы да әрқайсының алдына бұрыш пен тұз қосып қуырылған тіл қояды.

	– Міне, ғажап, тамаша! – дейді шәкірттер риза болып. – Отқа қақталып оның үстіне бұрыш пен тұз қосылған соң тілдің дәмі ащы бола түседі.

	Тағы да қауқылдасып, біраз шарап ішкеннен кейін Ксанф:

	– Эзоп, бізге дұрыстап тамақ әкелсеңші! – дейді даусын қатайтып.

	Эзоп бұл жолы қонақтардың алдына аскөк қосылған суық тіл қояды.

	Мұны көрген меймандар өзара гуілдесіп кетеді.

	– О, Құдайым-ау, тілді жей-жей өзімнің тілім ауыра бастады!

	– Тілден басқа беретін ештеңесі жоқ па? Шамасы, Эзоптың жан салуына қарағанда, ішіне бүккен бір пәлесі бар-ау! Суық тілден бәрінің жүрегі айни бастайды. Ксанф малайына алая қарайды.

	– Эзоп, сұйық ас әкел!

	Эзоп тілдің суып қалған сорпасын әкеледі. Меймандар жиіркеніп теріс айналады.

	– Мына Эзоп антұрған бізді тілмен тойғызып өлтіретін шығар!

	– Эзоп! – дейді Ксанф ақырып. – Бұдан басқа беретін тамағың жоқ па!

	– Басқа ештеңе жоқ, – дейді Эзоп.

	– Ештеңе жоқ деймісің? – Ксанфтың көзі шарасынан шығып кетеді. Сұмырай неме, мен саған “дүниедегі ең жақсы, ең тамаша нәрсені сатып ал!” деген жоқ па едім?

	Эзоп аспай-саспай жайбарақат жауап қатады.

	– Бақытыма орай, мына оқымысты мырзалардың көзінше кінәлағаның жақсы болды. Ойланшы өзің, сен маған: “Дүниедегі ең жақсы, ең тамашаны сатып ал” дедің. Ал дүниеде тілден артық, тілден керемет не бар? Бүкіл философия, күллі ғылымның тірегі тіл емес пе? Тілсіз ештеңе де істей алмайсың, ештеңені ала да, бере де алмайсың. Мемлекеттегі тәртіп, заң, қаулы-қарардың барлығы осы тіл арқылы жүзеге асырылады. Бүкіл өміріміздің негізі тіл, дүниеде одан артық, одан керемет ештеңе жоқ.

	Естіп тұрған шәкірттер тәнті болып бастарын іііұлғыдіы:

	– Өте дұрыс айтып тұр. Сөзі көкейге қонымды. Ұстаз, сенікі қате!

	Шәкірттер үйлеріне қайтады, түнімен бәрінің іші ауырып шығады. Ертеңінде Ксанфқа келіп шағымданады. Ксанф оларға:

	– Оқымысты достарым, менің кінәм жоқ, бәрін былықтырып жүрген сұмырай Эзоп, – дейді. – Есесіне сендерді бүгін түсте жақсылап қонақ қыламын. Міне, қандай бұйрық беретінімді өз құлақтарыңмен тыңдаңдар! – Сол жерде Эзопты айғайлап шақырып алады да былай дейді. – Айтқан нәрсенің бәрін теріс істейтін сенің әдетің ғой. Ендеше, базарға бар да дүниедегі ең жаман, ең жағымсыз нәрсені сатып ал!

	Эзоп бұйрықты үн-түнсіз тыңдап басын изейді. Ет дүкеніне барып тағы да шошқаның тілін көп қылып сатып алады. Кешегідей тамақ пісіреді. Сол екі арада Ксанф шәкірттерін ертіп келіп, үстел басына жайғасады. Бір-бір тостағаннан шарап сіміріп алғаннан кейін Ксанф күлімдеп Эзопқа:

	– Тамағыңды әкел! – дейді.

	Эзоп әрқайсының алдына сірке суын қосып тұздалған тіл қояды.

	– Қалай, тағы да тіл ме? – дейді зәрезеп болған меймандар үрейленіп. Ксанфтың түсі қашып кетеді.

	– Е, бұл біздің кешеден бері ішіміздің өтіп жүргенін біліп, сіркесумен емдейін деп жүрген шығар! – дейді шәкірттердің бірі көңіл жұбатып.

	Бір-екі тостаған шарапты қағып тастаған соң Ксанф малайына:

	– Эзоп, тамағыңды әкел! – дейді бұйырып.

	Эзоп қонақтардың алдына қуырылған тіл қояды.

	– Бұл не пәле? – дейді шәкірттер өре түрегеліп. – Мына нақұрыс бізді тағы да кешегідей тышқақ қылып біржолата өлтірейін деп отыр ма?

	– Тағы да ескі әніңе бастың ба, сұмырай? – Ксанф қаны басына шауып, тұтығып әзер сөйлейді. – Қалай дәтің барып мұны сатып алдың? Мен саған: “Базарға барып, дүниедегі ең жаман, ең жағымсыз нәрсені сатып ал” деген жоқпын ба?

	Эзоп қожайынның бетіне мысқылдай қарайды.

	– Дүниеде тілден жаман не бар? Тіл бізді алдап-арбайды, қастандық, ұрыс-керіске итермелейді, арандатып, араздастырып арамызға өшпенділік, соғыс өртін салады. Қарап отырсаң, тілден жаман, тілден өткен жиіркенішті не бар?

	Үстел басында отырған шәкірттердің бірі Ксанфқа:

	– Ұстаз, мына сүмелекті тыңдай берсеңіз, бір күні бұл сізді жынды қылып жібереді, – дейді. – Сырты қандай сүйкімсіз болса, іші де сондай жиіркенішті. Ешкімді жақтырмайтын ызақор зұлым. Мен мұндайды соқыр тиынға сатып алмас едім!

	– Жап аузыңды, бозөкпе! – дейді Эзоп көзінен оты жарқ етіп, – байқауымша, менен гөрі сен зұлымсың. Ксанфқа сен бөтен адамсың, соған қарамастан қат-қаттап ашуын қоздырып, қожайынды малайына айдап салғың келеді. Көрінген жерге тұмсығын тығып пәле іздеп тұратын көрсе қыздардың өзісің!

	Онсыз да Эзопты қалай таяқтың астына алып төпеп аларын білмей сылтау іздеп тұрған Ксанф қуанып кетеді.

	Сен, Эзоп, менің досымды пәлеқор, көрсеқызар дедің бе? Өзімнің малайыммен өстіп айтыстырып қойған бұл құдайға не дейін. Ендеше, оны неге көрсеқызар дейсің, соны түсіндірші?

	– Әлбетте, көрсеқызар! – дейді Эзоп бетінен таймай. – Біреудің есебінен ішіп-жегенді жақсы көретіндер толып жатыр. Бірақ олардың бәрі бірдей бүйтіп бөтеннің ісіне мұрынын тығып өңмеңдей бермейді.

	– Сеніңше, сонда дүниеде көрсеқызар емес адамдар бола ма? – Ксанф мырс етіп малайына мысқылдай қарайды. – Ендеше менің бұйрығым мынау: бүгін бізге тамақты басқа біреу жасайды, ал сен бар да, көрсеқызар емес адамды тауып түскі асқа ертіп әкел. Біреудің ісіне араласа ма, жоқ па сонда көреміз. Бір рет араласса – үндемеймін, екіншісінде – кешіремін, ал үшінші рет тұмсығын тықса – сандырақтағаның үшін сол жерде өлтіріп тұрып соямын!

	Эзоп қожайынның айтқанын тыңдап, ертеңінде көрсе-қызар емес адамды іздеу үшін базарға барады. Орталық алаңға келсе екі адам төбелесіп жатыр екен. Топырлап, ентелеген халық. Тек бір кісі ғана ештеңемен шатағы жоқ, анандай жерде өзімен-өзі кітап оқып отырады. “Көрсе-қызарға ұқсамайды, осыны шақырайын” деп ойлайды Эзоп. Қасына келіп сәлемдеседі.

	– Құрметтім, Ксанф ғұлама сенің ізгілікті істеріңе аса тәнті. Сені қонаққа шақырып отыр.

	– Барамын, – дейді бейтаныс. – Қақпаның алдында күтемін.

	Эзоп үйге келіп, ас әзірлеуге кіріседі. Ксанф қасына келіп мысқылдай тіл қатады.

	– Эзоп, әлгі көрсесоқыр емес қонағың қайда?

	– Дарбазаның алдында күтіп тұр.

	Түстік әзір болған кезде, мейманды шақырып үйге кіргізеді. Елмен бірге үстел басына отырады. Ксанф тәтті шарапты бірінші мейманға беріңдер деп бұйырады. Мейман бас тартады.

	– Ол не дегенің, қожайын, әуелі өзің іш, екінші әйелің ішсін, содан кейін барып біз ішейік.

	“Бір!” – дейді Ксанф Эзопқа көзін қысып, бөтеннің ісіне араласты деген осы емес пе дегендей жымың қағады.

	Содан соң балық сорпасын әкеледі. Соқтығуға ілік іздеп отырған Ксанф тыжырынып, алдындағы ыдысты кері итереді:

	– Аспазға сорпаға қос деп қаншама аскөк бердім, сірә, мені ақымақ қылғысы келген болу керек. Аскөк те, май да жоқ, сорпасы сылдыр-су, ашыған бірдеңе. Аспазға дүре соғыңдар!





– Ол не дегенің, қожайын, – дейді қонақ ара түсіп. – Ешқандай міні жоқ, сорпа өте дәмді екен.

	Ксанф Эзопқа қарап тағы да көзін қысады: “Екі!” Бұдан кейін де, ашулана айғай салады:

	– Пірәміш пісірушіні шақырыңдар! Пәрәмішке неге бал мен мейіз қосылмаған?

	– Ол не дегенің, қожайын! – дейді мейман тағы да сөзге қыстырылып. – Пәрәміш өте дәмді пісіпті, дастарқанға қойылған тағамның бәрі де, керемет, құлдарыңды соғатындай ешқандай кінәсі жоқ!

	Ксанф Эзопқа қарап тағы да көзін қысады: “Үш!.

	– Сен жеңдің! – дейді Эзоп ұнжырғасы түсіп. Дастарқан жиналып болғаннан кейін Эзопты жығып салып, таяқтың астына алады.

	– Мә, ал сыбағаңды! – дейді Ксанф айызы қанып. – Енді маған қайтсең де көрсеқызар емес адамды тауып әкел. Әйтпесе аяқ-қолыңа кісен салып, шірітіп өлтіремін!

	Келесі күні Эзоп көрсеқызар емес адамды іздеп, қала сыртына шығады. Жол-жөнекей бір адамға ұшырасады. Түріне қарасаң, қарапайым шаруа сияқты, бірақ өзін тәкаппар ұстайды. Отан теңдеген есегіне мініп алып, өз бетімен келе жатыр. Топ-тобырдан айналып өтіп, есегімен күбір-күбір сөйлесіп қояды. “Міне, өз ісін ғана білетін, өзгемен шатағы жоқ адам!” деп ойлайды да Эзоп, оның соңынан ереді. Жолаушы бүлк-бүлк телген есегімен сөйлесіп келеді:

	– Қазір, достым, базарға жетеміз. Отынымызды он екі ассоға сатамыз, екі мәнетіне саған сұлы алып беремін, екі мәнетін тамағыма жұмсаймын, ал сегізін, кейін күн қалай деп бола ма, соған қалдырамыз. Аяқ астынан ауырып-сырқап немесе ауа райы бұзылып үйден шыға алмай қалатындай күн бола ма, қайдан білесің? Бүгін арнаға қарныңды қампайтып тойып алғанмен, ертең басыңа бір қиындық түссе, тіске басар арпа да, сұлы да болмай қалады ғой!..

	Жолаушының бұл сөзін естіген Эзоп: “Құдай біледі, мынау көрсеқызарға ұқсайтын адам емес. Қасына барып тілдесіп көрейінші!” деп ойлайды. Сөйтіп жанына келіп амандасады:

	– Сәлеметсіз бе, әкей!

	Жолаушы да амандасады. Эзоп:

	– Мына отыныңды қаншаға сатасың? – деп сұрайды.

	– Он екі ассоға.

	– Дұрыс, – дейді Эзоп. – Ішінен қанша деп ойласа, сонша сұрап тұр. Риза болады да:

	Әкей, Ксанф деген ғұламаны білесің бе? – дейді.

	– Білмеймін, балам.

	– Қалай, шынымен білмейсің бе?

	– Мен елмен шатағым жоқ адаммын. Естісем естіген шығармын, шын айтамын!

	– Ендеше сені құдай жарылқады, – дейді Эзоп қуанып кетіп. – Мен – соның малайымын.

	– Онда менің шатағым қанша? – дейді жолаушы таңырқап. – Мен сенен малайсың ба, жоқсың ба деп сұрадым ба?

	“Міне, көрсеқызар емес адамның нағыз өзі!” дейді Эзоп ішінен. Содан соң жолаушыға қарап иегін қағады:

	– Отыныңды мен сатып аламын, әкей. Есегіңді Ксанф философтың үйіне қарай айда.

	– Оның қайда тұратынын қайдан білемін?

	– Менің соңымнан еріп отыр.

	Жолаушыны Ксанфтың үйіне ертіп келіп, отынын алып, ақысын төлейді.

	– Әкей, қожайын саған үйге кіріп дәм татып кетсін деп өтінді. Есегіңді аулада қалдырып кет, оған қарайтын кісілер бар, – дейді.

	Жолаушы бұл ненің құрметі деп сұрамайды да, маңмаң басқан күйі үйге кіріп, шәркейінің балшығын сүртпестен төрге қарай озады:

	“Иә, көрсеқызарлығы жоқ, нағыз ештеңеге мән бермейтін адамның өзі!” деп ойлайды Эзоп.

	Ксанф Эзоптың бұл адамға мықтап үміт артып отырғанын сезіп, әйеліне сұраулы жүзбен үн қатады:

	– Қымбаттым, Эзоптың сазайын тартқызғың келе ме?

	– Өшіңді ала алмай қор болып жүрмін!

	– Ендеше мен не айтсам, соны істе. Орныңнан тұр да мына қонаққа, аяғын өзің жуатын сияқты болып, алдына астау алып бар. Ол түріңе қарап, үйдің қожасы екеніңді түсініп, әлбетте, бас тартады. Бәйбіше, менің аяғымды жуатын малайыңыз жоқ па дейді. Бөтеннің ісіне араласу деген, міне осы. Сөйтіп Эзопты сойып саламыз.

	Ксанфтың әйелі Эзопты өлердей жеккөретін, сөзге келмей сол жерде бір сүлгіні беліне байлап, екіншісін иығына асып, астан ұстап мейманның алдына келеді. Мейман оның қожайынның әйелі екенін біледі, бірақ ішінен: “Ксанф – ғұлама адам, егер аяғымды малай жуу керек болса, солай деп әмір еткен болар еді, – деп ойлайды. – Ал аяғымды әйеліне жуғызып құрмет көрсетпек болса, онда несіне біреудің ісіне араласып, ақымақ боламын. Мейлі, жусын!” Аяғын жуғызып алып, үстел басына келіп отырады.

	“Қудың өзі екен!” деп ойлайды Ксанф бармағын тістеп. Айлаға көшіп, тәтті шарапты бірінші қонаққа беруге бұйырады.

	Мейман: “Әдетте, бірінші болып қожайын ішуге тиіс. Бірақ Ксанф ғалым адам ғой, маған бірінші ұсынып құрмет көрсетейін деген шығар, сірә. Біреудің ісіне килігіп қайтемін!” деп ойлайды да, шарапты сіміре салады.

	Ксанф ыстық асты әкеліңдер деп бұйырады. Алдарына балықтың сорпасын әкеліп қояды. Мейманды арандату мақсатымен:

	– Ей, тез мұнда аспазды шақыр! – дейді малайға айғайлап. Көзі алақандай боп алып-ұшып аспаз жетеді. Ксанф оған дүрсе қоя береді:

	– Мұның қалай, алаяқ! Татымалдың бәрін бергенім қайда? Сорпада не соус, не май, не бұрыш жоқ, дәм-татусыз сылдыр-суды алып келгенің не? Шешіндіріп дүре соғыңдар мына найсапқа!

	Мейман: “Сорпа өте дәмді, бәрі дәл бабында, бірақ Ксанф аспазына ашуланып, сабағысы келіп отырса, босқа араларына килігіп қайтемін!” деп ойлайды да үндемейді.

	Бейшара аспазды шырылдатып, сол жерде сойып салады. Ксанф: “Мына қонақ керең не мылқау, бәлкім тіпті меңіреу біреу шығар!” деп ойлайды.

	Ақыр соңында үстелге пірәміш әкеледі. Мейман мұндай пәрәмішті суретте де көрмеген еді. Үлкен бір кесегін сындырып алады да бет-аузын ағал-жағал ғып жей бастайды.

	Ксанф дәмін татып көреді де тағы да айғай салады:

	– Пәрәміш пісірушіні шақыр!

	Пәрәміш пісіруші жүгіріп жетіп келеді. Ксанф оған:

	– Оңбаған! – дейді ақырып. – Пәрәмішіңде не бал, не бұрыш жоқ, қамыры ашып кеткен, бізге әкелгенше, итке неге тастамайсың?

	– Қожайын! – дейді пәрәміш пісіруші ықпастан, – егер пәрәміш шикі болса – менің кінәм, ал бал аз болып, қамыры ашып кетсе, ол әйеліңіздің кінәсі. Қамыр илеп жатып, одан бал сұрағанмын ол: “Моншаға түсіп келейін содан соң берем” деді. Керіліп-созылып ол келем дегенше, бал қосылмаған қамыр ашып кетті.

	– Егер әйелім кінәлі болса, мен оны қазір отқа тірідей өртеймін! – дейді Ксанф айғайлап. Әйеліне бұрылып ақырын сыбырлайды. – Кәне, қымбаттым, рөліңді ойна! – Содан соң Эзоп бұйырады: – Тез отын әкел де тура бөлменің ортасына от жақ!

	Эзоп бір құшақ шырпы әкеліп от жағады. Ксанф әйелін қолынан сүйреп отқа қарай апарады, көзінің қиығымен мейманға қарап қояды: Мұның не деп ұшып тұрып, ара түсер ме екен деп ойлайды. Бірақ мейманның қаперінде дәнеңе жоқ, ұрып-соғып алдындағы тамақты жаудай жапырып жатыр. Ақырында мейман Ксанфтың өзін сынағысы келетінін түсінеді де:

	– Қожайын, әйеліңді шынымен өртегелі жатсаң, кішкене тұра тұр, – дейді қолын сүлгіге сүртіп. – Үйге жүгіріп барып мен де әйелімді алып келейін, екеуін бірге өртейік!

	Ксанф мейманның ештеңеге селт етпейтін мұншалықты немқұрайлылығына қайран қалып:

	– Жарайды, Эзоп, сен жеңдің! – дейді. – Мені осы ақымақ қылғаның да жетеді. Қайдағы жоқ өнер шығарғаныңды қой да, маған дұрыстап қызмет ет!

	– Жарайды, қожайын, – дейді Эзоп. – Бұдан былай маған кінә таға қоймассың, қалай қызмет ете білетінімді өзің көрерсің әлі!

	Бір күні Ксанф, Эзопқа:

	– Моншаға барып, адам көп пе екен біліп кел! – дейді. Жолда келе жатып, қала бастығымен ұшырасып қалады.

	Қала бастығы Эзопты танып, жөн сұрайды:

	– Эзоп қайда бара жатырсың?

	– Білмеймін! – дейді Эзоп.

	– Білмегені қалай? – Қала бастығы таңырқап қасына кіреді.

	– Мен сенен қайда бара жатырсың десем, білмеймін дейсің ғой.

	– Ант етейін, білмеймін! – дейді Эзоп ешқандай күлкісіз қайталап. Қала бастығы мазақтап тұр деп ойлап, ашудан түтігіп кетеді. Қасындағы көмекшілеріне иек қағады:

	– Мынаны тұтқындап, түрмеге қамаңдар!

	– Міне, көрдің бе, бастық! – дейді сонда Эзоп. – Мен саған шынымды айттым ғой! Түрмеге бара жатқанымды білді дейсің бе?

	Қала бастығы аң-таң боп, Эзопты қоя бере салады.

	Эзоп моншаға келіп, жуынып жатқан адамның көп екенін көреді. Моншаның дәл табалдырығының алдында бір алақандай тас жатады, кірген адамның әрқайсысы соған сүрініп, кім екен мұны бұр жерге тастаған деп бір боқтап өте береді, былай лақтырып тастайыншы деген ой біреуіне де кірмейді. Қарап тұрып Эзоп олардың ақымақтығына қайран қалады. Ақырында сүрініп құлай жаздаған біреу: “Жолың болмағыр қай найсап екен мұны бұл жерге тастаған!” деп ұрсып, тасты жолдан лақтырып жібереді де, моншаға кіріп кетеді.

	Эзоп үйге келіп Ксанфқа:

	– Моншада бір-ақ адам бар екен, – дейді. Ксанф қуанып кетеді:

	– Біреу дейсің бе? Қандай керемет, рақаттанып еркін бір жуынатын болдым. Заттарымды жина!

	Екеуі моншаға келеді. Қаптап жуынып жатқан халықты көріп Ксанф Эзопқа дүрсе қоя береді:

	– “Бір-ақ адам жуынып жатыр” дегенің қайда, суайт неме? Кімді алдағың келеді?

	– Әрине, бір-ақ адам, – дейді Эзоп жайбарақат. – Әнеу бір тасты көріп тұрсың ба? Сол дәл табалдырықтың аузында жатқан болатын. Келгендердің бәрі соған сүрініп құлай жаздаса да, жолдан былай лақтырып тастауға ешқайсының ақылы жетпеді. Қаншама халық шалынып жығылғанмен, біреуі ғана сүрінген бойда, басқалар аяғын соғып алмасын деп, тасты жолдың шетіне лақтырып тастады. Соған қарап көптің ішінде жалғыз-ақ адам бар екен деп ойладым. Сол ойымды саған айттым.

	– Ой, – дейді Ксанф қолын сілтеп. – Бұл Эзоптың кез келген кінәсына ақтауы дайын!

	Ксанф шомылып болып, Эзопқа түстік әзірле дейді. Тамақ пен шарапқа әбден тойған соң іші ауыра бастағанын сезіп, әжетханаға барады. Эзоп та ілесе шығып, құмған мен сүлгі ұстап қасында тұрады.

	– Осы, Эзоп, кісі дәретке отырып болғаннан кейін нәжісіне міндетті түрде қарайтыны несі екен? – дейді Ксанф шалбарын көтеріп жатып. Эзоп мырс етіп мұртынан жымияды:

	– Баяғыда бір патшазада болыпты. Тамақты да, шарапты да өлгенше ішеді екен, сол себепті дәрет сындырғанда ұзақ отыратын болса керек. Бір күні ұзақ отырғаны сонша, күшене-күшене тіпті құйрығынан миы қоса ағып кеткенін білмей қалыпты. Міне, сол кезден бастап адамдар миым ағып кеткен жоқ па екен деп қауіптеніп нәжісіне қарайтын болыпты. Бірақ сен қожайын, ол жағынан қорықпай-ақ қой. Өйткені, сенің ағып кететіндей миың жоқ!

	Ксанф қайтадан үстелге келіп жайғасады. Сен іш, мен ішпен үсті-үстіне сілтеп, лезде мас болып қалады. Қызып алған меймандар оқымыстылардың әдетіне басып, әр түрлі тақырыпта әңгіме қозғап, бір-бірімен білім жарыстыра бастайды. Ақыры талас-тартысқа ұласады. Ксанф та әңгімеге араласып, дастарқан басында емес, дәл бір дәріс оқып тұрғандай үлкен бір толғаныстарға көшеді. Қожайынның бәрінен асып түспек болып жұлқынған түрін көріп басын шайқайды.

	– Дионис жұртты шараппен сыйлаған кезде үш тостағанға құйып, біріншісі – дәмін татуға, екіншісі – көңіл көтеруге, үшіншісі – жазуға деп қалай ішудің жөнін айтып атап береді екен. Сен қожайын, дәмін де таттың, көңіліңді де көтердің, ал бас жаратынды жастарға-ақ қалдыр. Оларға дәріс оқығың келсе, мектебің бар емес пе!

	Ксанф тілі күрмеліп айғай салады:

	– Өшір үніңді, малғұн! Ақылыңды о дүниеге барғанда айтарсың!

	Эзоп жымиып езу тартады:

	– Несі бар, сенің ол жаққа баруыңа да көп қалған жоқ!

	Осы кезде Ксанфтың әбден мас болып мантырай бастағанын көріп шәкірттердің бірі оған сауал тастайды:

	– Ұстаз, адамның қолынан бәрі келе ме, соны айтшы? Адамның құдіретіне күмән келтіретіндей бұл қай ақымақ! Адамнан асқан шебер жоқ, оның қолынан бәрі де келеді! – дейді Ксанф лепіріп.

	Шәкірт түрт шайтандап, одан сайын ұстазды тығырыққа тірей түседі:

	– Сонда адам теңіздің суын түгел ішіп қоя ала ма?

	– Сол да сөз болып па? Мен өзім-ақ ішіп қоямын!

	Шәкірт бүйірінен түртіп қоздыра түседі:

	– Егер іше алмасаң ше? Онда не болады?

	Ксанф мастықтан басы айналып не айтып, не қойғанын білмейді?

	– Бар дүние-мүлкімді бәске тігемін. Егер іше алмасам, қайыршы болып қаңғып кетейін!

	Сөйтіп бәс тігеді де, кепілдік үшін қолындағы сақинасын шешіп береді. Эзоп Ксанфтың аяғына жығыла кетеді, шалбарының балағынан тартып, жалына тіл қатады?

	– Есің ауысқан ба, қожайын? Не істеп тұрсың? Бір теңіздің суын бір-ақ қалай ішпексің?

	– Жап аузыңды, сүмелек! – дейді Ксанф ақырып. Не үшін бәс тігіп тұрғанын өзі де білмейді.

	Келесі күні таңертең Ксанф орнынан тұрып беті-қолын жумақшы болады. Айғайлап Эзопты шақырады.

	– Не боп қалды, қожайын? – Эзоп жүгіріп қасына келеді.

	– Қолыма су құй!

	Эзоп шөмішпен суды көсіп алып, қолына су құя бастайды. Ксанф бетін жуып жатқанда кенет саусағында сақинасы жоқ екенін байқайды.

	– Эзоп, менің сақинам қайда? – дейді таңырқап.

	– Білсем бұйырмасын!

	– Мәссаған безгелдек! – Ксанф күрсініп басын шайқайды.

	– Қожайын, – дейді Эзоп сыбырлағандай үнмен. – Шамаң келгенше қазына-байлығыңды ақырындап басқа жаққа тығуға тырыс, өйткені оның бәрі енді сенікі емес.

	– Не деп тұрсың? – Ксанф көзі жыпылықтап түкке түсінбейді.

	– Не деуші едім, кеше мас болып, теңіздің суын бір-ақ ішіп қоймасам қайыршы боп кетейін деп бүкіл байлығыңды бәске тіккен жоқсың ба. Сол жерде сақинаңды кепілдікке шешіп бердің.

	– Ойбай-ау, теңізді қалай ішпекшімін? – дейді Ксанф жыларман болып.

	– Мен сенің аяғыңа жығылып: “Ақылға кел, қожайын, не істеп тұрсың? Бұл мүкін емес нәрсе ғой!” дедім. Тыңдадың ба, айғайлап өзіме дүрсе қоя бердің. Ксанф сол жерде Эзоптың аяғына жалп етіп құлай кетеді.

	– Эзоп! – дейді қыңсылап.

	– Өтінемін, сен ақылдысың ғой, бәсекеден ұтудың не құтылудың бір амалын ойлап тапшы! – ¥ту мүмкін емес, – дейді Эзоп. Ал құтылудың айласын табамын.

	– Қайтып табасың, түсіндірші маған? – дейді Ксанф қуанып кетіп. Эзоп оған мән-жайды түсіндіріп береді.

	– Қазы бәсекелесіңді ертіп қасыңа келеді де, саған теңізді іш деп бұйырады. Сен бас тартушы болма. Мастықпен айтқаныңды сау кезіңде қайтала: Жағаға үстел қойып, айналдыра малайлар тұрсын де. Сөйтсе әсерлі болады. Өйткені сенің теңізді қалай ішкеніңді көру үшін қызықтан жағаға қалың халық жиналады емес пе. Жұрт әбден жиналып болған соң, тостағанға теңіздің суын толтырып аласың, қазының алдына қойып: “Иә, сонымен шартымыз қалай?” деп сұрайсың. О: “Бәрін” деп жауап береді. Сол кезде сен куә болып тұрған жұртқа қарап: “Уа, халайық, теңізге жан-жағынан сарқырап құйып жатқан өзендер көп. Мен оған құятын өзен-дарияларды емес, тек теңізді ішуге ғана серттескенмін. Менің бәсекелесім әуелі бүкіл өзен-дариялардың алдын бекітіп бөгесін, содан кейін мен теңізді ішемін!” де. Жер жүзіндегі өзен-дарияларды бөгеу де мүмкін емес, теңізді ішіп тауысу да мүмкін емес. Сөйтіп даудан құтыласың.

	Ксанф малайының тапқырлығына қуанып, қанаттанып кетеді.

	Ертеңінде бәсекелесі қасына қаланың жақсы-жайсаңдарын ертіп Ксанфтың үйіне келеді: “Не теңізді іш, не болмаса дүние-мүлкіңнің бәрін маған бересің!” дейді шіреніп.

	Эзоп оған кекесінмен мырс етеді:

	– Одан да өзің дүние-мүлкіңмен қош айтыса бер, теңіздің жартысы ішілді деп есепте!

	– Оһо, Эзоп, – дейді шәкірт күліп. – Сен – енді Ксанфтың емес, менің малайымсың!

	– Бос сөзді оттай берме! – Эзоп қатуланып қабағын түйеді. – Одан да қазына-байлығыңның бәрін тездетіп менің қожайыныма бер!

	Сол жерде ол теңіздің жағасына үстел қойғызып, тостаған әкеліңдер дейді. Қызық аңдыған халық жан-жақтан анталайды. Бір кезде Ксанф келіп, үстел басына жайғасады. Эзоп оң жағаны келіп тұрады. Теңізден тостағанға толтырып алып, қожайынына ұсынады.

	– Мынау шынымен өстіп теңізді ішіп тауыспақ па? – дейді шәкірт таңырқап.

	Ксанф тостағанды ерніне апара береді де, кенет тоқтай қалады.

	– Әлгі қазы қайда?

	Қазы басына келеді. Ксанф оған бұрылып тамағын кенейді.

	– Сонымен біздің шартымыз қандай?

	– Теңізді ішіп қоясың! – дейді шәкірт.

	– Бәрін бе?

	– Бәрін! – дейді қазы.

	Ксанф жиналған халыққа бұрылып үн қатады.

	– Қымбатты халайық, теңізге көптеген өзен құятынын өздеріңіз білесіздер. Мен серттескенде өзендерді емес, тек қана теңізді ішемін деп бәстескенмін. Сондықтан менің қарсыласым, теңізбен қосылып ішіліп кетпеу үшін әуелі барлық өзеннің алдын бөгеп жапсын.

	Міне, өстіп Ксанф қарсыласын тақырға отырғызып жеңіп шығады. Философтың тапқырлығына тәнті болған жұрт қошаметпен айғайлап, айналаны басына көтереді. Ал шәкірт сол жерде Ксанфтың аяғына жығылып кешу сұрайды:

	– Ұстаз, сен шын мәнінде ұлы адамсың, сен жеңдің, жеңілгенімді мойындаймын! Ал енді сөзімізді қайтып алып татуласайық!

	Екеуі алысып татуласады.

	Эзоп Ксанфтың қасына келіп:

	– Міне, қожайын, көрдің ғой, сенің бүкіл дүние-мүлкіңді құтқарып қалдым, – дейді. – Осының өтеуіне басыма азаттық беруге тиіссің!

	– Өшір үніңді! – дейді Ксанф кіжініп. – Не істеу керек екенін сенсіз де білемін!

	Эзоп қарнын ішіне тартып сұрланып кетеді. Ксанфтың басына бостандық бермегеніне емес, осыншама жақсылықты білмес қасиетсіздігіне күйінеді. Бірақ үндемейді. “Тоқтай тұр, бәлем, – дейді ішінен тістеніп. – Бұл қорлығыңды әлі талай алдыңа келтірермін!”

	Бір күні Эзоп үйде жалғыз қалған сәтінде етегін көтеріп, ұлы мүшесін салмақтап тұрады. Кенет Ксанфтың әйелі де үстіне кіріп келіп, таңырқай тіл қатады:

	– Эзоп, не істеп тұрсың?

	– Денсаулыққа пайдалы іс жасап жатырмын, – дейді Эзоп айыл жимастан.

	Әйел оның ана ұятты нәрсесінің қуатты, сом екенін көріп нәпсісі қозып, қаны басына шабады, тіпті оның сиықсыз, құбыжық екенін де ұмытып кетеді.

	– Бері қарашы, Эзоп, – дейді алқынып. – Егер менің тілегімді орындасаң, қожайыннан да ары ләззатқа батасың!

	Эзоп басын шайқайды.

	– Егер мұны қожайын сезіп қойса, сазайымды тартқызатынын білесің ғой.

	Әйел сиқырлана күліп Эзопты арбай түседі:

	– Мені он рет рақатқа бөлесең, ақысына плащ аласың!

	– Құдайдың атымен ант ет! – дейді Эзоп.

	Құмарлық билеп есі шыққан әйел ант етеді. Эзоп әйелдің сертіне сенеді, әрі қожайыннан өш алғысы келіп, ойланбастан іске кіріседі. Әйелді сол жерде қатарынан тоғыз рет ләззатқа батырады да:

	– Ары қарай шамам жоқ! – дейді.

	Еркектік қуатын байқаған әйел оны қайрай түседі:

	– Жоқ, он рет, әйтпесе ештеңе де алмайсың!

	Бар күшін салып Эзоп оныншы рет артылғанда, байқамай басқа жаққа сып еткізеді. Бірақ онысын да есепке алып:

	– Кәне, берем деген плащыңды әкел, әйтпесе қожайынға шағымданамын, – дейді.

	Әйел оған келіспейді:

	– Мен сені атызымды жыртуға шақырдым, ал сен болсаң межеден шығып кетіп, көрші атызды жырттың. Кәне тағы бір рет қимылда да плащыңды ал!

	Сол екі арада үйге Ксанф кіріп келеді, Эзоп оған өзінің шағымын айтады:

	– Қожайын, әйелің екеумізге төрелігіңді айтшы!

	– Не болып қалды?

	– Әңгіме былай, – дейді Эзоп. – Әйеліңіз екеуміз баққа барғанбыз. Бір алма ағашының мәуесі төгіліп тұр екен. Әйеліңіз бұтаққа қарап, алма жегісі келіп қызығып кетті де маған: “Егер осыдан таспен дәлдеп атып, он алманы түсіріп беретін болсаң, ақысына плащ беремін” деді. Таспен дәлдеп тұп-тура он алма үзіп бердім, бірақ біреуі қиға түсіп кетті. Енді әйеліңіз сөзінен танып плащты бергісі келмей тұр.

	Әйел күйеуіне бұрылып, қылымси тіл қатады:

	– Әлбетте, мен тоғыз-ақ алма алдым, қидың үстіне түсіп кеткені есеп емес. Таспен атып тағы бір алма түсіріп берсін, сонда ғана оған плащ беремін.

	Эзоп қашқалақтап күңк ете қалады:

	– Алма әлі пісіп-жетілген жоқ қой!

	Екеуінің уәжін тыңдап болған соң Ксанф әйеліне плащты беру жөнінде бұйырады да, Эзопқа қарай иегін көтереді:

	– Эзоп, тез базарға барып кел, менің қолым тимей тұр. Келген соң әлгі алманы сілкіп түсіріп, әйеліме берерсің.

	– Әлбетте, – дейді әйелі сиқырлана жымиып. – Тек өзің сілкем деп әуре болмай-ақ қой, Эзоп сілкіп түсіріп, сонда мен оған плащты беремін.

	Бірде Ксанф Эзопты шақырып алып:

	– Сен менің құсқа қарап бал ашатынымды білесің бе? – дейді мақтанып. – Дарбазаның сыртына шық та, арам ниетті құстар жүрген жоқ па екен қара. Егер екі қарға қатар отырғанын көрсең. Жүгіріп келіп мені шақыр. Оны көрген адамға тағдыр зор бақыт сыйлайды.

	Эзоптың жолы болады, сыртқа шықса, дарбазаның алдында екі қарға қатар отыр екен. Алқынып Ксанфқа жүгіріп келеді:

	– Қожайын, тез шық, есік алдында екі қарға отыр!

	– Кеттік! – дейді Ксанф.

	Бірақ екеуі ырғалып-жырғалып шыққанша, қарғаның бірі ұшып кетеді де, Ксанф біреуін ғана көреді.

	– Оңбаған! – дейді Ксанф зіркілдеп. – Мен саған екеуін көрсең, шақыр дедім емес пе, ал сен біреуін көріп шақырғаның не?

	Эзоп ақталуға тырысады.

	– Екіншісі ұшып кетті.

	– ЬІлғи өстіп басымды қатырасың да жүресің! – дейді Ксанф ашуға булығып. – Шешіндіріп дүре соғыңдар!

	Эзопты мықтап тұрып сол жерде дүрелейді. Эзопты жығып салып шыбықтың астына алып жатқан кезде Ксанфтың бір досының малайы келіп, философты қонаққа шақырады. Эзоп зәбірлене айғай салады.

	– Қожайын, сен мені жөнсіз таяқтатып жатырсың?

	– Неге жөнсіз? – дейді Ксанф қасын қайшылап.

	Эзоп жөткірініп алып, қожайынға тіктеле қарайды:

	– Сен егер кімде-кім қатар қонақтаған екі қарғаны көрсе, сол адамның жолы болады дедің емес пе? Мен екі қарғаны көре салып, саған айтайын деп жүгіріп келгенімше біреуі ұшып кетті. Сен шығып, біреуін ғана көріп едің, мені шықпыртып таяқтың астына алдың. Осыдан кейін сенің құсқа қарап бал ашамын дегенің құр сандырақ емей немене?

	Сөз таба алмай дымы құрыған Ксанф теріс қарап малайларына күңк етеді.

	Осы ұрғандарың да жетеді, қоя беріңдер! – Эзоптың бетіне қарауға жүзі шыдамай, сол теріс қараған күйі түстікке шақырған малайдың соңынан ереді.

	Бірнеше күннен кейін Ксанф Эзопты шақырып алып тапсырма жүктейді:

	– Дәмдеп тұрып бізге ас даярлап қой, бүгін менің шәкірттерім келеді.

	Эзоп бар өнерін салып ас әзірлейді, қожайын әйел сол жерде бір бұрыштағы топшанда жантайып демалып жатады. Эзоп оған:

	– Бике, мына дастарқан үстіндегі тамаққа қарай тұршы, – дейді өтініп. – Ит кіріп, бірдеңені алып кетіп жүрмесін.

	Әйел мәумезрене қалып сілтейді:

	– Бара бер, алаң болмай-ақ қой. Менің алдымда да, артымда да көзім бар.

	Эзоп басқа жұмыстармен арлы-берлі жүгіріп, біраз айналып қалады. Асханаға қайтып келсе, әйел іргеге қарап ұйқыны соғып жатады. Ит бірдеңені алып кетті ме деп зәресі ұшып кетеді де, кенет әйелдің әлгінде: “менің алдымда да, артымда да көзім бар” дегені есіне түседі. Сол жерде әйелдің етегін түріп, құйрығын жалаңаштап қояды да, өзі жұмысын ары қарай алаңсыз істей береді.

	Межелі уақытта Ксанф пен шәкірттері тамақтануға келеді, қожайын әйелдің бөксесі жарқырап ұйықтап жатқанын көреді. Қарауға дәттері шыдамай теріс айналады. Ксанф ызаға булығып, Эзопқа келіп:

	– Бұл не сұмдық, оңбаған!

	– Қожайын, – дейді Эзоп жайбарақат үнмен. – Мен оны-мұны жұмыспен сыртқа шығып кеттім. Әйеліңізге “ит бірдеңені алып кетпесін, дастарқанға қарай тұр” деп едім, ол маған: “Алаңдамай бара бер, менің алдымда да, артымда да көзім бар” деді. Қайтып келсем, теріс қарап ұйықтап жатыр екен, содан соң артындағы көзімен қарасын деп етегін әдейі түріп қойдым.

	Ксанф қалш-қалш етіп айғай салады:

	– Сүмелек, азғын неме, қанша рет сен мені масқараға ұшыратып, сүйегіме таңба салдың, бірақ мынауың бәрінен де асып түсті – әйелім екеуімізді бірдей қара бет қылдың! Тек меймандардың шырқын бұзбайын деп сыйлағандықтан ғана қазір саған тимеймін, бірақ тұра тұр бәлем, кезі келгенде, өмірі есіңнен кетпейтіндей қылып сабаймын.

	Біраз күннен соң Ксанф философтар мен от ауыз, орақ тілді шешендерді қонаққа шақырады. Эзопқа:

	– Дарбазаның аузында бақылап тұр, – дейді қатаң ескертіп. – Қарапайым біреулер кіріп кетіп жүрмесін, тек оқымыстыларды ғана енгіз!

	Меймандар келеді-ау деген Эзоп дарбазаны бекітіп алып, анандай жерде шоқиып отырады. Әне-міне дегенше алғашқы мейман да келіп, дарбазаны тақылдата бастайды. Эзоп оған дабыстап:

	– Ит несін бұлғаңдатады? – деп сұрайды.

	Мейман мені ит деп атады деп ренжиді де, теріс бұрылып кетіп қалады. Содан соң басқалары келе бастайды. Эзоп әлгі сұрағын оларға да қояды, бәрі бізге тіл тигізді деп өкпелеп ішке кірмей үйлеріне қайтады. Ақыры бір адам келіп дарбазаны қағады. Эзоп одан:

	– Ит несін бұлғаңдатады? – деп сұрайды.

	Анау ойланбастан жауап қатады:

	– Ит құлағын қайшылап, құйрығын бұлғаңдатады.

	Эзоп мұндай ұтқыр жауапқа риза болып, мейманның алдынан дарбазаны ашады да, өзі жүгіріп барып Ксанфқа хабарлайды:

	– Қожайын, міне саған жалғыз ғана философ келді, басқа ешқандай оқымысты болған жоқ.

	Ксанф: олар келеміз деп келмей, алдаған екен ғой деп ойлап, қатты қапаланады. Бірақ ертеңінде Ксанфтан дәріс тыңдағалы келген шәкірттер керісінше оның өзіне налып, реніш білдіреді:

	– Ұстаз, сен сірә, бізді ақымақ қылғың келген болу керек, тек өзің ұялатып болған соң, бізді боқтап-балағаттату үшін ана жексұрын Эзопыңды әдейі дарбазаның алдына үргізіп қойдың ба?

	– Не, түс көріп тұрғаннан саусыңдар ма? – дейді Ксанф түкке түсінбей.

	– Біз ұйықтап отырған жоқпыз, – дейді шәкірттер. – Өңімізде көрген нәрсені айтып тұрмыз.

	Бар пәле Эзоптан келгенін түсініп, Ксанфтың іші қылп ете қалады:

	– Эзопты мұнда шақырыңдар! – дейді қатулана бұйырып.

	Эзоп жүгіріп келген бойда қожайын дүрсе қоя береді:

	– Сен сүмелек, менің достарым мен шәкірттерімді құрметтеп үйге кіргізудің орнына, ғайбаттап, қорлап қуып жібергенің қалай?

	Эзоп бейкүнә түрмен Ксанфтың бетіне қарайды:

	– Қожайын, сен өзің маған: “білімсіз надандардың ешқайсысын жіберме, тек шешендер мен философтарды ғана кіргіз” деп бұйырдың емес пе?

	– Әлбетте, ербиген албасты неме! – деп Ксанф айғайлап жібереді. – Сонда қалай, сеніңше, мына адамдар оқымысты емес пе?

	– Оқымыстыдан садаға кетсін! – дейді Эзоп жерге түкіріп. – Түгелдей хас надан! Мен ауланың ішінде отырып, дарбазаны қаққандардың әрқайсынан: “Ит несін бұлғаңдатады?” деп сұрадым. Ешқайсысы жауап бере алмады. Ешқандай оқымысты емес екендерін көріп, үйге кіргізген жоқпын, тек дұрыс жауап берген біреуін ғана кіргіздім, – деп кешегі мейманды көрсетеді. Мұндай жауапты естіген шәкірттер амалсыздан Эзоптың уәжін Ксанф Эзоппен бірге қала сыртына шығып, серуен құрады. Әңгіменің қызуына елігіп, бір уақытта қалың зираттың арасына кіріп кеткендерін байқамай қалады. Ксанф айналасына зер салып, қабір басындағы жазуларды оқи бастайды. Кенет Эзоп бір қабірдің басындағы тақта таста қалай болса солай ойылған: “ДТҚАБ” деген әріптерді көреді. Ксанфқа көрсетіп:

	– Бұл не нәрсе? – деп сұрайды.

	Ксанф ары ойланып, бері толғанып, мұның неғылған жазу, не мағынасы бар екеніне қалай қиналса да бәрібір ақылы жетпейді. Әйгілі ғұлама, философ басымен қарапайым әріптердің сырын аша алмағанына ыңғайсызданып жасып қалады.

	– Эзоп, ал өзің қалай ойлайсың? – дейді ұялса да қысылғанынан не істерін білмей.

	Эзоп қожайынының тығырыққа тіреліп қатты қиналғанын көріп аяп кетеді, кенет сол кезде қасиетті Музалар шарафатымен алқап, құлағына сыбырлағандай, көкірегі сайрап жүре береді.

	– Қожайын, – дейді тамағын кенеп, – егер осы жазу арқылы саған қазына тауып берсем, ақысына маған не бересің?

	– Қазынаның жартысын және басыңа еркіндік беремін! – дейді Ксанф екі сөзге келместен.

	Мұны ести салысымен Эзоп жерден бір қыштың сынығын тауып алады да, үлкен дарақтың оң жағына барып жерді қаза бастайды, сәлден кейін көміп қойған көп алтынды тауып алады. Алтынды Ксанфқа әкеліп береді де:

	– Кәне, қожайын, енді айтқан уәдеңді орында! – дейді.

	Ксанф қайран қалғаннан тіл-ауыздан айырылып, біраздан кейін барып үн қатады:

	– Құдайдың атымен ант етейін, қазынаның қайда тығылғанын қалай білгеніңді айтпайынша, уәдемді орындайды деп дәметпей-ақ қой. Маған қазына емес, қалай тапқаның қымбат.

	– Ендеше, сөзіме құлақ сал, қожайын, – дейді Эзоп маңғазданып: – Сірә, бұл алтынды көмген адамның өзі де философ болса керек, өйткені құпия орынды осы әріптер арқылы ишаралап көрсеткен. Міне, көрдің бе, мұнда әр сөздің басқы әріпін жазған: Д – дарақ, Т – түбінде, Қ – құпия, А – алтын, Б – бар” деген сөз.

	– Құдайдың атымен ант етемін, – дейді Ксанф сол жерде екі қолын көкке сермеп. – Мұндай сұңғыла, ақылды екенің рас болса, сені өліп кетсем де қолымнан шығармаймын!

	Қожайынның айтқан уәдесінен айнып шыға келгенін көріп, Эзоп айлаға көшеді:

	– Ендеше, қожайын, бірден ескертіп қояйын, алтынды иесіне беруіміз керек.

	Ксанф көзі жыпылықтап Эзопқа қарайды:

	– Қайдағы иесі?

	– Византияның билеушісі Дионисий оның иесі.

	– Оны қайдан білдің?

	– Мына әріптерден білдім. Онда бәрі ап-анық айтылған.

	– Қалай? – дейді Ксанф таңғалып.

	– Міне, былай, – дейді Эзоп түсіндіруге оқталып. – Бері қара: Д – Дионионге, Т – табылған, Қ – қазынаны, А – апарып, Б – беріңдер.

	Эзоптың көкейге қонымды ұтқыр жауабына тосылып, Ксанф үндей алмай қалады. Әңгіме ушығып кетеді:

	– Эзоп, алтынның жартысын ал да, үніңді өшір!

	– Онсыз да жартысын алуға тиіспін, – дейді Эзоп шалқалап, – Сен өйтіп жомартсынбай-ақ қой, алтынды көмушінің өзі осылай өсиет қалдырған.

	– Қалай? – деп Ксанф тағы да таңырқайды.

	– Мына әріптерде солай деп жазылған. Бері қара: Д – дарақ, Т – түбіндегі, Қ – қазынаны, А – ашкөзденбей, Б – бөлісіңдер – деген сөз.

	Ксанф амалсыз басын шайқап, Эзопты құшақтай алады:

	– Сен нағыз дананың өзісің! Жүр, тез үйге барып алтынды бөлісейік. Содан соң қайда кетсең де еркің, басыңа бостандық беремін!

	Бірақ үйге келген соң Ксанф уәдесінен айнып қалады. Егер Эзопты қоя берсем, Дионисий патшаға барып табылған қазына туралы айтып қоюы мүмкін деп қорқып кетеді. Сөйтіп Эзопты аяқ-қолын байлатып, қаматып тастайды.

	– Алтынның бәрін ал да, маған тек бостандық бер, – деп жалынады Эзоп.

	– Қулығын қарай гөр! – дейді Ксанф. – Бостандыққа шығысымен менен алтынды талап етесің, алтынды патшаға апарып көрсетіп үстімнен арыз айтпақшысың ғой? Жо-жоқ, ол дегенің бола қоймас!

	Эзоп шақарланып көзін ежірейтеді:

	– Байқа, қожайын, осыдан мені өз еркіңмен босатпасаң, күштеп тұрып босатуға мәжбүр етеді!

	– Жап аузыңды сүмелек! – деп Ксанф айғайлап жібереді сол жерде ашуға булығып.

	Осы уақытта қалада сайлау жүріп жатады, бүкіл халық театрға жиналады. Заң қадағалаушы мемлекеттік заңдар жазылған кітап пен үлкен мөрді әкеліп, мәжілістің алдына қояды да жамиғатқа қарап тамақ кенейді:

	– Азаматтар, сіздер өз қалауларыңыз бойынша жаңадан заң қадағалаушы сайлауға тиссіздер. Ол тек заңды қатал сақтап, мемлекеттік мөрге ие болатындай адам болсын.

	Жиналған жұрт бұған кім лайықты, кімді сайлағанымыз жөн деп өзара қызу талқылауға кірісіп жатқан кезде, кенет бір бүркіт жоғарыдан зымырай шүйіліп келеді де мемлекеттік мөрді қағып алып аспанға шарықтай жөнеледі. Самостықтардың есі шығып шошып, мұны алдағы болатын кесепат-жамандықтардың белгісі деп жориды. Дереу сол жерде көріпкел-абыздарды шақырып, бұл ненің нышаны екенін сұрайды, бірақ ешкім оған нақтылап мардымды жауап бере алмайды. Сол кезде жұрттың арасынан бір қария түрегеліп, даусын көтере үн қатады.

	– Уа, халайық, бұларды тыңдап не бархадар таппақпыз, құрбандыққа шалған малымыздың етімен қарындарын нығарлағаннан басқа бұлар не білуші еді? Өтірік ізгілікті жан болғансып, елді алдап-арбап байығаннан өзге ойлары жоқ. Мұндай ишараның сырын шешу, әлбетте, оңай емес, ол үшін бүкіл ғылымды меңгерген ғұлама болу керек. Міне, біздің арамызда есімі күллі Элладаға мәшһүр болған әйгілі философ Ксанф отырған жоқ па. Кәнеки, соған жүгінейік, бұл ненің нышаны екенін айтып берсін.

	Қария орнына отырар-отырмастан халық оның сөзін шуылдап қоштап, Ксанфқа қолқа салады. Ксанф амалсыздан жұрттың алдына шығады, бірақ көкейге қонатындай ештеңе айта алмайды, сондықтан бұл жұмбақтың сырын шешу үшін ойланып-толғануға мұрсат сұрайды. Жұрт пәтуаға келіп, тарауға бет ала бастаған, кенет әлгіндегі қыран бір тұстан тағы да жалт етіп ойнап шығады да, сорғалаған күйі құлдилап көзді ашып-жұмғанша шеңгеліндегі мөрді бір мемлекеттік қызметшінің дәл қойнына тастап жібереді. Халық дүрліге шулап, бұл тағы нендей кесапаттың нышаны деп зәресі ұшады. Ксанфқа жалынып, бұл жұмбақтың да сырын шешуді тапсырады. Ксанф “жарайды, уәделі уақытта бәрінің жауабын айтамын” деп үйіне қайтады. Ойы онға бөлініп түнеріп, не істерін білмей абыржиды. “Бұл жұмбақтың сырын шешу үшін, сірә, Эзопқа тағы да жалынатын шығармын!” деп күйінеді ішінен. Қиналғанмен амал жоқ. Үйге келген бойда:

	– Эзопты шақырыңдар! – деп бұйырады құлдарына.

	Аяқ-қолы бұғауланған Эзопты сол бойда алдына алып келеді дедектетіп. Ксанф малайларына иек қағады.

	– Аяқ-қолын шешіңдер!

	– Мен саған шеш деп өтінген жоқпын ғой! – дейді Эзоп қияңқыланып.

	Ксанф мәмілеге шақырған майда үнмен тіл қатады:

	– Маған бір жұмбақты шешуге көмектессін деп сенің қол-аяғыңды шешкізіп отырмын!

	Эзоп одан сайын өршелене түседі:

	– А, сен мені жымысқы есеппен шешкізіп отырмын де!

	– Сөзді қой, Эзоп! – дейді Ксанф өтініп. – Ашуыңды басып, қол ұшыңды бер.

	Қол-аяғын кісеннен босатқан соң Эзоп:

	– Иә, қожайын, не айтайын деп едің? – дейді.

	Ксанф бұйымтайын айтады, Эзоп оған көмектесуге уәде етеді. Бірақ жасаған қысастығы үшін біраз сыбағасын беріп қинағысы келеді. Ертеңінде сөзінен айнып аунап түседі:

	– Қожайын, егер сөзбен айтылған жұмбақ болса, бірден оның шешуін табар едім, бірақ мына сен айтып тұрған нәрсеге қалай ойлансам да ақылым жетпейді, қолдан келер қайраным жоқ!

	Мұны естіген Ксанф бар дүниеден түңіліп, өзін қоярға жер таппайды. Самос халқының алдында ертең қара бет болатынын ойлап, өзіне-өзі қол салмақшы болады. “Ойлануға берілген уақыт таяп қалды. Даңқым бүкіл елге жайылған ғұлама басыммен уәдемді орындай алмасам, масқара емес пе. Бүйткенше өлгенім артық!” деп ойлап, түн болуын күтеді, көз байланған соң, арқан алып, үйден шығып кетеді.

	Эзоп өзі ұйықтайтын кішкентай үйшіктен қожайынның жасырынып беймезгіл шығып бара жатқанын байқап қалады. Жүрегі бір жамандықты сезе қояды да, бүкіл өкпе-ренішін сол жерде ұмытып соңынан жүгіре жөнеледі. Дарбазаны айнала бергенде үстінен түседі, сөйтсе ағаштың бұтағына арқанның бір ұшын байлап екінші ұшындағы ілмекке басын сұққалы жатыр екен.

	– Тоқта, қожайын! – деп Эзоп анандайдан жан ұшыртып, айғай салады.

	Ксанф жалт бұрылып, айдың жарығында өзіне қарай құстай ұшып келе жатқан Эзопты көреді. Басын шайқап, өкінішпен тіл қатады:

	– Үстімнен түстің, Эзоп. Енді сен маған өлуге де мұрсат бермейтін болдың ба?

	Эзоп жерге тізерлей кетеді:

	– Қожайын, сенің философ болғанда бар тапқан ақылың осы ма? Ел мақтаған ғұламалығың қайда? Даналарға тән парасат, сабырың қайда? Шынымен осындай қорқақ сорлы ма едің? Сәл нәрсеге бола өміріңді қиып, арқанға асылып өлгелі тұрмысың? Ақылға кел, қожайын!

	– Бөгет болма, жібер мені, Эзоп! – дейді Ксанф бетінен қайтпай. – Бүйтіп иттен қадірсіз қара бет болып өмір сүргенімше өлгенім артық.

	– Райыңнан қайт, қожайын, өлуге асықпа. Әлгі айтқан жұмбағыңды шешуге тырысып көрейін.

	Ксанф қуанып кетіп, басын арқанның ілгегінен суырып алады:

	– Қалай? Шын айтып тұрсың ба?

	– Әлбетте, – дейді Эзоп байыппен. – Мені өзіңмен бірге театрға алып бар да, халық иланатындай бір сылтау айт: бал ашып, көріпкелдік жасау философқа лайықты нәрсе емес, сондықтан мұндай сұрақтарға жауап беруді шәкіртіме тапсырамын деп, жұртқа мені таныстыр. Халық ортаға шық деп маған қолқа салады. Сол кезде мен оларға бәрін түсіндіріп айтып беремін.

	Екеуі осыған уағдаласады. Ертеңінде Ксанф жиналған жұрттың алдына шығып, Эзоптың үйреткені бойынша сөйлей бастайды:

	– Біздің іс-әрекетіміз логикалық философияның белгілі бір қағидаларымен шектелетін болғандықтан, мен көріпкел, сәуегейлікпен айналыса алмаймын. Әйткенмен бұл мәселеде сіздерге лайықты дәрежеде жөн-жоба көрсететін адам бар. Міне, сондықтан өзімнің философтық абыройымды түсірмеу үшін, бұл істі малайыма тапсырамын. Ол менің философиялық тұжырымдарымды пайдалана отырып, сіздерге жұмбақ нышанының сырын түсіндіріп береді. – Солай деп Эзопты елдің алдына шығарады.

	Эзопты көрген бойда самостықтар қарқылдап күліп, айғай салады:

	– Бізге жөні түзу басқа бір сәуегей тауып бер. Мынау бір түрінен адам шошитындай албастының өзі ғой. Қарыны шартиған қара маймыл, аударылған қапшық, себетке салынған күшік, ит кемірген сүйек!..

	Эзоп кірпік қақпастан осының бәрін тыңдап тұрады да, жұрт тынышталғаннан соң барып тіл қатады.

	– Самостық азаматтар, менің түріме қарап неменеге қарқылдап күлесіңдер? Адамның түріне емес, ақылына қарау керек. Ажарсыз адамның бәрі бірдей ақымақ бола бермейді. Түрі ұсқынсыз болғанмен парасатты жандар қаншама. Адамның бойы аласа екені бірден көрініп тұрады, ал ойы қандай екені бірден көрінбейді, сондықтан оны ғайбаттауға болмайды. Дәрігер де науқастың түріне қарап ауыруын анықтамайды ғой, әуелі тамырын ұстап көріп, содан соң науқасын біледі. Күбідегі шараптың дәмін татпай, көзбен қарап жақсы-жаман екенін кім айыра алады? Музаның құдіреті театрда, сұлудың от-жалыны төсекте, ал адамның ақылы сөзінен танылады.

	Тыңдаған жұрт мұның бетінің әрі болмағанмен сөзінің нәрі бар екеніне көзі жетеді.

	– Мынау ақымақ емес, сөзге шебер екен! – деседі. Әр тұстан: – Кәне, қорықпай-ақ қой, сәуегейлік өнеріңді көрсет! – дейді айғайлап.

	Жұрттың ықыласын таныған Эзоп енді көсіліп, еркін сөйлей бастайды:

	– Самостық азаматтар, бұрын-соңды құл сәуегейлік танытып, еркін халықтың алдында сөйлеп көрген емес. Сондықтан маған еркін азамат ретінде сөйлеуге рұқсат етіңіздер. Егер жауабым көңілдеріңізден шықса, еркін адам ретінде ықылас білдіріңіздер, ал егер жауабыма қанағаттанбасаңыздар, онда да құл сияқты емес, еркін азамат ретінде жазалаңыздар. Күнім не болады деп қорқып, қаймықпау үшін, маған еркін сөйлеуге мұрсат беріңіздер.

	Самостықтар жан-жақтан гуілдеп, Ксанфқа өтініш жасайды:

	– Ксанф, өтінеміз сенен, Эзопқа бостандық бер!

	Жиналысты басқарушы да Ксанфқа қолқа салады:

	– Жібере алмаймын, – дейді Ксанф басын шайқап, – көптен бері маған қызмет етіп келеді, әбден бауыр басып қалыппын.

	Ксанфтың оңайшылықпен келіспегін көріп жиналыс басқарушы:

	– Ендеше қанша сұрасаң да құнын төлейін, оны маған бер. Мемлекеттің атынан мен оның басына бостандық беремін.

	Ксанф бір кезде Эзопты жетпіс бес денариге сатып алғаны есіне түседі де, ақшаға бола босатты деп ойламасын деп, Эзопты халықтың алдына алып шығады:

	– Мен, Ксанф, Самос халқының өтініші бойынша, Эзопқа бостандық бердім! – дейді. Жұрт қошаметтеп айғай салады.

	Содан соң Эзоп еркін, азат адам ретінде, саңқылдап сөйлей жөнеледі:

	– Самостық азаматтар, өз қамдарыңды өздерің жасап, өз бостандықтарың туралы ойланатындай уақыт жетті, өйткені, бұл нышан соғыс пен құлдықтың таяп қалғанын әйгілейді. Соғыс бірінші келеді. Естеріңде болсын, бүркіт – құс патшасы. Өйткені, ол құс атаулының бәрінен күшті. Міне, сол бүркіт ұшып келіп биліктің белгісі болып табылатын мемлекеттік мөрді іліп әкетті де құлдың қойнына тастай салды. Бұл дегеніміз бостандықтан айырылып, құлдық езгіге түсесің деген сөз. Ишараның сыры міне, осында. Әлдебір патша сендерді бостандықтан айырып, азат бастарыңды бұғауға салмақ, заңдарыңның күшін жойып, өз тәртіп-билігін орнатқысы келеді.

	Эзоп ауыз жиып болғанша, Крез патшадан шапқыншы келіп жетеді, үстінде етек-жеңі ақпен әдіптелген желбегейі бар, жүрісі суыт, Самостың билеушілері қайда деп сұрайды. Халық жиналысын өткізіп жатқанын естиді де, аялдамастан театрға барып, жарлықты билеушілердің қолына табыс етеді. Жарлықты ашып оқи бастайды: “Лидия патшасы Крез Самостың әміршілері мен жоғарғы кеңеске һәм бүкіл Самос халқына сәлем жолдайды. Бүгіннен бастап маған алым-салық төлеуді бұйырамын, бас тартатын болсаңдар, бүкіл әскерімді қарсы саламын!”

	Билеушілер: талап етіп отырған алым-салықты беріп құтылайық, әйтпесе мынандай айбарлы патшаның қаһарына ұшырап, еркіндігімізден айырылып қалармыз деп, халықты келісуге шақырады.

	Эзоптың айтқаны айдай келгеніне куә болған жамиғат сол жерде оны көріпкел әулие санап, зор құрмет көрсетеді. Тек соның айтқанына ғана бас ұрады. “Келісейік пе, әлде бас тартқанымыз жөн бе?” деп одан ақыл сұрайды.

	Эзоп басын шайқап, қашырта тіл қатады:

	– Самос азаматтары, жаңа ғана өздеріңіздің таңдаулы асыл азаматтарыңыз алым-салық төлеуге келісейік деп кеңес берген жоқ па? Келісейік пе, жоқ па деп менен неге сұрайсыздар? Егер мен: “Келіспеңіздер!” десем, Крез патшаға дұшпан болып шығамын емес пе!

	Халық жан-жақтан шулап қоя береді:

	– Бәрібір кеңесіңді айт!

	Эзоп қолын көтеріп, жұрт тынышталған соң тамағын кенейді:

	– Мен сіздерге ақыл қоспаймын, одан да бір мысал айтып берейін. Баяғы заманда Прометей Зевстің бұйыруымен адамзат баласына екі жолды – бостандық жолы мен құлдық жолын нұсқапты. Бостандық жолын ол алғашқыда ой-шұңқыры көп, құлама жар, тайғанақ, айналасы сусыз шөл, табан асты тікенек, анталаған қауіп-қатермен басталып ақырына қарай теп-тегіс жазық, айнала миуасы төгілген орман-бақ, аттаған сайын сылдыраған бұлақ, яки бүкіл шеккен азабың рақатпен аяқталатындай етіп көрсетеді. Ал құлдық жолын ол әуелгіде бұдыры жоқ теп-тегіс, қызыл-жасыл гүл өскен, алаңсыз рақат боп басталып, ақыры бұралаңы көп, тау-тас, тар соқпаққа ұласатындай ғып көрсетеді.

	Самостықтар Эзоптың бұл сөзінің астарынан өздері үшін ненің дұрыс, ненің бұрыс екенін ұғады да, бәрі бір дауыспен айғайлап, шапқыншыға өздерінің қатерлі болса да қиын жолды таңдайтындарын айтады. Тұмсығы тасқа тиіп кері оралған шапқыншы Эзоптың не айтып, не қойғанын аудармай-төңкермей сол қалпында патшаға жеткізеді.

	Мұны естіген Крез ашудан жарылардай қаһарына мініп, дереу әскерін жасақтайды. Айналасындағы нөкері түгелдей патшаның жорыққа аттанбақ бұл ниетін құптап, дем бере түседі.

	– Дұрыс, бетіңнен қайтпа, мәртебелі тақсыр. Қаптат әскеріңді қасарысқан аралға! Жаулап аламыз да Атлант мұхитының түбіне бір-ақ батырамыз, басқа халықтар үшін сабақ болсын, ұлы патшаға қарсы келудің қандай болатынын көрсін!

	Тек патшаның бір туысы ғана бұл шешімге келіспей уәж айтады:

	– Мына басыңдағы алтын тәждің киесімен ант етейін, ана ақыл-кеңес беруші Эзоп тірі тұрғанда, сен ешқашанда самостықтарды бағындыра алмайсың. Одан да: “Эзопты маған беріңдер, өтеуіне не сұрасаңдар да беремін” деп ұсыныс жаса.

	Бұл сөз Крездің көкейіне қонады. Сөйтіп кеңесшінің өзін Самосқа баруға бұйырады, өйткені патшаның одан сенімді, одан ақылды ешкімі жоқ еді. Елші аялдамастан Самосқа жүріп кетеді. Бүлікші аралға келісімен халық жиналысын шақырып, патшамен босқа араздасқанша, Эзопты беріп құтылыңдар деп ақыл айтады. Халық ешқандай қарсылықсыз қолпаштап айғай салады:

	– Ала бер Эзопты! Патшаның жолында садақа!

	Эзоп топтың алдына шығып, кекесінмен үн қатады:

	– Самостық азаматтар, мен патшаның аяғын құшып өлуге әзірмін. Бірақ әуелі сендерге бір мысал айтып берейін, кейін мен өлгенде соны бейітімнің басындағы тасқа ойып жазып қойыңдар. Аң-құс адамша сөйлейтін баяғы өткен бағзы заманда қой мен қасқырлардың арасында қырқысқан соғыс болыпты. Бөрілер басым түсіп, қойлардың жағдайы қиындай бастайды, дәл сол кезде иттер жәрдемге келіп, қасқырларды түре қуып тастайды. Иттерден қауіптенген қасқырлар қойларға елші жібереді. Елші қасқыр келіп, қалың қойдың ортасында шоқиып отырып алып, бұлбұлдай сайрасын келіп: “Егер арамызда бейбіт бітім болсын десеңдер, иттерді бізге беріңдер. Сонда ұйқыларың тыныш, ешқандай қауіп-қатер ойламай алаңсыз өмір сүресіңдер” дейді. Қойлар ақымақ, аңқау еді, алдағанға көніп, иттерді қасқырларға береді, бөрілер оларды сол жерде-ақ түте-түтесін шығарып талап өлтіреді. Біраз күн өткен соң қойлардың өзі де қасқырлардың қанды аузына ілінеді. Міне, осы тәмсілдің ғибратына құлақ ассаңдар, сендер де пайдалы адамдарыңды жауға бермегендерің абзал.

	Тәмсілдің астарын түсінген самостықтар алғашқы ойларынан айнып, Эзопты енді патшаға бермейміз деп шешеді. Бірақ Эзоп қалғысы келмейді де, елшімен ілесіп Крез патшаға аттанады.

	Эзопты көрген кезде патша ашуға булығып, өзін-өзі ұстай алмай сақалы селкілдеп айғай салады:

	– Менің Самосты бағындырып, алым-салық жинауыма кедергі жасап жүрген осы екен ғой! Ең болмаса, адам сияқты біреу болса бір сәрі, құбыжық албастының өзі ғой мынау! Адамзаттың азғыны!

	Эзоп селт етпестен сабырмен тіл қатады:

	– Тақсыр, мені мұнда ешкім зорлап әкелген жоқ, өз еркіммен аяғыңа жығылайын деп келдім. Сен оқыс жараланып, жанына жарақат батқан бойда баж еткен адам сияқты айғайлайды екенсің. Жарақатың болса, дәрігер емдейді, ал ашу-ызаның дертінен сені менің сөздерім емдеп жазады. Егер мен әділдігіңе сеніп алдыңа келгенде мерт болсам, онда сенің патшалығыңның күні еңкейді деп есептей бер, өйткені осы сәттен бастап достарыңның бәрі теріс айналып, ниеттес болудан бас тартады: ізгі жүрекпен жақсылық жасағысы келгендердің мерт болғанын көрген соң, жаулық, қысастық ниетпен сенің патшалығыңа тек зияны тиетін кеңестер береді.

	Патшаның жүзі жылып, Эзопқа таңырқай қарайды:

	– Иә, әңгімең жақсы екен, айта түс. Маған адамның тағдырына қатысты бір тәмсіл айтып берші! – дейді сынамақ ниетпен.

	Эзоп мүдірместен сөйлей жөнеледі:

	– Көне бір өткен заманда, хайуанат біткен адамша сөйлейтін кезде бір жарлы бейшара, талғажу ететін басқа ештеңе болмаған соң, шілделік ұстап, кептіріп жеп, қалғанын арзанға сатып күн көреді екен. Бір күні бір үлкендеу шілделікті ұстап алып, енді өлтірейін дей бергенде, әлгі жалынышты үнмен тіл қатады: “Жазықсыздан жазықсыз мені өлтірмеші. Масаққа да, сабаққа да, бұтаққа да, жапыраққа да ешқандай зияным жоқ қой. Аяғым мен қанаттарымды қоса дірілдетіп, әсем үн шығарып, естіген құлақты рақатқа батырғаннан басқа не кінәм бар?” Кедей аяп кетіп, шілделікті қоя береді. Міне, сол сияқты мен де сенің аяғыңа бас ұрамын. Маған рақым ете гөр. Сенің жолыңа кедергі болатындай мен күшті, құдіретті біреу емеспін. Сұрқым да келіспеген адаммын, сүйкімді түрімен қазыларды алдап-арбайтын жалақор, алаяқ болу да қолымнан келмейді. Дене-бітімім де әлсіз, тек ел-жұртқа пайдасы тиер ақылды саз ғана айта аламын.

	Патшаның бұл сөзге көңілі жібіп, оған рақымшылық етеді.

	– Өміріңді қидым, не тілегің бар, орындаймын! – дейді. Эзоп ойланбастан:

	– Самоспен бітімге келіп, татулас! – дейді.

	– Тілегің болсын, татуластым!

	Эзоп сол жерде етпеттей кетіп патшаның аяғын құшып алғысын жаудырады.

	Патшаға арнап Эзоп осы жерде өзінің әйгілі тәмсілдері мен мысалдарын жазып, оларды патшаның кітап қоймасына сыйға тартады. Олар қазірге дейін соның атымен айтылып жүр. Эзоп патшадан: “Тек Эзоп үшін ғана сендермен бейбіт бітімге келіп отырмын” деген жарлық пен көп тарту-таралғы алып, Самосқа аттанады. Аралға келісімен халық жиналысын шақырып, патшаның жарлығын оқып береді. Эзопқа бола Крездің бейбіт мәмілеге келгенін білген жұрт оған тәнті болып, зор құрмет көрсетеді, осы құрмет көрсетілген жерді “Эзоппен” деп атайды. Ал Эзоп музаларға арнап құрбандық шалып, храм салады. Сол жерге олардың мүсіндерін орнатады. Ең ортасына Аполлонның емес, Мнемозиканың бейнесін тұрғызады. Сол күннен бастап Аполлон оған қаһарын төгеді.

	Эзоп Самосқа ұзақ жыл тұрып, сол жерде зор сый-құрметке бөленеді. Кейіннен бүкіл әлемді шарлап саяхат құрмақ болады. Қай жерге келсе де, айналасына шәкірт жинап, әңгіме-дүкен құрады, ол үшін оған көп ақы төлейді. Сөйтіп, жер бетін түгел айналып, ақыры Вавилонға ат басын тірейді. Бұл кезде Вавилонның патшасы Ликруг болатын. Осы жерде ол философия жайлы ой толғайды. Вавилондықтар оны ұлы адам деп танып, төбелеріне тұтады. Мінез-құлқы, ақыл-парасатымен патшаның оң көзіне ілігеді, сөйтіп патша оны өзіне қазына күзетшісі етіп алады.

	Ол замандарда патшалар тек ақыл-парасат майданында ғана бір-біріне соғыс ашып алым-салық төлейтін дәстүр болыпты. Жорыққа шығып, шайқасқа түспейді, бір-біріне хат арқылы жұмбақ мәнді философиялық сұрақтар жолдайды, жауап бере алмаған адам хат жолдаушыға салық төлейді. Эзоп Ликругке келген жұмбақ сұрақтардың шешуін дәл тауып, патшаның даңқын асқақтатады. Ал Ликругтің атынан басқа патшаларға жіберілген оның сұрақтарына ешкім де жауап бере алмайды, сөйтіп олар салық төлеуге мәжбүр болады. Сөйтіп Вавилон патшалығы қанатын кеңге жайып, тек айналасындағы жабайы тайпаларды ғана емес, тіпті Грекияның көптеген өлкелеріне дейін өзіне қаратып алады.

	Вавилонда Эзоп асыл текті бір жасөспіріммен танысып, өз кіндігінен бала болмағандықтан, соны асырап алады. Патшаға оны өзінің мұрагері ретінде таныстырып, баланы тәрбиелеуге көп күш жұмсайды. Әйткенмен жас жігіт тым көрсеқызар өркөкірек болып шығады. Патшаның кәнизагына ұнап қалып, екеуі көңіл қосады, соған масайрап, дүниенің бәрін ұмытады. Мұны байқаған Эзоп оған ұрсып та, ұялтып та ақыл айтады. Патшаның қошаметіндегі әйелге көз салу қылышқа кеңірдегіңді тосумен бірдей екенін айтып қорқытады. Жас жігіт одан айыл жимайды, қайта Эзоптың сөзін кек тұтып, көңіліне дұшпандық кіреді. Сөйтіп, достарының дем беруімен Эзопқа жала жауып, патшаның алдында арандатпақшы болады. Эзоптың атынан патшаның жауларына, қол ұшын беріп көмектесуге дайын екенін айтып, жалған хат жазады да оған Эзоптың мөр-таңбасын басады. Сөйтіп хатты Ликуругтің қолына апарып береді:

	– Міне, сеніп жүрген адал да ізгі досыңның сиқы. Жауыңмен ауыз жаласып, іргеңнен ор қазып жүр! – дейді.

	Патша Эзоптың мөрін көрген соң сенбеске лажы жоқ, ашудан жарылып, сол жерде күзет бастығы Гермиппке Эзопты сатқын ретінде өлтір деп бұйрық береді. Бірақ Гермипп оны өлтірмейді, өйткені Эзоп екеуі айнымас дос еді. Патшаға бұйрығыңызды орындап, Эзоптың басын шаптық деп айтады да, өзі оны ешкімге көрсетпей абақтыға қамап қояды. Эзоптың орнына Гелий қазына күзетшісі болады.

	Көп өтпей Мысыр патшасы Нектанебон, Эзоптың қаза тапқанын естісімен, хат жазып Ликургке елшілерін жібереді. Хаттың ішінде жұмбақ бар еді, оны Вавилонда Эзоптан басқа ешкім шеше алмайтынын ол жақсы білетін. Хаттың мазмұны мынандай еді:

	“Мысыр патшасы Нектанебон Вавилон патшасы Ликургке үшбу сәлем жолдайды. Аспанға да, жерге де тимей қалықтап тұратын бір биік мұнара салмақ ойым бар. Соны салуға маған кісілер жібер һәм менің сұрақтарыма жауап бере алатын адамың болса қоса жібер. Сонда мен саған он жыл бойы салық төлеймін, ал егер жібере алмасаң, сен он жыл бойы маған салық төлейсің.

	Ликург хатты оқып, жағдайдың бұлай аяқ астынан күрт өзгергеніне қатты өкініп, бармақ тістейді. Дереу кеңесшілерін шақырып, арасында Гермипп те бар, ақыл сұрайды.

	– Мына мұнара туралы жұмбақтың сырын шеше аласыңдар ма, әлде осы отырған бәріңнің бастарыңды алайын ба? – дейді түнеріп.

	– Жоқ, аспан мен жердің арасында қалықтап тұратын ондай мұнараны қалай салу керек екенін біз білмейміз, – дейді кеңесшілері пұшайман болып.

	Араларындағы именшектеу біреуі жалбарына тіл қатады:

	– Тақсыр, бұдан басқа не бұйырсаң да бәрін орындауға әзірміз, тек мұны орындауға дәрменсізбіз, қолымыздан келмейді. Рақым ете гөр бізге!

	Патша ашуланып, күзетшіге бәрінің басын алуға бұйрық береді. Өзі жерге отыра кетіп, шашын жұлып, шекесін тоқпақтайды. Эзоптың орынын жоқтап, өксікке булығады.

	– Патшалығымның жалғыз тірегін өз қолыммен құртыппын ғой, неткен ақымақ едім десеңші! – деп көз жасын көл ғып ағызады. Талай күн бойы нәр сызбай, күйіктен жер бауырлап жатып қалады.

	Күзет бастығы патшаның нендей күйге тап болғанын көріп, шындықты айтуға бел буады. Патшаның алдына келіп жүгініп отыра кетеді:

	– Тақсыр ием, өмірімнің соңғы сәті соққалы тұрғанын білемін!

	– Не болып қалды? – дейді патша жүзіне таңырқай қарап.

	– Бір бұйрығыңды орындаған жоқ едім. Енді сол үшін өміріммен қош айтысайын деп тұрмын.

	– Соншалық таусылатындай не бүлдіріп едің?

	– Эзоп тірі, – дейді күзет бастығы өңі қашып.

	Мұндай тосын жаңалықты естіген Ликург қуаныштан есі шығып, Гермиппті құшақтай алады.

	– Егер Эзоптың тірі екені рас болса, мен сенің соңғы күніңді мәңгілікке айналдырамын. Өйткені сен Эзопты құтқару арқылы менің өзімді де құтқарып тұрсың! Бұл жақсылығың өтеусіз қалмайды, бүгіннен бастап Патшаның құтқарушысы деген мәртебелі атқа ие боласың! – дейді де, дереу Эзопты алып келуге бұйырады.

	Сәлден соң Эзоп келеді. ¥зақ уақыт қамақта отырып әбден жүдеген, сақал-шашы өскен, үсті-басы лас. Патша көрген бойда шыдай алмай теріс қарап жылап жібереді. Содан кейін жуындырып, киіндіріп, патшаның алдына дұрыстап алып келіңдер дейді. Эзоп біраз күтімнен өтіп, есін жиған соң, патшаның алдына келеді. Патша құшақтап қарсы алады. Эзоп асырап алған ұлының қалай жала жауып, арандатқанын айтып, өз сөзінің ақиқаттығына ант ішеді. Патша Гелийді сол жерде әкесіне зұлымдық жасағаны үшін жазалап басын кестірмек болады, бірақ Эзоп оған ара түседі: егер Гелий өлсе, ажал оның өміріндегі бүкіл масқараны жуып-шайып, кетеді, ал тірі жүрсе, ұяты жанып кеміріп, өмір бойы өзін-өзі кінәлаумен өтеді дейді. Патша жөн көріп, Гелийге рақым етеді. Содан соң Эзопқа:

	– Міне, Мысыр патшасының бізге не жазғанын оқы! – деп хатты ұсынады. Эзоп хатты оқиды да миығынан күліп:

	“Мұнара салатын құрылысшыларды да, сұрақтарыңа жауап беретін адамды да қыс өтісімен жіберем” деп жауап бер, – дейді. Патша солай деп жазып, хатты елшілер арқылы Мысырға жөнелтеді. Патша Эзопты қайтадан қазына күзетшісі етіп тағайындап, Гелийді де, не істесең де өзің біл деп оның қолына береді. Эзоп жас жігітті алдына шақырып алып, ақыл-кеңес айтады:

	– Балам Гелий, сөзіме құлақ қой, бұған дейін айтқан ақылым аз емес еді, бірақ бетің шімірікпей қатыгез зұлымдықпен опасыздық жасадың. Енді сол ақылымды қайтадан тыңдап, сеніп тапсырған қазынадай көкірегіңнің түбінде сақта.

	Ең бірінші шын жүрегіңмен құдайды құрмет тұт. Одан кейін патшаны құрметте, өйткені ол құдайдың жердегі пенделерді басқаруға жіберген әміршісі. Ұстазыңды ата-анаңмен бірдей қадір тұт. Ата-ананы саған табиғат етті, ұстаз сені өз жүрек қалауымен жақсы көреді, сондықтан оның алдында сен екі есе қарыздарсың.

	Ертеңгі күнгі жұмысқа күш-қуат, денсаулығың жетердей болу үшін күнделікті уағымен жақсылап тамақтан.

	Патша сарайында қызмет етсең, естігеніңнің бәрі ішіңде өлсін, әйтпесе ажалыңнан бұрын өлгенің.

	Әйеліңнің тілін табуға тырыс, өйтпесең ол мұндардың басқа еркекке көңілі ауып кетуі мүмкін. Әйел заты жаратылысынан жеңілтек, мақтап қойсаң, жетегіңе ере береді.

	Шарап ішіп отырып, білімділігіңді көрсетпе. Көп сөйлеп мылжыңдап босқа күлкіге қаласың. Аузыңа қақпақ қой.

	Біреудің жетістігіне іштарлық жасама қайта бірге қуана біл, сонда оның қуанышы сенің де қуанышың болады. Ал қызғаншақ болсаң – өз сорың.

	Құлдарыңа қамқорлық ет, қолыңдағы барыңнан бөліп бер – тек қожайыным деп бағынбай, қамқоршым деп құрмет тұтсын.

	Ешқашан ашуға ерік берме.

	Есейгенде де үйренуден ұялма: мақұрым қалғанша, кеш те болса оқуға ұмтыл.

	Әйеліңе сырыңды ашып, ешқашан да құпияңды бөліспе: жұбайлық өмірде әйел – сенің бақталасың, қолынан қаруын тастамай қапысын тауып қашанда саған жер қаптырғысы келеді.

	Барға қанағат қыл, бүгінгі артылғанды ертеңге сақта: өзің тентіреп достарыңнан қайыр сұрағанша, артық нәрсең жауға бұйырсын.

	Ісің түскен адамның тілін табуға тырыс, биязы, кішіпейілділік таныт: иттің өзі де еркелетсең, құйрығын бұлғаңдатып, ұрсаң ырылдап қабады емес пе.

	Бай емес, ақылды болуға тырыс: байлық-баянсыз, бүгін бар да, ертең жоқ, ал ақыл әрқашанда өзіңмен бірге.

	Кекшіл болма, дұшпаныңның өзіне рақымшылық жаса, сонда олар қандай адамға қысастық жасағандарын көріп, бармағын шайнап өкінеді.

	Егер жақсылық жасауға шамаң келсе, аялдамай бірден кіріс, тағдырдың құбылмалы, тайғақ екенін ұмытпа.

	Өсекші, мылжыңды, мейлі ол туған бауырың болса да, сол жерде тырқыратып қуып шық: бүгін біреудің сөзін саған айтса, ертең сенің сырыңды елге жаяды.

	Ақшам көп деп қуанба, аз деп қайғырма.

	Осылай деп нақыл айтып, Эзоп жігітпен қоштасады. Әйткенмен, Гелий өзінің жасаған жасықтық әрекетіне қатты өкініп, қатты күйінеді, әке орнына әке болған қамқор ұстазының ғибраты туралы ойлап күндіз-түні күйзелгеннен нәр татпай ақыр аяғында көз жұмады. Эзоп оның қазасына қатты қайғырып, зор құрметпен жерлейді.

	Осы оқиғадан кейін Эзоп бірнеше саяшыны шақырып алып, төрт бүркіт ұстап әкеліңдер дейді. Қолға түскен қырандардың ұзын, қатқыл қауырсындарын жұлып тастайды да, құсбегіне жақсылап жемдеп, балаларды көтеріп ұшатындай етіп үйретіңдер дейді. Қауырсындары қайтадан өсіп жетілген кезде қырандар балаларды көтеріп ұшатындай болады. Балалар оларға арқан тағып, делбенің ұшымен қажетті жақтарына қарай бағыттап отырады. Жаз ортасы болғанда Эзоп патшамен қоштасып, Мысырға аттанады. Мысыр жұртын таң-тамаша қалдыру үшін үйретілген бүркіттері мен балаларды, көптеген құл, түрлі жабдықтарды қоса ала шығады.

	Кеме Мемфиске тұмсық тірегенде, Нектанебон патшаға Эзоптың келгенін хабарлайды. Бұл хабарды естіп, патша қатты абыржиды, уәзірлерін жинап:

	– Мырзалар, мен Ликургке ақыл сайысына шақырып хат жолдап едім, бірақ Эзоп өлді деген хабар жалған боп шықты, – дейді өкінішпен. Сөйтіп Эзопты кемеден түсіріп, күтіп алуға бұйрық береді.

	Ертеңінде Эзоп патшаға сәлем беруге келеді. Нектанебон өзінің күллі уәзірлері мен сардарларына ақ киініп алуға бұйырады, өзі де үстіне ақ желбегей жамылып, басына мүйіз қадап алады. Таққа жайғасып, Эзопқа кірсін дейді. Эзоп бұл көрініске таңырқай қарайды, патша одан:

	– Мен кімге ұқсаймын, жолдастарым кімге ұқсайды? – деп сұрайды кірген бетте. Эзоп іркілместен жауап береді:

	– Сен ай сияқтысың, серіктерің жұлдызға ұқсайды. Аспан шырақтарының арасында Ай қалай жарқыраса, сен де басыңдағы айдай мүйізіңмен достарыңның арасында сондай жарқырайсың.

	Эзоптың бұл сөзіне риза болған патша оған мол сыйлық береді.

	Келесі күні Нектанебон қаумалаған уәзірлерінің ортасында үстіне қызыл күрең шапан киіп, қолына гүл ұстап, таққа отырады да, Эзопқа кірсін дейді. Енген бойда тағы да Эзопқа сауал қояды:

	– Мен кімге ұқсаймын, серіктерім кімге ұқсайды?

	– Сен көктемгі күнге ұқсайсың, – дейді Эзоп. – Ал серіктерің жердегі өскен жеміс тәрізді. Әлемнің әміршісіндей айналаңды алқызыл нұрға бөлейсің, ал шапағыңа бөгіп гүл жайнаған жер саған өз жемісін тарту етеді.

	Риза болған патша Эзопқа мол сыйлық тарту етеді.

	Үшінші күні Нектанебон аққа малына киініп, нөкерлерін нарт қызыл жасандырады да, алтын таққа жайғасады. Эзоп кіріп келгенде тағы да сол сұрағын қайталайды.

	– Мен кімге ұқсаймын?

	– Сен күн сияқтысың, – дейді Эзоп іркілместен. – Айналаңдағы серіктерің күннің шапағы тәрізді.

	– Міне, менің патшалығымның құдіретін көрдің ғой! – дейді патша сонда масаттанып. – Менің жанымда Ликруг түкке тұрмайды емес пе?

	Эзоп мырс етіп басын шайқайды:

	– Оның есімін даусыңды шығарып атама: Зевс ғаламнан қаншалықты биік тұрса, Ликруг те сенен соншалық биік тұр. Күн мен айды жарқыратып, жыл мезгілін бір-бірімен алмастырып тұрған соның құдіреті. Егер ол қаһарланса, бүкіл ғалам гүрілдеп, найзағай ойнап, жер шайқалады. Сол сияқты, Ликруг патшалығының ақақтаған айдын-айбаты мен сенің патшалығыңның абройы салыстыруға келмейді, өйткені оның ұлылығының алдында бәрі пәс.

	Нектанебон мейманның қиялы ұшқыр, тілге жүйрік екенін көріп:

	– Сен маған мұнара салатын адамдарыңды әкелдің бе? – дейді.

	– Кісілер дайын. Тек орынын көрсетсең болды.

	Патша қайран қалып, Эзоптың бетіне қарайды, бірақ сыр бермейді. Екеуі қала сыртына шығып, мұнараны қай жерге салу керек екенін көрсетеді. Эзоп белгіленген тұстың әр бұрышына бүркіттерін қойып, балаларды үстіне мінгізіп, ұшыңдар деп бұйырады. Балалар бүркітпен самғап ұшып, биіктен айғай салады:

	– Кәнеки, балшық, сырғауыл, кірпіш, бүкіл керек-жарақтың бәрін бері әкеліңдер!

	– Қалай? – дейді Нектанебон таңырқап. – Бұл неғылған қанатты адамдар?

	– Ликруг патшаның осындай қанатты адамдары да бар. Сен, жай бір қарапайым пенде, құдайдай құдіретті патшамен қалай теңесем деп жүрсің?

	– Сен жеңдің, Эзоп! – дейді Нектанебон басын иіп. – Бірақ менің тағы бір сұрағым бар, соған жауап берші.

	– Иә, айта бер.

	– Менің Грекиядан арнайы алдырған асыл тұқымды биелерім бар еді. Құдай ұрғанда, жылда желіндеп тұрған кезінде, Вавилондағы айғырлардың кісінегенін естісе болды, іш тастайды.

	– Жақсы, – дейді Эзоп. – Ертең жауабын беремін.

	Эзоп үйге келісімен малайларына мысық ұстап әкеліңдер деп бұйырады. Ұстап әкелген үлкен бір мысықты елдің көзінше бажылдатып шыбықпен ұрғыздырта бастайды. Мұны көрген мысырлықтар жан-жақтан жүгіріп келіп, айғай-шу шығарады. Эзоп мысықты қоя бердіреді. Бірақ жұрт бұл сұмдыққа назаланып, патшаға барып, Эзоптың үстінен шағымданады. Патша, Эзопты шақырып алып:

	– Мұның жарамайды! – дейді кейіп. – Мысық – қасиетті құдай – Бубастистің бейнесі. Мысырлықтар оны кие тұтады.

	Эзоп оған айыл жимайды:

	– Бүгін түнде бұл мысық Ликург патшаның несібесіне қол сұқты. Патшаның бір жас қоразы бар еді, төбелескенде қайтпайтын өжет болатын, мезгілінде шақырып уақытты білдіріп тұратын, мына мысық бүгін түнде соны қылғындырып өлтіріпті.

	– Бетің бүлк етпей қалай өтірік айтасың? – дейді патша шыдай алмай. – Сонау жердің түбіндегі Вавилонға бір түннің ішінде қалай барады?

	Эзоптың күткені де осы сөз еді, қарқылдап күліп жібереді:

	– Ендеше осы жердегі биелер біздің айғырымыздың кісінегенін естіп қалай құлын тастайды?

	Бұл тәмсілдің өзіміздің Қаз дауысты Қазыбек биге қатысты белгілі аңызды сөзбе-сөз қайталайтынына қайран қалмасқа амал жоқ. Қалмақ қонтайшысы жаулық ниетпен тиісу үшін алты қырдың астында жатқан қазақ ауылдарына “сендердің айғырларыңның кісінегенін естіп менің биелерім құлын тастады” деп қоқан-лоққы жасайды. Дау ушығып бара жатқан соң екі араға Қазыбек би елшілікке жүреді. Қазыбек нөкерлерімен қонтайшының ауылына кірген бойда үріп алдынан шыққан иттерді бықпырт тигендей ұрып, садақпен атып қыра бастайды. Қалмақтар дүрлігіп, қонтайшыны ертіп, Қазыбектің алдынан шығады.

	– Мұның не, иттерімізді неге өлтіресің? – дейді қонтайшы ашуланып. Қазыбек би түгін бермейді.

	– Өткенде қойымызға қасқыр шапқанда біздің иттеріміздің үргенін естіп тұрып иттерің көмекке келген жоқ. Мұндай пайдасы жоқ иттерге тамақ шығындап қайтесің?

	Қонтайшы бақырайып елшінің бетіне қарайды:

	– Оу, не айтып тұрсың? Күндік жердегі иттің үргені мұнда қайдан естіледі?

	Сонда Қазыбек би мырс етіп:

	– Ендеше күндік жердегі айғырдың кісінегенін естіп биелерің қалай құлын тастайды? – деп сол жерде қалмақты сөзден тосыпты.

	Міне, байқап отырғанымыздай, жоғарыдағы Эзопқа қатысты тәмсіл мен Қаз дауысты Қазыбек би айтыпты-мыс әңгіменің желісі де, сөз жүйесі де егіздің сыңарындай, тек кейбір нысандар көшпелі тіршілік сыпатына икемдендіріліп, патша – қонтайшыға, мысық – итке т.б. ауыстырылған. Демек, бұдан Эллададағы ұлы мәдениеттің жаңғырығы ескен жел, көшкен керуенмен қазақ сахарасына бағзы заманда-ақ жеткенін көреміз.

	Патша Эзоптың сұңғыла ақылдылығын көреді де, бәсекеде одан ұтылып Ликург патшаға салық төлеймін бе деп қорқады.

	Уәзірінің бірін қаладағы дүниенің тылсым сырына жетік сәуегейлерге шаптырады. Уәзір олармен Эзопты қалай сүріндірсек деп ұзақ ақылдасады. Ақыры сәуегейлер Эзоппен бірге патша сарайындағы тойға келетін болып пәтуаласады. Аталған уақытта меймандар сарайға келіп, үстел басына жайғасады. Сәуегейдің бірі Эзопқа қарап, маңғаздана тіл қатады:

	– Құдай бізді саған жұмбақ айтыңдар, соның шешуін таба алар ма екен деп жіберді.

	Эзоп мырс етіп басын шайқайды:

	– Сендер өздеріңді де, Құдайларыңды да күстаналап тұрсыңдар. Егер ол Құдай екені рас болса, оған кез келген адамның ой-пиғылы хатқа жазғандай аян болуы керек қой. Жарайды, қандай сауалға да жауап беруге әзірмін, айта беріңдер.

	Жаңағы сәуегей тағы да суырылып сұңқылдай жөнеледі:

	– Дүниеде бір ғимарат бар, ғимараттың іші толған баған, ал әр бағанның үстіне он екі шаһар орналасқан және әрқайсының төбесіне отыз бөрене салынған, әр бөренені шыр айналып екі әйел жүгіріп жүреді. Бұл не?

	Эзоп сол да сөз болып па дегендей, қолын сілтейді:

	– Біздің елде мұндай жұмбақты бала да шешеді. Ғимарат дегеніміз – ғалам, өйткені оның ішіне бәрі сыйып кетеді. Баған деген – жыл, өйткені ол мызғымайтын берік. Үстіндегі он екі шаһар – тіршілік толассыз қайнап жатқан он екі ай. Төбесіндегі отыз бөрене – уақытты тоқтаусыз жеп алға жылжыған отыз күн. Екі әйел дегеніміз – күн мен түн, өйткені өкшелеп, бірін-бірі үнемі қуады да жүреді.

	Сөзден тосылған сәуегейлер салдары суға кетіп, орындарынан тұрады.

	Ертеңінде Нектанебон патша тағы да уәзірлерін шақырып алып кеңес құрады:

	– Шынымен мына сүмелек құбыжыққа бола Ликург патшаға салық төлегенім бе? Айтсаңдаршы бір амалын! – деп ширығады. Сол кезде уәзірдің бірі былай деп ақыл қосады:

	– “Біз көрмеген, естімеген нәрсе не?” деп сұрақ қояйық. Ол не ойлап тапса да, біз: “Ой, мұндайды көргенбіз, естігенбіз” деп жауап берейік. Содан соң өзі-ақ тығырыққа тіреліп, біз ұтып шығамыз.

	Патшаға бұл ақыл ұнайды, жеңетініне нық сеніп, көңілі масайрайды. Эзоп келгенде патша:

	– Менің тағы бір жұмбағымды шеш, содан соң Ликургке салық төлеймін, – дейді. – Біз көрмеген, біз естімеген не нәрсе, соны аташы?

	– Үш күн ойлануға мұрсат бер, содан соң жауабын айтамын, – дейді Эзоп.

	Патшаның алдынан шыққан соң Эзоп көп ойланады: “Қандай жауап айтсам да, олар, жоқ, біз мұны көргенбіз, естігенбіз деп бет бақтырмайтыны кәміл Не істеу керек?” Бірақ Эзоптан айла артылған ба, ойына бір қулық сарт ете қалады. Сол жерде отыра қалып: “Мен Нектанебон патша Ликург патшадан мың талант алтын қарызға алдым” деп жалған қолхат жазады. Қайтару мерзімін өтіп кеткен қылып көрсетеді.

	Уәделі үш күннен соң Эзоп Нектанебон патшаға келеді. Патша уәзірлерінің ортасына жайғасып, қазір Эзоптың қалай тұйыққа тіреліп жауап бере алмай сасқалақтайтынын ойлап, өз-өзінен айызы қанып, рақаттанып отырады. Эзоп қалтасынан қолхатты алып ұсынады:

	– Мына шартты оқыңыздар!

	Уәзірлер беттері бүлк етпестен жарыса шулайды:

	– Біз мұны талай рет көргенбіз, талай рет естігенбіз!

	– Бәрекелді, – дейді Эзоп жымың етіп. – Куә болғандарыңыз үшін бек ризамын. Ендеше қарызды тура қазір осы жерде төлеңіз, өйткені өтеу мерзімі баяғыда өтіп кеткен!

	Патша мұны естісімен түсі бұзылып, нөкерлеріне қарайды:

	– Не сандырақтап тұрсыңдар? Өмірі алмақ түгілі ойыма да келмеген қарызға куә болмақсыңдар ма?

	Уәзірлер жамырап қоя береді:

	– Жоқ-жоқ, біз мұны көрген де емеспіз, естіген де емеспіз!

	– Егер олай болса, жұмбақтарыңның шешуі, міне осы! – дейді Эзоп жүзі жайнап.

	Амалы таусылған патша ақылға жүгініп, еріксіз жеңілгенін мойындайды:

	– Елінде осындай данасы бар Ликург патша қандай бақытты еді!

	Патша үш жылдың салығын төлеп, Эзопты еліне қайтарады, кетерінде бейбіт бітім сұрап хат беріп жібереді. Эзоп Вавилонға оралып, хат пен ақшаны Ликургке табыс етеді, Мысыр елінде бастан кешкенінің бәрін айтады. Сөйтіп даналығына риза болған патша Музалардың ортасына Эзоптың алтын мүсінін қоюға жарлық етеді, Эзоптың даналығын ұлықтап, ұлан-асыр той-думан өткізеді.

	Эзоп дүниені саяхаттап, Дельфы аралдарына барып қайтпақ болады. Патшамен қоштасып тұрып, Вавилонға қайтып оралатынын айтады, өмірімнің ақырына дейін осында тұрамын дейді. Сөйтіп Эзоп грек жолай қалаларын аралап саяхат құрады, болған жерінің бәрін де өзінің даналығы мен білімдарлығын танытып, жұртты тәнті қылады. Ақыры Дельфыға келіп, жиналған жамиғат алдында тәмсілмен астарлап өзінің уағыздарын айта бастайды. Халық әуелгі де оның сөздерін ұйып тыңдайды, бірақ ешкім оған ақы төлемейді.

	Көп өтпей Эзоп күнделікті қоректенетін көкөністің әсерінен мұндағы жұрттың жүзі топырақ түсті күлгін, сұрықсыз екендігін байпқап:

	– Адамзат баласы армандағы ағаштың жапырағы сияқты, – дейді. Содан соң оларды мысқылдап күлкі қылады:

	– Сендер дельфыліктер, теңізде ағып келе жатқан бөрене сияқтысыңдар. Жырақтан қарағанда, толқында қалықтаған қарасынын көріп, жарамды бір нәрсе екен деп ойлап қаласың, ал жақындап келсең, түкке тұрғысыз шірінді екеніне көзің жетеді. Сол сияқты мен де сендердің шаһарларыңа алыстан таңырқап, өздеріңді бай, бекзат жандар шығар деп ойлағанмын, енді міне онымның қате екеніне куә болып отырмын. Бойларыңда қадір тұтатындай қасиетті ештеңе жоқ, дүниедегі адамның ең қорысыңдар.

	Іс-қылықтарың өздеріңнің ата-бабаларыңнан да асып түскен.

	– Соншалықты күстаналайтындай біздің ата-бабамыз кім екен? – Дельфыліктер өре түрегеліп жан-жақтан шулайды.

	– Сендердің ата-бабаларың – құлдар! – дейді Эзоп айбынбастан. – Білмесеңдер біліп қойыңдар. Гректерде баяғыдан басын алған қаладан түскен олжаның оннан бірін Аполлонға сыйға тарту дәстүрі бар болатын. Әрбір жүз өгіз, ешкінің басқа қалған байлықтың, мейлі ол ақша болсын, құл болсын, күң болсын – онын соған тарту ететін. Сол құлдардан мына сендер тарағансыңдар. Демек, сендер де еркіндіктерің жоқ құлсыңдар. Бүкіл Эллин халқының ішіндегі ең қор жаратылған тексізсіңдер! – Осылай ашына сөйлейді де, Эзоп кетуге жиналады.

	Эзоптың бұл пікірін естіген дуан басылары қатты алаңдайды. “Егер оны қоя берсек, басқа қалаларға барып, біз туралы аузына келгенін айтып, абройымызды төгеді!” деп күдіктенеді. Сөйтіп оған арам ниетпен қастандық жасамақ болады. Олардың бұл қылмысты ісіне Аполлонның өзі қол ұшын береді, себебі Эзоп Самоста музалардың ортасына Аполлонның мүсінін қоймай оның қаһарына ілігіп еді. Сенімді сылтауы жоқ болған соң һәм Эзопқа басқа ізгі жандар араша түспеуі үшін, айлаға көшеді. Эзоптың есігін күзетпен құлдың ұйықтаған сәтін пайдаланып олар өздерінің арам пиғылын іске асырады – Эзоптың жүктерінің арасына ғибадатханадан ұрлап алтын тостаған салып қояды. Сөйтіп Эзоп Фокидаға қарай жолға шығады. Дельфыліктер біраз ұзаған соң, ізінен қуып жетеді де, қол-аяғын байлап, қалаға алып келеді.

	– Не үшін менің қол-аяғымды байлайсыңдар? – дейді Эзоп ышқынып.

	– Сен ғибадатханадан алтын ұрладың! – дейді аналар безеріп.

	Қаперінде ештеңе жоқ Эзоп көзінен жас парлап жәбірлене айғай салады.

	– Егер менен бірдеңе тапсаңдар, тура осы жерде өлтіре салыңдар!

	Дельфыліктер жүкті ақтарыстырып, алтын тостағанды тауып алады да бүкіл шаһарға жария ғып көрсетеді, жұрт Эзопты ғайбаттап бетіне түкіреді. Эзоп тостағанды әдейі салып қойғанын түсінеді, ол туралы қалай айтып ақталғанымен, дельфыліктер бәрібір құлақ аспайды.

	Сөйтіп оны абақтыға салып, өлім жазасына кесуге ұйғарады. Енді құтыла алмасын біліп, қайраны таусылған Эзоп:

	– Біткен жерім осы, тағдырдың жазуынан қашып құтылу жоқ! – дейді түңіліп.

	Дос-жар бір адам күзетшіге жалынып, Эзопқа жасырын келіп жолығады. Көзінің жасын төгіп:

	– Бұл не нәубет, мұндай күйге қалай душар болдық! – дейді. Сонда Эзоп оған мынандай тәмсіл айтып береді.

	– Бір әйелдің күйеуі өліп, зират басында зар еңіреп жылап отырады. Атыз жыртып жүрген дихан әйелді көріп, қасіретін түсіне қояды. Өгіздерін атыз шетіне қаңтарады да әйелдің қасына таяп, өтірік ол да өксіп қоя береді. Әйел еңірегенін қойып: “Сен неменеге жылайсың?” дейді. Дихан: “Менің мейірімді, ақылды сүйген жарым бар еді, сол жақында қайтыс болды. Енді өстіп анда-санда жыласам, бойым жеңілдеп қалады” дейді. “Менің де күйеуім өлген еді, қайғымды жеңілдету үшін өстіп жылап алам” дейді әйел Сонда еркек оған: “Екеуіміз де көңіліміз жарым мұңлық екенбіз. Екі жарты бір бүтін болайық. Мен сені өзімнің марқұм әйелімдей қадірлеп жақсы көремін, сен мені өзіңнің күйеуіңдей жақсы көр” дейді. Әйелдің көкейіне бұл ақыл қонады. Сөйтіп екеуі аймаласып, ләззатқа батып жатқанда, ұры келіп, диханның қаңтарып қойған өгіздерін айдап алып кетеді.

	Солығын басып орынынан тұрған дихан өгіздерінің қолды болып ізім-қайым жоғалғанын көріп, сол жерде шынымен еңіреп отыра кетеді. Әйел түкке түсінбей: “Сонша қайғыратындай не болды!” дейді таңырқап. Сонда еркек: “Е, бикеш, нағыз қайғыратындай іс енді болды!” деп жауап беріпті. Сол айтқандай, құтыла алмас қандай қырсыққа тап болғанымды өзің көріп тұрып, менен оның несін сұрайсың!

	Эзоптың досы өкінішпен басын арлы-берлі шайқайды;

	– Бұл жердің халқын өз үйі-өз қаласында, ашса алақаны, жұмса жұдырығында тұрып ғайбаттап нең бар еді. Даналығың қайда? Оқымыстылығың қайда? Бүкіл халықты, сандаған шаһарды оқытуға жеткен ақылың өз басыңа жетпеді ме?

	Оның бұл уәжіне жауап ретінде Эзоп тағы бір тәмсіл айтып береді:

	– Бір әйелдің ақымақ қызы болыпты, шешесі ылғи қызыма ақыл енгізе гөр деп Құдайға құлшылық етіп жалбарынады екен, қызы оны үнемі естиді. Бір күні екеуі жолаушылап қыстаққа барады. Шешесі үй иесімен әңгімелесіп, лашықтың ішінде қалады, қызы қақпа сыртына шығады, сол жерде бір еркектің құнжыңдап ұрғашы есекті зорлап жатқанын көреді де: “Не істеп жатырсың?” деп сұрайды. Еркек: “Бұған ақыл енгізіп жатырмын!” дейді. Ақымақ қыз шешесінің құдайдан жалбарынып сұрайтын тілегі есіне түсіп: “Маған да ақыл енгізші!” деп өтінеді. Анау кергіп бас тартады: “Әйелдерден пайда жоқ, ешқашан рахмет естімейсің!” “Олай деме, қайрымды адам, – дейді қыз. – Менің шешем жақсылығыңды еселеп қайтарады, қанша сұрасаң, сонша төлейді. Маған ақыл енгізе гөр деп күндіз-түні Құдайдан тілейді”. Сөйтіп, еркек қыздың абройын төгеді, қыз қуанышы қойнына сыймай шешесіне жүгіріп келіп айғай салады: “Міне, маған ақыл енгізді!” Шешесі тіксініп: “Ақыл енгізгені қалай?” – дейді. Ақымақ қыз қалай болғанын егжей-тегжейлі түсіндіре бастайды: “Бір еркек жуан, қып-қызыл бір нәрсесін маған кіргізіп арлы-берлі қозғады...” Мұны естіп түңілген шешесі: “Е, қызым-ай, бар ақылыңның өзінен айырылып келген екенсің ғой!” – депті басын шайқап. Міне, менде, достым, Дельфыға келгеннен бері бар ақылымның өзінен айырылып қалғандаймын.

	Мұны естіген досы шарасыз күймен зар еңіреп жылай-жылай басы ауған жаққа кете барады.

	Дельфыліктер Эзопқа келіп өздерінің үкімін айтады:

	– Бүгін сені біз құздан лақтырамыз, намысымызды таптап қорлағаның үшін осылай жазалауға үкім шығардық. Өйткені сендей азғынды қара жерге көмудің өзі күнә. Кәне, өлуге дайындала бер!

	Эзоп қатыгез үнді естісе де сабырдан айырылмайды.

	– Мен сендерге бір тәмсіл айтып берейін, – дейді жайбарақат. Жендеттер соңғы сөзін айтып қалсын деген ыңғаймен рұқсат етеді.

	– Жан-жануарлар адамша сөйлейтін баяғы өткен заманда бір тышқан бақамен дос болыпты деп бастайды Эзоп сөзін. – Тышқан досын қонаққа шақырады. Астық, ет, ірімшік, інжір, зәйтүн тағы басқа азық-түлік сақталған қоймаға алып келіп: “Ас болсын, жей бер” дейді. Әбден тойып риза болған бақа қарымта кәде жасамақ болып қонаққа шақырады: “Сен де маған келіп мейман болып кет. Сенен артық күтпесем, кем күтпеймін!” Сөйтіп уағдалы уақытта келген тышқанды тоғанға ертіп апарады да: “Кәне, жүзейік! – дейді. Тышқан бейшара сасқалақтап шегіншектей береді: “Мен жүзе білмеймін ғой!” Бақа қарсыласқанына қарамайды: “Оқасы жоқ, білмесең үйретемін!” деп, тышқанның аяғын өзінің аяғына жіппен байлайды да тоғанға секіріп түседі, тышқанды өзімен қоса ала кетеді. Суға бір батып, бір шығып тұншыққан тышқан: “Мен өлемін, бірақ өліп жатсам да сенен өшімді аламын!” дейді ышқынып. Сол кезде бақа суға сүңги жөнеледі, тышқан қоса батып кетеді. Денесі су бетіне қалқып шыққан кезде, құзғын ұшып келіп тышқанды да, онымен бірге байланған бақаны да іліп әкетеді. Әуелі тышқанды жейді, содан соң кезек байлаулы жатқан бақаға келеді. Тышқан бақадан өшін осылай алыпты. Сол сияқты мен де, азаматтар, егер мені өлтіретін болсаңдар, сендердің түптеріңе жетемін. Лидиялықтар да, вавилиондықтар да, тіпті бүкіл Эллада менің өлімім үшін қан қақсауы мүмкін.

	Бірақ дельфыліктер оның сөзіне құлақ аспайды, құздың жиегіне қарай сүйрей жөнеледі. Эзоп қолдарынан жұлқынып шығады да қашып барып, қасиетті Музалар ғибадатханасына тығылады. Жендеттер бәрібір құтқармайды. Сонда Эзоп желкелеп сүйреп әкеле жатқандарға қарап:

	– Дельфылік азаматтар, бұл қасиетті орынды бүйтіп қорлауға болмайды! – дейді. – Баяғыда бүркіттен қашқан бір қоян тезек домалатқан сасық қоңызға келіп араша түс деп жалынады. Қоңыз бүркіттен араша сұрап: саяма келіп тығылған бейшараға рақым ет, Зевстің атымен ант етемін, мені бір қор жаратылған сорлы санап асылық етпе” деп өтінеді. Бүркіт сөзді елең қылмай, қанатымен бір қағып қоңызды ұшырып жібереді де, қоянды бас салып сол жерде түте-түтесін шығарып қылғыта салады. Қатты жәбірленген қоңыз бүркіттің соңынан ұшып барып оның ұясын көріп алады. Ұядағы жұмыртқаны жарып, қайтадан ұшып кетеді, Бүркіт жұмыртқаның жарылғанын көріп қатты ашуланып, қаскөйді тауып өлтірмекші болады. Бірақ ол әрекетінен түк шықпайды. Келесі жылы ұясын ешкім шыға алмайтын биікке салады. Бірақ қоңыз тағы да ұшып барып, жұмыртқаны жарып кетеді. Бүркіт: “Зевстің қарғысына ұшырап, тұқымым құритын болды!” деп қайғыға батады. Пұшайман болған бүркіт келесі жылы жұмыртқасын ұяға салмай, Олимпке ұшып келіп, Зевстің тізесінің үстіне қояды: “Екі жыл бойы жұмыртқамнан айырылдым, үшінші жолы саған сеніп тапсырып отырмын, құтқара гөр!” дейді жалбарынып. Қоңыз мұны білісімен қидың түйірін іліп алып, Зевстің жанына ұшып барады да, бетіне тиер-тиместей ғып шыр айналдыра ұшады. Сасық қоңызды көріп жиіркенген Зевс тізесінде жатқанда жұмыртқаны ұмытып кетіп орнынан ұшып тұрады. Жұмыртқа жерге түсіп қақ жарылады. Сол жерде Зевс қоңыздың көрген қорлығы үшін кек алып жүргенін түсінеді, бүркіт келген кезде: “жұмыртқаңнан айырылатындай қылығың бар екен, қоңызды жәбірлегенсің, сол үшін сазайыңды тартып жүрсің!” дейді. Қоңыз қосыла сөйлейді. “Ол мені ғана жәбірлеп қойған жоқ, сені де қорлап масқаралады. Сенің атыңды айтып жалбарынғаныма қарамай, араша сұраған қоянды өлтірді! Енді мен мұның тұқымын тұздай құртпайынша тоқтамаймын!” Зевс бүркіттің тұқымы құрып кетпеу үшін қоңыздан бір ашуыңды маған беріп, рақымшылық ет деп өтінеді. Бірақ қоңыз көнбей қояды. Амалы таусылған Зевс бүркітке қоңыз ұшпайтын басқа мезгілде жұмыртқалауға кеңес береді. Міне, сендер де, дельфылік азаматтар, бұл қасиетті ғибадатхананың киесін аяққа таптап қорламаңдар, кішкене болса да мен одан пана іздедім емес пе, сасық қоңыздың мысалын еске алып, Зевстің қаһарынан қорқыңдар.

	Дельфыліктер бірақ оған да тоқтамайды, Эзопты сүйреп әкеліп құлама құздың шетіне тұрғызады. Біткен жері осы екенін сезген Эзоп жендеттерге бұрылып, күрсіне тіл қатады:

	– Сендерге қалай жалбарынсам да бәрібір есіл сөзім далаға кетті. Енді ең болмаса, тәмсіл айтуға мұрсат етіңдер. Бүкіл тірлігі қыстақта күйбеңмен өткен бір дихан өмірі қаланы көрмеген екен. Қартайған шағында балаларынан “көзімнің тірісінде қала деген қалай екен, көріп қайтайын” деп өтінеді. Балалары арбаға есек жегіп береді де: “Қамшымен жасқап айдап отыр, қалаға өзі-ақ апарады” деп жолға салып жібереді. Бірақ жолда жауынға ұрынып, түнге қалып қояды. Есек басы ауған жаққа адасып, бір биік жарқабақтың шетіне алып келеді. Қандай күйге тап болғанын көріп, пұшайман болған қария: “О, Жаратқан ием, бүйтіп қорлайтындай не жазығым бар еді? Ең болмаса, есек емес, ат жегілген арбадан құлап өлмедім-ау!” деп айғай салыпты. Сол айтқандай, жөні түзу адамның емес, азғын құлдардың қолынан мерт болғаныма өкінемін.

	Ақырында, құздан құлар алдында, тағы бір тәмсіл айтып үлгіреді:

	– Шайтан шатастырған бір азғын өзінің қызына көз салып, ес-түссіз ынтық болыпты. Нәпсіге бой алдырып, ақыл-естен айырылғаны сонша, бір күні әйелін қыстаққа жібереді де, қызын оңаша алып қалып зорлайды. Сонда қызы: “Бүйтіп жалғыз саған қор болғанша, бөтен жүз еркекке бұйырғаным артық еді!” деп жер тырналап жылапты. Сол сияқты, ойда жоқ қапияда сендердің қолдарыңнан қаза тапқанша, Шам мен Финикия, Иудеяны шарлап қаңғып жүргенім артық еді ғой!

	Дельфыліктер бәрібір өз дегенінен қайтпайды. Тығырыққа тіреліп, әбден ашынған Эзоп жендеттерге лағынет жаудырады да, құлама құздан шыңырауға бір-ақ қарғиды.

	Көп өтпей Дельфы жерін оба дерті жайлайды. Абыздар мұны Эзопты жазықсыз өлтіргендері үшін Құдайдың жіберген зауалы дейді. Эзоптың өлімін естіген Эллада, Вавилон, Самос жұртшылығы түн қопарыла көтеріліп, дельфыліктерден кек алады.

	Міне, Эзоптың өмір тарихын тұтастай қамтыған, жартылай аңыз аралас хикаяның ұзын-ұрғасы осылайша тәмам.

	Енді Эзоптың шығармашылығына қарай ат басын бұрайық. Эзоп – мысал жанрын қалыптастырып, оны ғажайып көркемдік биікке көтерген бірден-бір ұлы суреткер. Өмірдің сан алуан сипатын қамтыған өткір әжуаға кемел туындылары бағыздан бері адамзаттың талай ұрпағын тамсандырумен келеді.

	Бүгінгі күнге Эзоптың төрт жүзден астам мысал-тәмсілі жетіп отыр. Олардың әрқайсысы – тіршіліктегі сапырылысқан қайшылықтарды езу тартқызар ишарамен аңдатқан бір-бір даналық түйін іспетті. Эзоптың ұтқыр теңеу, оралымды ой жүйесіне өз заманындағы данышпандар қатты тәнті болған, өз шығармаларында оған жиі-жиі жүгініп, көптеген мысал келтіріп отырған. Соның нәтижесінде, кейінгі зерттеушілер Эзоптың бірқыдыру тәмсілдерін Аристотель, Диоген, Плутарх т.б. авторлардың шығармаларындағы үзінді-мысалдар арқылы қалпына келтіргені мәлім.

	Әдебиеттанушылардың еңбектеріне сүйенсек, Эзоп шығармаларының әлемнің төрт тарабына бірдей кеңінен тарағанын көреміз. Оның тіпті жаңғырығы бағзы заманда-ақ қазақ сахарасына еміс-еміс жеткендігінің кейбір мысалдарын жоғарыда сөз арасында атап өттік. Жазу-сызуы ерте дамыған өркениетті елдерде мысал жанры тікелей Эзоптың ықпалымен қалыптасты. Батыс пен Шығыстың мысалшылары Эзоп шығармаларын түрлендіріп, өз ортасының ұғым-түсінігіне қарай бейімдеп еркін баяндады. Сондай-ақ, Бабрий, Архилох, Синтипа, Лукиан, Гесиод, Феокрит т.б. авторлардың Эзоп мысалдарын өлеңге айналдырғаны белгілі. Бұл ретте алысқа бармай-ақ орыс әдебиетіндегі мысал жанрының атасы саналатын Крыловтың шығармаларында да індетіп қараған кісіге Эзоп іздері сайрап жатыр. Біздегі мысал жанры Абай тәржімалары арқылы қалыптасқаны аян. Демек, бұл жерде де Эзоптың игі ықпалын атап өткен ләзім.

	Эзоп айтқан даналық сөздер де ғасырлар бойы ұрпақпен бірге жасап келеді. Соның кейбірін төмендегідей:



	* От пен су, әйел – үшеуі де апат.



	* Эзоп құл базарында сатылғалы тұрғанда: “қожайын керек болса, мені сатып алыңдар!” деп айғай салыпты.



	* Адамның түсіне қарама, ісіне қара.



	* Өтірікшінің шын сөзіне де ешкім нанбайды. (Осы жерде қазақтың “Өтірікшінің шыны да зая” деген мақалы еріксіз тіл ұшына оралады).



	* Эзоптан адам бойындағы ең асыл қасиет не деп сұрағанда: “Ақыл” деп жауап беріпті.



	* Хилон Эзоптан Зевс немен айналысуда деп сұрайды. Сонда Эзоп: “Биікті аласартып, аласаны биіктетіп жатыр” дейді.



	* Біреу Эзоптан байлардың даналарға бармай, даналардың байлардың алдына баратыны несі деп сұрағанда: “Өйткені даналар өмір сүру үшін не қажет екенін біледі, ал байлар оны білмейді, әйтпесе байлыққа емес, даналыққа ұмтылар еді” деп жауап беріпті.



	* Эзоп жолда келе жатып бір ағаштың бұтағында асылып өлген әйелді көріп: “Шіркін, бар ағаш осындай жеміс берсе ғой!” депті.





	https://t.me/kzkitap





