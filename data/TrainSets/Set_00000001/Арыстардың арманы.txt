	Сұлтан Тəукей

	Арыстардың арманы



	 (роман-эссе)





	Бұл шығармамды Дəлелхан Сүкірбайұлымен бір ауылда қатар өсіп, бір ұстаздан дəріс алған, Дəкейдің əріптес қарындасы, анам Миуа Əмейқызының (Əмірəлы) рухына бағыштаймын.

	Автор





АЛҒЫ СӨЗ ОРНЫНА




	Аспаған асу – арман.

	Шықпаған шың – арман

	Жетпеген жер – арман.

	Көрмеген қызық – арман.

	Алдағы мақсат – арман.

	Асыл мұрат – арман.

	Аңсаған аяулың – арман.

	Өмір – арман.

	Орындалмаған арман – өкініш.

	Өткен күн – өкініш.

	Жақсы түс – өкініш.

	Аяқсыз іс – өкініш.





Бірінші толғау




	Өмірге талай Дəкей келер, бақиға талай Дəкей барар. Дегенмен біздің Дəкейдің орны оттай ыстық. Оның арман– мұраты, мақсат ойы, артта қалдырған ізі жүрегіңді жылытып қана қоймайды, жалындай өртейді. Қытай елі оны «генерал-майор» деп қолпаштады. Мао-Цзе-дун: «Дəлелхан мəңгі жасайды» деп қинала телеграмма соқты. Комминтерн көсемдері: «Коммунист Сүкірбаев» деп қолтығына су бүрікті. Оған лағнет айтқандар да аз емес. Монғол үкіметі «Эсэргүү»– үкіметке қарсы тап жауы десе, гоминданшылар халық жауы ретінде ізіне ит салды. Шынында Дəлелхан олардың ешқайсысы да емес, болымсыз ат қойып, айдар тақса да оған жараспаған. Ол – біздің Дəкей, халықтың перзенті, қазақтың маңдайына жазған жарық жұлдыздарының бірі. Дəкей, тек Дəкей болып қалу керекті. Атасының емес, алаштың ұлы болу керек-ті. Алла оған сондай тағдырды лайық көрген. Оның пешенесіне алаштың азаматы болуды жазып, Отан үшін от кешу əрі халқы үшін ғазиз басын қатерге тігу тағдыры бұйырыпты. Қайран Дəкей қазір арамызда жоқ. Аллаға медет қылып, мойнына кісесін сала тілегін тілеп, соңынан ерген өз халқының өзегін өртеп кете барды. Қара ормандай халқының жүрек төрінен орын алып, есімі əр қазақтың көңіл түкпіріне ұялады. Оның зор денесі, биік еңсесі, өр кеудесі, алып пошымы əлі есімізде. Ашаң жүз, аққұба рең, жұқа қара мұртына жарасқан ойлы қарақат көзін бізге қадап ұзақ телмірумен тұр. Зерделі жүзі, тұнық жанарында мұңның сызы байқалғандай. Иə, ол халықтың мұқтажын арқалап, мұңын жанарына жасырып, көз жасын көкірегіне сақтап кетті. Сөйтсе де, арманы биік азаматтар арын таза сақтаған. Аты да, заты да, арманы да Алтайдың ақ бас шыңдарындай асқақ, алыстан бой көрсетеді. Тамыры терең көп салалы байтеректей гүлдеп, тамыр жайып, тағдырдың талай қара боранына төтеп бермек. Сонымен біздің Дəкей кім? Нар тəуекел. Алла рахым етіп, ақ тілекті қабыл көрсе, Дəкей туралы əңгімеге ойысалық...





Бірінші əңгіме




	Мен: «Дəлелхан туралы есіңізде қалған не бар екен?» деймін шешеме.

	Шешем: «Əй балам-ай! Есі шыққан елдің есінде не қалушы еді. Əдірə қалды ғой, бəрі» деп күйінетін де, күрсініп ойға шомып кететін.

	– Бақат та бір рулы ел ғой. Десе де ойланыңызшы?

	– Бұл елдің ерінің қолына бақан мен шоқпардан өзге не түсті дейсің! Ақсақалының аузында, ақынының хатында бірдеме қалмаса? Қайдан білейін? (Шешем өзінен өзі қамығып, əлдекімге ренжісе де кішкентай сарымсақ тұмсығын шүйіріп, екі көзін қос алақанымен сүртіп тағы да ойланады).

	– Дəкей қазір неше жасқа келер еді?

	– Ағам Жүнісханмен түйдей жасты болатын. Жылы – ұлу.

	Жыл қайырушы ма едің?

	– Ол бізге қайда, шеше.

	– Ендеше жаңашамен қусаң да шыға келер.

	– 1904-ші жылдың соңы, 1905-ші жылдың басы болар?

	– Иə, Қобда ішінде қой қоздап біткен кез екен. Дəкей туғанда Сүкең (Сүкірбай) əйелінің қалжасына ақсарбас еркек қой мен қысырдың семіз тайын сойыпты.

	– Қалжаға жылқы да соя ма?

	– Аштық не жегізбейді, мастық не дегізбейді. Байлық не істетпейді. Əр нəрсе күн күнінде, тұс тұсында. Тұрымтай тұсында, балапан басында. Бұрынғының байлары етін жақсы көрсе де өнімнің жас малын соя бермейтін. Қонаққопсақ, ана-мынау сылтаумен ғана мал соятын. Бала кезімізде төре ұлықтар түстенген үйдің есігін аңдитынбыз.

	Сондай бір сылтаумен сойған шығар. Тайдың еті қандай дəмді?..

	...«Тайдың еті» дегенде менің ойыма бір оқиға орала кетті. Бала кезімізде біздің үйдің бір тайын қыста «итқұс» тартып, əжеміз сойдырып алған. Соны естіген Тоқтаған шал тайдың сарала жас қуырдағын жеуге ат өксітіп жетіпті. Шерушінің Саңырау руының Байбол деген атасынан тарайтын, шаруасы шағын, жалғыз үйлі Тоқаң қарт ақкөңіл, бала мінез, аңқау, көгершіндей жан еді, жарықтық. Атжақты, ашаң жүзді, жапырайған үлкен мұрын, салпы ерінді, жұтқыншағы жұдырықтай, кесек денелі Тоқаңның қаракүпісінің екі етегі екі жақта, аяғы ат бауырында, алқам-салқам көрінетін. Əжемізді «апай» деп жыласып көрісіп, шешеміздің қолын көзіне басып кемсеңдеп, бір қақпай, қысқа күйді домбырада қайталап отыру Тоқаңның ежелгі əдеті. Шай ішіп кеңіген соң, ескі ағаш домбыраны қолына алып сол əдетіне басады. Ол келген бұйымтайын да жасырмай, тайдың жас етін қуыртты. Қия жапырақтаған, сарала қуырдақтың исі мен дəмі қандай?..

	Мен:

	– «Сонымен?» деймін, əңгімені өрбіте түскім келіп. Шешем:

	– Cонымен не болушы еді. Ұл артынын ұл көрген атаана қуанысып, азан шақырып ат қойыпты. Ағасы Дөрбетхан шеруші елі дөрбеттің ханымен қоныстас болған жылда ры туған соң солай атаған екен. Қазақтар баланың атын қойғанда бір оқиғаға сүйей салмай ма? Сүкең ауылына орыс консулы келгенде туған мына жаман Көнселханның атын солай бағыштапты. Біз «көке» дейтін, немере бауырын шешем: «Бақаттың ең жаманы осы», «Жаман Көнселхан» деп отыратын. Ең жаманы мұндай болғанда Дəкей қандай болды екен?» десуші едік...

	– Құдай ауыздарына салды ма, молдалар азан шақырып ат қойғанда «Дəлелхан» десіпті. «Ат Алладан, нұр пейіштен» демей ме. Атына заты орай болды ғой, шіркіннің! Адам тегіне тартпай ма. Дəкейдің шыққан жерін кім кемсінер. Атасы Жықаң марқұм (Шеруші үкірдайы Жылқышыны айтып отыр) жаманнан қатын алдырмаған, жабыдан айғыр салдырмаған. Оның ұлы Сүкірбай сол ғадетті сақтаған шығар. Он жетісінде билік ұстаған ол, текті жерден таңдатып, төрт əйел айттырыпты. Бұрынғының байлығы да, мақтанышы да мал мен ұл ғой. Малға ие, елге бас, ағайын мен алашқа айбар, ұлық орнына мұрагер сол – ұлдар. Көп ұрпақ сүйгісі келсе, көп əйел алмай қайтсін. Үлкен бəйбішесі Базарқұл рулы Ықтияр деген кісі. Келесі бəйбішесі – Атантай Өрежан. Одан кейін қарақастан Секерді айттырды. Қанша қыздай айттырса да, «текті жерден қатын алмадың» деген ағайынның ала сөзінен болып, ақыры Уақ Ақылбекті жіберіп Алтайдан тағы да қыз тандатты. Сонымен Барқы, Жақып амбының қызы– «сырды қара» атанған Нұриланы алды. Өрежаннан туған ұлдар Дəлелхан мен Бəделхан, апалары Күмісхан мен Жуасхан, қарындасы Нəби мен Мəдетхан-ды. Өрежан марқұм қырмұрынды, қызылшырайлы, сұлуша келген кісі болатын. Берекенің адамы еді. «Өрежаннан соң, Сүкеңнің бағы қайтты» деуші еді кейбіреулер, кім білсін? Оның бəрін тек алла білер. Неғылса да, Дəкей шешесінің ақылымен адамгершілігін бойына сіңірген жан болатын. Ал арғы тегін айттым. Азуы алты қарыс Ақтай атамның қаны бойында жүгірсе, арыстандай айбатты Шеруші мен бақан ала жүгірген тентек Бақаттың баласы болса, ол неге жаман болсын. Атадан тоғыз, анадан алтау өсті. Төрті – ұл, бесі – қыз...

	...Шешем осыны айтып үнсіз қалды. Терең ойдың түбіне жетпей отыр. Дəкей туралы ойын бəлкім саралай берсін...





Екінші толғау




	Балалық дəурен-ай десеңші. Ананың ақ сүтінен өзге алаңдауы жоқ, балбыраған балдырған шағын кім үнемі еске алар дейсің. Анадан азамат қалпында туғандай сезінбей ме. Дəкей де солай сезінген шығар. Демек, ат жалын тартып мінген шағы өзге баладан өзгешелеу болатын. Ол қозы жайып, қой бағып, қора шетін қорғаштаумен есейген емес, «Үзеңгі бауы сегіз қабат,шіренген, əрі бай, əрі ұлықтың баласымын. Екі үш шешенің арасында тел өстім» деп шолжаң да болмады. Тетелес апаларының артынан еріп ауыл үйдің маңын торумен де күн өткізген жоқ.

	«Əке көрген оқ жанар» демей ме. Ата жолдаста ры: Алтайдың асқар шыңдарындай Қожамжар төре. Жəнтекейдің Көбеш батыры, Қарақас пен Молқының Тілеуді мен Жуанған сынды үкірдайы болса. Əке жолда сы Самырхан, Жəңгір, Адай төре, Мұрындық, Бітімшідей ұлықтар болса. Өз туысы, шерушінің белді де беделді имамдары: Уəли, Қиюбай, Тілеуберді мен аты шулы Қылаң болса, Дəкей қалай ерте оянбасын. Ес білер-білмесінде жау қуып,жабағыға сүрінген ел 1911 жылы Жалам дүрбелеңінен үшке бөлініп, Сүкірбай ауылы Алтайға асты.Үш қыстаған ауыл азып-тозып қайта Қобдаға келді. Дəкейдің балалық шағы билік таласқан ел ағалары мен бақталасқан ерлердің осынау,айтыс-тартысы, дау-жанжалы,күншіл күнкіл өсегі, марапат, даңғой-мақтаны, қымыз ішіп қызынған кеңесінің топ ортасында өтті. Ол ерте ер жетіп елге зек өсті. Оны алаңсыз ер жеткен десек ағаттық болар. Керісінше, алаңдаумен, елеңдеумен ел ісіне ерте араласты. Дəкей жылқыдай елгезек сезімтал, жүйрік ойлы болған сияқты. Керейдің бір ұрпағы кетіп, келесі ұрпағы кезеңге шыққан аласапыран, дүрбелең шақта балалыққа да,шалалыққа да жол беруге мұршат болмаған шығар. Балалық өмірдің бəрі балдырғандай бола бермесе керек. Тосыннан көтерілген қара борандай өмірдің қат-қабат оқиғасы бұғанасы бекіп, қабырғасы қатпаған Дəкейді іліп əкетті. Дауылға буырқанған дарияның бұйра толқыны оны олай да бір, бұлай да бір жұлқып сілкілеп, жағадағы жарға əкеліп соқты. Жас Дəкей жағада есеңгіреп жатпай, күншуақ, өмірге тырмысып, уақыт ұттырмай тез ес жиып,етек жабуға тырмысты. Балалық шағы əрі қысқа, əрі ұзақ іспетті. Қысқа болатыны – балалық ойын күлкісі он бес жасқа дейін ғана жалғасты. Пешенесіне он бесінде отау иесі ғана емес,ел иесі болуды тағдыр жазған.Ұзақ болатыны – Дəкейдің балалық шағы қуаныш пен жұбанышы мол,тарихи қат-қабат оқиғалар алмасқан, қысылтаяң, қарбалас пен арпалыс,алыс-жұлысқа толы еді». Ай батпайын десе де күн қоймайды». Дəкей бала болып алаңсыз жүре беруіне ерте жүктелген жігіттіктің парызы ерік бермегендей. Мұндай асыл парыздың бəрін ердің ері, жігіттің жігіті ғана көтерер.





Екінші əңгіме




	Мен:

	– Дəкей бала кезінде қандай болды шеше, деймін, оның балалық өмірін қызықтай түсіп.

	Шешем:

	– Дəкейді бала деудің өзіне аузым бармайтын. Ақылы мен əлует бітімі бала кезінің өзінде-ақ жаман жəутік жігітке бергісіз еді, дейді.

	– Ағаңыздың мақтауын асырып жіберген жоқсыз ба?

	– Мақтанғанда мен оны базарға апарып ұстағалы отыр дейсің бе.Сүйегі əлде қашан қураған аруақты мақтау да, даттау да құдайға жат.

	– Əншейін əңгімеңіз орынды болсын дегенім ғой.

	– Орынды болмай несінің арнасы бұзылып тұр? Ендеше менен артық білетін адамыңнан сұрап ала бер!

	– Жо, жоқ.

	...Мен сасқалақтап қалдым. Шешемнің болымсыз нəрсеге ренжіп қалатыны да бар. Ал тарих, діни тақырыпта өз ниетін қолдап əңгіме өрбітсең шын ықласымен риза болып балаша қуанатын. Əңгіменің бетін түзеу үшін мен:

	– Дəкей екеуіңіз Соғақтың медресесіңде оқыдыныздар ма? – дедім.

	– Жоға! Біз оқығанда Қобда ішіндегі мешіт өртенген. Соғаққа мешіт салынбаған. Ол кезде балалар киіз үйдің оң жағында отырып-ақ оқи беретін.

	– Cоғақтың сол мешітін кім бұзып тастаған?

	– Кім болушы еді? Шаш ал десе бас алған, кешуін, шолақ белсенділер емей!

	– Неше жаста сабаққа кірдіңіздер?

	– Мен алты жасымнан... Дəкей мен əлгі менің жалғыз ағам Жүнісхан жетіден сегізге ауа кірді. Бəріміз Мешіт Молладан бірге оқыдық. (Шешем Шерушінің бас иманы Бітіұлы Тілеубердіні солай атайтын). Жүнісхан мен Дəкей сабақтан мойны жар берсе күресіп кеп жатқаны. Дəкей зерек те, ерек те, əлуетті болды. Күрессе баланың бəрін жығатын. Анда-санда Жүнісхан ит жығыс түсетін. Керегі не?! Қайран арыстарды құдай қоймады. Жалғыз ағамыз жиырмаға жете жығылды. Одан қалған жалғыз ұл – Кəкеш анау. Ол да əке жасында кетті. Көрген түстей ғана. Дүние деген бекер-ақ қой.

	(Шешем көзіне іркілген жасты алақанымен сүртеді. Басынан қайғы-қасірет аз кешпеген шешемді аясам да əңгімеден өзге алданыш жоқ...).

	–Біздің Шерушіге қашаннан дуа тимеген ел емес пе! Ағайынды Бақат пен Саңырау қақтығысқан соң не бар? Мешіт молладан оқитын үшінші күзде екі рулы Бақат пен Саңырау соғысты. Сол қылығы ғой бұл қазақтың мандымайтыны.Жазда Оңқаты, Жыланды, Кемелек жайлаған Бақат ауылдары күзде Соғақтан Үш ойғырдың басына дейін тараған. Саңыраулар Сырғалыдан ары қарай сай-саланы жайлап, Ақши, Қобда бойына жаңа еңкейген кез.

	Бір күні 300 кісіден жасақ құрған саңыраулар сау ете түспесін бе! Бақаттан жылқы қуып, Қобда өзеннен бері өте, Қарасу жиегінде қазан-ошақ асып, мал сойып, ұран шақырған ұлар да шу. Екі-үш күн сес көрсеткен соң екі бөлінген қол Соғақтағы Бақат ауылына қарай жылжып келеді. Қатын бала үрей үстіндеміз. Шешеміз Жүнісхан мен Дəкей үшеуімізді үйден шығарар емес. Рулы елдің қақтығысын қызықтаған балалар дөдегені түріп босағадан сығалаймыз. Жастық-ай десеңші! Сүкең Ойғыр басындағы елге хабар-ошар жеткізе алмай, тұтқиылда 70-80-нен артық қол жиналмаса керек. Сегізден тоғызға ауған баламын. Бəрі көз алдымда. Əсіресе шұбарлау жүзі қаратүнек болған Сүкең жарықтық қаһарын шақырып, күрең атқа қонған. Қара мақпал шапанының беліне оқшантайлы, алтын кіселі белбеуін буынып, көк маңлық тысты пұшпақ тымағының бауын тас түйін байланып, ердің қасына шоқпарын іліп, бұзау тіс қамшысын қабаттай ұстапты. Үкірдай бекерде бешпетінің кеуде қалтасына шынжыр баулы сағат салып, бір қолына алтын, келесі қолына мөр дүзік іліп, суыр не пұшпақ ішік киетін салтанаты бұл жолы жоқ. Күрең ат үстінде құрыштан құйғандай дөңгеленеді. Сол кездегі орта бойлы, кəзіргі адамдармен салыстырғанда үлкен денелі, түсі суық, мығым адам еді, жарықтық. «Шыққалы турған көзді түрткендей боламыз. Бақат баласы кісі өлтірмеңдер! Əубекір, сен ту ұстаған екеудің атын ат!», деп бұйырыпты. Құралайдың көзінен өткізетін мергені бұйрықты екі етсін бе. Туы құлаған топтың абыржыған сəтін пайдаланып Сүкең қолы «Ақтайлап!» ұмтылғанда қарсыластары дүркірей қашып Қобда өзенге тіреледі. «Өлген деген осы екен» десіп, сасқалақтаған саңыраулар тұтқиылдан өткелсіз жерден түсіп кетіп, су бетіне тымақтары қалқып шыға келген. Əбүйір болғанда адам шығыны болмаған ғой, əйтеу.

	Сүкең жазда күреңді, қыста көк тұлпарын мінетін.

	Қыста екеуі де шөпке байланатын. Тəңертең шөп қашадан шығарғанда қора маңына біраз ойнақтап алып, Соғақ мойнындағы қызыл қарағанға шауып кетеді де, кешке сұлы жейтін уақытында өздері келетін. Мал да болса сүйкімді жануар болса игі. Келер жылы күзде Аққолдың Ақшиінде күзеп отырғанда Алтайдан құдалары ауылшылап келіп, күрең атты соған жетектетіпті. Ауылдан алыстай бергенде азынаған күрең аттың даусына ішіміз елжіреп бəріміз сыртқа шықтық. Иесіне жуық мал екеш мал да ыстық емес па? Сүкеңнің жақын келіні, Əбілқасымның əйелі Рəзия Сүкең мен күрең атты жырға қосып жоқтағаны мынау ғой сонда:



	Тайыңда атпен жарысқан,

	Күрең ат қалды жарыстан.

	Тар есікке барысқан,

	Айтысқан дауын алушы ед,

	Ақылға сүйеп болмастан.

	Былғары тоқым жарасқан,

	Ауыздықпен алысқан,

	Құлады бізден арыстан.

	Арыстан демей не дейін,

	Азулымен алысқан...



	– Құрып қалғыр-ай, ұмытып қалыппын. Адам деген қартаймайтын-ақ неме. «Қартайған соң қадірің жоқ» деген осы. Қу кеудеден өзге сөзіңнің де, өзіңнің де байлауы жоқ...

	...Шешем өзін-өзі алымсынбай отырғаны болмаса зерек адам еді. Əр оқиғаны қолмен қойғандай, айдың аты күннің сəтімен қоса, біреудің туған, біреудің өлген жылымен, əлде бір оқиғаның мерзімімен шабыстырып, жан-жақты дəлелдеп беретін. Көптеген адамдардың шыққан тегін, аты-жөнін, бала-шаға, өрен-жаран, жұрағаттарына дейін, Алтай Қобда демей айтып отыратын-ды.

	– Дəкей əкеден жас қалса да ақылдан бос қалған жоқ деді, – шешем бір əңгімесінде...

	– Шешесі Өрежаннан онға жетпей қалды. Марқұмның сүйегі Алтайдағы Қазірет атаң мешітінде. Топырағың торқа болғыр. Албаты кісінің мəйітін Алтай Қобданың дінін басқарған Қазірет атаңның қастерлі орнына қойғыза ма? О да болса иман жүзді адамға тиетін үлес. Сүкең өлгенде мен он бірден он екіге, Дəкей он екіден он үшке шығатын жыл. Ұлықтың ұлы үшін бұл ержеткен жас. Мен де есейіп, ақыл тоқтатқан кезім.

	Ел соғым соярдың алды, желтоқсанның қақаған аязы жəне басталған. Дəкей менің ағам Жүнісханды құшақтап жылады-ай келіп. Құрбылас, сырлас болған соң мұңын шаққаны. Бəріміз уатқанның орнына қосыла жыластық. Өлген кісі қайта тіріле ме? «Кебін киген келмес, кебенек киген келер» деген сол. Он екі керей, алты шерушіге түгел хабар айтылды. Бір күні Қиюбай қырық кісі, жеті молламен келген. «Ой бауырымдап» келе сала, оң жаққа салулы Сүкеңнің аяғын құшып: «Кеш мені, кеш?! Сен кеткен соң екі шеруші мені де өлтірер. Мені де, билігіңді де ала кет?! Билігіңді бердім өзіңе» деп өкіреді. Көзі жас, көңілі жара Бақаттың қариялары «Тіріде тату болмаған екі арыс өліде алысып жұлыспасын. Екі рулы ел қайта қауышар күн туған шығар. Ендігі билікті Қиюбайға қиыңдар?» деседі.

	Қиюбай молланың бұл қылығын сүймеген Қылаң ағамыз «Бақаттың ұлы құрып қалды дейсің бе? Тағы да біреуі туар!» деп қырыңдай келе, пұшпақ тымағының бауын артына қайырып тұрған күйде ыржыңдап келеке етті. Сүкірбайдың сүйегі оң жақтан шықпай жатып от ала жүгірген бұлардың қылығына күйінген əкеміз: (Əмей хажы) «О не дегенің, Қылаң, арысың оң жақта құлап жатқанда?! Болмаса үш күнге шыдасаңдар ғой!» деген. Жиналған жұрт пен ел ағалары да Қылаңның бұл қылығын қоштамаған.

	Көрінбай батыр жұлып алғандай: «Күсеміс деген ағамыз айтқан екен. Ұлық жаман болса елі тозады. Ұлы жаман болса, əкесін түйе үстінен ит қабады» деп. Қылаң сенің мына қылығыңнан ел де тозар. Кəрімізді ит те қабар. «Өліде сыйласпасаң, тіріде жыласпа» деген сөз бар. Қиюбай, сен де келген жолыңды біл. Қылаң, сен онсыз да қызып тұрған отқа май ала жүгірме! Кəне, моллалар бүгін аяған салауаттарыңды езіп ішесіңдер ме?!» деп ақырыпты.

	Батырдың сөзінен соң, «а құдайлап» шариғат айтқан моллалар дес берсін бе?

	Үш күн еру болдырған Сүкеңнің сүйегін Соғақ мешітінің қасына қойып, ақ кірпішпен сыртын айландыра қорған тұрғызды.Өмір бойы ешкімге есесін жібермеген қайран Сүкең бір уыс топыраққа бағынышты болып жатыр. Үһ, қайран жарықтықтар-ай десеңші!...

	...Шешем білдіртпей егіліп, демін ішіне тартты...





Үшінші толғау




	Алтын ерден қас кетті. Ауыл үйден бас кетті. Ауыл үй ғана емес жел жағының панасы, жеке туған данасынан айрылған алты шерушінің төрі аңырап тұр. Ақылшы жоқ Дəкейдей ұл ғана жетім емес,басқарусыз ел, құс қонбаған ел жетім. Қазақ деген ел жақсысының қадірін тірісінде білген бе?Он жеті жастан, отыз жыл астам ел билеген Сүкірбай Алтай мен Қобдаға, ойда орысқа, қырда қытайға, мұнда монғолға атышулы ұлық еді. Дүниені дүр сілкіндірген Чин патшасының қылышынан қан тамған əкімі (Шыңсай) Ши де онымен санасты. Сол Щи-Щыңсай (Щи өкілі) Алтай,Қобда қазағын екі қанатқа бөлгенде керейден туған ең зерделі биі Мəми бейстен кейін Сүкірбай Үкірдай оң қанатты қолына алған төбе би атанды. Төрт би,төре де онымен санасты. Ол кезде керейдің төресі Қасымхан ұлы Жеңісхан, төрт биі

	– Жəдіктен Бейсенбіұлы Оспан мен Құлыбекұлы Өміртай, Жəнтекейден Бопанұлы Жақып амбы мен Жұртбай ұлы Мəми еді. Чин патшасын тағынан жұлған гоминдан өкіметі де Сүкірбайды өзіне тартуға тырысты. Қатары да, қарсыластары да ерекше. Еңсесі биік көк сеңгірдей ерлермен иық тіресіп, тізе тиістіре, желдей есіп, көлдей толқып, жалындай шалқып билік айтты. Азуы алты қарыс арландармен алысты. Ағат та, артық та айтқан жері бар. Бірақ, Керейдің бір пұшпағынан айырылмағаны анық.

	Ерінің қанын, елінің көз жасын төккен жоқ. Монғолдың Боғда ханының да құзырына сиып сый-сияпатын көрген. Ортасынан ойып отырып қоныс алды. Алтай елінің Манж мен гоминдан билеушілерінен көрген қорлығын Қобда қазақтары монғол елінен көрмеді. Сүкірбай Қытай, Ресей, Монғол патшасының заһарынан ықтай жалдап, Алтай мен Қобданың арасында ауа көшіп, олайда бұлтарып, бұлайда бұлтарып, əйтеу аласапыран дəуірде ел жұртын аман алып шықты. Қара ормандай елінің де, қара басты ерінің де, от басындағы кəрі мен жасының да, бағлан байының да, бақташы кедейдің де қамын ойлады. Арада туған араздық та аз болған жоқ. Билігіне қатар өскен замандасы да, бірге туған көбеңдесі де таласты. Қиюбай мен Қылаң елді үзіпжұлып та, бөліп-жарып та көрді. Сөйтсе де шеруші елдігінен, бірлігінен айырылмаған. Бұған Сүкірбайдай сайыпқыран саясаткердің дəнекерлігі аз емес-ті. Отыз үш жыл ел билесе де омыртқасы бір бүгілмеген, ат үстінен түспеген алғыр ер барша жұртын қалдырып, бақиға аттанғаны сол-ақ екен, бірлікке ұмтылған елді билікке ұмтылған ерлер тағы да жұлқылады. 1919 жылғы күңіренген күз. Қобда бойынан қақбайлау Шəкен сайында отырған Бақат аулына ат ойната келген Қиюбай Арсалаң мен Кемпірдің құнын жоқтады. Кемпір бұдан бірнеше жыл бұрын Бақат пен Саңырау қақтығысында қосақ арасында сойылға жығылып, Қашарбай мен Ташанбайы жетім қалған бейуаз, момын жігіт, Арсалаң өткен көктемде Бақат ауылының жылқысын қуып, кек жолында шоқпар мен сойыл басын мылжалаған адуын ер. Саңыраудың есесі кеткені рас. Саңырау мен Төлек руын қауымдап жүрген Қиюбайдың да намысқа қонғанын жоққа шығарар сылтау аз. Ол елдіктің, бірліктің ақ жалауын көтере келсе де, аттандар күні рулы елдің намысына тигені үшін өз басына өзі қаза-қасірет əкелді.

	Ерегескен ел бола ма? Алтау ала болса ауыздағы кететіні белгілі. Ара бітім, ағайындыққа келісе алмай,екі ұдай енжар жүрген Шерушінің ішіне Қытай елінің өкілі Жүдеутай сонау Алтайдың күнгей бетінде жатып-ақ шоқ тастап үлгірді. 1920-шы күзде Дəулетше тəйжі, Тілеубай, Қамал сияқты тілі майда, діні қатты дүмшелерді ерткен Хұйзу Мадарын жүз əскермен Қобда бойы, Ақши-Жеті өткелде күзеп отырған Бақат аулына сау ете түсті. Ол «Билікке қолым шын жетті ме, өтірік жетті ме» деп күманданған Қылаңның көңілін аулап, жата-жастана «дос» болып алды. Көңілдегі күдігі арылып, өмірдегі арманы жаңа «орындалған» Қылаң өз мойнын өзі Мадарын қылышына тосканын анғармай да қалды.

	Бақталасқан Керейдің ұлдарымен баспалдактаған Қытай билеушілерінің ниеті ұштасқандай. Бас көтерер ері жоқ, басалқасыз ел ескексіз қайықтай. Жел қалай соқса солай қалқыған. Қамал бұзса да қашқан жаудың айласына алданған аңқау қазағым-ай десеңші! Өзгеден аласа болса да, «өзім шыққан тауым биік болсын» дейтін өзімшілдікай! Керейдің бір рулы елі – Шерушінің түбіне де осы бақталастық, өзімшілдік, аңқаулық жетті. Алай-дүлей боран, аласапыран заман қабырғасы қатып бұғанасы бекімеген келер ұрпаққа келелі міндеттер жүктеді. Əр ханның тұсында бір сұрқылтай. Əр дəуірдің сипаты өзіне орай. Жүгі де, міндеті де бір-бірінен асып түспесе, кем болмаған. Межесі алыс, мұраты биік. Дəкейді еркеліктен жетімдігі басым, көптіктен жалғыздығы артық, тоқтықтан аштығы мол, тəттіден ащылығы көп, қатал дəурен күтіп тұрған. Сондықтан ол жастықты ұмытып тез ер жетуге тырысты. Көз аша көрген тағлымы оны ынтымақ, бірлікке шақырды. Атаның аруағы елдікке, ерлікке жебеді.





Үшінші əңгіме




	Монғол елін дүр сілкіндірген жаңа мизам, төңкерістің дабылы құлақ жарған кез. 1921-ші жылдың күзі. Қобда өзенінің екі жағы жайқалып тұр. Күзгі самалдың жұмсақ лебіне желпінген қарақұйрық, тарлау бедерлене түседі. Өзен бойы, сай-сала түгелдей шалғын, шаппа. Жаңа түсер келінін тосқан Сүкең ауылы Шəкен сазыңдағы ескі күзеуінде. Ауыл абыр-сабыр. Үшкіл, төрткіл жер ошақтардан көк түтін будақтап, қозы жамырап, қой маңыраған, ұлар-шу. Бұзауын ерткен сиырлар бастауға үймелесе, желіден жаңа босанған құлындар ойнақтап, мама биелер жалпақ саздың ортасында балауса жұлып тұр. Төменгі тік мойнақтан шаңдата шапқан қозышы баланың: «Шүйінші!», «Шүйінші, Дəкей келіншек əкелді!», «Шүйінші, құдалар келді!» деген даусы ауыл үстін жаңғыртты. Шашу толы сар табағын көтерген кемпірлер сасқалақтайды. Кешікпей торы жорғасын тайпалтып Дəкей келді. Замандасы Жүнісхан алдынан тосып аттан қолтықтап түсіріп,атын кермеге байлады. Ауыл үйдің кемпір-кешегі мен кіші шешелері Дəкейге қарай шашуын жаудыртып жатыр. Шашуға таласқан жастар апыр-топыр. Дəкейдің қалыңдығы текті жерден, Қылыш амбының қызы – Мария. Өміртай қажының немересі. Ел оны Қылыштың емес, Би қажының қызы дейтін. Талдырмаш, кішкентай денелі, майысқан, ақ-құбаша қыз екі ұлықтың аулында еркіндеп, ата-енесі: «Мəрияшым, Мəрияшым» десіп, Мəрия ақыры Мəрияш атанды. Үлкен үйдің қасына Мəрияштың төркінінен келген ақ отау тігілді. Ел елеңдеп, халық лоблыққан заманда отыз күн ойын, қырық күн тойын жасауға мұршат келтірсін бе? Бірер күн той-думан болған Үкірдай ауылы Қобда ішіне түсті. «Ескі, жаңа» болып екіге бөліне бүлінген Моңғол елі өзімен-өзі əуре. Ақ пен қызыл болып атысып, шабысқан Ресей жұрты əлі тыным таппаған. Керісінше қызылдың қуғынына түскен ақпатша əскері Алтайды аласапыран етіп, Қобдаға от алып келеді деген хабар жайын жатқан елдің шырқын бек кетірді. Қырықпышақ қырғый қабақ Шеруші рулары ақтың анталаған аш əскері-тонаушыларына бірін бірі көрсетіп, біріне бірі айғақ болумен əуре. Ендігі кезек Үкірдай аулына келген екен. Келгенде жай келмеді, жалмап, жайпап кетті. Қызылдар қуғынынан тозып, гоминдан түрткісінен құрты қозған ақтың Бəкіш генералы үкірдай аулына аш бөрідей тиді. Қызылдан көрген қорлығы үшін жаралы жолбарыстай арпалысты. Он мың əскері Тарбағатай, Алтай қазақтарынан он мың қой, үш жүз өгіз, мың ат, мың түйе талап еткен. Чин үкіметі оңайға түсіп берсін бе. Осынша қыруар малдың төрттен бірін Қобда қазақтарынан алуды сілтеді. Алтай ұлықтары мен Бəкіштің бұл шешімін бүгінгі мұрагер, Дəлелханның ағасы – Дөрбетхан үкірдай құптамаған-ды.

	Керісінше ол қызылдың əскер бастығы Байкаловқа арқа сүйеуді жөн көріп, ат көлікпен көмектесуге келіскен. Бұл хабар ақпатша генералының ішін удай ашытып, қанын қайнатып жіберді. Осы ызамен Аққолдағы күзеуінде бейғам отырған Дөрбетхан аулын таң ата басып алды. Қасқыр тиген қойдай быт шыт болып үріккен елде баға қалсын ба? Біреу тауды,біреу талды паналаған ел торғайдай тозды.

	Аш əскерлер іркітті сабаның аузынан құюға мұрсат қылмай қылышпен жарып жіберіп, қанды тұмсығын тықты. Қапты құрт, қарынды май атқа теңделді. Теңнің жібі қиылып, сандықтың аузы шағылып, жылы киімдер атқа бөктерілді. Туырлық пен үзік туралып төсеніш болды. Қобда ішіндегі Дəлелханның ауылы да жау жолынан бұлтарып үлгермей ойран-асыры шыққан. Мəрияштың ақ отауын жау кепілдікке əкетті. Дөрбетхан мен Дəлелханды екі жақтан əкеліп қосақтағанда немере ағасы Мұқа: «Жақсының бəрінен қалып болдым. Жаным Дөрбетхан мен Дəкейден артық дейсің бе? Енді бұлардан қалған күнім құрсын!» деп өз қолына өзі арқан салып, қоса айдалып кетті. Сол айдалғаннан үшеуі Тұлбадан өтіп, Бұраты мойнағына жетті. Ел бұл жерді Бұраты, Жыраты дейтін. Кешкі алакөлеңке қоюлап, қараңғы түсе бастаған кез. Ақтың екі əскері үшеуін атуға бір шатқал жыраға қарай айдаған. Күн қараңғылығын жамылып үш жігіт енді аянар жан қалмағанын сезіп, үш жаққа қашты. Мұқа мен Дөрбетхан өрлей қашса да қабырға жартасқа қамалып оққа ұшты. Шегініп, ылдилай жүгірген жас Дəлелхан көз жаздырып үлгірді. Су ішері ме, тағдыр ма? Əлде ақ періштесі қанатымен қақты ма? Он беске жаңа шығып, жас отаудың иесі болған Дəлелхан жау оғына ілінбеді. Кебісін қолына ұстап жеңіл мəсімен жан ұшыра жүгірген Дəкей Қатудың құзар басына бірақ шықты. Жүгіре берді. Түнімен,таңымен жүгірді. Түс ауа Соғақтағы ел шетіне ілінді. Жасанған жаудан үркіп,тоз-тоз болған елдің алды Шүйге өтіп кетсе де арты Қобда ішінде қалған. Бақаттар бірақ күнде Көкмойнақ асып үш Ойғырдың басына тартқан. Меденшіден ат мінген Дəлелхан кештетіп Көкмойнаққа жетісімен Шалғынбай, Сүлеймен, Мұқаметбай үшеуін Қосағаштағы қызыл əскерден көмек алуға жіберіп, екі ағасының мүрдесін алуға кірісті. Күңіренген ел. Азаланған ауыл. Қара жамылып, шашын жайып, бетін жыртқан қатын, бала. Өз жүгі аз болғандай қайғылы қазақтың беліне басқаның жүгі батпандай болып тағы да түспесін бе? Ауыр болса да көтермеске шара не? Сенделіп, сергелдең болған Шеруші елі екі арысының сүйегін жау қолынан əзерге алып Соғақтағы Сүкеңнің қорғанына қойды. Ақ отаудан айрылған Дəлелхан мен Мəрияш кіші шешесі Нұрила отырған үлкен үйдің оң жағына төсегін салды.





Төртінші толғау




	Дүниені дүр сілкіндірген 1917 жылғы қазан төңкерісі Азия халқын да астаң кестең еткен-ді. Соның ішінде қазақтың қара қазанын төңкеріп аштық, босқын, қуғын, сүргінге салған 1920-шы жылдар лаңы мен Монғол елін жаңа мизамға шақырған 1921-шы жылғы оқиға арт та қалған. Ежелгі жолды ескі деп, жаңадан жол іздеп сандалған орыс пен монғол елінің есі толық кіріп үлгірмеген. Атыс, шабыс аяқталса да ақ пен қызылдың ат тағанында тозған монғол елі аласапыран күйде. Бұрыңғы билеушілер билігі үшін кінəлі. Мал дəулеттілер байлығы үшін кінəлі. Билеушінің озбыры да, момыны да, байдың сараңы да, көпесі де, молланың жеменқоры да, иман жүздісі де, бəрі кінəлі. Бəрі тап жауы. Кедейдің жауы – бай. Байдың жауы – кедей. Бір қазақ екі топқа, екі тапқа бөлінді. «Аузы қисық болса да байдың ұлы сөйлесін» дейтін əдеттің орнына «кем кетік болса да кедейдің, жетесіз болса да жетімнің күні туды». Біреулер: «Нағыз əділдік осы» десе, келесі біреуі:

	«Белгісізден би туып, белдеусізден үй шығады» десіп тыжырынды. Қарапайым халық дел-сал. Көпшілік заманның тыныштығын, отбасының амандығын тілейді. Əсіресе, елдің денін иеленген қара борша тобырлар жаңа мизамға ден қойып, əділдік пен теңдікті, тыныштық пен тоқтықты жаңа үкіметтен күткен кез. Жаңа билеушілер де солардан қолдау тапқан. Желкенсіз кеме, ескексіз қайықтай қамалған қазақ қауымына жаңа мизамшылар жағалаудан қол бұлғап, құтқарушыдай көрінді. Ежелгі салт болса Қобда қазақтары əлдеқашан үкірдай сайлап, ұлық орнына ұл мұрагерлік етер еді. Шеруші елі де: «Керейдің қай руынан кем едік» десіп, Үрімжі, Бежіңге дейін ат сабылтып жүрері қақ. Дəкей үшін əрі-сəрі жылдар. Оны ешкім үкірдайға сайламады. Бірақ,ағасы Дөрбетханның таңба-мөрі қолында. Оған бұрыңғыдай таласқан да, жармасып, жабысқан да жан жоқ. Біреу «Дəлелхан!» деп зекісе, бірі «Дəкей» деп еркелетті. Ал, кейбіреулер кеше өткен Сүкірбайдың аруағын сыйлай ма, мұрагері деп ұға ма, əйтеуір аузым құр отырмасын дегендей арыз өтініш те айтады. Қыртысы сүймегендері: «атсыз, атақсыз бұл не билік?» деп тыжырынады. Сөйтсе де, ата даңқы əлі де айбар. Орталықтағы моңғолдар өз мұң-мұңтажымен əуре! Моңғолдың жаңа үкіметі шалғайдағы қазақ ауылына жетіп үлгірген жоқ. Батыс Қобда өлкесі «Чандман уул аймақ» аталғанда Дəлелхан Шеруші хошууының билеушісі болып қала берді.

	Дəлелхан да сергелдеңге түскен панасыз елін иесіз тастауға дəті бармаған шығар. Жасы үлкенді аға тұтып, өзінен кейінгілерді іні санап, жол көріп, жөн білетін азаматтарға сүйеніп, Шеруші елін қауымдап берекеге шақыруға тырысты. Ыңғайы келсе билік те айтып, ақыл-кеңес беруші еді. Еңсесі түскен ел жұрты да оны «Асылдың тұқымы, алтынның сынығы» деп ес көріп, медеу тұтқан. Адам аяққолдан емес бастан тозбай ма. Қара халық қашанда алып кел мен беріп кел, əпербақан-шабарманнан кемқор болған жері жоқ. Сойыл соғар содырлар да табылған.

	Тек күрескер жұрт үшін көптің күшін қауымдайтын қолбасшы керек. Жол таппай тұрғанда жөн сілтейтін көреген көсем керек. Аңыраған елге ақылшы азамат пана емес пе! Шеруші елі дəл осындай сергелдең болған шақта Дəлелхан дұшпанға айбар, досқа ақылшы, ел азаматы болып көрінді. Тарих оны өз орнына қоя білді. «Ер туса ел ырысы» деген аталы сөз осындай дəуірде туса керек. Ел болып оны аға тұтып аузына қарады. Моңғолдың жаңаша үкіметі де көпке сыйлы,халыққа ықпалды Дəлелханның беделін пайдалана тұруды көздеген. 1922 жылы оны Шеруші хошууының (Уелаят) бастығына сайлатып «Итгэмжит гүн» (Сенімді гүн) атағын берді. Ол 1926-шы жылға дейін Шеруші Хошууын басқарды. 1924шы жылдың аяғында Да хүрээде шақырылған Моңғолдың Мемлекеттік Алғашқы Ұлы Құрылтайына Шеруші хошууы атынан өкіл жіберуді де Дəлелханға тапсырды. Дəлелхан ататақ, жалаң сөзге құмар болса бұл Құрылтайға өзі де барар еді ғой. Ол, ел сөзін кімге беруді немқұрайды шешпеген. Ойланып, толғанып ақсақалдар алқасынан өткізіп, салмақтаған. Ақыры Тауданбек ұлы Дəуітбайды таңдады. Дəкей оны «Дəуең аға» деуші еді. Дəуітбай керей де,соның ішінде шеруші де емес. Сонау Марқакөлден келген ата жолдас,ағайын, найман сүйекті. Сөйтсе де Дəкей үшін «Дəуең аға» бола алған. Ол сөзге шешен, іске ыспар. Қысылтаяң шақта ақыл айта алады. Көргені көп, тоқығаны мол. Орыс, моңғол тіліне де жүйрік.

	Кезінде Сүкірбай үкірдайдың алып келі мен беріп келіне көп жүрген, көзі ашық, көкірегі ояу адам. Шеруші елін ақтың Бəкіш генералының сергелдеңінен аман алып шығу үшін де төте жол тапқандардың бірі. Жаңашыл, сезімтал, білегінде күш бар, жүрегінде оты бар, жалынды жан болатын. Əн мен күйге де əуес, сегіз қырлы, бір сырлы азамат. Дəкей оны босқа таңдамаған. Сергелдең болған елдің мұң-мұқтажын Монғол елінің жақсы игілеріне жеткізе алады деп сенді. Жаңадан жол таба алады деп үміт артты. Өзіне серік, ақылшы болады деп ұқты. Дəуең Да хүрээде болған Құрылтайда Моңғолия қазақтары атынан сөз сөйлеп, тəуелсіздік пен теңдікті, елдік пен бірлікті кепілді еттіріп, Моңғолия парламентінің Кіші құрылтай атты төменгі палатасының алғашқы мүшелігіне сайланып, Цэрэндорж, Ц. Дамбадорж,Т. Рыскұлов сынды белгілі қайраткерлермен тіл табысып қайтты. Бұл Дəкейдің сенімі жолда қалмағанының, оның болжамының дұрыс екендігінің дəлелі. Мемлекеттік Ұлы Құрылтайдан соң Дəкейдің үміт оты қайта тұтағандай. Бабалары ат арытып, тон тоздырып, талығып таңдап келген Моңғол елі, Ресейге арқа сүйеп өз шаңырағын өздері көтеріп, қазақтарға еркіндік теңдік беруге келісті. Бақталасқан қазақ өзіне өзі қарап, байтал жусап бала ұйықтаған мамыражай бір тыныш өмір келе жатпасына кім кепіл?! Қан кешіп, қайғы жұтқан халқының көз жасын тəңір көрген шығар!Ұзағынан сүйіндірсе екен-ау!... Иə, бұл Дəкейдің ғана емес, бері айтса алты ата лы Шерушінің, əрі айтса он екі рулы Керейдің, көзі жас, көңілі мұңлы қазақ деген халықтың мұраты. Бірақ, қанша сүйіндіріп, аяғы немен тынарып кім білсін!...





Төртінші əңгіме




	Дəлелхан 1927 жылы Моңғолдың Мемлекеттік 4-ші Ұлы Құрылтайына өкіл ретінде қатысып келген соң кешікпей 1928 жылы желтоқсанның 14-нде 5-ші Ұлы Құрылтай Уланбатор қаласында тағы да басталды. Дəкей 2-ші рет Ұлы Құрылтай өкілдігіне келді. Бұрынғы Да хүрээні 1924 жылғы алғашқы Құрылтайда Тұрар мен Дəуең ағайлар атсалысып Уланбатор (Қызылбатыр) атап қайтқан. Міне Дəкей Дəуең ағасының салған сара жолымен тағы да осында келген. Комминтерннің Моңғолиядағы тұрақты өкілі Тұрармен дидарласатын сəт түсті. Қобда, Сарсүмбеден өзге отырықты қала көрмеген 22 жасар жас жігіт үшін Уланбатор ұлан-қайыр шаһардай. Ағаш қамалды, балшық үйлер мен азан-қазан саудаға толы тар көшелер еңсе көтертпейді. Қысқы сары аязда ауыл үйдің көк түтіні шудаланып, жер бауырлап бір көтерілсе ше? Ащы түтін кеш болса көз ашытып, көкіректі тырнайды. Чандмань Уул аймағының қазақ, урианхай атынан құрылтайға бір қора жан барған-ды. Урианхай-Да лама Чүлтэм, кексе саясаткер Т. Сурхбаяр, Базарқұл-М. Байқадам, Шыбарайғыр-Т. Үмбет залың, Ботақара-Б. Ақтышқан төре, Қошақ молқы-Оразбек хажы бəрі де Далелханнан жасы үлкен, заңғар ағалар. Шерушіден өзіне ерткен Дəуеңді (Тауданбекұлы Дəуітбай) ерекше ес көреді. Келісімі аз керіс сөз бүтін айға жалғасып, ұлы жиын келер жылы қаңтардың 14-де аяқталады. Ұлы Құрылтайдан Кіші құрылтай мүшелігіне сайланған 51 адамның ішінде Т. Сурхбаяр мен Дəлелхан да бар. Кесірі арылмас керіс сөздің үлкені алда екен. Құрылтай тараған кеш Кіші құрылтай басқармалары құпия жиналыс шақырды.

	Х. Чойбалсан, Д. Догсом, Ө. Бадрах, П. Гэндэн, Б. Эл-дэв-Очир, тағысын тағы төрт қара көз түгел. Болған əңгіме:

	«Феодалдың тамырына балта шабу. Түбірімен құрту. Тізімге алып өзін ұстау, малын құрау! Төре, ұлық, бай, молла болса тап жауы! Дəлелхан ат төбеліндей аз ғана қазақтан «жау» іздеп, кімін кімге ұстап бермекші? Өз сұрауына өзі жауап таппады. Үкіметтік төтенше құпияны сақтауға қол қойып, зорлықпен ант ішті. Наразы болғандар үшін басқа амал жоқ. Тек іш пікірі ішінде. Əркім өзімен өзі. Кешкі қараңғылықты жамыла Дəлелхан Тұрардың бөлмесіне тартты. Ол қалалы елдің еліктеуімен европаша киінген. Күн қағары бар төбесінде түймелі қара қалпақ киген. Үстінде қайырма, қоңыр жағалы ұзын қара драп пальто, аяғында көлденең таспамен шандыған қысқы ботинка. Ол:

	– Кеш жарық! – деп кіргенде Тұрар алтын сары жиекті көзілдірігімен қиғаштай қарап, тұнық қара мұртын сипай, сəл күлімдеген қалыпта,

	– Төрлет! Мен де жаңа келдім, – деді. Дəлелхан:

	– Қайтып дəм айқасамыз ба, жоқ па, алла білсін, ауылдың дəмі еді, – деп орамалға түйген қазы, қарта, жал-жаяны стол үстіне қойды. Темір тұғырға отырғызған май шамның жарығы күңгірт. Дастархан жайып, шай əкелген Тұрар Дəлелханның қасына отырған соң,

	– Аллаға сенімің зор ма? – деп сұрады.

	– Менде тəңірден өзге табынарым жоқ.

	– Ендеше, алла аузыңа сөз салған болар. Қырықтың бірі қыдыр деген. Неге күмəндісің?

	– Күмəндіні қойып, көңілім күпті. Күндіз күлкім, түнде ұйқым жоғалды. Неге екенін өзім де білмеймін.

	– Білмейтін несі бар. Құрылтайдың шешіміне көңілің толы емес қой.

	– Қалай толы болмақ. «Бай мен молла, атқа мінер азаматтың бəрін құртсақ қазақта жұмыр басты жан қала ма? Оның мал дəулетінің бəрін сыпырғанда қазақта тігерге тұяқ қала ма? Əрі айтса мына ел елдігінен айрылмай ма?».

	– Өгізге туған бұзауға да туады депті ғой. Сталиннің Орта Азияға көрсеткенін Моңғолия да көрер-ау, сірə! Қазақстанның да қалі мүшкіл. Өз басым үшін уайымым жоқ. Жұмыр басты адамға қайда да бір өлім...

	– Жаман ырымды бастамайық. Ақырын алла біледі ғой.

	Бірақ, мен бұл шешімді орындауға дəтім жетпес.

	– Арамдыққа арың бармасын сеземін. Халықтың обалына қалмаған жөн. Халық қарасуға қаптаған қой мінезді жандар. Алды суға батып жатса да арты үсті-үстіне қаптайды.

	Елді елеңдетпей ебін табу керек. Боса жөңкіліп, босқа алаңдамасын.

	– Ойда орысың анау болғанда мұндағы монғолдың сиқы мынау. Алтайдың арғы бетінен өзге пана бар ма?

	– «Маған тиген дерт саған да тиер» депті ғой бір жаман. Орыс пен қытай ежелден одақтас ел. Сондықтан сынықтан басқаның бəрі жұғатыны бар. Оның үстіне кірен біткен жабық. Айналаң қоршаулы тор. Халықты қамауға қарай дүрліктірсек, жаңағы қарасуға түскен қойдың күнін кешеді.

	– Сонда қайтпекпіз? Бақан ала жүгір дейсіз бе?

	– Бақан алып байбалам салатын заман өтіп кетті. Халықтың мұң-мұқтажы, түбегейлі мүддесі үшін аянбай күресу керек. Əлі де Сталин мырзаға түсіндіру жөн болар.

	– Ол кісіге бізден гөрі сіз жақынсыз ғой.

	– Сендердің де өз Сталиндерің бар. Тек абай болғайсыздар.

	Ел азаматтары ауыз бірлікте болыңдар.

	– Бірге келген бірнешеуіміз бірлікте болғанмен тұйықтан шығатын жолын таппай өзіңізге келіп отырмыз.

	– Тығырықтан шығатын жолды табатын данышпаның мен болсам дүние бұлай болмас еді. Өмір өз көшін өзі бастайды. Сол көш жолында қырағы болайық. Жəрайды, енді дəм-тұзға бағыналық...

	Қос арыстың ең алғашқы жəне ең соңғы əңгімесі ұзақ жалғасты. Май шамның күңгірт жарығына екі арыстың аппақ шатырдай жейдесі мен тұнық қара костюмы сəнді көрінеді. Олар май шам таусылып тұғырына таяғанда стол артынан тұрып, қоштасты.





Бесінші толғау




	«...Біреуді бай, біреуді жарлы еткен жаратушы алланың ісі. Бай болсын, жарлы болсын, əркімнің өз ағайыны өзіне ыстық. Өз халқы өзіне мақтаныш. Халықты дəулетіне орай топқа, тапқа бөлсінші-ақ! Ал, сол топтар өзара жау болатыны қалай? Байдың көлеңкесінде күн көріп, өмір кешкен жарлы қанша? Кедейге кіріптар болып, малын бақтырып, отын жақтырған байлар қанша? Адамның күні адаммен деген осы. Тап жауы деген не? Жұмыр басты адам дұшпансыз болмас. Ал, бай біткеннің бəрі жарлының жауы дегенге кім сенеді. Атқа мінер азаматтың бəріне «Жарлының жауысың! Сол үшін сені атамын, шабамын!» дегенім бері айтса адамның көкейіне қона ма? Əрі айтса алланың ісіне жата ма? Өз қолын өзі кеспек жоқ. Бүгін оларға туған күн ертең өзіме тумай ма? Мен – ұлық десе ұлықтың ұлымын. Бай десе байдың баласымын. Өзім де отқа қарап отырғаным жоқ. Бүгін ел азаматтарының мойнына түскен қыл арқан, ертең өз мойныма оратылмасына кім кепіл?...» Дəкейдің ойы – осы. Жүйкесін тоздырып, жегідей жеген ой! Ол үшін күн де, түн де ұзақ. Уақыт өтіп берсейші! Биылғы қыстың ұзағын айтсаңшы. Сағат күндей, мезгіл жылдай сезілді.

	Əлдекіммен əңгіме дүкен құруға да самарқау.

	Сөйтпей де қайтсін. Кім болса да аман сəлемнен соң: «Дəкей-ау, айлап-күндеп жатып келген Да хүреңнің жаңалығын айтсаңшы? Не көріп, не білдің? Мына жаңа мизам үкіметің не дейді? Ақ орысша атып, шабамыз дей ме? Қызыл орысша аштан қырамыз дей ме? Бес саулығымызды қолда қалтыратын ба?» десіп, жеті атаңды жездей қақтап, тіліңді суыруға əзер. Дəлелхан естіген білгенінің бəрін жая берейін десе іргелі ел ертең-ақ дүрлігіп лоблыйды. Сонда оларды қалай тоқтатады. Тығырықтан шығатын жолды таппай тұрып көпті лоблықтыру жөн емес. Ол тек елге беделді ақсақалдармен амандасып, киелі шаңырақтарға ғана түсіп дəм татты. Əркімнен сыр тартып, аңысын аңдаса алдынан əлгі сұраулар туындайды. Сонсоң: «Ақырын алла білсін. Аузымызға ақ ит кіріп, көк ит шықты ғой!» дейді. Бұл мына кейпімізбен оңалмаспыздың белгісі.

	Жақын, сырлас дос жарандарына: «Уақытша өз күндеріңді көре тұрыңдар. Мен мына Алтай еліне қайыншылап, ондағы жағдайды біліп келейін. Құдай басқа не салса соны көрерміз...» деген сырын да айтты. Бүгінгі ділмарсыған «көсемдер» кешегіөткен дəуірге қарай бір ғасыр шегініп көрейікші?! Өзімізді Дəкейдің орнына қоялықшы! Алдыңнан анталаған жоғардағы сауалға басқаша жауап қайтарар ма едік?! Не айта алар едік?!

	Дəкейдің көкірегіне түйгені: «Алтайдың арғы бетін аралап көрмек. Мал мүлкі талан-таражыға түсіп, ақ табан болып босыған Шүй мен Арқаның елінде онсыз да пана жоқ. Олар орыстың ашса алақанында, жұмса жұдырығында. Күнгей беттегі керейлер бір сəт тыныш. Қыз алысып қыз беріскен құдандал ел. Қобда қазағының қара шаңырақ атажұрт, ежелгі мекені. Ықтай жалдап солай аунап кетсе, ап-сап басылғанша ел жұртын аман алып қалмас па екен?... » Соңғы үміті осы.

	Ол: «Құдайым сақта. Аруақтарым қолда. Түбі тыныш болсын» деп іштей жалбарынып, алты аталы шерушімен ағайындас уақ, найман ауылдарының қара шаңырағын қыстай қыдырып дəм татты. Салауатты ақсақалдардан бата алды. «Айлас қатын мұңдас» дегендей урианхайЧүлтэм дамен де ақылдасты. Ат қысылса ауыздықпен су ішер, ер қысылса етігімен су кешер. Ерін жастанып, тоқымын төсеніп, түн қатып,түнек жамылып, алты малтаны ас қылатын сын сағаттар Дəкейдің алдында. Асқар тау, айдын шалқар көл болса да шегінетін жері жоқ. Ол іштей тоқыды. Тоқыды да бекіді.





Бесінші əңгіме




	Мен:

	– Дəкейді кейбіреу 1928 жылы, тағы біреулер 1930 жылы Алтай асты. Келесі 1931 жылы ел артынан көшті деседі. Қайсысына сенеміз? – деймін.

	Шешем:

	– Қайсы біреулер жасына жетпей алжиды емес пе, құрғыр-ай! Бесінші құрылтай қашан болып еді. Мына сендерге сабақта үйретпеген бе?

	– Ақпа құлақтан ағып кетті ғой, Мəу. (Біз шешемізді солай атайтын едік) Енді тарихқа үңілсек, мемлекеттік Бесінші құрылтай 1928 жылы 12-айдың 14-нде ашылып, келер 1929 жылы 1-айдың 14-де аяқталыпты. Бұл тарихи дерек даусыз ғой.

	– Ендеше сол 1929 жылы жазда деп ұқ. Мен осы ауылға келін болып түскеннен кейін 5 жылдан соң, Дəкей 27 жаста болатын.

	– Тағы бір əңгіме тараған. Дəкейді жазда емес күзде кеткен дейді. Тағы біреулер көктемде Алтайға асқан деп жазыпты.

	– Ой жазбай қалғырлар! Бүгінгі дүние бұлдыр болғанда кешегі шындықты қайдан табасыңдар. Өзі жоқтың көзі жоқ деген осы-ау. Дəкейдің көзі жоғалған соң данышпандар көбейген ғой. Бəрі ат қосшысы болып едік дей ме?!

	– Иə, солай деседі. Кəзір Дəкейден артық «Дөкейлер» көбейді ғой.

	– «Жаман Иттің атын бөрбасар қоядының» қылығы да. Мен білгенде Дəуітбайдан жақын шабарманын көргенім жоқ. Олардың көзі кеткен соң ел не деп жүргенін қайдан білейін. Дəкей кеткені көктем өтіп, жаз шыға ғой тəйірі. Дұрыстап жазып ал ендеше! Ол кезде кірен біткен жабық. Тірі жанды Сырғалы мен Құлыннан ары өткізбейтін. Елдің алды Ұзынкөйтен, Баулықтан аспайды. Сүкең ауылы Жыландыдан ілгері ұзаған емес. Сол жылы тағы да Жыланды құйғанынан жоғарырақ жайлаған...

	Шешем өткен күндерді көз алдынан өткізіп əр оқиғаны айдың аты, күннің сəтімен дəлелдеп, ұзын шиыр əңгімені бастап кетті...

	...Жаз ортасы. Жыланды бойында, Баянжүрек жайлауына жұрт жаңалап қонған ақ жұмыртқадай ауылдың сыртындағы төбеде алысты болжап жалғыз отырған Дəлелхан өз шабарманы Байшынұлы Мақымды шақыртты. Зауал уақта босқа шақыртпағанын сезген Мақым төбе басындағы Дəкейдің қасына келіп, үнсіз əмірін күтті.

	– Мақым, сен қос торы мен қара, алаяқ атты қақпайлау жерге байлап, ішін тартқызшы! – деді Дəлелхан.

	– Жарайды. Алысқа аттанасыз ба?

	– Алыс-жақынын маған ерсең, айтамын.

	– Дəкей-ау, сен бұйырғанда тартынған жерім бар ма?

	– Ендеше аузыңа ие бол. Барлық дайындық құпия істелсін.

	Қайда барарымызды құдайдың салған күні білерсің...

	Əңгіме осымен бітті. Бірер күннен соң Дəлелхан жатар алдында кіші шешесі Нұрилаға:

	– Үлкен ауылға баратын шаруа шықты. Бірнеше күн сонда болармыз. Алаңдамай отыра беріңдер,– деді. Жан жары Мəрияға да жарып тіл қатқан жоқ. Елге дабыра болмасын дегені. Жанындай жақсы көретін Дəуең ағамен қоштаса алмағанына да өкінішті. Бірақ, ешкімге сыр білдірмей кетпекші.

	Көзге түртсе көргісіз қараңғы. Жол күдір. Түнделетіп аттанған Дəлелхан Баянжүрек жотасында ат ұстап тосқан Мақымға жеткенше таң бозарып кетті. Олар мініс аттарын бос айдап жіберіп, қара мен алаяқ атқа мініп, қос торыны құсбаулап жетегіне алды. Қиырдан қиырға өтіп Есік бұйрасына келгенде күн шығып та үлгерді. Екі жолаушы аттарын көзден таса шұңқырға матап,ат көрпесін төсеніп көз шырымын алуға қисайды. Денесі маужырап ұйқыға кеткен Дəлелханды Мақым оятуға қимады. Ол төбеге шығып, тас қарақшыны паналай алысты болжады. Көз көрім жерде тірі жан жоқ. Айналасын болжап біраз отырды. Қайта оралғанда қағылез Дəлелхан əлдеқашан оянып, көлшік сумен жуынып, ақторғын орамалмен бетін сүртіп тұр екен. Екеуі жан торсықтан сусын ішіп, аздап тыныққан соң аттарына ер салды.

	– Кілең өткеліне қарай өрлейміз бе?– деді Мақым.

	– Жоқ. Жон жердің бəрі жайлау, елдің көзі. Сырғалыдағы əскери пост жол жөніне жақын. Нар тəуекел Құлыннан өтіп, Қарабұйра, Ыдықойық арқылы Сұмдайрықпен асуды ойлайық...

	Кешігуге ерік жоқ. Жолаушылар дереу аттанып Сырғалы көлдің аяғы – Құлын өткелін бетке ұстап суыт жүріп кетті. Ішін тартып жараған сəйгүліктер құлағын қайшылап, ауыздықпен алысады. Құлағының түбі, қолтығы мен омырауы жіпсіп, тер сорғалаған жүйріктер терісі кеңіген сайын шұлғып басып, алға ұмтылады. Атты екеу аяңдатып жағалауға келгенде бөтен бастақ ешкімнің қарасы көрінген жоқ. Тоқталмастан өткелге түсті. Бусанып сусаған аттар тұмсығымен су жарып, жүре сусындап келеді. Қорым тасы мол өткел ат тұяғымен тасыртұсыр, шалп-шұлп. Қобда өзен тартыла бермеген, су аттың таңбалығына жетер-жетпес. Ұзын тұралы Дəлелхан екі аяғын қанша көтергенмен етігімен су соғып отыр. Арасанмен тау бұлағынан нəр алған, Сырғалыдай таза көлден басталған Қобда өзені көздің қарасындай тұп-тұнық, мөп-мөлдір. «Кір жуып, кіндік кескен қайран жер. Қатарыңмен күліп ойнап өскен өлке! Қайтып қауышар күн туа ма, жоқ па! Шөбі шүйгін, суы бал, ата жайлау-ай десеңші!» Дəкейдің көңілі қобалжып кетті. Енкейіп Қобда өзеннің мөлдір айдынынан алақанымен іліп алып маңдайына басты. Тағы бірнеше іліп сусыны қанғанша жұтты. Бір сəт сарайы ашылып сергігендей.

	Өткелден өте ұңғыл-шұңғылы мол Қарабұйраға жетуге асықты. Асыққан сайтанның ісі дегендей алдарында бөгет тұр екен. О да болса алланың бұйрығы шығар. Айналасы қоршаулы əскер. Қашан, қалай сезік алып, жол торығаны белгісіз. «Чүлтэм Да Алтай асыпты» деген сөз ел арасын дүбірлеткені жуықта ғана. «Мүмкін содан секем алған шығар». Дəлелхан: «Қол жұмсап қарсыласпа. Тіл шығарма. Тек менің қимылымды күт»,– деді Мақымға. Жасанған əскерлер екеуін матап байлап, Даян заставына алып жүрді.

	Күш қазандай қайнайды, күресуге дəрмен жоқ. Неде болса оңтайлы сəт тосқаннан басқа амал қанша. Даян заставында үш күн қамалды. Мақым лəм-мим тілсіз мылқау. Дəлелхан орыс, монғол тілінен хабардар. Ол: «Ел аралап, жоқ іздеп келеміз» деп аты жөнін айтты. Оның сырт пошымы да ауыл үй арасындағы қалпында. Ұзын қоныш былғары мəсі, көкала кебіс, шоқпардай үкілі құндыз жұрынды пұшпақ тымақ, сырмалы шалбар, шынтақ жең мешпет, қара мақпал шапан киіп, кіселі күміс белбеу буынған. Жасанған құралжабдығы да шамалы. Татымды жауап ести алмаған застава бастығы үш күннен соң Дəлелхан мен Мақымды жөнсалдау екі атқа мінгізіп, қаруланған екі əскермен Қобдаға айдатты. Жасанған жауға не істерсің. Ыңғайлы сəтті тосып келеді. Жол ұзақ, жүріс баяу. Қотанды құлдап, Құлын өткел тұсына келгенде Дəлелхан:

	– Бой жазып, дəрет сындыруға рұқсат па? – деп өтінді.

	Əскерлер қарсы болмады. Бірақ атқа жуымады. Дəлелхан атын Мақымға ұстатып ұзақ «отырды». Əскерлер тағы да оғаш мінез көрсетіп одыраймады. Керісінше тасқа құйрықтарын қойып шылым шекті. «Енді кешіксем өкініш болар. Ел арасынан ұзаған сайын қыспақ ауырламаса, жеңілдемес», деп ойлаған Дəлелхан екі əскерге жақындай келіп шылым сұрады. Бейғам шылым ұсынған əскерді келесі біреуімен қапсыра ұстай алды. Қапелімде қол жұмсап, бас көтеріп үлгірмеген екеуін желкесінен қысып, біріне бірін соқты. Есеңгіреп қалған екеуінің екі карабин мылтығын Мақым екеуі екі жүз оғымен қолына алды. Жан ұшырған жас əскерлер шыбын жанына сауға сұрап жалбарынуда. Дəлелхан мен Мақым əскерлерді судың аржағына қамауға өткізіп тастады да, аттарын алып Қарабұйра, Ыдықойықтың ұры шұңқырларымен қарағайды паналай Сұмдайрықтың асуына тырысты. Мақым:

	– Жауды аяған жаралы болар деуші еді. Екі əскерді атып кетпедік пе? – деді. Дəлелхан:

	– Олар жау емес. Қарапайым халықтың баласы. Патшасы не бұйырса қара тобыр соны істейді. Жан ұшырған аянышты қалдерін көрмейсің бе? Бейуаз адамның қанын төкпеуге тырыс! – деді.

	Алтай мен Қобда арасындағы асу, жолдың бəрі Дəлелханның көкейінде сайрап тұр. Бала кезінен нағашылап, қайындап талай жүрген, көзге таныс көңілге жуық жер. Сұмдайрықтың асуына шыққанда күңіренген Қобда өлкесі мұнартып артта қалды. Қара орман халқы да қалып барады. Амал не, алла қайта жолықтыруға жазсын!

	Кезеңнен аса қос көк шатыр көрінді. Шатыр сыртында бие байланған. «Дəлелхан келеді»деген астыртын хабармен сегіз жігіт сергелдең болғалы біраз күн өтіпті. Нағашысы Жақып амбы мен қайын атасы Өміртай амбы жіберген. Басшылары Өміртайдың кенжесі Махмұт. Ол казір орта жастағы ер.

	Дəлелхан аздап тынығып дамылдаған соң ел азаматтарына еріп, жүріп кетті. Сол жүргеннен үш қонып төртінші күні қайын атасының аулына келді. Шүйінші сұраған жігіттер күні бұрын кеткен. Ауыл дүрлігіп отыр екен.

	Атқа қонған нағашы атасы – Жақып амбы, қайын ағасы – Қылыш амбы, замандасы – Құйқабай мен Сəлімбақа үкірдай алдарынан шықты. (Қылыш амбыны Дəкей қайын аға дейтін). Тосушылар арасында қатын-бала, қыз-келіншек, жеңгелері Дəкеймен құшақтасып көрісіп, шашу шашылып, ағайынжегжат мауқын басқан соң ол үлкен адамдармен керейдің ежелгі салты бойынша төс қағысып, қауыша сəлемдесті. Одан кейін ауылға келіп, үлкен амбы Би қажыға сəлем берді.

	Дəлелхан мен атқосшысына екі ақ отау тігіліп, күтушілер қойылып, қымыз құйылды. Алыстан келген арысқа арналған ақсарбас сойылып, ойын сауық қызды. Уайым қайғыны ұмытқан бейбіт ел қашанда сауықшыл, сайраншыл болмай ма. Алтайдың ақиық ақындары мен күміс көмей əншілері, күмбірлеткен күйшілері де шақырылған. Той-думан, ойынсауық бір күн емес, бір жаз бойы жалғасты...

	Жаз аяғының жадыраған бір күні Би қажы «Мəжіліс үйі» атанған ақ ордасына ел адамдарын жинады. Жəнтекей мен Шерушінің билігін ұстаған игі жақсы төрт қара көз түгел келген. Кеңеске Дəлелханды да қатыстырды. Əңгіменің негізгі өзегі де өзі туралы болатын. Дастархан жайылып қымыз құйылған соң Би қажы:

	– Ал ағайын туыстар. Ойда орыс, қырда шүршіт бүлініп, оның ұшығы Монғолстанға да жетіпті. Қобда керейінің ұясы бұзылып, күйкентай қуған торғайдай, елдің алды іргемізге келді. Дəлелхан балам, не білген ойың бар? – деді.

	– «Бұрын қонғаннан қоныс сұра, бұрын туғаннан ақыл сұра» депті ғой бабалар. Жөнін өздеріңіз айтыңыздар.

	– Ендеше билігіңе ел бөліп берейік. Атқосшыңа қоса, қасыңа осы елден тағы бір шабарман ал. Еншің де бізден болсын!

	– Пиғылыңызға рахмет, ата! Артымда егілген елім бар. Панасыз ағайын, аңыраған ана, асыл жарым қалды. Қара басымның қамытшылығын қойып, халқыма бір қайырылайын. Артымнан ергенін асудан асырып алайын. Содан кейін де сіздердің қамқорлықтан кенже қалмаспын.

	– Ол да жөн екен, – деді сөзге жаңа араласқан Жақып амбы.

	– Ер азаматтың үш жұрты бар деген бұрынғылар. Нағашы мен қайын жұртың осында. Босқа қамкөңіл болып налыма. Туған жұртың мен артыңнан ерген ағайынмен ақылдас. Орайы келсе жылы орнын суытпай орнығып та қалар. Егер орайы болмаса құшағымыз Қобда қазағы үшін əлі де ашық. Түбі бірге түтпейді. Тегі бірге теппейді. Қорғанбаңдар! – деді ол.

	– Дəкей дос-жаранды аралап, арқа-басы кеңіп тынықсын. Мына Құйқабай екеуіміз де ауылға бар деп қолқа салып отырмыз,– деді Сəлімбақа пікірін қостаған сыңаймен.

	– Ол да орынды. Қамкөңілденіп жата бермей жолдас-жора, ағайын-туысты араласын. Іс ескіріп, Қобда беті де тынышталсын. Ұмыттырып барып қайрылмаса монғол үкіметі секем ала берер, – деді.

	Төбе билер – Жақып пен Өміртай да өзінен кейінгі жастардың ақыл кеңесін жөн көрді. Сөз бітіп, мəжіліс үйінен дүркірей шыққан адамдар жан-жаққа тарасып, Жақып амбы өзіне арналған ақсарбастың басына бата тілеуге ас ордаға қарай аяңдады...

	...Қозы күземінен соң етекке еңкейген елдің біреуі шабындықта, бірі қора ойып, қый жинаған, қыстың қамытшылығында. Көшпелі халықтың жылда бір қайталанатын дағдылы өмірі. Жақып амбы Би қажыға кісі жіберіп, сəлем айттырған. Сəлемі сол: «Дəкей сіздің балаңыз болса менің жиенім. Жігіттің үш жұрты бар дедім ғой сонода. Қайын жұртын шиырламай нағашы жұртын да көрсін. «Жаман күйеу қайынсақ» десіп, ел сөгіп жүрер. Бір Дəкейді күтуге сіздің дəтіңіз жетпейді дегенім емес. Ағайындық ниетім. Дəкей жер көріп, ел танысын. Сіздің ауылда жайлап, күзеді ғой. Біздің ауылда қыстасын. Пейіліңізді берсеңіз шын ықласпен ризамын! Алла жар болсын?!» деген.

	Биқажы Жақып амбының сəлемін қош көрді. Дəлелхан нағашы жұртына келгенде сағына күткен туыстары да қайын жұртындай алдынан тосып, жыласып көрісті. Шашуын шашып, ақ дастарханын жайды, Ақ ниетімен ақ сарбасын айтып, ойын тойды қыздырды. Ақын, əнші, күйшіге қоса сыбызғышыларды да алдырған. Дəлелхан: «Халқыма бас! Ағайын жұртыма бас! Керейді он екіге бөлген өзіміз болмаса біреу ғана екен ғой. Аруағыңа бас бабалар-ай. Думандатып жүріп халқымды, тойлатып жүріп тобырымды ұмытудан алла сақтасын!? Қара бастың қамытшылығына алданған пендешіліктен сақтай гөр? Ойын күлкім орынсыз көбейіп кетті-ау. Астамшылық болмаса игі? Асу болса бекіп қалды. Келер көктемге алла аман сау жеткізсе қамданайын» деген ойға келді. Дəлелханның қайын жұрты мен нағашылары байлығын да, батырлығын да көрсетейін деген жоқ. Қамкөңіл Дəкейдің уайымын ұмыттырып, қайғысын бөлісуге тырысқаны. Қазақтың бір пұшпағының басына іс түсіп пұшайман болған шақта «мұнда біз бар!» десіп айбар көрсетіп, елдіктің, бірліктің туын көтергені. Мұндай ағайын үшін аллаға бір Дəлелхан емес бүткіл қазақ қауымы разы болса артықшылық етпес, сірə! Жақып амбы Дəлелханға арнап екі бөлмелі қысқы сарай салғызыпты. Атқосшысы мен күтушісі қасында. Қыстай ел аралап, ағайын-жегжатты қыдырған Дəлелхан 1930-шы жылғы көктемді нағашы жұртында күтті. Ол бір күні нағашы атасына,

	– Атағы жер жарған Əлен уаң ауылына жуықта оның інісі, Шақаң төре келіпті дейді. Бүгін ертең Үрімжіге менің атым да, дəтім де жетпес. Көзі ашық көкірегі ояу, парасатты ағамен дидарласып қалуыма дəнекер болыңыз?!деп өтінді... Көктемгі шуақты бетке алған Жақып амбы Дəлелханды қасына ертіп, шабарман атқосшыларымен Сауырға тартты. Əлен төре қысқы ордасында. Ол – мəжіліс орда, қонақ үй,ас үй, тошала үй, ат қора, мал қора, жем қора дегендей ағайын-туыс, шабарман, аларманымен қосылғанда кішігірім қалашық-қыстақ. Əлен төре төбе бимен Дəлелханға үлкен ықлас, жақсы ілтипат көрсетті. Үш төрт бөлмелі қысқы сарайдың төріне қарала сырмақ, қалылы кілемдер қабат төселіп, қонақтардың шынтағына құс жастықтар қос қосымен қойылды. Мал сойылып қара қазан қойылып жатыр. Топ ортасына Метіке ханым мен Шəріпхан да келді. Жеңісхан гүн өлген соң билікке Əлен төре отырып, «уаң» аталса да оның кіші шешесі Метіке ханымның қабағына Əлен тұр ғой он екі рулы керей елі қарсы қараған емес. Метіке ханым кіріп келгенде Əлен төренің зайыбы – «Қадуан ханым» аталған Қадиша бəйбіше, кесек денесін зорға билеп,орнынан тұрып иіліп сəлем берді. Орда толы адамдар дүркірей тұрып кішілік еткенде Метіке ханым топты жара, Жақып амбы мен Əлен төре арасынан орын алды. Шақаң төре атанған Шəріпқанға Дəлелхан өзінен жоғарырақ орын беріп, тізе тиістіре отырды. Метіке ханым сауықшыл адам. Əлен уаң шешесінің көңілін жықпайын деді ме, əлде алыстан келген қонақтарға айырықша сый құрмет көрсеткені ме, күйші, əнші, сыбызғышыларды араға алдырған. Ырғалып орнына жаңа жайғасқан Метіке ханым төбе бимен сəлемдескеннен кейін,

	– Дəлелхан деген бала сенбісің? – деді.

	– Иə, мен боламын, деніңіз сау ма, ханым апа!

	– Шүкіршілік. Ел жұртың есен бе?

	– Аманшылық. Алтайға келгелі де аз болған жоқ.

	Алдарыңыздан өтіп, сəлем бергелі келгенім ғой.

	– Жарайды. Жақсыда жаттық жоқ деген. Сүкең жарықтық дəм айқасып жүруші еді. Қалғандарың бір-біріңді ұмытпағандарың жақсы. Өткендердің арты қайырлы болсын.

	– Айтсын, ханым апа!...

	Ордаға соңғы келгендер жайғасып шай суан ішкен соң Метіке ханым тағы да сөздің тізгігін өзі алып,

	– Кəне, Əлен қарағым. Əй, Хадуан келін! Отырамыз ба осылай томсарып. Жолы болар жігіттің жеңгесі алдынан шығады деген. Үрімжіден Шақаным да келді. Əдейі өгдеп Жақаң би мен Дəкей де жетіпті. Əн мен күйді бастаңдар! – деп бұйырды.

	Əлен төре байлығын мақтан етсе, Хадуан ханым сауық сайран құрмаса отыра алмайтын. Енесінің сөзі құланның қасуына мылтықтың басуындай болды. Метіке ханым жоқ жерде думанды өзі бастап кететін. Ол-дағы үзеңгі бауы сегіз қабат Мамырбек төренің қызы. Өзін ешкімнен төмен ұстап көрмеген. Иек қаққаны сол екен, күй күмбірлеп кетті. Артынан сыбызғы, əн... Əңгіме дүкен қызып, ойын-күлкі жарасқан кеш қандай тез өтеді. Кешімен түнімен дүрілдеген кеңес, əнкүйдің бəрі көрген түстей өте шықты. Ертеңгі шайдан соң Дəлелхан төбе би мен төрені оңаша қалдырып Шəріпханмен бірге сыртқа шықты. «Шақаң төре» деген атағы жер жарғаны болмаса Шəріпхан биыл отыздың екісіне жаңадан шыққан жас жігіт. Сөйтсе де, Дəлелхан үшін Шəріпхан емес Шақаң төре. Жас жігіт емес, жасамыс аға. Парасат ақылы озық ел азаматы. Құлазыған көңілге медеу, қобалжыған сезімге ес көріп, бел тұтады. Дəлелханды да замандастары азаматтың алыбы деп арқа сүйейтін. Ал, Дəлелхан Шəріпханмен қатарласа төбеге қарай аяңдағанда оның иығына жетер жетпестей көрінді. Шəріпханның бойы да, ойы да ерек. Солай болуына анасы Метіке ханымның еңбегі зор. Ол үміт күткен ұлын оқытып көзін ашуға мал дəулетін аяған жоқ. Шəріпхан 1898 жылы Қыран құйғанында туған. Шешесі ұлын ес кіріп, етек жаба білім ғылымға талпынтты. Білəл қазреттен арапша, Зайсанға барып орысша, Баймолдадай ағадан ханзу, орысша дəріс алып, тіл ұқты. Білімнен сусаған Шəріпхан Қазан мен Уфадан орысша, Қазақстаннан крилше, Шанхайдан ханзу тілінде кітап, журналдар алдырып оқыды. Қазақстанның көзі ашық ақиық арыстарымен де байланысты болды. Баймолда екеуі қазақ-монғол халқының атынан өлкеге хат жазып, ағасы Əлен уаңның беделін бетке ұстап, шешесінің дəулетімен 1922 жылы Үрімжіде өлкелік қазақмонғол мектебін ашқызды. Алғашқы 40 баланы да жинасып, өзі қатар дəріс алды.

	– Соның бірі мына сенің нағашы ағаң Махмұт болатын, – деді ол Дəлелханға.

	– Мектеп оқи жүріп Өлке əкімшілігіне қызмет еттім. Жас адам үшін сегіз түгіл сексен сырлы болсаң да көптік етпейді. Оқы, талпын! Өлкені Иан-Жан-Жүн басқарып тұрғанда мені 1927 жылы Бурылтоғой ауданын басқаруға жіберді. 1928 жылы шілдеде өлді ғой сорлы. Сонсоң өлке басына мына Жин-Шу-Рин деген шығып, 1929 жыл басында өлке əкімшілігіне қайта апарды. Маған бас тартар дейсің бе? Оның ойы тереңде, құлқыны арам адам, – деді əңгімесін жалғастырып.

	– Сонда оның ойы нені меңзейді?

	– Шынжандағы саяси ақуал ауырлап келеді. Ауыл арасында шалқып-тасып жата берсең одан мақұрым қаларсың. Ел ісіне аралас.

	– Сол үшін сіздей ағамен дидарласуға келгенім ғой.

	– Ендеше ықласың теріс емес екен. Шынжанда гоминдан өкіметінің заһары күшеюде. Алтай Дауиыңы аларман бола бастады. Құмылдағы ұйғыр мен қазақтар, Боғда мен Еренқабырғадағы монғолдар бас көтеретін түрі бар. Ұлттар наразылығын басу үшін Жин-Шурин ықпалды азаматтарды өз төңірегіне жинамақшы. Оған бола қояр ма екен?

	– Сонда аз ұлттар гоминдан өкіметінен не күтеді. Нендей талабы бар?

	-Қыстау, жайлауыңды қысып тарылтса. Алым-салық көбейсе. Азғана малға қараған көшпелі халықтың күйі не болар еді?! Оның үстіне «шекара қорғаныс күші» деген желеумен əскери қоқан-лоқы айлап емес, күндеп қатаюда. «Қазақ пен монғол шыдасаң осы. Шыдамасаң жөніңді таптың» қылығы ғой бұл! Ашса алақанында, жұмса жұдырығында бас көтертпей, ақыры ата мекен, ежелгі қоныстан тықсырып келеді. Құмыл-Баркөл Ханзудың жері ме? Кешегі ұйғырлардың ата жұрты. Олар бүгін ысырыла бастады. Өгізге туған бұзауға, ұйғырға туған күн қазаққа тумай ма? Сондықтан Құмыл ұйғырлары мен Баркөл қазақтары бас көтеріп отыр. Оған мен сияқтыларды қол шоқпар етпекші.

	– Сонда, мына елге не ақыл айтпақшысыз?

	– Аз ұлттар үшін бірігетін күн туды, бауырым. Моңғол мен орыстағы жағдай да осыдан артық бола қоймас. Өз басым қазан төңкерісі аз ұлттар үшін жаңа бір мысал əкелді деп сезініп едім. Ендігі жағдайға аң-таңмын. Қолындағы малы колхозға сыпырылып алынған қазақтар Арқадан Алтайға аш-жалаңаш босып келеді. Тағы да ақтабан шұбырынды. Мұндағы сиқымыз болса мынау!

	– Қайда барсаң бытпылдық. Үш-төрт ел пұшпағын бөліп илеген аз ғана қазақ сонда қалай күн көрмек?

	– Жыламай балаға емшек бермес. Өз намысыңды өзің жыртпасаң сені ешкім есіркемейді. Ақ семсерің – əділдік, туың – елдің намысы болсын! Жауың – өсек, өтірік, бақталастық екенін де ұмытпа. Əлі де ел арала. Елдің көзі ашық азаматтарымен жолық. Біреуден екеу жақсы. Күшімізді қосайық.

	– Тағы кімді нұсқайсыз, жолығып ақыл қосуға?

	– Шіңгілде Ақыт пен Зуха қажы, Көктоғайда Оспан ағаң қылышын қайрап отыр. Баймолда мен Бұқаттай қайтпас, қажырлылар бар. Əйтеу ел арасында күңкіл-дүмпу көп. Сен əуелі үй-күйіңді əкел. Төр алдында масайрап жатпасаңда үй болмаған соң, күй болмас. Ойың онға, санаң санға бөлінсе арманың да бір арнаға түсу қиын. Артыңнан ерер ел болса оларды да қауымдай кел. Ел ішіндегі ниетің адал болса, жолымызды алла қосар. Тартынба.

	– Жəрайды, аға!

	– Мен өз басым ақылшы анам мен, ұлағатты ұстаздарым алдында қарыздармын. Көзімді ашып, көкірегімді оятқан солар. Енді оның үстіне ел қарызы еңсемді көтерер емес.

	«Елдің қарызы ерінде» деген ғой бұрынғылар.





Алтыншы толғау




	... Елдік, бірліктің туын көтеріп... «Елім, жерім» деп еңіреген, «арым жаным садағасы» деп аһ ұрған азамат Дəлелханды ұйқысынан мүлде оятты. Шəріпхан оған:

	«Өмірдің өзі ұстаз. Əлі-ақ шыңдаласың!» деген. Бірақ, Дəлелхан үшін Тұрардан кейінгі ұлы ұстазы Шəріпхан еді. Оның өзі бір мектептей сезіледі.

	Шəріпханның əр сөзі тасқа басқан таңбадай жадында қалды. Əсіресе, «Адамның мұраты алыс болғанмен өмірі қысқа. Тек артыңда атқарған ісің ғана қалар. Айтуға толымды, көңілге қонымды ізің қалсын» дегенін ар алдындағы аманаттай қабылдады.





Алтыншы əңгіме




	Көктем шыға Зуханың атағы жер жарып, дүбірі Шіңгіл бойын дүрліктірді. Əр жерде топ құрған қазақтар Қу мен Бала Ертіс, Тұрғын, Көктоғай, Секпілтай, Шаңқан, Цагаан гол, Шіңгілден Зуха батыр төңірегіне күн сайын сабыла бастады. Қақтығыс, соғыс күннен күнге жалғасып, айдан айға ұласып, жиілей түскен. Титығы əбден құрыған гоминдан үкіметі Зуханы қолға түсірмей көңілі тыншығатын түрі жоқ. Алтай қазағы Құмыл ұйғырларымен қол қосса күш бермей кетуі ықтимал. Аз ұлттар бас көтеріп, алқымынан алғанда Гоминданның Шынжаңдағы билеушілерінің тынысы тарая түскені анық. Неғылса да Құмыл мен Алтайды тұншықтырмай оларға тыным жоқ. Ол үшін бас көтерер бастаушысын жою керек. Ақыры, Сұлубайдай ерлер оққа ұшып, жер құшты. Өзі сері, өзі əнші, батырдың артында:

	... Секпілтай, Шаңқан, Тұрғын-ай, Деп салған əні – Сұлубай... деп қоңырлатқан əні үш Ертіс басында мамырлап, Шіңгілден Қыранға дейін қалықтады. Мұңды саз жүрегіне жетіп, көкірегін намыс кернеген азаматтар бостандықтың туы астында беки түскен...

	Кешікпей, хажының басын алып келіпті, ... «Сарсүмбеде қара көпірге іліпті...» деген дүбір ел ішін кернеп кетті. Ел елеңдеген. Ауыл алаңдаған. Күйзелген үрейлі халық іштей күңіренген. Көкірегінде ыза кек қайнаған. Шіңгіл мен Көктоғайда Оспан жасақ құра бастады. Қаны қызып, жігері қайнаған ерлер отбасында отыруға, ауыл арасында күн өткізуге ары бармаса керек. Ат азығын қамдаған азаматтар «Шіңгіл мен Көктоғай қайдасың» десіп, тартып отырды.

	Дəлелхан асу ашыла, жазға салым Мақымды Қобда өлкесіне қайтарып, елдің бас аяғын жинап, үй ішін алдырту қамытшылығын астыртын істеуге кіріскен. Отауын онсыз да ақтар ойран-асыр етіп, шаңырағын от басына түсірген. Енді əке шаңырағын шақтырмаса болғаны. Бірақ, тағдыр оған да таршылық етіп тұр. Сондықтан: «Ел асуға жақындап жайлауға шығысымен үлкен үйдің ішін астыртын тасып, мал мүлікті ептеп асырыңдар. Ешбір адам қылп алатын болмасын. Күзге салым, ел өзенге еңкейгенде үлкен үй кейінірек қалсын. Ыңғайын тауып шешем мен Мəрияны алдырармын. Хабар өзімнен болсын. Ал, Шəкерман мен Нəбиді ел еңкейе көшкен, абыр-сабырда артта қалдырып маған қарай асырып жіберіңдер. Шешесінің аяғына оралтқы болар. Ағайыншылап жүр дерсіңдер» деп тапсырды. Шəкерман Дəлелханның кіші шешесі – Сырды қара атанған Нұриладан туған жалғыз қыз.

	Нəби Дəлелханмен бір шешеден туған. Бұл екі қарындасы түйдей жасты. Атастырып, айттырған жері де Алтайда. Дəлелхан: «Бұлардың қарызы өз мойнымда. Жан ұяда тұрғанда құтты жеріне қондырсам» дейтін. Үлкен үйді алдырғанда топты көбейтіп, аяққа оралтқы болмасын дегені. Жаз шыға Қобда елі соны жайлау қуып, тіреме асу, дараларға нығала қонды. Олардың жылдағы əдеті осы. Барлық жұмыс Дəлелханның алдын ала ойланғанындай орнына келді. Мал да, мүлік те, екі қарындасы да астыртын келді. Ендігі ойы үлкен үйін алдыру. Биқажы жиырмадай жігітпен, жасанған шағын қол жиды. Дəлелхан өз досы, Ожық үкірдайы –Құйқабайдан пысық шабарманы Əкемиге қолды бастатуды өтінді. Құйқабай досының тілегін екі еткен жоқ. Əкеми ел болып Ағажан атаған, сайыпқыран шабарман. Биқажы ауылы ақсарбас пен көкқасқа сой ып, жігіттердің тілеуін тіледі. Сұмдыайрық асуымен түнделетіп асқан қол таң ата етекке түсіп ну орман, ұры шұңқырларға бөліне бекініп, жаяу баспалап қарауыл қарап күн өткізді. Келесі күні Қарабұйраны көктей Қотан шатына түсіп, Құлын өткелі арқылы Қобда өзенінен өтіп, таң жарығымен жарыса Мұқырдың ит тұмсығы өткісіз ну орманына жетіп бекінді. Елдің көбі Аққол, Соғақ, Қобда бойындағы күзеуіне түскен. Бірер ауыл ғана артта. Елсіз құба жондар құлазып, жазғы сары жұртқа аю түскен.

	Күні бойы аспанмен астасқан асқардың ұшар ба сынан дүрбілеп, қарауыл қараған Ағажанның азамат тары Баянжүректен жаңа көшіп, Жыланды мен Ақсай құйғаны арасына қонған Сүкең үйінің баранын таны ды. Бір ой Ағажанның көңіліне күдік болып, қаратастай қатып алды. Ол: «Жол болса күдір. Асу сайын əскери бақылау. Атқа артқан жүкпен ошарылып қалай жүреді. Көзге түсіп ел арасын бүлдіріп алармын» деген күдік. Ақыры үйдің қанқасын қаңқайған қалпында тастап, Дəлелханның шешесі мен əйелін салт əкетуге бел байлады. Келер түні төрт ат қосарлаған екі жігітті ертіп, басқа азаматтарды ұрымтал жерден тосқауылдауға қалдырды. Мəрия мен енесі Нұрила азын-аулақ тең жинаған. Қазаношағы да қораш. Киім-кешегін түсте кереге басы, адал бақанға «дұшпан көз» үшін ілгені болмаса түнде қайта теңдеп, қоржындайтын. Қараңғы түн құлаққа ұрған танадай. Үрерге ит те жоқ. Үй сыртында ат дүбірі естіліп, үзеңгі сылдырлап, ат ауыздығын күрт-күрт шайнағаны ап-анық. Осы сəтті екі көзі төрт болғанша күткен жас келіншек пен енесі елең етті. Мəрия майшам тамыз ды. Шамның лапылдаған өлгек сəулесіне үй іші болымсыз бозаң тартқан. Киіз есікті еппен көтеріп кірген жігіт Əкеми екенін Нұрила жобалады. Ол келте сəлемнен кейін кеуде қалтасынан торғын бет орамал шығарып Мəрияға ұсынды. Дəлелханға өзі кестелеп берген ақ торғын орамалды бассалған Мəрия бетіне басып, құшырлана иіскеп, жылап жіберді. Нұрила төрге қарай өрлеген Ағажанды құшақтай алды.

	– Амансыз ба, шеше?

	– Шүкір. Өлмеген соң отырған ғой əйтеу...

	– Жылама, Мəрия, дыбыс шығарма!

	– Бұл байғұс екеуімізде жыламасқа дəт қалды дейсің бе?!

	– Əлі де берік болыңыздар. Кешігуге мұрсат жоқ. Тура аттанайық.

	– Ақ дəм ауыз тиші, болмаса?

	– Жəрəйді...

	Бар болғаны сол. Үйдің бірер тең жүгімен киім кешегін қос атқа теңдеген жігіттер Нұрила мен келіні Мəрияны жетекке алып аттанды. Артынан құлазып бос қалған сегіз қанат ақ ордаға қарайлаған ана күрсініп, көзіне жас алды. Ағажан көзі жас, көңілі мұңды ананың қайғысын сезді де,

	– Мал мен мүлік жанның садағасы. Кейімеңіз! – деді.

	– Несіне кейиін қарағым. Қайда қалмаған дүние-боқ. Тек бір рулы елдің шаңырағы бүйтіп адыра қалғанын қайтерсің?!

	– Дəкей аман болса, қайта тігіледі. Ұрпақтардың тілеуін тілеңіз?!

	– Тілегенім үшін тастап барамын ғой. Ердің құны, елдің мұңы аттың жалы, түйенің қомында болған заман-ай. А құдай, жол бере гөр?! Жасаған жар болғайсың?!

	Олар қараңғыны жамылып Қобда өзенін өрлей жөнелді. Мəңгі жалықпай, талықпай аққан асау өзен түн қараңғылығын онан əрі айбарлы болғызайын дегендей арқырап, күркіреп алға ұмтылады. Ата мекеннің ақырғы аманаты да, алыстағы арысқа деген сəлемі де сол сияқты. Жер күдір. Тас, қия, орман. Ағажан топты екіге бөлді. Нұрила мен Мəрияны бірнеше жігітпен өзі қорғап, Сырғалы мойны Кілең арқылы өткізуге бел буып, қалған жігіттерді бірер күн Мұқырға бекініп жол тосуды бұйырды. Егер Нұрила мен Мəрия тобының жолы сəтсіз болса Мұқырға бекіне қарауылдап, Сырғалы мен Дайын заставының маңын торып, Дəлелханның үй ішін əскерлерден айырып алуға міндет жүктеген. Түнделетіп жортқан Ағажан тобы таң ата Шыбырқарағайдағы Дөлденбай аулына жетті. «Жансыздар» арқылы алдын ала хабардар байдың ауылы да сақадай сай екен. Шалдыққан адамдарды дереу тамақтандырып, Кілең өткеліне дейін шығарып салды. Көл мойнынан күн шыға өткен топ Қом асуының тұсындағы ну орманға тығылып үлгірді. Күні бойы орман ішіне бекінген «Қашқындар» қараңғы түсе көл жағалай еңкейіп Елікті, Құлынембесті көктей, шұбама аң жолымен Жағаштай дарасына түсті. Сұмдыайрық, Екі Түргін, Жағаштай, Қом, Сом, Манты асулары Сырғалы заставының бақылауында болғанымен бір неше күндік күдір жерді қарауылдау оларға да оңай емес. Тек салт атты əскерлер күн аралатып шолғыншылап қайтатын. Ағажан тобы Жағаштайдың ауқымды дарасын өрлеген соң көңілі орнықты. Таң сəріде арғы бетке еңкейіп те үлгірді. Келесі топ Мұқыр, Аққорым өңірінде 2-3 күн бекініп, сыбыс тыңдап, аңысын аңдады. «Жансыздар» арқылы «қашқындар Құлыннан өтіпті» дегізіп, елдің назарын басқа жаққа бұрып, із тоздыруға тырысты. Олар ұлы жон, қырқалар арқылы бірер күннен соң Өрмегейті асып, өз еліне жеткен.





Жетінші толғау




	Ойран-топыр отызыншы жылдар. Кəрі Алтайдың көз жасы көл-көсір.

	Алтай-Алтай болғалы не көрмеді.

	Кімдер туып баурында, кім өлмеді?!...

	Көптің көкірегін жарып шыққан шындықтың, мұңлықтың жыры-осы! Еркіндік, теңдік, елдік, бірліктің жолында құрбан болғандарды жоқтаған жыр, бұл.

	Қайран есілдер қайта туар ма? Қанқұйлы дұшпан қанға тояр ма?Қазақтың басынан не кешпеді. Бала анадан, балғын жар күйеуден айрылу жəйбір құбылыстай көрінген жылдар аз ба?Қанша гүл бүршік жармай үзіліп, қанша ұрпақ өмірге келе алмай ана құрсағында кетті. Осының бəріне кепіл болған кəрі Алтай, сенсің! Арманы биік арыстардың қанын бойыңа сіңіріп, мүрдесін қойныңа жасырдың. Сондықтан, сенің торғын топырағыңды басудан да қорқамын! Аңыраған ана мен арулардың көз жасы ағып, сенің мөлдір бұлақ, аспаралы көліңе қосылды. Сондықтан,мен сенің тұнығыңды ішуге қимаймын. Тек халқымның қуаныш бақытына, теңдігі мен ерлігіне, еркіндігі мен еркелігіне куə бола гөр, алтын Алтайым?!





Жетінші əңгіме




	Арыстар дүниеге кезегімен келіп, бақиға бірінің артынан бірі аттанды...

	1930 жылы Зуха қажы, Сұлубай батыр... 1931 жылы Əліп тəйжі, Жантайлақ үкірдай...

	Цзен-Шу-Рин қазақ, ұйғыр, монғол, дүнгеннің қанын сүліктей сорып, алпыс мың мұсылманның басын алды. Сонда да қанқұмар көз тояттық таппады. Жүкті əйелдердің қарны қылышпен жарылып, талай нəресте жарық өмірге келіп үлгірмей қалды. Кəрі Алтайдың баурына паналаған ел күнгейінен теріскейіне, теріскейінен күңгейге жөңкілген. Сонда да тағат табар күн алыс. 1931 жылы көктемде бас сауғалап Алтайға босқан Қобда қазақтары ойда жоқта, күтпеген қыспақты тағы көріп алды күзде, арты бір қыстап 1932 жылғы жазда Монғолстанға қайтты. Хами-хандығы құлап, ұйғыр ағайындар да «Байтал түгіл бас қайғының» күнін кешуде. Құмыл, Баркөлден қуғын көрген ел Бəйтік, Қаптыққа ойысты. Онда да сая жоқ. Бір жағынан гоминдан тықсырса, келесі жақтан монғолдар түрткіледі. Есеңгіреген ел өлім мен өмірдің, от пен судың арасында.

	Əке кегімен өзін өзі қайраған Əліптің үлкен ұлы Елісхан мен Əліптің інісі Қожақын, ел намысын қуған Қожанияз, Аянбеттің қолына қосылды. Ар намыстың ақ туын желбіреткен Нұрғали мен Құсайын тəйжі де Қожанияздың соңынан ерген. Алтайда Оспан арпалыс үстінде. Құмыл, Баркөл, Алтай, Тарбағатай елі өзара сабақтасып, қанатын кең жая бастаған. Оңтүстікте ұйғыр, дұңған, қырғыз, монғолдар бас көтерді. Шынжанның оң мен солы қосылса ешкімге ырық бермесі белгілі.

	Салқын сыздың осы лебізін сезген Цзун-Шу-Риннің аза бойы тік тұрып, суқаны қаңбақтай ұшты. Ол жағаласып, жармасып жатыр. Ерегесумен бірге «ептесу» жолын да іздеуде. Əуелі Шəріпхан мен Баймолданы Бəйтікке жіберіп, елді тыныштыққа шақырып, Баркөл Құмылға қайта келуін өтінді.

	Ерегескен ел болсын ба?! Шəріпхан да Қожанияз тобын іштей қолдайтынын сездіріп, сақтандырып қана қайтқан. Шəріпханның ізіне ит салудан жалықпай ақыры 1932жылы күзде «мырза қамау» деген сыпайы атпен Үрімжіде түрмеге жапты. Цзун-Шу-Риннің түпкі арам ниетін ерте сезген Шəріпхан да алдын ала Бұқат бейіс пен өз інісі Шəймарданға жасырын сəлем жолдап, құлақ түріп отыруды ескерткен. Қараша айының ортасында жасанған қолмен мырза қамауды қоршап алған Шəймардан жалғыз түнде Шəріпханды түрмеден босатып əкетті. Шəріпхан Сауырдағы ауылына келе сала Бұқат пен Оспанға елші шаптырып, Алтай, Тарбағатай, Баркөл, Құмыл көтерілісшілерінің басын қосып, біріккен күшке айландыру ниетін хабарлап, жатпай тұрмай қол жинады. Ел басына күн туған шақта Дəлелхан да көсіліп босқа жатқан жоқ. Шағын қолдан жасақ құрып, ат көлік, алмас қылышын сайлап, бір тобын Оспанға жіберіп өзі Шəріпханды тосты.

	1933 жылы Шынжан өлкесін түгел өрт шалғандай, күрес оты алаулап кетті. Оңтүстікте ұйғыр, қырғыздар, цэцэн Гэгээннің кегін қуған монғолдар жаппай көтерілгенде, Бəйтік Қаптықтағы Қожанияз, Аянбет қолы Баркөлге ойысқан. Наурыздың алдында Жеменей мен Бурылтоғайды гоминданнан азат еткен Шəріпхан Алтай, Тарбағатай азаматтарын тағы да бірігуге шақырып хат жолдады. Осы сəтті асыға күткен Дəлелхан асыл ағасымен құлашын жая қауышты. Бұқат бейспен күш бірлескен Шəріпхан осы айдың аяғында Сарсүмбені басып алды.

	Шіңгіл мен Көктоғайда Оспан ойранасыр салған-ды. Тағат таппаған Алтайдың Уй-Дауиыңы Үрімжіге қашып тынды. Оспан Шығыс Түркістанның уақытша үкіметін жариялады. Ұйғыр, қазақ, қырғыз, дұнған, мұсылмандар күш қосып, қуаттана бастаған сəтін пайдалану ниетімен дұңған генералы Ма-Чжун-Ин маусымда Алтайға келді. Хами ханымен сыбайлас, Чанкай-Шиден көмек алған Ма-Чжун-Иннің түпкі ниеті мұсылмандықты бетке ұстап, қазақтарды өзіне тартып, Хами хандығын қайта құру еді. Ол мұсылмандық деген желеумен бейуаз, қытай шаруалары мен қарапайым орыс, монғол азаматтарын қойша қырды. Бірақ оның шолақ ойы көптің қолдауын таппады. Гоминдан билеушілеріне қарсы күресте бірігіп, жаңа ұғыныса бастаған аз ұлттар өкілі Ма-Чжун-Иннің бұл қылығын жақтырмады. Шəріпхан да қарсы тұрды. Шəріпханның ниетін қолдаған Бұқат бейіс, əз залың, Дəлелхандар қол қоса, орыс монғол азаматтарымен жасақтарын молайтып, біріккен күш Ма-Чжун-Инға қарсы күресті. Ма генерал қазақтарға деген сол ызасымен Шəріпхан мен Биқажының ауылын шауып, Қобық арқылы Тарбағатайғаөтіпкетті. Магенералданежелгікегінқайтарып, көтерілісшілерді өзіне тарту ниетімен өлкелік билікке қолы жаңа жеткен Шың-Ши-Сай губернатор Ма-Чжун-Инді шет елге қуып шығып, Баркөл қазақтарының ықпалды азаматтарын түрмеге жауып, Бұрхан шахи мен Баймолда Қареке ұлы арқылы Шəріпханға «достық» сəлем жолдады. Оспан оның содыр қылығынан секем алған. Түлкі мінез, жымсыма Шың-Ши-Сай Шəріпханды Алтай Дутыңына, Қожаниязды Өлке орынбасарына тағайындағанын жария етіп, көтерілген халықты бейбіт келісімге шақырды. Оспан үшін бұл пікіропасыздық.

	Ол: «Гоминданның билеушісі кім болса да ниеті бір. Ата жауың-сол! Олардың жыртысын жыртып, жоғын жоқтаған болсаңдар не үшін қан төгіп, қапа болып жүргесіңдер! Маған түркстан халқының бостандығы ғана қажет!» деп өз қолын артынан ертіп,ат құйрығын кесіп тайып тұрды. Шəріпхан Алтай елін билеуден бас тартпады. Дəлелхан екі арыстың арасында аң-таң, дел-сал. Шəріпхан оған:

	– Халық қан жұтқалы 4-5 жыл өтті. Өткен жылғы жұтта жығылған үстіне жұдырықтай шаруашылық құлап бітті. Сергелдең болған ел қашанғы хан кешті өмір сүрмек. Ашжалаңаштар да аз емес. Елдің еңсесін көтерейік. Би мен төреге де ел бағынғанды қойды. Елдің басын қосып, береке бірлікке шақырып жүректің жарасын жазайық. Жастар оқып көзін ашсын. Ғылым, білімге талпынған басқа елдің нарқын көрмейсіңдер ме?– дейді. Шəріпханның пікірін ағасы Əлен төре де, көзі ашық Баймолда мен Бұқаттай ел адамдары да қостады. Сор маңдай елдің алдағы ауыртпашылығы да аз емес екен. Өткен жылғы жұт аз болғандай 1933-1934 жылдың арасы тағы да ойылған жұтқа айналды. Жазғы қуаңшылыққа күздің қара басынан жауған қар жалғасып, жайылымнан жұтаған малдың шығыны күннен күнге молайған. «Жау жағадан алғанда бөрі етектен аладының» кейпі. Етігімен қан кешкен ел белшесінен қар кешуде.

	Өткен 1932-1933 жылғы жұтта Қобдаға асып жан шақырған Ібірəлі, Қайдар, Өртең, Райыс бастаған 600 үй биыл да Монғол елін паналауға қалды.

	«Жаудан қашқан құтылар. Жұттан көшкен құтылар». Алтайдан Богдаға өткен Зəйіп тəйжі Баркөлге ауды. Баркөлдің Құмыл жағы күңгей, қара от кетпейтін жер. Сарышоқы, Бисан атты екі сеңгір төңірегінің жайылымы мол. Сайсаладан аққан бұлақ, бастау болмаса үлкен өзен жоқ. Баркөлдің солтүстік батысында Ағар, шығысында Тұркөл, Атөрік, Тал сияқты адырлы өлкелер малға жайлы. Жазда тау өңірін жайлаған ел, күзде етекке түсіп, қыста адыр, қойнау, күңгейге сіңіп кететін. Құт берекесі кеткен елде не сын бар. Əркім төтеден жол іздеген шақ. Елісханның елі 1934 жылы Баркөлден Гансу, одан Цинхайга өтті. Артынан Солтаншəріп, Құсайын тəйжі бастаған 500 адам тағы жеткен. Шынжан мен Гансу арасына əскери бақылау орнаса да босып жөңкілген елге еш нəрсе тоқтау болар емес. Тағы да көш. Тағы да шаң боратып босыған ел. 1935 жылы наурызда əскери қорғауды бұзып-жарып босқан 600 үйлі жан тағы да ақтабан шұбырынды болып Гансудағы елге қосылды. Үйірінен бөлінген мал. Серігінен адасып, сергелдең болған ел. Оларға алладан өзге демеуші жоқ.

	Монғол елін пана тұтқан 600 үйлі жанның ақ ниетін ұқпағаны ма, əлде мал мен жанын олжа көрді ме, Монғол үкіметі жұттан жаңа бас көтерген елді 1934 жылы көктем шыға ішкері айдады. «Кенжебек айдаған» дейтін аты шулы бұл оқиға тағы да ананы баладан, арысты жарынан айырды. Көз жасы арылмаған қазағым-ай, десеңші!

	Ыбырайхан үйіне жиналған жігіттер Монғолдың əскер басшысын өлтіріп, Кенжебекті байлап əкетті. Жазда үдере көшкен ел Монғол əскерімен қақтығысып, ақыры Тəбік ұлы Бексұлтанның бір оғы Кенжебектің өліміне себепші болды. Іс мұнымен тынса тағы бір сəрі. 1934 жылдың күзінде ежелгі мекені Алтайға тартқан Мағасыл, Байқадам аулын Монғолдың атты əскері өкшелей қуып, аэропланмен оқты жаңбырдай боратты. Жазықсыз елдің қаны тағы да судай аққан, көз жасы көл-көсір. Төзімі таусылған Оспан 1934 жылы ақпанда қайта көтерілген болатын. Ал Шəріпхан жылаған елді жұбататын жол іздеп, жатпай тұрмай жанталасты. Ол алмас қылыш пен алтын дəуіт қаламын қолына қатар алған. Оның ойы: «Білекті бірді, білімді мыңды жеңеді. Қараңғы халқын оятып, көзін ашу керек. Қазақ деген халық енді қой қумай ой қуатын заман. Өнер, білімге талпынсаң ғана өзгеден оқ бойы озасың. Өнер, білімсіздің күні қараң!»...

	...Шынжан қазақтары үш бəйтеректің көлеңкесін паналап, үш сеңгірді меңзегендей. Сол үш сеңгір мен бəйтеректің біріншісі – Қожанияз, Елісхан тобы. Олар талмай, жалықпай көшумен ілгері жылжуда. Бірақ өрісі тар, шығындары мол. Бөліне көшіп, бөріге жем болғандары аз емес.

	Екіншісі – Оспан батыр. Ат үстінен түспей шығыс Түркстан үшін арпалысуда. Мұраты биік,арманы асыл. Бірақ межесі алыс, жолы күдір, келешегі бұлдыр.

	Үшіншісі – Шəріпхан. Тілегі тыныштық. Бейбіт жолмен теңдік, еркіндік алмақ. Елінің көзін ашпақ. Дəлелхан «нартəуекел» деп Шақаң төренің етегінен ұстауға серт етті. Өйткені оның саясаты көңіліне қонымды, көзіне жылы танылды. Шəріпхан жаңашыл өзгерістерін бастап кетті. Қазақ даласында Əлен уаң мен төрт орын – төбе билердің билігі сахара заңы бойынша жүрсе де, гоминдан үкіметінің мойындауымен Шəріпхан дутың Алтайға ресми əкімдік етті. Баркөл, Гансу, Цинхайға бөліне көшкен елдің ендігі қалғанын қансыратып, қанжылатпауға тырысты.

	Шəріпханның өзегін өртеп, жанын жегідей жеген ойелін аштықтан құтқару. Бұдан қашып құтылатын амал жоқ. Арпалысып еңбектену керек. Оның үміті кеңес үкіметі. Жаңа мисал державаның қанқұйлы ішкі қатпарын ұғып үлгермеген Шəріпханға Кеңес Одағы жетім мен жесірдің, кедей мен кепсектің, аш пен жалаңаштың, аз ұлттың арашасындай сезілді. Əсіресе, сонау жылдары Зайсанда оқыған балалық сезімнің жетегіне ілесе берді.

	Үкімет пен халықтан жинаған тиын-тебенін беріп, Зайсанға сауда керуенін толассыз жүргізді. Сарсүмбе мен Зайсан арасында сабылып, шөміштеп астық артқан сол керуен «ақ шөміш» атанып, халықты затқа қарық болдыра бастады. Он жерден қазан асылып аш-жалаңаштар тамақтандырылды. Панасыз балалар үшін мектеп, өнер үйірмелері ашылды. Кеңес елімен жасаған сауда, мəдени қатнасы өрістей түсуде. Ат көлік, сайман, тұқыммен көмектесіп, кедей көшпенді ауылдарды егіншілікке шақырды. Жин-Шу-Рин тұсында жабылған қазақ, монғол ұлттық мектептерді қайта көтеріп, Сарсүмбеде бастауыш жəне орта мектеп пен мұғалімдер дайындайтын курс ашты... Тамыры терең бəйтеректің бұтағы да сан-сала...

	Күн артынан күн туып, ойды ой қозғайды. Қазақ мектебінен соң ұйғыр, монғол мектебі, қыздар бастауыш мектебі... Орыс, ханзу тілінде оқитын бөлімдер... Жаңа бетбұрыстың түр-тұр-паты да өзгеше. Затына сай аты да жаңаша! «Жаңа кеш», «Жаңа гүл», «Табыс», «Өрнек», «Ғибрат», «Жас ұлан»...

	Осының бəрі оқу-ағарту, өнер-білім ордаларының аты. Қандай сыршыл арманы биік азамат десеңші. Шəріпхан аймақ басқарған 1933-1939 ж. арасындағы 6 жылда Алтай аймағында 75 мектеп ашылып, əр жылы 10000 бала қамтылып отырған. Үрімжідегі əскери техникумға 300 бала, Ташкентке 20 бала жіберді. Қарайсыз ба? Қазаққа сауатты ұстазбен қатар салауатты əскери маман да, саясаткер де, тілмаш та, дипломат та қажет екенін болжай білген. Алтай аймағында ұлттық баспамен сахналық өнер ұйымын да ашып үлгерді.

	«Жаңа Алтай» журналы мен тұрақты газеттер де шығарды. Осы ұлы істің бастаушысы, ұйымдастырушысы, қолма-қол іскер қызметшісі де өзі. Орыс, ханзу, ұйғыр, монғол тілі мен салт-санасына жетік Шəріпхан көп ұлттың ортақ мүддесі үшін талмай күресті. Ұлы мұрат үшін Алтай халқын артынан ертіп,əр ауданда қаржы жинайтын «қазак-қырғыз ұйымын» құрып, жер қайысқан халқының алғы шебінде кеудесін оққа да, отқа да, ыстыққа да, суыққа да тосты. Кəрі Алтай ұйқысынан оянып, дүр сілкінді. Мүлгіген ел еңсесін көтеріп, көзін ашты. Жығылғанды тұрғызып, жылағанды уату, күллі халыққа қамқоршы болып артынан ерте білу əркімнің қолынан келмейтін іс. Тек Шəріпхандай ойшыл, парасатты, өктем мінезі жоқ, кішпейіл, қарапайым, əділ, іскер азаматтың, табанды күрескердің ғана пешенесіне бұйырса керек. Ол халқына азаттық, еліне тəуелсіздік əперетін жолды да іздеген. Көп ойланды. Ұлтының қас жауы – Жапон отаршылары, гоминданның қара ниет, қан ішер қол аяғы деп ұқты.

	Дұшпаннан кек алатын жол таппай қиналды. «Кедей мен жетімге, жұмысшы мен шаруаға, ұсақ ұлттарға еркіндік əкелдік» деп қиқу салған кеңес үкіметі мен «Гоминдан езгісін құлатамыз» деген Маолықтар мешеу қалған қазақ қауымын құтқарушы, жан алатын жабраһилдерді жоюшы күштей көрінді. Тарих, тағдыр, заман заңы: «Мойныңды осыған ұсын! Қолыңды соз!» деп бұйырды. Ұлы арыс тарлан тарихқа тағзым етті. «Шахаң төре» атанған ұлы арыстың мектебінен өтіп, он жылға жуық үзеңгілес жүріп, оны ұстаз, əрі аға тұтқан Дəлелхан алдын кесіп өтпей кішілік ететін. Ұстазы мойындаған тарихи ұсынысты ол да іштей қош көрген.

	***

	Алтай аймағындағы «Шақаң төре бетбұрысы» атанған соңғы алты жылда (1933-1939) Бəйтік пен Баркөлдегі ел бір күн тыныш ұйықтамаған. Шырқы бек кеткен елдің от басы ойран-топыр. 1936 жылы күзде Зəйіп тəйжі, Қасым батыр бастаған үшінші көш Баркөлден Гансуға жетіп, Елісханға қосылған.

	Манас Қазақтарының көтерілісін бастаған Баймолда Қараке ұлын Монғолдар да қостады.

	Арпалысып, аласұрған гоминдан үкіметі енді ешкімді аямауға бекінген. Баймолданы 18 ай Үрімжіге қамаса да, оның туын Халықбек қолға алып, көтерілісшілерді бастады. Гансу мен Алтайдың арғы, бергі бетіне ауа көшіп уысына түспеген көшпенді қазақты мықтап бір матау жолын іздеген гоминдан əкімшілігі ақыры Баркөл мен Гансу арасындағы əскери қарауылды көлемді қолға айлдырып, 1936 жылы монғол-қытай шекарасын жаңадан белгіледі. Бұл 1863– жылғы Ресей мен Қытай үкіметінің құпия келісімінен кем болған жоқ. Үш пұшпағын үш ел кергілеген қазақ халқы Алтайдың күнгейі мен теріскейінде, Ресей, Монғол, Қытай елдерінің боданы болып, көзін жас, көңілін мұң басқаны осы.

	Гоминдан құрсауын қыса түсті. 1937-жылы қазан айында Гансуға өткен елдің артынан тағы да үдере көшкен Қожабергеннің 500 үйлі жанын аяусыз соққыға жығып, Баркөлге қайта қуды. Ел бастаған Ғабдолла, Хайбар, Сейітнəбиді Үрімжіге түрмеге жауып, қыспақты күннен күнге күшейтіп, бақылауын бір сəт те толастатпады. 1938 жылы қыркүйекте Бəйтіктегі елді Қытай, Монғол əскері екі жақтан қысып, қызыл қырғын етті. Босыған ел Бəйтік пен Қаптық арасындағы үш күндік елсіз, сусыз, сахарада сандалды. Көш бастар 18 азаматы түрмеге жабылып, еңсесі түскен ел амалсыз Баркөлге келуге мəжбүр болған. Баркөлдегі елдің бір тобы жыл аяғы-аққар, көк мұзда тағы дүрліге көшіп, 1939-жылдың басында Гансуға жетті. Торғайдай тозған елдің алды Цинхай, орта шені Гансу, арты Баркөлде. Қансыраған дала. Еңіреген ел. Жарын жау жалмап, жетім қалған жесірлер. Боздақтай ұл, жауқазындай қызынан айрылып, аңыраған ана. Ботадай боздаған бала. Бораған шаң, безілдеген бозінген. Осы бір іреңсіз, сүреңсіз сурет қазақ даласын қанша ғасыр жындай жайлады десенші! Ол – ол ма? Гоминдан үкіметі есеңгіреген елдің еңсесін мүлде көтертпейтін жымсыма жаңа айла тапты. «Атуды-шабуды қойдық, ұстауды, жабуды доғардық. Ел басқарған адамдар мəмілеге келіңдер! Кеңеске шақырамыз?!» десті.

	Қансырап қалжыраған, талығып тарыққан, еркіндікті аңсап, теңдіктен шөлдеген ел, аңқау қазақ алданарын қайдан білсін. Анталаған азаматтар үлкен үмітпен 1939-жылғы қыркүйекте Үрімжіге жеткен. Олар алданыпты, «мəміле» емес, «мырза қамақ» екен. Оның шын мағынасы түрме. Қазақтан басы – Əлен Уаң болып, Шəріпхан, Қалел тəйжі, Баянбай үкірдай, Бұқат бейіс, Мəмиұлы Мəнкей, Байқадам үкірдай Дəлелханнан тартып, ру басына дейін, МонғолданТайвің, Шолтың қостап қырықтан астам кілең ел басшылары, жақсы жайсаң, марғасқалар.

	Басқарусыз елді бас көтертпеу үшін қарашада «Əскери жəрдем»деген мəймөңке атпен, алым-салық үстіне елден қоңды аттың бəрін жинап, «Қару жию» деген желеумен үйдегі мылтықтар құралды. Енді сен бас көтеріп көр!

	Жоқ-жоқ! Асау қазақ бұған да көнбеді. Ырысхан, Ақтеке, Сүлеймен, Есімхан сынды ерлер ат-құралын беруге келіспей Шіңгіл, Көктоғайда тамыздың аяғына дейін қарсыласты. Гоминдан əскері орасан шығындалып қару жиғаны сол, мыңдай мылтықтан айырылды. Зымиян ШыңШи-Сай қайын атасын көтерілісшілерге жіберіп, келісімге шақырған. Долданған ел, буырқанған кек оңайға тоқтасын ба? Шың-Ши-Сай мырза ақыры мырза қамаудағыларды босатуға келісті. «Мырза қамақ» табаны күректей бір жыл немесе 1940-жылғы қыркүйекке дейін жалғасты. Өкінішті жері қазақтың Ақыттай – зерделі ақыны, көріпкел көрегені, діндар қажысы Шəріпхандай-асқар белі, саялы бəйтерегі, Баймолдадай ағартушы, қолбасшылары мəңгі оралмасқа кеткен. Қырықтан аса қыршынынан қиылған Шəріпханның азасы ары айтса алты алаштың еңсесін түсіріп, бері айтса ару ананың омыртқасын опырып кеткендей. «Елдің жүгін көтерер-ау» деп үміт қылған, арысынан айрылған ана – Метіке ханым:



	... Ұядан ұшқан қыран қонарға жоқ.

	Іздесем алтын-Алтай оралда жоқ.

	Көңілді қалай ғана жұбатамын,

	Болмаса құба балшық молаң да жоқ...



	деп күңірене, еңірей жоқтады.

	Иə, қияда мерт болған қыран тұғырына қонарға жоқ. Ол алтын Алтайына оралмады. Тек осыдан 7 жылдан соң немесе 1947-жылы қазақтың Іле, Алтай, Тарбағатай үш аймағы жеңіске жеткен соң Шəріпханға ескерткіш тұрғызды.

	Артындағы ел жұрты аза тұтып құрметпен еске алды. Жылаған елдің көз жасы онсызда аз ба еді? Амалың бар ма? Бұл көпті көсемсіз, дауды шешенсіз, көшті бастаушысыз, қолды қолбасшысыз болдырудың амалы. Демек, еркіндік теңдік, ар намысы үшін арпалысқан ел үшін шегінуге жол жоқ. Қақпанға түскен арлан аяғын шайнаса да босауға тырыспай ма?

	Жаралы жолбарыс жолындағы кімді аяушы еді? Шынжан елінің күйі бүгін дəл сондай. Қақпан-қамал, тоқыраутору. Сергелдең-сенделу. «Көз жұмылса аяқ сүрінер» деп сақтанған қазақ кегін қайрап, кірпік қақпай қайта атқа қонды. Жығылып тұрып, өліп тірілді. Құлаған туын қайта көтерді. Шіңгіл мен Көктоғай азаматтарын күреске бекіте түкен Оспан батыр, өзі Іле, Тарбағатай қазақтарының басын қосуға аттанды. Көтерілісшілер талабымен мырза қамаудан босаған Жəнімхан, Бұқат, Қалел, Дəлелхан бастаған ел басшылары Шың-Ши-Сай үкіметімен Көктоғайда келісімге отырды. Бітімдері мынау:



	1. Көтерілісшілерді жауапқа алмау.

	2. Алтайдан ұстаған адамдарды толық босату.

	3. Аймақ, аудан басшыларын жергілікті ұлт өкілінен тағайындау.

	4. Алым-салықты азайту.

	5. Сақшы мекемелерді тарату.

	6. Қолға түскен қару-жарақты қайтару.



	Амалы таусылып, апшысы қурылған Шың-Ши-Сай төңірегін тегіс болжап, асықпай саспай айла іздеді. Жаралы жолбарысқа қарсы шаппай өз жарасын өзіне жалатып, сабырға шақыратын жолды көздеді. Ақыры оны тапты да. Келісімнен соң Бұқатты Алтай аймақ уəлиіне, Дəлелханды оның орынбасарына, Жəнімхан мен Тайвің, Рахаттарды аудан орынбасары (Шиаң-Жан)-на, Назырды Баж мекеме орынбасарына тағайындады. Басқа ауданда өзгеріс болған жоқ. Керісінше жоғардағы бітімнің соңғы екеуі құп алынбай, біраз адамдарды тағы да қолға алды. Шəріпханнан соң білім парасат алғырлығымен халық арасында Дəлелханның беделі тез өсті. Ол Монғол тіліне жастай жетік болды да соңғы жылдары орыс, ханзу, ұйғыр тілін игере бастаған. Шың-Ши-Сай осындай озық ұлдарды халқына айдап салып, өз қолын өзіне кестірмекші. Қазақтарды бейбіт жолмен басқарудың жасырын тұзағын құрды. Цинхайдағы елді атамекеніне шақырып,бейбіт жолмен басқару ниетімен Дəлелханды аттандырды. 1934-жылы Баркөл, Құмылда көтерілген елге Шəріпхан мен Баймолданы жұмсап көргенді. 1940-жылы қарашаның басында Гансу мен Цинхайға келген Дəлелханның ет жүрегі елжіреп жаны түршікті. 1934– жылдан бастап босыған жиырма мыңнан астам қазақтан бұл күндері жеті мыңға жетер жетпесі ғана қалған. Гималайдың ұлы жондары мен Такламаканның бетпақ даласын жамылып, Үндістанға өтпек болған елдің көбі жол азабына шыдамай, шөлден, аштықтан, ыстан өлсе, қалғандарын Гансудың əміршісі Мафуфан атты сатқын дұнған қан кешті еткен. Ауа көшкен елдің ат, түйесі мен қолдағы қаруын құрап, ерлерін Лəнжу, Жиу-шанға бекініс салуға айдап, жас əйелі мен қыршындай қыздарды иемденіп, онсыз да тарыдай тозған елдің ұрпағын үзуге əзер қалған.

	Екі қабат əйелдердің ішін жарып, жас баланы шыбықтай шауып əскери ойынға айландырады. Ар намысы төгілгеніне назаланып өзін өзі мерт қылған арулар да аз емес. Шың-ШиСайдан оның артық жері жоқ еді. Дəлелхан Гансу, Цинхайда сегіз ай сергелдең күн кешті. Қайда барса да қанжылаған ел. Шиеттей бала, шикі өкпе əйел. Ол: «Бөлінгенді бөрі жейді» деген осы. Өлсек те, тірілсек те бірге көрейік. Ата мекен ге қайтыңдар?! Қайтып қараламауға мен кепіл болайын. Егер Шың-Ши-Сай опасыздық істесе бүйтіп кісі жерінде тозғанша, өз елімізде өлейік. Босқа өлмейік, еркіндік, теңдігіміз үшін күресте құрбан болайық!Адасқанның айыбы жоқ, қайтып үйірін тапқан соң. Сор маңдай халқым-ау, басымызды қосайықшы?! – деп өтінді. Басқалқадан айрылып, барған жері батпақ сор болған ел оның артынан еруге сүлдері қалмаған еді.

	Дəлелхан жазықсыздан жылаған елмен күңіреніп қоштасты. Жыласып айрылысты. Тағдырдың салған жүгіне амал нешік? Бауыры елжіреп, сүбесі сөгілген Дəлелхан артында қалған еліне жыр маржанын тастап, ат жалын құшқан күйде Алтайды бетке алды.



	...Заңғар тау, мұнарланған көлің қалды,

	Құлпырған масатыдай жерің қалды.

	Сай сала шу-шу етіп малға толған,

	Баласы он екі Абақ елің қалды.

	Көк өзен, шалғын біткен сазың қалды.

	Май туа шығатұғын жазың қалды.

	Түн бойы шуылдасып əн салатын?

	Майпандап көлге қонған қазың қалды...



	Иə, адамға бұдан қымбат не болсын. Байтал түгіл бас қайғы болған шақта бəр-бəрі адыра қалды. Жылаған жүректің жыры адырдан адырға асып,құм төбелер арқылы Құмылдың бетбақ даласынан Цинхайдың шөліне дейін жетті. Жібек желмен жүрекке жеткен жыр ыстық жас болып сорғалады. Көзінің жасы арылмаған елім-ай десеңші!

	***

	Алтайдағы жағдай да жетісіп тұрмаған. Дəлелхан ішкері өлкеде болған сегіз айда мұнда да ойпыл-тойпыл, қат-қабат оқиғаға толы болатын. 1941-жылы мамырда əкелі балалы Қалел мен Рахат бастаған қол Көктоғай мен Шіңгілде екі мəрте көтерілді. Шытжаңа əбігерленген ШыңШи-Сай Қайын атасы Фу-фын-Линді тағы да Көктоғайға аттандырған. Ол көтерілісшілерді Əскери күшпен алыстан қоршап, Көктоғайда келісімге отыруға шақырған. Алданарын білген көтерілісшілер бұған келіспесе де қыркүйектің 20-сында үш полк əскер жалғыз түнде оларды басып алып, Қалел мен оның ұлы Рахатты қолға түсірді. Дəлелхан дəл осы ырғын үстінде Гансудан Алтайға жеткен. Ол Бұқаттың құпия хатын алып Қалел тəйжімен бір рет жолықса да, бас аяғын жиып үлгірмеді,. «Уəлиді қорғау» деген желеумен касынан бір елі ұзамай қойған Кытай əскерлері Бұқаттың өрісін жазуға мұрша бермеді. Қазақ қолбасшылардың жасырын қатнасын сезген Фу-Фын-Лин: «Калел мен Рахат Үрімжіге барып бетін жылытсын. Кешірім сұрауына сеңдер де кепіл болыңдар» деп Бұқат пен Дəлелханды бірге жүруге үгіттеді. Зымиян Фу-Фын– Линнің «Ку ішін» сезген Дəлелхан: «Алыс жолдан арып, шаршап жаңа келдім. Азды күн тыныққан соң өзім барайын» деп жалтарды. Ал, Бұқат уəлиді «Корғаушылары» бұлтартпады. Ол Қалелмен бірге «Дубанмен бет көрісу» үшін Үрімжіге жетер жетпесте ұсталып мерт болды. Тағы да алданған аңқау ел, арысының сүйегін 1956-жылы қазан айында ғана Алтайға əзер əкеліп қойған-ды.





Сегізінші толғау




	Казақтың caxapa,cap даласы ұланғайыр болса да Дəлелхан үшін барар жер, басар тау қалмағандай. Өрісі тар, конысы шектеулі. Жолсыз керуен жарға бір, жартасқа бір соғылған сеңдей тұйыққа тірелген. Ақылшы да, ақсақал да азайған. Зуха, Сұлубай, Баймолда, Шəріпхан, Aқыт, Бұқат, Халықбектей ардагер, арыс ағалар бүгін жоқ.

	Əліп, Жантайлақ, Мəңкей, Қалел, Баянбай, Байқадам, Рахаттай беделді ру басшылары да арадан кетті. Хожанияз, Елісхан, Зəйіп, Кұсайын, Солтаншəріп, Қасымдар елдің бір тобын ертіп шет елге өтіп жатыр. Одыр мінез Оспан ағасы оның айтқанына көнбейді. Өйткені Дəлелхан

	Шəріпханның жолын қуған шəкірті. Ал, Оспан болса өз алдына бір көк сеңгір. Көтерілген ел бір жылт еткен өрттің ұшқынындай қаулап бір келіп, күш алар сəтінде кайта сөніп барад. Олардың түбіне жеткен баяғы берекесіз, ынтымаксыздық. Бөлінген елдің басы кайта қосыла ма, жоқ па?

	Қосылса оған кім дəнекер болмақ? Ел енді Оспан батырға тоқтаса бір тоқтар. Ол титықтаған елді тыныштыққа емес, тек күреске ғана шақыруда. Оған ілесуге елде ат та, атан да, құрал да, қуат та қалған жоқ. Елге демеу, еңсесі түскен халыққа сүйеу болатын кім бар?

	Карабақан сойылдан өзге құралы жоқ халык, дұшпанның жойқын күшіне төтеп бола ала ма? Шəріпхан ағасы кеңес үкіметінен көп үміт күтуші еді. Солар қол ұшын бермес пе екен?...

	Дəлелханды осы ой жатпай тұрмай мазалады. Оған халықтың мұң-мұқтажымен қатар өз өмірінің ауыртпалығы да аз соққы болмаған. Бір қайғыны ойласаң, мың қайғыны қозғайды. Аласапыран, арпалыс үстінде аяулы қарындасы Шəкəрманнан, ару жары Мəриядан айрыл ды. Тағдырын əркім таңдап ала ма? Пешенеңе не жазса соған көнесің. Дəлелхан да өмірдің осы қатал заңына мойынұсынған.





Сегізінші əңгіме




	Менің шешем тағы бір əңгімесінде:

	– Шəкібас марқұм əрі сұлу, əрі сері еді. Атының шашасына білезік салатын. Бұрын-соңды мұндай сəн-салтанатты кім көріпті! «Біржан сал мен Ақан сері сөйтеді» десетін үлкендер. Алтайда айттырған жері Қанапия бейістің аулы екен.

	Ғұмыры ұзақ болмады жарықтықтың. Дəкей Шəкібас дейтін. Соған еріп бүткіл ауыл «Шəкібас» атап кетіп едік.

	– Мəрия қашан қайтыс болған?

	– Дəкей Алтайға асқаннан кейін он неше жыл өткен соң. Дəл жақсы білмеймін. Ол кезде біз мұнда болдық ғой. Əйтеу Ресейден кайтқан жолы Қобда бетін толық аралаған. Соңда өткен кеткенге көңіл айтып, құран оқығанымыз есімде дейтін шешем...

	Ресейден қайтқан жолы демекші! Дəкей Ресейге неге қашып шықты? Өмірдің қайғы мұңын, өлімнің қазасын ұмытпақшы болды ма? Жоқ. Ол өз басының кайғысынан гөрі, қан жұтқан халқының қамын көп ойлады. «Адасқан елге арашашы сол» деген үмітпен 1940 жылы 10-айдың 10-ы күні жалғыз түнде Жеменей шекарасы арқылы Кеңес одағына өтіп кетті. Гоминдан билеушілеріне қарсы халық көтерілісін Қытай коммунистерінің пайдасына орай жұмсауға сылтау таппай отырған комминтерннің калдығы, Сталиндей отаршыл көсемнің қолайына Дəлелхан қалай жақпасын. Ол Ахмажан мен Дəлелханды Москваға дереу алдырып, «Шығыс түркстан елінің азаттық күресіне қол үшін береміз! Қамықпа да қаймықпа?!» деп арқасынан қағып, маңдайынан сипады. Жəне де «Езілген халықтың қорғаушысы, қызыл күрескер коммунистер ғана. Қытайда Мао-Цзе-Дун бастаған коммунистер күшеюде. Қолдарыңды қосып, Чан-кай-шиді талқан етсеңдер еркіндік қолдарыңа өзінен өзі келер!» деп емексітті. Бостандық аңсап, қол ұшын берер серік іздеген Дəлелханның көкейіне Сталиннің «ақылы» қона кетті. Құдай көктен тілегенін жерден берді. Москвада екі жыл тапжылмай қайта тəрбиеленген Дəлелхан орыс тілінен дəріс алды. Туада зерек Дəлелхан үшін орыс тіл үйренуге екі жыл жеткілікті уақыт. Ұлттық күрес, бостандық туралы тарихи, саяси еңбектермен жете танысып, орыс жəне əлем классиктерінің əдебиетін құныға оқыды. «Метрополь» мейманханасында жатқан күндерін бос өткізбей, жатпай тұрмай ізденді. Тұрар Рысқұловтың ізіне түссе де таппады. Зеріккенде Москва көшелерін кезіп кəрі қаланың егжей-тегжейіне дейін танысып, мəдени өнер ұйымы мен жұмысшылар заводын да аралады. Оған кеңес елінің көп ұлтты халқының ынтымақ бірлікпен қимылдаған күресі, фронтқа деген жанкешті еңбегі, жаңаша өмірі ерекше əсер берді. «Көп ұлтты шығыс Түркістан халқын өз тəуелсіздігі мен келешегі үшін осылай жұмылдырар ма едім!» деген арман қиял оны жебей түскен.

	Неміс фашистерімен жанталаса соғысқан кеңес үкіметі оңтүстікте, батыста, шығыста да одақтас күш іздеп, қажыған елін аман құтқару үшін кіммен де жақтас болуға дайын болатын. Дəлелхандай сыналған күрескер, парасатты қолбасшы қажет боларын кеңестің КГБ-сі жақсы ұққан. Қытай коммунистерінің күресін жеңіске жеткізуге Шығыс Түркістан қозғалысы пайдалы екенін, ол үшін ұйғырАлихан төре, Ахмажан Хасими, татар – Бұрхан Шахиди, Қазақ – Оспан, Дəлелхан сынды ықпалды қолбасшылар керек екенін кеңес үкіметі жақсы түсінген. Сталин1943 жылы қараша айында: «Оспан мен Дəлелханды баурыңа тарт, қолтартып, еш нəрсе аяма!» деген құпия хатты Дəлелханның өзіне ұстатып Улан-батардағы Х. Чойбалсанға жіберді.

	«Шығыс Түркістандағы ұйғыр мен қырғызға жұмсайтын кісіміз бөлек. Оларды Ташкент пен Фрунзеден өзіміз табамыз» деген ниетін КГБ Х. Чойбалсанға білдірген жоқ. Х. Чойбалсанның да одан артық нəрсені тектеуге дəті жетпейтіні белгілі. Өз басының уайымы өзіне жеткілікті. Монғол елінің əміршісі, маршал Х. Чойбалсан Дəлелханды жылы шыраймен қабылдап, ұзақ əңгімелесті. Бірақ, 1929 жылы Монғолдан қашып шығып енді не бетіңмен келдің?! деуге дəті барған жоқ. Дəлелханның да, Чойбалсанның да ар жағыңда айдарынан жел ескен Иосиф Виссарионович Сталин тұр. Сталиннің аржағында коммунистік қиял бар. Дəлелханның Улан-батарды басып, Алтайға өтуіне байланысты мына деректерді атап өтейік.

	Д. Сүрэнжав: (Ол кезде МХР бас уəлиінің бірінші орынбасары)

	– Кеңес үкіметі басшыларының телеграммасын алғаннан кейін маршалдан, «Бұл Дəлелхан деген кім?» деп сұрадым. Ол маған жауап қатпады. Бір күні «Маршал сізді шақырады» деді оның көмекшісі. Х. Чойбалсанның алдыңғы бөлмесіне келгенімде, көмекшісі: «Маршалда сырттың қонағы отыр. Аздап күтіңіз» деді. Мен алаңсыз күттім. Маршал шет ел адамын жалғыз қабылдамаушы еді. Қонақ қабылдағанда еш нəрсе жазып, белгілемейді. Бəрін ойға тоқитын адам. Кешікпей «шет ел» қонағын ертіп Х. Чойбалсан бөлмесінен шықты. Оның қасындағы бөгде адам европаша киінген, ұзын бойлы, еңселі, жіпсіктеу карақат көзді, ернінің үстінде қысқалау жасаған қара мұртты азамат екен.

	Маршал Х. Чойбалсан маған бұрылып: «Əлгі Дəлелханың осы. Бүгін жедел Өлгийге жүргізіңдер!» деп бұйырды. Бұйрық екі етілсін бе?!...

	Д. Жеңісхан: (Сол кездегі Баян-Өлгий аймақ əкімі )

	–Чойбалсаннан хат келді. «Дəлелханға 1-2 ай мол айлық беріп, ел аралатып, шығарып сал» депті. Дəлелхан өзі айтқанда:

	«Ақкөл аркылы келдім» деген. Қайдан келіп, қайдан тұрғанында қақымыз шамалы. Жарлық қатты, жан тəтті кез. Келесі көктемде (1944 жыл) Бұлғын сұмыны, үлкен Жаргаланты арқылы атпен асырып, Оспанның қолына салдым...

	Н. Рэнцэн: (1982 жылы 80 жастағы қарт)

	-Мен аймақ əкімі іс басқару орнында «галч зарлага» отынсушы, шабарман болып істейтінмін. Аймақтық қоғамды кауіптен сақтау бөлімі бірер ақсақалды құпия дайындап, «Нағыз Дəлелхан ба? Анықтаңдар» деген тапсырмамен бақылау қойды. Мен Тұрды заманынан шабарман болған адаммын. Дəлелханды танитынмын. Ел адамдары: «Дəкей Ақкөл арқылы келіпті. Уақытша орман шаруашылығында нұсқаушы болып істейтін көрінеді» десті...

	Шешемнің əнгімесінен:

	Дəкей келіпті. Ел аралап, өткен кеткендердің орнына құран оқытыпты. Үлкен шаңырақтардан дəм татып жүр екен» деген сөз дүңк ете түсті. Онда осы ауыл Кемелекте. Қой қоздауға жақындап қалған. Бір күні Дəкей келді. «Апайға сəлем беріп, шаңырақтан дəм татуға келдім» деді. (Апай дегені – менің ұлы шешем, Көрінбай батырдың үлкен қызы Шекей. «Шаңырағы» Қобда бетіндегі уақтардың бір ордасы, менің ұлы əкем Мəмəділ отырған үй. Т. С.) Мен бəйек болып ет асуға қамданып едім, Дəкей: «Асығыс жүрмін. Етке қарай алмаймын» деп өтінді. Ақыры жылқының ораулы санын шауып қуырдақ қуырдым. Əтиімнің орнына құран оқытты). Ұлы əкеміз Мəмəділді шешеміз солай тергейтін. Ол кісі 1937 жылғы нəубатқа ұшырады. Т. С.).

	Дəкейдің үстінде қоңыр сусар жағалы ұзын қара пальто. Басында сусар малақай. Аққұба жүзі ашаңдау, аздап шалдыққан сияқты. «Қайдан, қалай келесің? Не ша руа істеп жүрсің?» деген ағаңның сұрауына (Өз əкемді аға дейтінбіз) қалжыңдап, дұрыс жауап бермеді. Екеуі шамалас болған соң ойнайтын. «Ел жұртың аман ба? Сырдықараның дені сау ма?» деген Жешемнің (ұлы шешемізді шешем солай тергейтін) сұрауына; «Ел жұрттан шыкқалы екі жылдан асты. Ресей деген елден сабақ оқып келемін. Алла жол берсе елге енді бет алмақпын...» деді. Отбасындағы əйел адам əңгімеге араласа ма? Бар ұққан, естігенім осы, балам...





Тоғызыншы толғау




	...Дəлелхан аққан жұлдыздай ата мекенін басып, ақырғы өткені осы. Ол кір жуып, кіндік кескен өлкені соңғы көруім деп ұқтыма екен? Кім білсін. Не қылғанмен туған жердің топырағын қимағаны белгілі. Алты алаштың басын қосқан арыс-əкенің аруағы осында. Сыйласып, жыласып өткен ағайын туысы, күліп ойнаған құрбылары Қобда бетінде. Мəриямен табыстырған тағдыр елесі, ақ отаудың орны көзіне от жалындай ыстық. Алғашқы балаларының да кіндік қаны осында тамған. Тағдырдың тəлкегіне амал бар ма?Туған жер,туған ауылын тастап, Керей деген елдің бір бөлегінің намысы үшін аттанып барады. Төрт пұшпағын төрт ел кергілеген керей ел – Алтай, Қобда қазағы қайтып біріге ме, жоқ па? Кім білсін. Оның арманы ел бірлігі. Орыс, қытай, моңғол елі бір арнаға түсіп, бір мұратты алға қойса Шығыс Түркстанның тəуелсіздігіне қызғаныш етпес! Басымыз қосылар! Енді Оспан ағаның етегінен ұстағаннан тартынбаспын!»

	Дəлелханның ойы – осы. Төтеден жол тапқандай, қуанышпен асығып барады...

	Бір күн тыныш ұйықтап дамылдамай қансыраған еліне жетуге асықты. Артында анасы, жетім балалары, сергелдең болған елі зарыға күтуде. Орыстан да, Монғолдан да көмек алуға келісті. Тəуелсіздік үшін күрескен Kытай жұмысшылары мен шаруалары күш алса Гоминдан билеушісі Чан-Кай-Ши-ді үш-төрт жақтан тықсырып талқан қылуға шүбə келтірмейді. Сонсоң Шынжандағы аз ұлттың азаттыққа қолы жетуіне үміті зор. Осындай үлкен үміт, биік арманның киялына қонған Дəлелхан қалай асықпасын.





Тоғызыншы əңгіме




	Дəлелхан 1944 жылы көктемде Өрмегейті арқылы асып, үйіне де соқпастан, тура Көктоғай, Шіңгілдегі көтерілісшілерге тартты. Шың-Ши-Сай 1942 жылдан кеңес үкіметінің əскерін Шыңжаннан куып шыққан. Себебі Гитлердің дүмпуіне кеңес елі төзе ме, төзбей ме белгісіз. Екіншіде, Жапон əміршілері де Кеңеске қарсы одақ құру үшін арпалысуда. Енді өз басына Шығыс Түркстанның көп ұлттарынан гөрі Сталин мен Мао-ның қаупі күшейіп келе жатканын ол сезген. Қызыл сақшылар мен ұлттар көтерілісі қосылса тамтығы да қалмас. Қазақ көтерілісшілері Оспан төңірегіне топтасқан. Орыс пен Монғолдың арғы ниетін сезсе де жалғызсыраудан сақтанған Оспан батыр Орыс пен Монғолға елші шаптырып, əскери одақ құруға тырысты. 1943 жылы қазанның 5-де Монғолдың қауіптен сақтау министрінің орынбасары Дүйнхэржав, Кеңес одағының өкілі-кеңесші Похомов пен Оспанның Қайырты асуындағы кездесуі, осы жылы Бұлғында Оспанның Монғол генералы Б. Доржмен дидарласуы, 1944-жылы 23-ші ақпанда Бұлғын, Ала төбедегі Оспанның Х. Чойбалсан, Б. Дорж екеуімен келісімі, осы келісімнен 2 күннен соң Оспан мен Чойбалсанның бетпебет оңаша жолығуы, 1944 жылы наурызда Бұлғында Сүхбаатарұлы Галсанның Оспанға Орыс-Монғол көмегі ретінде қару-жарақ жеткізуі, соның артынан Оспан Шатыр тастағы ордасына маршал Х. Чойбалсанды қонақ етіп, қошамет көрсетуі, осының барлығы Оспан батырдың іскерлігі мен көрегендігінің, Дəлелханның саяси кеңесінің, Москва менУлаанбаатардағы келісімінің нəтижесі болатын. Х. Чойбалсан Сталинге қылп алғызбауға тырысты. Бер деген құралын да аяған жоқ. Оның үстіне О. Халхабай, Б. Қаби екеуіне басқартып, Монғолдағы жергілікті қазақтардан 500 адаммен жасақ құрып, «партизандар отряды» деген атпен Оспанға аттандырды.

	...Халхабай, Қаби бастаған,

	Партизан шықты қазақтан...

	деп жырлайтын «партизандарымыз» сол. Көмекке жіберілетін əскерлердің алды Хобдада жасақ құрып жатқаңда 1944 жылы көктемде Дəлелхан келіп дайындықтарымен танысып, əскерлерді он басы, елу басы, жүз басы етіп ұйымдастыруды тапсырып, Шынжандағы саяси ахуалдан əңгіме жасады. Халхынгол мен Қобдадағы полктан жаңа босаған, жүздері күнге тотығып, еріңдері кезерген қазақ жігіттерімен кезіккен Дəлелхан олардың қай ауылдан екенін де сұрамай-ақ таныды. Əркімнің сыртқы бітімі, көз қиығы, мінезі, сөз лəмі: «Мен мына ауылданмын!» деп тұрғандай.

	Осынша көмек бергізгені үшін аржағы Сталин, бержағы Чойбалсан «Оспанды өзіне тартамыз» деп үміттенген. Алтай елі партизандар отрядының алдынан шығып, үй тігіп, мал айтып сойып, кара қаптың аузынан шашу шашып, қошаметпен қарсы алды.

	Ағынан жарылып күткен Алтай елі үшін ағайындық ниетпен қол ұшын бергендер де, қанын төгіп, жанын қиғаңдар да аз емес-ті. Екі ел табысқан мерекелі күнде де, жанды қолға ұстап жанталаса күрескен мезгілде де қарабастың пендешілігінен аса алмай жау-жардан босыған елдің малын олжа көріп, астығын теңденіп, қызыл туын тымағына тыс ету үшін күн кешкендер де кезікті. Өліктің қолынан алтын-күміс жүзігін сыпырып алғандар да болды. Жеңіс туын желбіретіп, партизаннан қайтқандар қосарға ат жетектеп, бес атар мылтық олжалағаны да мол. Ал, кеңес үкіметінің құлқыны атпен де, алтынмен де өлшенбей, тек бір халықтың тағдырымен ұштасып жатқан. Ол үшін Чойбалсанды жолбике пайдаланды. Чойбалсан да сенімді серігінің көңілін жықпауға тырысқан. Оспан сыйға сый, сыраға бал берсе де Шығыс Түркістан Республикасын ешкімге айырбастамауға серт еткен. Ол да Чойбалсанды ұзын арқан, кең тұсаумен ұстап, «Кімнің кімді сатып аларын алла білсін» деп түйген. Дəлелхан Москвадан алған «сабағы» бойынша, халықтың басын қосатын «саяси ұйым құру қажет» деп ұққан. Сол тəлімімен «ШыңШи-Сай-ға қарсы халық ұйымын» құрып, халыққа ішкі сыртқы жағдай жөнінде жиі əңгімелеп, оның егжей тегжейі мен ұлт азаттық қозғалыстың мұратын түсіндіріп, елді бірлікке үндеп, күрестің саяси ұйымдастырушысына айналды.

	Ұйымшылдығы арта түскен көтерілісшілер 1944 жылы көкекте Шіңгілді, қыркүйекте Алтайдың 6 ауданынан Бурылтоғайдан өзге 5-еуін азат етті. Қазанда

	Бұлғын-Шіңгілде Дəлелханның ұйымдастыруымен өткен халық жиыны «Алтай халық уақытша үкіметін» 12 адаммен кұрып, бастығына Оспанды, орынбасарына, əрі көтерілісшілер жасағы қолбасшысына Дəлелханды тағайындады.

	Карашада Оспан Іле көтерілісшілерін артынан ертіп, Шəуешек пен Ілені азат етті. Желтоқсаңда Көктоғай қаласы Гоминдан қолынан тазарды. Оңтүстікте ұйғыр, монғол ұлтының көтерілісі жеңіс алған. Тек Хами, Үрімжі, оңтүстіктегі кейбір аудан ғана Гоминдан қолында. Өмір бойы бұққан, қорыққан, езілген еріксіз халықка «жеңіс!» деген жалынды сөз қиялдай. Аттың жалы, түйенің қомында жүріп, азаматының қанын төгіп жеңіске бір жетуі жетті. Енді қалай ел болады? Ахмажан мен Дəлелхан бұл жеңісті жол бике біреудің жемі болдырмас үшін елдікті, тəуелсіздікті ресми жариялау қажет екенін пікір етті. Ұйғыр-қазақтың жақсы игілері бұл пікірге қосылды. 1944 жылы 15– қарашада «Шығыс Түркістан Республикасы» деген ел дүниеге келді. Ел басына өзбек текті, Алихан төрені сайлады. Шығыс Түркстанның дабыл қағып дүниеге келуіне қарапайым халық қуанса, кеңес үкіметі жұбанышты еді. Сталин шамасы келсе жаңа республиканы кеңестің кең көйлегінің ішінде ұстамақ. Оған Мао-ның қойған талабы да қатал. Берсе бір пұшпағы Монғолға да артық болмағандай. Үлкен «идея», үлкен ұлт, үлкен отаршылар арасында қашанда мəліш сауда, тиын тебен жүрмеген. Бүкіл бір ел, бір халықты олар түгелдей жалмаған. «Ұлы көсемнің» түпкі саясатын Алихан төре де, Оспан да, Дəлелхан да сезген жоқ. Тек «елдік, теңдік деген осы» деп ойлаған. Ұйғыр, қазақ, қырғыз, монғолдан құралған ұлы қосын жаңа Республиканың біріккен ұлттық армиясына айналуы Сталинді қатты шошындырды. «Шынымен Шығыс Түркістаннан айрылғаны ма?»

	Ол 1945 жылы саяси жағынан сенімсіз Алихан төрені жедел босатып, өзінің сенімді кеңесшілері арқылы «құралсайман беремін» деген «жылы» сөзбен жылдыртпалатып, Ахмажан Хасимиды Шығыс Түркстанның төрағасына сайлатты. Саны 30000-ға жеткен ұлттық армия қосынының қолбасшылығына Ысқақбек, бірінші орынбасарына Дəлелхан тағайыңдалып, ол генерал-майор атағына ие болды. Құлжадан қыркүйектің екісінде шыққан ұлттық армия қосынына Іле, Алтай, Тарбағатайдағы Дəлелхан бастаған қазақ жасақтары 4 күннен соң қосылды. Олар гоминдан əскерінің қалдығын Сартоғайда қоршауға алып, сыртқы Монғолияға қашқан 2000 əскерді Дəлелхан 300-ге жуық шағын қолмен талқан етті.

	Жаудан арылған жер де, ел де мəре-сəре! Арқа-басы кеңіген ел шығыс Түркістанның жергілікті ұйымдарын аймақ пен аудандарда жаңадан құрып, Алтай аймағының əкіміне Оспан Сілəмұлы, орынбасарына Дəлелхан тағайындалды.

	Қарахан басының қамын ойлауға мұршасы келмеген Дəлелхан бір сəт болса да «үһ» дегендей. Елдің еңсесі көтерілген жылдары ол да көңілін аулап, өмірін қайта құруға талпынды.

	Қысқа таман Бурылтоғайда Омихан аулына түстенгені оның мəңгі есінде. Дəлелхан небəрі 39 жаста болса да өз қатары оны ел ағасындай көретін. Ет жасап, шəй құйған 18 жасар бойжеткен қыз оның жүрегін қытықтады да тұрды. Көзге жылы, көңілге жуық сол қызға ол асық жілікті аш-жалаңаш асық жағынан ұсынды. Жіліктің етті басын Дəлелхан өзі ұстаған. Жас болса да қағылез, ақылды қыз келешек жарының кұпия сырын ұқты, білем. Жалындырып зарықтырған жоқ. Ол Дəлелханның камыққан көңілін жұбатып, жүрегінің жарасын жазуға келіскен, келешек жары, ару қыз – Зылиха еді.

	* * *

	Жаңа ғана шаңырақ көтерген Шығыс Түркістан Республикасы үшін 1945-1946 жылдар арасы ауыр тиді. Əр аймақ болып жаңа бетбұрысқа талпынған шақ. Гоминдан үкіметі кезінде жабылып қалған мектеп, мəдени орындарын 1945 жылы күзден қайта қалпына келтіруге тура келді.

	Қыстың басы катайып, Шіңгіл мен Көктоғайдан өзге аудандарда жайылым тарыла түскендіктен малдың бір бөлегін арнайы жасақтың қорғауымен Бəйтікке өткізді. Бір қыс мал отарлатуға Бəйтік пен Қаптықтың Монғолияға қарасты өлкесінен Дəлелхан қоныс алды. Уақытша үкімет қасында «Бұхаралық қор» ұйымдастырып, 2000 қой, 200 ірі қара сойғызып, жуан жіңішкеріп, жіңішке үзілген, жазғы тұрғы ұзын сарыда аш-жалаңаштарды асырау үшін арнайы қоймаға сақтатты. 1946 жылы көктем шыға Алтайдағы Кеңес үкіметі консулының жəрдемімен Зайсанның Қараталынан Жеменей арқылы 1000 тонна бидай саттырып алдырып, бір бөлегін елге несиеге бергізіп, қалғанын Алтай, Буыршын сияқты отырықты жерлерге ортақ қазан астырып, аш жалаңаштарды күніне 3 рет тамақтандыруға жұмсады. Ел аузындағы: «Қараталдан астық алдырып, қазынадан қазан астырған күндер» деген осы.

	Ақ молая «Барға жоқты телу» саясатымен кедейлерге байдан сауын бергізді. Еңбек қабілеті бар адамдарды ұйымдастырып, Ұлыүңгір, Ертіс, Каба, Қыран, Буыршыннан балық аулау кəсібін ұйымдастырды.

	Босқан елдің иесіз алаңдарын жергілікті шаруаларға бөліп беріп, егін салуға қол ұшын берді. Кеңес елінен лом, тесе, күректен тартып кен қазатын сайман алдырып,елдің бір тобын алтын қазуға жұмылдырды. Жұт жеті ағайынды. 1946-1947 жыл арасында Алтайды жайлаған сүзек ауыруы да жүдеген елге оңай соққы болмады. Ем дəрі, емдеу орны да шамалы. Жүздеген жетім балалар да жаңа орнаған жас үкіметке үлкен салмақ.

	Оқу ағарту, əдеби баспа, өнер ұйымдарын шыт жаңа көтеру керек. Бір сөзбен айтқанда бұдан 13 жыл бұрын Шəріпханның жасаған бетбұрысын шыт жаңадан бастауға тура келді. Шығыс Түркстан Республикасын аяғынан тік тұрғызып, нығайту үшінгі саяси жаңа бетбұрыс, қайта құру мақсаты мылтық ұстап күресуден оңай болған жоқ. Бейбіт күрестің қиыншылықтарын өзіне қолайлы пайдалану үшін Шың-Ши Сайдың орнына жаңадан келген Чжан-ЦинЧжун губернатор уақыт ұттырмай, жөргектегі Түркістанды алқымдау амалын көздеген...

	1946 жылы каңтарда басталған «келісім» атты кер мал бүтін 8 айға созылды. Үлкен қалалар мен шабындық, жайылымның көбі Гоминдан қолында. Ұлттық валюта, ақшалай қоры жоқ, шет елдерден пəрменді қолдау таппаған Шығыс Түркістан үшін аш жалаңаш елін жоқтықтан құтқару тіпті қиын. Чжин-Цин-Чжуннің пікірі: «Қақтығыс соғысты доғарайық. Ұйғыр, қазақ аймақтары өздеріңдіөздерің басқар. Ішкі ісіңде шаруамыз шамалы. Сырттай біртұтас «елдіктен» айрылмайық деген тұжырым. Ұйғыр, қазақ көсемдері тағы екі жарылды. Бір тобы 11 бапты келісім атты құжатқа қол қойды.

	Күні оңынан туған Чжин-Цин-Чжун өлкелік үкімет құрамына Оспан, Жəнімхан, Сəлиді кіргізіп, Алтай аймағы əкімін əріде жалғастыра беруді Оспанға ұсыныс етті.

	Бұл кабырғадан қан кешіп орнатқан Шығыс Түркістанды жөргекте жоюдың, бұғанасын бекітпей бесікте тұншықтырудың амалы екенін сезген Оспан бұлқан-талқан болды. Атақ-аброй, мəнсап-лауазым, шен-шекпенге де адыра қалсын айтты. Алтай əкімі билігі 1946 жылы Дəлелханға берілді. Дəлелхан Чжин-Цин-Чжунмен келісімге келуінің себебі – ол Кеңес үкіметіне арқа сүйеу саясатын қолдайтын. Оспан келісімге қол қойғандармен ат құйрығын кесіп, «Үш аймақ төңкерісшілері» атанған топқа лағнет айтып, кайта аттан салды. «Шығыс Түркістанның тəуелсіздігіне қауіп төнді!» деп ұран көтерді. Амал нешік! Ұйғыр, қазақ бастаған аз ұлттар құрсау шеңгелге тағы ілінді. Шығыс Түркістан Республикасының ұлттық армиясының үштен бірін таратып, 6 полкын ғана Алтай, Тарбағатай, Ілеге тұруға рұқсаттаған. Бұл шешімге кеңес үкіметінің түрткісі де əсер етпей қойған жоқ. Өйткені Шығыста орыстың қолпаштауымен нығая түскен Маоист Қытайдың ұлт азаттық армиясы Шынжанға қарай шеру тартып келе жатқан.

	Егер Қытайдың ұлт азаттық армиясы Шынжаннан Гоминдан əміршілерін қуып шықса Шығыс Түркстанды Сталин мен Мао-Цзе-дун саудаға салуға дайын болмақ. Екеуі бөліп жұтады. Не екеуіне ортақ, пайдалы бітімге келіседі. Коммунистік идеяның қиялшылдары екі жақтан қосылуға жақындап қалған. Саяси осы ақуал гоминдан партиясын да екі канатқа бөлуге душар болғызды. Бірі Қызыл күрескерлерді қолдап, ықтай жалдап өз өмірін сақтап қалуды көздесе, Чан-Кай-Ши бастаған тобы Қытай мен Орыстың коммунистері өріс алса түбірімен құритынына көзі жеткен. Бұлар Оспанның Шығыс Түркстан үшінгі жанкешті күресіне жалғыз жəрдемшідей көрінді. Өз елі болса тағы да екіге бөлінуде. Жанталасқан жаралы жолбарыстай Оспанға қол ұшын берсе таудың тарғыл барысы мен аш бөрісі болса да, бəрі бірдей. Ол кешікпей ЧанКай-Шимен келісіп, кару-жарақ алып, Үрімжідегі Америка консулы Пастон мен Макианды 1947 жылы мамырда Орынбұлақтағы жайлауында қабылдап, Алтай аймағын өз қарауына қалдыруға қол ұшын беруді өтінді. Америка жағы «кет ары» емес-ті. Бірақ, дүниенің кілті олардың қолынан шығып кеткен. Оспан Шығыс Түркстан жасақтарынан бөлініп, елдің бір бөлегін артынан ертіп Алтайға тартты. Дəлелханның алдында өзгеше тандау бар еді. Ол:

	Бірінші: Шығыс Түркстан ұлттық армиясының негізгі кұрамын сақтай отырып, əлі де кеңес үкіметіне сүйену, Екінші: Кеңес үкіметіне иек артқан қытайдың ұлт азаттық армиясымен күш қосып, гоминдан үкіметін екі бүйірден соғу, Үшінші: Гоминданның үстемдігі жойылса ұйғыр, қазақ, қырғыз, монғол аз ұлттардың көзі ашылғаны сол. Халқының қанын төкпей, Орта Азия елдерінше тəуелсіздікке бейбіт жолмен жету.

	Тарихи оқиға қалай өрбитінін ол толық болжап үлгірмесе керек. Онсыз да тарыдай тозған елді қайта бөлген Оспан ағасымен келіспеді.

	Шығыста Қытай шаруалары мен жұмысшыларынан құрылған ұлт азаттық армияның, батыста басқа аз ұлттардың қарсылығына душар болып, от пен судың ортасында арпалысқан гоминдан үкіметі ең бір тиянақты табан тірер орын Шынжан өлкесінен айрылмау үшін өлгеннен басқаның бəріне көнуге əзір. Ұйғыр, қазақ мұсылмандарын өзіне икемдеу ниетімен Шынжан губернаторына 1947 жылы Махсуд Сабриді əкеліп, бетін жылтпақшы болды. Оспан оған да алданбады. Керісінше қытай көтерілісшілерін жақтаған казақтың үш аймағына ақпан айында атой салып, артынан ергенін айдап, қарсы шыққанын «Шығыс Түркістанның мұратын табанға таптағандар» деп қару ала ұмтылды. Ол, «Халықтың қанын төкпейік! Ықтай жалдап көрейік?» деген Дəлелханның пікіріне құлақ аспай, «Бастың дымы кеппеген балалық, жетесіздік, табансыздық» деп сөкті.

	Амал не! Кəрі теректің қарсы бұтағындай екі арыстың тамыры бір болса да басы қосылмады.

	Шығыстан қысқан қытайдың ұлт азаттық армиясының тегеурініне шыдамаған Оспан көкек айының аяғында Бəйтікке шегінді. Чан-Кай-Шидің көмегімен мамырда Шіңгілден 1000 үйлі жанды Бəйтікке айдады. Өйткені оған қосын да, қойшы да, ат та, азық та керек. Біреу шын ниетімен батырдың етегінен ұстаса, енді біреулер дүрмекпен ілесе көшті. Ал, адуын батырдың айбарынан қорыққаны да бар. Себебі, Оспан батыр Шығыс Түркістанның тəуелсіздігінен қарақан басының қамын артық көрушілерді табан астын да атып тастауды талап ететін. «Шығыс Түркістан мен мұсылмандықтың жолында жанын пида еткеннің бəрі құдай алдында шаһитсың!» дейтін. Аздап ат азықты нығайтып, қосынның тобын молайтып, Чан-Қай-Шиден қару, құрал алған Оспан осы жылы қыркүйекте қазақ аймағына кайта шапты.

	Қытайдың ұлт азаттық армиясының бір полкына қосылған Дəлелхан қолы Оспан қыспағынан болып, ақыры қыркүйектің 16-да Сарсүмбені тастап, Жеменай арқылы Кеңес үкіметі жеріне өтуге мəжбүр болды. Одан Тарбағатайға тартып, күш жинаған соң Жеменайды өзіне зорға қаратты. Сонда да қалған 6 аудан Оспанның билігінде. Ұлтының бостандығы үшін күрескен ағайынды екі арыс енді өзара қақтығысқаны сол. Мақсаты бір, жолы бөлек екеуінің күресі бас араздықтан да, бақталастан да аулақ еді. Тек елдікті қорғау тəсілі, көз қарасы, амалы бір арнаға түспегеннен болатын. Дəлелхан қазанның 17-сінде Оспанды тықсырып, Сарсүмбеден куып шықты. Оспан Бурылтоғай, Шіңгіл, Көктоғайды баса көктеп, 3700 үйді Богдаға айдады. Ол: «Табан тірер мекені жоқ, жерсіз ел, елдік құра алар ма?» деп ойлады ма екен сірə?! Ойлауға мұрсаты болмаған да шығар. Тек, «Халық артымнан ерсе, қас жауды қашанда аламын! Қара мекенге қайта ораламын!» дегені қақ. Артында Алтайдың үш ауданы құлазып қалды. Жұртта мөңіреген сиыр, ұлыған ит. Жер ошақта асылған қазан, өшпеген от!

	Қанжылаған елдің алды Цинхай, Гансуда, арты Іле, Тарбағатай, бір бөлегі Үндістанды бетке ұстап із-тозсыз кеткен. 1948 жылы Қытай Ұлт азаттық армиясы мен Кеңестің жасырын отрядына сүйенген Шынжан көтерілісшілерінің ықпалы күннен күнге күшейе түскені Гоминдан үкіметіне бесенеден белгілі. Кірерге тесік таппай сасқалақтаған Гоминдан үкіметі ұйғыр Махсуд Сабриден жеріп Татар-Бурхан Шахидиді бір рет бет жүздік етуге бел байлады. Олар қаншама “нартəуекел» еткенмен Шынжан өлкесі жаппай коммунистер қолына өте бастағандықтан губернатордың да қолынан келер іс шамалы болатын. Осы сəтті тағы бір пайдалануға ұмтылған Чан-Кай-Ши өз алдына жаңа үкімет құрғанын жəне де Шынжан өлкесінің əміршісіне бұрынғы Құмыл билеушісі Жолбарысты тағайындағанын жариялады. Қазақ байғұс кімге алданбаған. Оспан тобы солай ойысты. Бірақ, ұлт жанды батыр да, зымиян қолбасшы ЧанКай-Ши де кеш қалған. Орыс, қытай саясаткерлері Оспан мен Чан-Кай-Ши-ді жергілікті халықтан бөліп, жалпақ дүниеден жаһаннамға жіберуге берік бекінген. Отаршыл екі елдің «ойыны» аяқтауға жақындап, қанды тұяғы бүріп келе жатқанын олар сезбеді. Сезсе де бір-біріне айтуға дəті бармаған шығар.

	Келер күннің салқын сызын сезген Дəлелхан Оспандай арыс ағасын жамандыққа қимады. Ресей мен Қытайдай екі елдің жойқын күші жеңіске жетуі белгілі. Оған қарсы тұру халқын тасыған өзенге айдап салғанмен бірдей. Оспан тағдырдың жазғанынан күшті емес. Осыңдай сын сағатта ықтай жалдап елді аман алып қалуды ойлаған жөн. Шығыс Түркістан тəуелсіздігін мылтықтың үні, қылыштың жүзінен көрі қырағы саясатпен қорғайтын күн туды. Дəлелхан осы ойын айтып, «Елді аздырмай, тоздырмай ата мекен, қонысқа өзіңіз бастап келіңіз? Сізді, елді дұшпаннан қорғауға өзім кепіл болайын...» деген өтініш хат жолдап, 1949-жылы 20шы шілдеде елші аттандырды.

	Өз басына өзі ноқта салуды Оспандай арда күрең бойына мін көрмесе, кім мін көреді?!

	Ол ашу шақырып айдаһардай ақырғысы келді, өйтпеді. Қасы мол терең қабағының отты көзімен мысқылдай күліп, қою қара мұртын сипап, түнеріп отырды. Кең иығын қомдап, кесек денесімен бұрылған күйде елші жігітке:

	– Қазақ елі арыстанның аузынан құтылып, жолбарысқа жұтылған екен. Інілік жолмен кішілік еткеніне рахмет. Орыс пен шүршітке ерген ел мұсылмандық құрады дегенге өз басым күмəндімін. Əрі сенбеймін де. Менің жаным Шығыс Түркістан үшін шаһид болған боздақтардан артық емес! Арым-жаным садағасы. Мен үшін уайымдамайақ қойсын. Кімдікі рас, кімдікі жалғанын құдай алдында көрерміз. Дəлелханмен бақида жолықтыруға жазсын. Қош болғай! – деді.

	Айтылған сөз – атылған оқ. Оспан екі сөйлейтін жан емес. Оның айтқаны – айтқан. Кесімі – кесім! Асыл тас шағылып таусылмаса, егіліп тозбайды. Асылдың шағылғаны осы. Жүрегінің сыры да, сөзінің шыны да сол! Азаматтықтан, адамгершіліктен, ұлт тағдырынан, ұлыс мұратынан бір қадам шегінбеген арыс-ай десеңші! Өткен күнде белгі бар ма? Туған ай тураған еттей, кетіп жатыр. Арпалыспен өткен күндер артта қалып, 1949 жылдың қоңыр күзі келді. Үрімжі Қытайдың Ұлт азаттық армиясының қолына толық өтті. Малдың түгелдігінен гөрі бастың амаңдығын ойлаған Бұрхан Шахиди коммунистердің қол шоқпары болуға келісе кетті. Еруліге қарулы деген ғой. Ол сондықтан губернаторлықта қала берді. Шынжан өлкесіне тыныштық орнады. Цинхай, Гансудегі елдің алды ата мекені, алтын Алтайға қайта оралды. Дəлелхан Жүңго компартиясының тарихы, мақсаты, болашағы жөнінде қалқадерінше зерттеді. Жапон империалистері туралы да аз оқыған жоқ. Дүние жүзін дүр сілкіндірген екінші соғыс пен Кеңес одағының бүгінгі бет бұрысын да болжауға тырысты. Үлкен елдердің бүгінгі кейпін кешегі Гоминдан үкіметімен салыстыра шабыстырып көрген. Ақыры: «Тыныштық орнады. Елге еркіндік тиді. Бейбіт жолмен тəуелсіз ел болатын қолайлы күн енді туды» деп түйді. Осы тұжырымын Ахмажан, Ысқақбектерге айтып пікір алмасқан соң елдің бейбіт өмірін қайта құруға қолма-қол кірісіп кетті. Алтай аймағының əкімі тұрғысынан жергілікті жерге жаңа үкімет құру, оқу ағарту, мəдени-өнер саласымен шаруашылықты қайта көтеру, көшіп-босқан елді орнықтыру, аш-жалаңаш, кедей мен жетімді қамқорлыққа алу, сүзек шалған жас пен кəріні сауықтыру, жас жанұяны сүйеу, жылағанды уату, жығылғанды тұрғызу дегендей толғағы жетіп, шешімін күткен қаншама мəселелерді күндіз-түн демей, үйде де, түзде де, кеңседе де шешуге бар күшін сарп етіп, ұйқыкүлкіні ұмытты. Неше жылғы соғыстан қажып, титықтаған ел казақ ғана емес. Алтайдағы ханзу, орыс, монғол, дұнған, ұйғыр, қазақ демей көрген күні бірдей. Мұңая қараған көздің бəрі əділдік, теңдік, жылы лебіз, шынайы қолдау тілейтін. Оның бір үлкен арманы қазақтың қара күркесіне электр жарығын жеткізіп, өмір бойы еңсесін көтертпеген қараңғьлықтың пердесін серпіп тастау. Жаңа үкіметтің алғашқы жылының қаражатын өзі талқылатып, Қыран өзеніне су электр станциясын салғызу пікірін көтерді. Өзі бастаған ұлы іске оқушы, мұғалім, əскер, қызметкер демей жұмылдыpып, тoғaн тарту, тас төсеу ісін екі-ақ айда тындырып, халық қорымен тек генераторды ғана сатып алатын мүмкіндік тудырды. 1949 жылдың аяғында əр қазақтың терезесінен «жымыңдаған» жарық жұлдыздарды, əн мен күйге бөленген Алтай каласын, мерейі өскен халық мерекесін көріп, көптің қуанышын бөлісуге алла оған мұрсат бермеді...

	Дəлелхан 1949 жылы тамызда Қоңырқай атты жайлаудан əлі көшіп үлгермеген ауылынан аттанды. Қоңырқай десе қоңырқай. Тарлау, бетеге, жусан күреңдеп, күңіренген күз. Қоңыр салқын төске алған қоңыржай кез. Алтай, Буыршын ауданын асықпай аралап, Күрті, Қарасу, Шібелең, Көкектегі елдің жағдайымен жайбарақат танысып, көптің көңілін болжап жүрген күндері,тамыздың 17-сінде Құлжадан Ахмажан Хасимидің құпия телеграммасы жетті.

	«Қыркүйектің 10-ыңда ашылатын, бүкіл мемлекеттік саяси кеңестің бірінші жиынына қатынасу үшін Бейжіңге баратындығын» ескертіп, жедел Құлжаға келуді хабарлаған. Қобалжып асықкан Дəлелхан түнделетіп Алтайдағы қыстағына жаңа қонған үйіне келді. Ертеңінде мал сойып ауыл үй, ағайын туыс, дос жарандарын асқа шақырды. Кеңес түн бойы қызған. Дəлелхан «Жүңго компартиясының саясаты, оның төрағасы Мао-Цзе-Дунның ұсынысы, ежелгі Қытай елі, əлемге əйгілі Бейжің шаһары, демократиялық жаңа мұраттың мəн-мағынасы, Шынжандағы аз ұлттың көкейтесті арманы, тəуелсіздік, бостандык, ынтымақ бірлік туралы, Орта Азия елдерінің тағылымы жөнінде ұзақ əңгіме айтты. Оның сыры да, мұңы да осы еді.





Соңғы əңгіме




	Шынжан қазақтары сырттай қарағанда екіге бөлінсе де шын мəнісінде үш тарапқа тараған. Елдің еңселі тобы Алтай, Іле, Тарбағатайдағы ата мекеніңде. Гансу, Цинхайдағы елдің көбі Үндіге өтер жолда мерт болып, аз тобыры ғана Кəшмир мен Пенжавқа тиянақтаған. 1950 жылы Оспан мен Чан-Кай-Ши көтерілісі жеңіліске ұшырап, Жолбарыс, Жəнімхан, Солтаншəріп, Сəли бастаған топ Чан-Кай-Шидің етегінен ұстады. Шақабай рулы Жəнімхан біраз уақыт ЧанКай-Шидің кеңесшісі ретінде қатарлас жүріп, Тайванға өтіп тынды. Ол өлген соң, оның ісін ұлдары Жақып пен Ахмет жалғастырған. Оспан Чан-Кай-Ши-ге ерген азаматтарға рұхсатын беріп, ұлт мерейі үшін күрескен ерлерге рахметін айтып, өзі нартəуекелмен Ханамбал тауының адырын паналап калған. Оспан Үнді мен Алтайға екі жарыла көшкен елінің соңғы тобымен қоштасарда:

	– Маған еріп Шығыс Түркістан үшін жанын пида еткен азаматтардың аруағы риза болсын. Қалған ұрпағына жасаған жар болғай. Сорлы елімді əлі де қандай бейнет күтіп тұрғанын қайдан білейін. Əйтеу өз басым сендер үшін адалмын. Ағат кеткен жерім болса кешіңдер?! Бойымнан жаным шыққанша сендердің мұңдарыңды жоқтап өтемін. Оған мына құм төбелер куə болсын! Қош болыңдар! – деді.

	Ол айтқанына жетіп аз қолмен Ханамбалдың канды бөктеріңде талай дұшпанды жайратты. Аңдыған жау алмай қоймас. Аңғал барыс абайсыздан 1951 жылы ақпанның бірінде Ханамбал тауының Мақай деген жерінде қолға түсті. Қақпанға түскен жаралы жолбарыс жанталасып бақса да жүрегіне сарысу толып, ыза-кекке қонған Қытай үкіметі шеңгелін босатсын ба?!

	«Осыдан былай Оспанның күнін жоқтаушының көретін күні осы!» – деп сол жылы сəуірде, жаңаша көкектің 28інде Оспанды Үрімжінің қансыраған көшесінде, көптің алдында жазалады.

	Оспан өліміне қан құмар дұшпан марқайса да халықтың көңіліндегі сыз, мұз болып қатып, бүгінгі күнге дейін жібімей, кайытпас кектің қайқы болат қанжары қынабында қала берген...

	...Енді Дəлелхан туралы əңгімеге кайта шегінелік.

	Ана жұрт, ата мекендегі елдің өмірі шыт жаңа басталды. Жылаған ананы уатып, құлаған шаңырақты қайта көтеру оңай болсын ба. Қатал тағдыр қарапайым халыққа жаңа таңдау, жаңа жол ұсынды. Бағы екенін, соры екенін кім білсін. Өзіңде дəрмен қалмаған ел не де болса жаңа бет бұрысқа білек сыбанып кірісіп кетті. Дəлелхан Құлжаға келіп қораштау қонақ үйге орналаскан соң, қылыш, маузер асынған маңдайлы қалпақ, генералдық сарыала формасын ауыстырып, европаша киінді. Сон-ау қыркүйекте өтетін жиынға бір ай бұрын шақырудың мəнісін Құлжаға кел ген соң ұқты. Бейжіңге емес, əуелі Фрунзеге барады екен. Кұлжадағы Кеңес одағының консулы алдағы күндері болатын əңгіме жайында алдын ала пысықтап, кеңес беріп, үгіттеп те бақты. Дəлелханның көңілін күдік күпті етсе де, алдағы кездесуге үлкен үміт артқан. Ақыры тамыздың аяғында Ахмажан, Ысқақбек, Дəлелхан бастаған Шығыс Түркістан Реслубликасының үкімет мүшелері Құлжадан аттанды. Оларды Фрунзеде Кеңес одағы үкіметі өкілдері мен əскери адамдар тосып тұр екен. Дəлелхан қара костюм, ақ жейдеге қызыл шұбар торғын галстук тағып, басына шляпа, аяғына хром ботинка киген. Аққұба ашаң жүзіне қуаныштың белгісіндей аздап қан жүгірген. Кесек сұңғақ бойына жаңаша форымы жақсы жарасқан. Оның үміті əлі алда. Сол күнді қуанышпен күтуде. Қонақтар тура жабық мейманханаға келгені белгілі болды.

	Айнала əскери қоршау. Басқан-тұрғанның бəрін қарапайым адамдар емес, орталықтан келген орыстар мен сап-сары ала киінген офицерлер басқарады. Əңгіме, кеңесті де солар жетектейді. Кеңестің нарқы Шығыс Түркістан мен Кытай халық Республикасының статусы, өзара қатынасы. Майпаздап бастаған əңгіме суы жеткен болаттай қатая түсіп, ақыры Шығыс Түркістан Қытай Халық Республикасы құрамына автомиялық өлке дəрежесінде кіруі қажет екенін мойындауға келіп тірелді. Ар-намысы тапталуға жақын тұрғанын сезген Ахмажан өкілдерді бөліп əкетіп, неше мəрте құпия кеңес құрды. Дəлелханның көңілі құлаған. Жүзі мұңлы, сөзі самарқау. Кеңестің түбі – кермал, келісетін сыңай жоқ. Фрунзеде бір пəтуəға тоқтамаған дау Алматыда жалғасты. Тағы да бітім болмады. Мұнда да жабық, жасырын мейманхана. Шығыс Түркістан өкілдері Кеңес Одағы кеңесшілерінің сөзіне құлақ асқанды қойып қасқайып карсы тұрды. Ахмажан мен Дəлелхан орысша тура кетіп бетпе-бет келді.

	Дəлелхан:

	«Шығыс Түркістан Республикасы тəуелсіз, дербес ел болудың қолайлы кезі осы. Ең соңғы мүмкіндік болуы да ықтимал! Басқа пікірді қабылдай алмаймыз», десе Ахмажан:

	 «Біздің пікірмен келіспесеңдер Шығыс Түркістан халқы қолына қару алып, қайта атқа қонуға дайын!» дегенді ескертті.

	Кеңесшілер кереғар мінезді Шығыс Түркістан көсемдерін КГБ-ның қарауына берді. Қанқұйлы КГБ– ның жасырын қақпасының аржағында нендей сойқан болып жатқанын білген бір де пенде жоқ... КГБ оларды тергеу, зорлауға ауысқан...

	Тек бірер күннен соң «Шығыс Түркістан өкілдері Москваға ұшатын болды» деген қауесет дүңк ете түсті. Бейжіңдегі «Ұлы жиынға» қатысатын ел басшыларының Москвада не шаруасы бар? Шығыс Түркістан елінің ісінде Москва мен Бейжіңнің не қақысы бар? Бұл əрине, күштінің арты диірмен тартадының қылығы. Құдайдың нағыз құлы болсаң күшті болып ту. Не «таудай талап бергенше, бармақтай бақ бер» деп тіле. Баба жолы, аға мұраты осы. Егер бұл тілегің орындалмаса қашанда күштінің жұмса жұдырығында, ашса алақанындасың. Ұйғыр, қазақ аз ұлтының пешенесіне тиген үлес тек осы ма? Əйтеу, күштінің шеңгелінен бір босамай-ақ қойғаны. Бұл жолы да тарлан тарих осы тағдырды тықпалағандай. Шығыс Түркістан Республикасының көсемдері сол «уəделі» күні ұшты ма, жоқ па? Ұшса Москваға ма, Бейжіңге ме? Онда ешкімнің қақысы болған жоқ. Болса да бүгінгі күнге дейін ешкім білген емес.

	Тек 1949 жылы қыркүйектің 21-де Бейжіңдегі ТАСС-тың өкілі: «Ил-12» самолеті өз экипажымен қоса 9 адамымен, Байкалдан өтіп, Читадан 60 км қашықтықта апатқа ұшырады. Олардың ішінде Бейжіңге келе жатқан Кеңес Одағының кіші консулы Борисов бар!» деген ақпарат жариялады. Шығыс Түркістан Республикасының арыстай алты азаматының аты да аталған жоқ. Уақыт олардың атын өзі шығарып келді. Москваға ұшқан самолеттің Читада не шаруасы бар?

	Алматыдан Бейжіңге тартқаны рас болса айлана жасырынбақ ойнауы қалай? Самолёт ұшты ма, ұшса апатқа ұшырағаны рас па? Бəрі жұмбақ. Сөйте тұра самолет қыркүйектің 23-інде апат болды деген «дəдел» тағы бар...

	Қытай Халық Республикасы тарапынан тамыздың 28інде деген тағы бір сандырақ айтылды. «Жұмбақ– жұмбақ жұтылған. Жолға түсіп құтылғанның» тамаша тəмсілі сияқты. Əлде «күштілер» əлемге жариялау жөнінде келісе алмай калды ма? Келіссе де «балалы үйдің ұрлығы жатпайдының» қылығымен, керіскен «ұлдардың» біреуі кері басып қалды ма екен?

	Əйтеуір əлемді шуылдатқан бір дақпырт əр түкпірге жеткен. Басшысынан айрылған ел, баласынан қалған ана арыстай ұлдарының ар-намысын қалай жоқтамасын! Көптің талабынан көңілі шайлыққан Жүңго үкіметі «опат» болған жерге халықтың өкілін əкеліп көрсетті. Ауыл үйдің орнындай орманның өртенген алаңқысында самолеттің алақандай сынығы да жоқ. Болат құрыш «майдай еріп» «із тозсыз» болған апаттан алты азаматтың мүрдесі аман қалғаны тағы бір шешусіз жұмбақ. Халықтың талабы бойынша мүрдені танитын адамдардан комиссия құрылып, сүйек Кұлжаға əкелінетін болды. Бір сезікті жері өлікті артқан самолёт Бейжіңнен емес Москва жақтан, шығыстан емес батыстан келді.

	Самолеттен елдің өкілі емес, ұйғыр халқының сал ты бойынша басына азаның ақ шүберегін ораған Қытай Компартиясының Орталық Комитетінің мүшесі Дин– Личунь мен Шығыс Түркістан Республикасының Халық ағарту министрі Сайфуддин Азизи шықты. Жылаған жұрт елі үшін еңіреген ерлерінің мүрдесін тосып алды. Бет жүзінде сау тамтық жоқ, төбе сүйегі ойылған мүрделердің ішінен оң жақ санын оқ тескен тыртығынан Дəлелханның айдан анық денесін аңдамай таныған ел-жұрт, ағайынтуысы оның сүйегін Алтайға əкетті. Елдің еңсесі түскен.

	Тағы да ананың көзі жасты, арудың көңілі мұңды. Дəлелханды Алтай қаласының (Сарсүмбе) өр жақ шетіндегі Ласт (улиаст) сайына жерлеп, мазарының қасына ескерткіштік бағана тұрғызып, оған: «Дəлелхан мəңгі жасайды» деген Мао-Цзе-дунның телеграммадағы сөзі жазылды. Қабір құшқан қайғылы ана, қара шашын жайған жас жар қалды. Сонымен мылтық атып, кылыш асы нып көрмеген С. Азизи Автономиялық районның билігін жалпағынан 30 жыл жата-жастана ұстап, 1978 жылы дербес зейнеткер ретінде Бейжіңнің қамқорлығына өткен.

	Тарлан тарихқа тағы бір үңіліп қapaңызшы?! 1758 жылы Жоңғар мен Ұйғыр мемлекеті тəуелсіздігінен айрылған соң Іледе Қытайдың əскери əкімшілігі құрылған. 1884 жылы Цин Зян (Шынжан) провинциясы 10 аймақпен орнап, ұйғыр, қазақ, қырғыз, монғол аз ұлттары берік шеңгелге түсті.

	1911 жылы Чин патшасы құласа да ежелгі аз ұлттарға бостандық,Ұйғыр еліне тəуелсіздік тимей, халықтың мойнына Гоминдан өкіметі мінді. Міне, Шығыс Түркістан Республикасының қарабасы тағы саудаға түсіп, Қытай Халық Республикасы деген атпен Жұңго коммунистері билік алып, Түркстанның тəуелсіздігі үшін талмай күрескен Шəріпхан, Баймолда, Бұқат, Зуха, Оспан, Ахмажан, Дəлелхан, Ысқақбек сынды мыңдаған арыстар арманда өтті. 1928 жылы 2 миллионнан ғана асатын халықтың саны бүгін қытайланып, 16 миллионға жетіп отыр.

	ІІІығыс Түркістан елінің алдында əлі қандай тосқауыл барын кім білсін. Тарихтың жүгі бұл ел үшін қашанда жеңіл болмағаны шындық. Тек құдай қайырын бергей...





Соңғы толғау




	Бір мақсат, бір мұрат үшін екі түрлі жолмен ұмтылған халықтың екі түрлі тобының өкілі – Оспан мен Дəлелхан. Олардың аңсаған арманы, асыл мұраты – Шығыс Түркістан елінің məуелсіздігі, халықтың азаттық, бостандығы болатын. Бірақ, көзқарасы, күресу тəсілі, таңдаған жолдары өзгеше еді. Оспан Шығыс Түркістан Республикасының тəуелсіздігі, Шынжан халқының мұсылмандығы үшін бар өмірін capn emmi. Оның несі оғаш? Сол үшін ол кінəлі ма?Ол қазақ болып туып, мұсылмандықты мерей етіп, Шығыс Түркстанның ежелгі Kаpa шаңырағын қайта көтеру үшін күрескеніне кінəлі ма?! Жоқ.

	Ол Орыс, Кытай, Монғол, Гоминдан билеушілерінің шеңгелі батқан, төрт құбыласы қамау, сегіз қиыр шартарабы бұлдыр, өзін-өзі мерт қылған жаралы жолбарыстай.

	Оспан ешкімге сенбеді. Қандас қарындасы – қазақ пен ұйғырдың бір тобы бөліне қашса, қанаттас монғолдар басқаның қолшоқпарына айналса, қанқұйлы Гоминдан ата дұшпаны болса, Орыс пен Қытай коммунистері алты қарыс азуын керіп, аузын арандай ашып ұмтылса, кімге сенеді?! Бəрі шеттетіп, ізіне түсті. Жаралы жолбарыс жанталаса карсыласты.

	Оның сыртқы пошымы қандай болса, ішкі жандүниесі де солай қалыптасқан. Сом кесек тұлға, терең қабағы мен отты көзіне сай алла оған алғыр ой, қайтпас жүрек, өр мінез, ұлт жанды қасиет берді. Монғолдар оны қарақшы, Қытайлар сатқын, Орыстар ұлтшыл десе де өз халқы хан көтеріп, халық каһарманы атаған. Тарих оған: «Шығыс Түркістан елінің тəулесіздігі үшін қасық қаны қалғанша күрескен, ұлт азаттық қозғалысының қолбасшысы, көреген көсем, қаһарман батыр, халқының ардагер, адал ұлы» деген құрметті орынды заңғар биіктен бермек!

	Ол халқының тəуелсіздік еркіндігі үшін өз өмірін ғана сарп етумен тынбай артынан ерген тобымен, өз тобырымен, ауыл, ағайын, ұрпақтарымен бірге жанын пида етті. Оспанның үш əйелінен көрген 11 ұрпағының 8-і, ет бауырындай елжіреген 5 інісі, қанаттас өскен немере 6 туысы, ауыл үйі,жүздеген ағайын, мыңдаған азаматтар майданның маңдай алды-алғы шебінде мерт болуы осыған дəлел.

	Сондықтан ол өлер алдында: «Сор маңдай халқым ай! Сенің тəуелсіздігің үшін тайлы-таяғы қалмай, шын пейілімен күресетін ұл менен өзге табылар ма екен?!” деуге қақысы бар-ды. Бұл Оспанның халқына деген өкпе-назы да, өзегін өртеген өсиеті де, шаққан мұңы да еді. Өсиетің аманат болсын, ұрпақтарға!

	Дəлелхан оны өлімге қимады. Қатал тағдыр қайқайсысын да аямайтынын ұқты ма екен?! Олардың баратын жер – бақи. Табысатын орны о дүние. Айрықша айырмасы да жоқ ақырғы шындық сол! Ол жерге екеуі тағы да екі түрлі, екі айрық сүрлеумен жетті. Сол сүрлеуге салып, түрткілеуші күш біреу ғана болатын. Дəлелхан ұлттық тəуелсіздікке, азаматтық азаттыққа демократиялық, бейбіт жолмен жетуге сенетін. Ол қан мен көздің жасынан қалжыраған. Тер төгіп, ой өрістетіп, парасатпен бейбіт өмір кешуге талпынды. Мұратына жетуге Кеңес, Жұңго коммунистік партиялары қол ұшын береді деп сенді. «Сиынған тəңіріңнен сүйенген иең күшті болсын!» деген қағиданы ұстаған. Оған Шəріпхандай сауатты, ұлт жанды ұстазының əсері зор. Дəлелхан езілген, еркіндік, теңдіктен айрылған əр ұлтқа əділдікпен тең қарап, жүйкесі тозып сүлдері босаған халықты дүлей тасқынға қарсы салмай, ықтай жүзіп, арғы жағаға алып шықпақшы еді.

	Ол əділетті ту emin, кішіпейіл, қарапайымдықтан жазбай, тоң мінездікке жол бермей, аз сөйлеп, көп толғап, арыз-тілек айтушыларды ақырына дейін төзіммен тыңдап, жауабын қолма-қол беріп, халықты мекеме жерінде, үйде де, түзде де, күндіз-түн демей қабылдап, елмен етене араласып, іске мұхият қарады. Сондықтан жəбір-жапа шеккендер оның үйіне қона жатып, төңірегіне үйріліп айналып жүретін.

	«Теңдіктің күні туды» деп қуанған Дəлелхан үлкен бар жерде кішілер болатынын, күштілермен қатар дəрменсіздер жүретінін, адам бар жерде алауыздық жойылмайтынын, арлыны арсыздар жеңетінін, əділдік, шындық дегеннің өзі арлы-берлі атау екенін болжады ма екен?

	Азамат ер ақ болған сайын пəк болар, аңқау-аңғал болар. Сол пəктік, ақтық оның да түбіне жетті. Дəлелханның мұраты сонша биік болса да қортындысы қолға толым ды болмағанын өзі де, елі де білмеген шығар. Оған келер дəуірдің өзі куə! Сөйтсе де оның арманы аяқсыз қалды демейміз.

	Мұрагерлікке əкім болып, інісі Бəделхан отырды. Артында абзал ұрпақтары бар. Жиырма екіге жаңа шыққан жас жары Зылиқа екі баласымен қалды. Үлкені Зəуреш

	– Дəкейдің құштар əнінің аты. Ұлы – Табыс. Жаңа талпыныс, жетістігінің белгісі. Адал жары Зылиқа оның орнын, арын 40 жыл бойы кұрметпен, таза сақтады. 1989 жылы тамызда Дəлелханның саяси қызметінің 40 жылдық мерекесін Алтай елі болып тойлаған. Оның аруағына бас ұрған халқы қабіріне құшақ-құшақ, гүлдер қойды. Осы ұлы мереке, торқалы тойда асыл жарының ақ кірпіш қабірін құшып жылаған Зылиқа қайтып тұрмады. Жанындай жақсы көргені үшін осыдан артық берілу, бұдан артық адалдық болар ма?! Тағдырдың шешіміне қараңызшы!

	Кырық жыл тосқан адал жарының мұңын, сағынышын, тілегін, көзжасынтағдырбүгінкөргендейоған Дəлелханның қасынан орын берді. Кұшақтары айқасып өткен адал жарлар мəңгі ұйқыда қатар жатыр. Өмірдің ащы-тұщысын бір кешіп, бірге өліп, бір төбеден топырақ бұйыруын тілеу асылдардың арманы болса керек. Орындалған арман бақыт. Ендеше олар бақида бақытты болғай?! Жаны да жəннатта бірге болсын?!

	Қош, қош, Арыстар!

	Арыстардың арманы əрі биік, əлі де алда болмақ.



	Улан-батор. 1996 жыл. Желтоқсан айы.





	Оглавление

	АЛҒЫ СӨЗ ОРНЫНА

	Бірінші толғау

	Бірінші əңгіме

	Екінші толғау

	Екінші əңгіме

	Үшінші толғау

	Үшінші əңгіме

	Төртінші толғау

	Төртінші əңгіме

	Бесінші толғау

	Бесінші əңгіме

	Алтыншы толғау

	Алтыншы əңгіме

	Жетінші толғау

	Жетінші əңгіме

	Сегізінші толғау

	Сегізінші əңгіме

	Тоғызыншы толғау

	Тоғызыншы əңгіме

	Соңғы əңгіме

	Соңғы толғау





