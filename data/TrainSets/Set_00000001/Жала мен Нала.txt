	Жұмабай Шаштайұлы

	Жала мен Нала



	Екi қабатты үйдiң қарсы алдына қалт тоқтаған Райысқа ағылып келiп, iшке қойып кетiп жатқан балалардың кейбiреулерi ғана таңырқаса бағжиып, одырайысып өткенi болмаса, көпшiлiгi бұрылып та қарамайды. Ал бұлар оқып жүрген кезде мектеп ауласынан бөтен бiреудiң сұлбасы көрiнсе бiттi – бәрi жапа-тармағай анталай қадалатын. Қазiргiлерге ештеңе таңсық емес. Әлдебiр жайды қызу әңгiмелеген екi келiншек бұған көздерiнiң қиықтарын тастап, бездең-бездең басып барады. Қанша туған мектебi болса да жатырқау сезiмiнен арыла алмай, қолапайсыз селтиiп тұр. Ай-шай жоқ, iшке кiрiп баруға да дауаламайтын тәрiздi жүрегi лүпiл қағып, тынышсыз соқты. Осы үйдiң табалдырығын алғаш аттаған шақтағы бiрен-саран жағдай емiс-емiс есiнде. Санасының терең түкпiрiнен еңселi де зәулiм, самаладай жарық ғимарат қылаңытқан сәтте, ыстық бiр нәрсе көкiрегiн желпiп өткендей болды. Туған мектебiне он жылдан кейiн қайтып оралып отырған бетi екен бұл. Дүниеде бұдан өткен биiк үй жоқтай көрiнетiн со кезде. Ал қазiргi қалқайған қалпынан етене жақын момақандық аңғарылады. Оқушыларға зейiн бұра қараса, ересектерi еркiн, мығым басады, тағы өздерi әлденелердi айтып мәз-мейрам. Кiшкентайларының жүздерi ұяң да тымпиыңқы. Солар құралпы жүгiрiп өткен қыз балалар құлындай сүйкiмдi. «Дәл осындай уағымызда бiз қандай едiк өзi?» Әрқайсысының кескiн-нобайын түстеп ажыратып, айырмаса да, ауылдастарының әр түрлi тұрпаттары жадында жаңғырығатын сияқты. Қатарындағы балалардың бiресе о жағына, бiресе бұ жағына шығып, кiм болса соған ұрынып, тыныш таппай аласұра елiрген қара домалақ бала өзiмен он жыл бiрге оқыған Серiктен аумайды екен. Мұны соның iнiсiне ұйғарды. Сондай беймазалығы үшiн балалар Серiктi «сайтан» дейтiн. «Мынау ендi қандай атты иемдендi екен?» деп ойлады. «Мен бұлардың бiразын оқытатын боламын ғой, сонда!»

	Iшке енгенде жүрегi дес бермей лүпiлдеп соғып, көкiрегiне ыстық бу шымырлай жайылды. Мұғалiмдер бөлмесiне бiрден кiрiп баруға ыңғайсызданып, амалсыз бөгеле бердi. Ұзыннан-ұзақ дәлiздi балалардың шуылы кернеп тұр. Осындағы тiршiлiктi кiрпiк қақпай шолған атақты адамдардың кейiптерiнде сейiле қоймайтын сұс бар. Бiр қабырғаға тұтас iлiнген соғысқа қатысқан адамдардың суреттерiне төне қадалды. Көбiсi – қаршадайынан бiлетiн шалдары. «Бiздi мына шудың ортасына әкелiп қойғаны несi» дегендей көмбiс сыңайларында жабырқау бар тәрізді. Назарын әркiмге көп кiдiртпей осылайша жүгiртiп өтiп тұрған. Кенет бесiншiден сегiзiншi класқа дейiн тарих пәнiнен сабақ берген Досаевтың кескiнiн ұшыратты. Таңертеңнен алып-ұшқан көңiлi аяқ астынан ортайып: «Серiктiң әкесi Кеңеске дейiн бар, Досаев оны баяғыда пленде отырған деген сияқты едi. Сонда менiң әкемнiң суретi мұнда неге iлiнбеген?» дедi iшiнен. Досаевтың бейнесiне қайтадан көз тiгiп, ойлы қияпатқа ұқсайтын сарабдалдықты ұзақ барлады.

	Қоңырау соғылғанын да сезбесе керек, оқушылардың шу-дабыры сап басылып, зал сiлтiдей тыныштық құшағына енiптi. Екiншi қабаттағы директор кабинетiне баруға оқтала бергенi сол едi, мұғалiмдер бөлмесiнiң есiгi жайлап ашылып, ар жақтан бiр топ кiсi шыға келдi. Бұл оларға, олар бұған таңырқаса қарасты. Зәуреш апайы өңiн әлi бермегенге ұқсайды, ал Санат пен Жылқыбек ағайлары боз бас болып үлгерiптi.

	Ал қартаймай көрiңдер ендi. Өзiң оқытқан балаң өзiңмен бiрге жұмыс iстеген соң-ақ, ақсақалдыққа мойын бұрған деген осы.

	Бәрiнен бұрын жетiп келген апайы қолын алып, қатты сiлкiледi. Қазақ тiлi мен әдебиет пәнiнен берсе де ешқандай артық-ауыс әңгiмеге бармайтын қаталдау кiсiнiң емен-жарқын қалпына сенер-сенбесiн бiлмегендей, бұл бiр сәт аңырып қарады. Зәурештiң шарасы үлкен көзiнен сыншылдықтың баяғыдан таныс байыпты уытын сездi. Санаттың сүзiле қарағандағы жанарына ұялаған жылы нұр қараторы кескiнiне iркiлген шаршаңқылықты елетпей жiберетiн секiлдi. Осы кісінің әзiл-қалжыңға үйiрсектiгiнен бе, «химия қиын, ашиды миың» болса да, бұлар әйтеуiр жалықпайтын. Ал мына Жылқыбек ағайының қақ-соқпен онша iсi жоқ, кiрiп келiп дереу бойлықтар мен ендiктердi, құрлықтар мен мұхиттарды түсiндiре жөнелетiн. Ол жағынан келгенде бұл қасиетi институт мұғалiмдерiне қаты ұқсайтынын кейiн барып ойлаған едi. Осы сәтте қуақы жымиып алған Санат:

	– Зәке, он жерден қартайдым деп айт, айтпа, бұлар бәрiбiр саған жастығын бермейдi. Бiр күнi төбемiзден қарайтын дәу бастық болып шыға келсе, өзiмiз оқытқан шәкiрт едi деп кергiп те тұра алмаймыз бiз жазған. Одан да, Райысжан-ау, ат-көлiгiң аман ба, үйлi-баранды болдың ба, болсаң кiшкентайларың қанша деп сұраған жөн, – деді.

	– Бiздiң алдымызды орап кететiн қашанғы әдетiң едi, бұл баланың бастық болатынын да елден бұрын өзiң айттың. Жақсылықтың бәрi сенiкi-ақ болсыншы, бiз Зәуреш екеумiз қызғанбай-ақ қоялық.

	Жылқыбектiң сөзiне үшеуi бiрдей күлдi. Жүзi өрттей қызарып кеткен Райыс ұстаздарына көзiнiң астымен қарады.

	– Әлi үйленген жоқпын, – дедi.

	Танымайтын ортаға тап болғанда кiм мұны өстiп елеп, аспан-сайбақ етер едi. Өзiн кексе жiгiт санатына қосса да, қазiр нақ бозөкпе баладай сезiндi. Көңiлiн түсiнiксiз қуаныш тербеумен бiрге бiр босаң сезiм жүрегiн сыздатып өттi. Мұның өңiндегi құбылыстарды байыптай түскiсi келгендей үш жақтан қадалған сыншыл назардан қысылып та барады. Санат осы кезде екiншi қабатқа апаратын тепкiшекке көз қиығын тастап, бойын жиып ала қойып тiктелiп алды.

	– Әне бiзге қарай Сәкең келе жатыр. Оқушымыздың алдында әжептәуiр болып тұрғанда ол кiсi мақтамен бауыздап жүрсе ұят шығар, қой, есiмiз барда елiмiздi табайық.

	– Ештеңе жоқ, оқытқан баламыздың бәрi мұғалiм болып жатса қайда жүр. Сәкең де қуанады, қуанбаса қуантамыз, – деп, әңгiмеге килiккен Зәуреш сыңғырлап күлiп жiбердi. Сарыла ойлаған жайының түбiне жете алмаған кейiппен өтiп бара жатқан Сабыр кенет қалт тоқтады. Әйнектiң ар жағындағы қоңыр көзiне жылы нұрды молынан ұялатып, езуiне қуақы күлкi үйiрдi. Бұл кiсi не айтпақ екен дегендей бәрi оның аузын баққан күйi тынып тұр.

	– О, гөзелдер, көзайым болып үлгергенсiңдер ме, дұрыс.

	Сабыр бұған бүкiл денесiмен бұрылып, бiр уақ сазара қадалды. Бала кезiнен етене таныс осы момақан пiшiннiң селт етiп лезде сергектiкке көшетiн болмысында қандай құдiрет барын кiм бiлсiн, Серiк екеш Серiкке дейiн директор десе сымдай тартылып, сыптай болып тұра қалатын. Сөйткенкiсiнiңмысықайжерiнде. Байыптапқараса, жалғыз көзін оқырайта қадаған шақта аққұба дөңгелек кескіні том-сара тосылып, ұмытып жүрген нәрсесі дәл осы арада есіне түскендей аңқылдап сөйлей жөнелетін. Әлдененi айтуға оқталғанда қазір де аузын шүйiрiп, мысқылшыл қалыпқа көше қоятын тұрысының өзiнде кiсiнi баурап әкететiн ерекшелiк бар. Қоңыр даусын соза әндетiп шығарғанда реңi күреңiте шымырлай құбылатынынан бұл әйтсе де әжептәуiр жатырқап тосылады екен.

	– Жақсылықты жақсылық деп түсiнгенге не жетсiн. Бiлсеңдер бар ғой, мен сендердiң осыларыңның өзiне разы болып тұрған жайым бар. Қуанатын жасқа келiп тұрып, қуанбайтын елдi де көргенбiз.

	Болымсыз жымиып тұрған Санат дереу қатқыл сыңайға енiп, назарын Сабырға жорта наразы тастады.

	– Осы, Сәке, өкшеңiздi басып келе жатқан бiздi әлi бала көретiнiңiз-ай! «Қолда өскен аттың тай аты қалмайды» деушi едi. – Сабыр тiксiнiп қалғандай одырая қарады.

	– Санат шырағым-ау, бiз ендi көп болса бес жыл жұмыс iстеймiз. Саған әлi қайда, кемiнде он, он бес жыл бар. Қырма сақал қырыққа келген бiреу үйленбеген соң, жаңағы жерде iнiсi айтады дейдi: «Осы ағам не өлмедi, не кезектi бермедi» деп. Орнымды жастарға берейiн деп аудандағыларға құдайдың құтты күнi қақсаймын.

	– Қартайып тұрған жоқсыз ғой, ағай, – деп арада Зәуреш сөзге килiктi.

	Сабыр аяқ астынан қабағын сұстана түйе қойып, үшеуiне бiр-бiр шүйiлiп барып, назарын Райысқа салды.

	– Мына Райыс та кейiн өздерiң сияқты жақсылықты жақсылық деп ұғынуы үшiн осы тұрған бәрiмiз класына ертiп барып таныстырып шығалық, – деп ешкiмге қарайламастан өзi бастай жөнелдi. Оның соңынан үн-түнсiз iлескен ұстаздары бiр-бiрiне қарап, жымың-жымың еттi. Санат уақытының тығыз-таяң екендiгiн сездiргiсi келгендей сағатына қарағыштап:

	– Сәкең айтқаннан кейiн жүрмеске амалың жоқ, әйтпесе алтын уақыт дегенiң заулап отырып бiрталай жерге барып та қалыпты, – деп ұрлана бұған көзiн қысып қойды.

	Салып ұрып бара жатқан Сабырдың нақ қазiргi қалпынан мазаң ойдан арыла алмаған бiр көңiлсiздiк сезiледi. Соғысқа қатысқан кiсiлердiң ортасынан орынды ойып алып тұрған Досаев та осылай жүрушi ме едi? Түкпiр жақтан екiншi қабатқа қарай көтерiлетiн тепкiшектiң тұсында директор қызыл тақтаға әспеттеп айқастыра iлiп қойған күрек, сүймен, шелек, балондарға бiр мезет сұстана шүйiлiп өттi. Оған сонша тесiлетiндей не тұр деген сыңайда бәрi бiр-бiрiне таңырқаса қарасып қойды.

	– Осындағы баттасқан шаңды қазiр елемей өте берсем де ешқайсысың кiнә қоймайтын едiңдер. Бiрақ соны мына соқыр көзiм көредi, көрген соң сөйлемей тұрмайсың. Жасымызда әке-шеше деген жарықтық неге зарлай бередi деушi ек? Ендi өзiмiз де зарзаман болып бара жатырмыз.

	Оның сөзiн жымиған қалыптарында тыңдаған үшеуiне кенет Сабыр жалт бұрылды да, сәл бөгелген күйi ләм деп тiл қатпай жоғарыға қарай бет алды. Жүзiндегi манағы момақан жайдарлылықтың iзiм-ғайым жоғалғанына аңтарылған Райыс ыстық-суығы алма-кезек ауысатын ендiгi өмiрдiң түрлi қитұрқысынан жүрегi сескене ме, көңiлi тынышсыз қобалжи бердi.

	– Райыс, көрдiң ғой, бұл ағаларың күледi, ал мен жылап жiбере жаздауға шақ қалып келемiн. Айтқызбай iстейтiн адамдардан айналып кетпейсiң бе, бұл күнде, – дедi Сабыр.

	Өз-өзiнен қуыстанып, ана екi ағайына ұрлана қарады. Директордың мұндай қалтарыстары тек өздерiне ғана мәлiм секiлдi көздерi күлiм қағады. Әрбiр кластың тұсынан өткен сайын көңiлi өрекпіген Райыс қарсы алдындағы бөлмеде химиядан лабораториялық тәжiрибе жасайтынын есiне алды. «Қазiр бұл не болды екен? Бүгiнгi кабинеттiк жүйе дегенiмiздiң ұшқыны бiзде сонда-ақ бар екен-ау» дедi iшiнен. Сол есiкке жетiп келген Сабыр тұтқаны ұстаған бойы бiршама бөгелiп барып ашты. Арғы жақтан толассыз шудың дабыры қатты естiлдi. «Сабыр ағай соған бола кiдiрген екен ғой» дегенше болған жоқ:

	– Мiне, Райыс, мұнда қазiр сенiң бесiншi класың орыс тiлiн оқып жатыр. «Ой, бесiншi класс па» деп олқысынбай-ақ қой. Бұлардың бiр күнi оныншыға қалай жетiп барғанын да сезбей қаларсың. Сонда сен де мына Самат ағаңа ұқсап алтын уақытыңды жеткiзе алмай әбiгерге түсiп жүрерсiң. – Сабыр есiктi шалқайта аша түсiп, iшке жайлап енгенде, шу құлақ жаратындай күштi естiлiп барып сап тынды. Ортада сабақ түсiндiрiп тұрған талдырмаш қыздың қағаздай аппақ өңiне лыпып қан жүгiрiп, әлденеден секем алған сыңайда көзi кең ашыла кейiн шегiншектеп кеттi. Мұншама адамның топырлап кiрiп келгенiне не жорық дегендей, орындарынан атып-атып тұрған оқушылар үрпиiсiп-үрпиiсiп қалды. Санат пен Жылқыбек ағайларының жүздерiнде өзiне бала кезден мәлiм сұсты ұстамдылық молая түстi. Мұғалима қызға әлденелердi сыбырлап айтқан Зәуреш апайы бұған көз қиығын бiр-екi мәрте тастап қойды. Айтар сөзiн ойша жұптап алғысы келгендей оқушыларға ұзақ қадала аялдаған Сабыр аузын шүйiре ашқанда мысқыл шалыс әлдененi езуiне жиып ала қойғанын көрдi. Жүрегi өз-өзiнен лүпiлдеп, жиi-жиi соқты. Көз әйнегiн жарыққа оңды-солды шағылыстыра жарқ-жұрқ еткiзген директор шұғыл серпiле жөнделiп, тiкейiп алды.

	– Осынша адам сендерге ерiккеннен келiп тұрған жоқ, мына Санат пен Жылқыбек ағаларың, ана Зәуреш апаларың не нәрсеге болсын алтын уақыттарын қия бермейтiн кiсiлер. Райыс деген ағаларың жоғары оқу орнын бiтiрiп, сендерге мұғалiм болып келдi. Оқытқан шәкiртiмiздiң ендi өзiмiзбен жұмыс iстейтiнiн көрген соң он жасқа жасарып қалған жайымыз бар. Егер сендердiң араларыңнан кейiн осындай әлетке жететiнiң шықса, бiз онда жиырма жасқа жасаратын шығармыз. – Директор сөзiнiң әсерi қандай екен дегендей бұл ұстаздарының кескiнiндегi құбылысты бақылады. Әрқайсысының жүздерiне ойлылық iркiлiс тауыпты. Ендi оқушыларды байыппен жайлап шолуға кiрiстi. Оң жақ қанаттың бiрiншi қатарындағы үкiдей бағжия қалған қыз баланы әлдекiмге ұқсатады, бiрақ оның кiм екенi есiне түссе ше. Ал соның қасындағы оқушы онша ешкiммен аралас-құраласы жоқ жоғары көшеде тұратын сиыршы кiсiнiң кейпiне келедi. Жолығып, амандаса қалсаң: «ей, мұның рас па?» дейтiндей аңыра селтиiп барып үн қатады. Мына баланың да қара домалақ ұсқынынан сондай момақандықты аңдауға болатын тәрiздi. «Серiктiң үйiндегi он шақты баланың бiреуi осында отырған шығар?» деп оқушыларға назарын жағалата тастағанмен оған ұқсас ешкiм көрiне қоймады. Кенет оң жақтағы қатардың соңына таман отырған қалың бетi бұлтиыңқы, мұрны делдиiңкi бiткен оқушыны шырамытатын секiлдi қалт тынды. Қоңыр көзiнiң аясындағы естиярлыққа ұқсас әлденеге әуелi алданып, аңқайып қалды. Титтей де қымсынып қоймайтын марғаулау болмысы баяғы Досаевқа қатты келедi. Мұның тесiлiп қарап қалғанына көзiн төңкере тастап наразылық бiлдiрiп, қабағын шытынғанына дейiн әкесiнен аумайды. Көкiрегiн от қауып, тұла бойы дуылдап өттi. Сабырдың не деп жатқанын зейiн қойып тыңдамады. Өзiне бола ерiп келген ағайлары мен апайын да ұмытып, қалың қабақты балаға арбалып қалғандай қалшиып тұра бердi. Директор «Райыс, Райыс» деп әлденеше рет үн қатқанда барып, селт етiп бойын жиып алды. Мұның бағанадан сөзiн тыңдамай өзiмен-өзi болып тұрғанын сезген Сабыр тұла бойын бастан-аяқ сүзе тiнтiп шықты да, қуақылықпен жымиып қойды.

	– Ағаларыңныңтүсiнiңсуықтығынкөрдiңдерғой, кейбiр апаларыңның сабақтарында шулағандай шуласаңдар, айтпады деп жүрмеңдер, тура бар ма, оңдырмайды.

	Өңi өрттей қызарып кеткен Райыс осы кезде Досаевтың баласы жаққа көзiнiң қиығын ерiксiз тастады. Сазарған күйi қылаймай отырған оның мына болмысы балалыққа жуыспайтын байсалды. Зәуреш апайы шарасыз кейiпте жымиып қана тұр екен. Биғайша атты мұғалима қыздың кескiнiнiң алабұртқанына жылы шырай танытып, бүкiл денесiмен бұрылған Сабыр:

	– Қалқам, уақытыңызды бөлгенiңiз үшiн сiзге көп рақмет, – дедi де ешкiмге қарайламастан кете барды. Мұндай оқыс қимылды күтпеген Райыс асып-сасқан күйi Санатқа қарады. Сабырдың сырт бiтiмiне ұзақ қадалып барып, еңсесiн тiктеп алды. Зәуреш пен Жылқыбек екеуiнiң қабақтарына ұялай қалған кiрбiңнен әжептәуiр қуыстанып: «Бәрiне сыр алдырып қойдым-ау, шамасы» дедi. Сыртқа шыққан соң: – Сәке, – деп дауыстаған Санатқа Сабыр жалт бұрылды.

	– Досаев марқұмның елуге келiп жасаған тойында сөйлеген сөзi есiңiзде ме, «келгендерiңе де, келмегендерiңе де рақмет» демеп пе едi.

	Жүзi аяқ астынан алабұрта құбылған Сабыр:

	– Бұл бiлместiк дегенiң кiсiнi өстiп соңынан опындыратыны жаман да. Жас болса келдi, бас болса iстемейдi. Сендерге рақмет айтуды ұмытып кетiп бара жатыр екем ғой, қара басып, – дедi.

	– Ой, Сәке-ай, сiзге әзiл айтудан да қалып барамыз ғой, бұл.

	– Әзiлде, әзiлде, – деп көзiн бiр қиырға қадап барып кенет Санатқа қайта шүйiлдi. – Осы Досаевты көрiнде тыныш жатқызсақ қайтедi?! – Райысты иегiмен нұсқады. – Мыналар ненiң қадiрiн бiледi.

	Директордың назары ендi өзiне ауғанын байқаған бұл оның әлпетiнен қатулықтан гөрi бiр нәрсенiң байыбына тереңдеп барып, содан көңiлi оңбай қалған құлықсыздықты танып, құты қаша түстi.

	– Сәке, бiз жүре берелiк, – деп Санат кiлт бұрылғанда қалғандары да соны күткендей ләм деместен оның соңынан iлестi. Сабыр аса құпия жайды айтатындай бұған ақырын жақындап келдi.

	– Сен ойлап қалып жүрме, аналар маған ренжiп бара жатыр екен деп, түк те олай емес. Менде басқа шаруаң жоқ болса, завучтан сағаттарыңды белгiлей бергiн, – дедi де, мұның қолтығынан ұстап, төмен қарай алып жүрдi.

	Ал бұл мұғалiмдер бөлмесiне бiрден кiрiп баруға әлденеден ыңғайсыздана кідірді. Терезенiң тұсына келiп, сыртты шолды. Қара күздiң шымырлаған салқын мезгiлi. Бастары бiртегiс қырқылған ағаштың сап-сары жапырақтары елпелек қағады. Кiшi Досаевтың қымсынып қоймайтын сызданыңқы әлпетi ойына оралғанда: «Қайда барсам да Досаевтардан құтыла алмайтын болдым ғой. Оны көрiнде тыныш жатқызбай жүрген кiм сонда?» деген сауал санасында қылаң берді.

	– Райыс-ау, сен әлi тұрсың ба?! – деген дауысқа жалт бұрылды. Дәл осы сәтте өзiн баяғы оқушы сияқты сезiндi. Әлi күнге дейiн шешiлiп, бiр ақжарқындық танытпайтын мiнезiн ойлады. «Мен ендi Досаевтың баласының класс жетекшiсiмiн» дедi төтеннен бiр ой кимелеп. Оның баяғыда айтқанының ақ-қарасы әлi толық анықталмағанын есiне алғанда бас шекесi зырқ ете түстi. «Досаев неге мезгiлсiз өлдi екен?!» дедi тiстенiп.

	Сабыр кiм бар екенiн көргiсi келгендей мұғалiмдер бөлмесiнiң есiгiн шалқайта ашып, iшке бас сұқты да, Райысқа жүр деген ишара жасады. Оқушы кезiнде бұл бөлмеге анда-мұнда ғана кiретiн. Сонда мына «Т» әрпiне ұқсастырып қойылған ұзыннан-ұзақ үстел, жағалай тiзiлген орындық, оң жақ қабырғада қаз-қатар тұрған шкаф – бәрi жасаулы жиһазға толы сарай сияқтанатын. Мұнда қазiр де ешқандай жұпынылық жоқ екен, не нәрсе болсын шашауы шықпай рет-ретiмен орналасыпты. Төрде қағазға шұқшиып отырған кiсi бейсауат кiрiп келгеннiң бiрi – директор екенiн байқаса да ұстамды қалыппен оны көзiмен бiр сүзiп өттi. «Мынау кiм?» дегендей Райысқа да байыпты қарады. Тағы қандай жұмыстың ұштығын шығарғалы келдi екен деген сыңайда бастығына сазара қараған қалпының өзiнде ештеңеден саса қоймайтын сабырлы. Оқу iсi жөнiндегi орынбасарына өзiмсiнген райда сенiммен келген Сабыр:

	– Кенеке, мына жiгiт туралы кеше айтып ем ғой. Соны, мiне, ендi өзiңiздiң қоластыңызға әкелiп отырмын. Қолдан өсiп шыққан оқушың дыңдай математик болып оралса, жан қала ма, класына Санат, Жылқыбек, Зәуреш – бәрiмiз апарып, таныстырып та қайттық, – дегенде оның өңiндегi манағы салғырттық тез сейiлiп, лезде қунақ шырайға көштi.

	– Жарықтық қариялар алдым өспесе өспесiн, артым өссiн деп тiлейдi деушi едi, Сәке. Онда мереке сiзде екен ғой.

	– Айтпаңыз, Кенеке, қуанған да бiр, қорыққан да бiр. – Сабыр әдетiнше аузын шүйiре ашқанда езуiне жиыла қалған қуақы күлкiнi аңдады. – Осы жаңа ғана Санатқа ренжiп ем, ретi келген соң айтайын деп тұрмын, Досаевты бiлесiз ғой, соны ең кенжесi бiрде абайламай «ата» деп қойса керек. Бұл сөзден оның шошынғаны сонша, «сұмдық-ай, менi балам ата дедi» деп марқұм көпке дейiн аузынан тастамай айтып жүрдi. Ал сол Досаев қазiр тiрi жүргенде мұғалiмдердiң мұғалiмi болатынына қалай қарайтын едi, кiм бiлсiн.

	– Ол кiсi аталықтан неге қашты екен? – Сабырға сұраулы жүзбен байыпты қараған оқу iсiнiң орынбасары қабағын кере болымсыз жымиды.

	– Ата болудан неге қашты дерiң бар ма, Кенеке. Мына жарық дүниеде өзiмiздi жуырмаңда өлмейтiндей көретiнiмiз бар ғой кейде, – деп Сабыр Райыс жаққа назарын екi ойлы тастады.

	– Мыналар сол ата деген сөздiң төркiнiн бiлуден де қалатын шығар, әуелi. Ата болудан Досаев ағалары қашқанда, бұлар қайда барып оңдырады дейсiң.

	«Оңдырады дейсiңге» Райыс әжептәуiр елеңдедi. Сабырдың Досаевты аузынан тастамай, ылғи мысалға ала беретiнiне таң. Әйтсе де ол туралы не жақсы, не жаман демейтiнiне қайран. Ал оқу iсiнiң орынбасары Сабыр әңгiмесiнiң күрмеу-түйiнiн ойша тарқатып отырғандай белгiсiз тарапқа назарын қадай бередi.

	Бұрнағы жылы жатақханадағы студенттердiң бiр қызылкеңiрдек дау-тартысының үстiнде дөңгелек жүздi төрт көз жiгiт әдетi ме, көзәйнегiне қолын қайта-қайта апарып, түртпектеп тыныш таппады. Кiсiге бойкүйездеу әлпетпен қарағыштай да бередi екен. «Достоевскийдiң Раскольниковы «Адамдар шындықты айтудан қорқады деген» деп, бiр кезде әңгiмеге килiктi. Тым тосаң шығатын даусының мұндайлық ақылды сөзге сәйкеспейтiнiне көңiлi сонда әжептәуiр ортайып қалған едi. «Адамдар шындықты айтудан қорқады» дегендi қазiр iшiнен әлсiн-әлi қайталай бередi.

	Үйiне тақаған кезде жалғандағының бәрiн мансұқ етiп, есiктiң алдында осылай қаракетсiз отыруға өмiр бақи бекiнген сыңайдағы әкесiн көрдi. Тек бұл жақындағанда ғана тiктеле жөнделiп, бiр жөткiрiнiп алды.

	– Иә, мұғалiм батыр, қалай, сабағыңды өткiздiң бе? – Көзiн сығырайта қадағанда сопайған жағының әжiмдерi қатпарлана жиырылды. Мұнысынан баласының мұғалiм болып, сабақ беруiн қызықтағанына қоса, мақтанышы қабат бiлiнедi. Кенет ұлының өңiндегi кiрбiңдi аңғарып, «мұнысы несi» дегендей аңтарыла қарады. «Осының балалығы қалмаған ба, өзi?» Кескiнiне еш қаталдық жимастан Әбдiбай жауап тоса шүйiлiп әлi отыр.

	– Көке, менiң класымда Досаевтың баласы оқиды екен, – дедi.

	Қара торы жүзi сұрлана күреңiткен Әбдiбайдың қос шырағына ызбар ұялай қалды. Әкенiң салыңқы ажары ойдан әбден сарылып, қажып-сансыраған сияқты көрiнiп кеттi. Шешiлiп сөйлесудiң орайын таппаған Райыс ауызғы бөлмеде аяқ киiмiн шешiп жатып, әкесiне көзiнiң қиығын ұрлана тастады. Осы кезде «Келiп қалдың ба, балам-ау» деген шешесiнiң әдеттегi сыпайы сынық әлпетiмен қарсы ұшырасты. Шаруасын үнемi ың-дыңсыз атқара беретiн анасының бiтiмiндегi момақан көмбiстiк көңiлiн бұрын-соңды дәл бұлай сыздатып па едi, сыздатпап па едi, бiлмейдi.

	«Мен өзiмдi қанша жоғары бiлiмiм бар азамат болдым, жұмыс iстеуге кiрiстiм десем де, Досаев әңгiмесiнiң ақ-қарасын әлi айырмағаным қалай?» деген ой санасында қылаңытып өттi. «Досаевтың ата деген кенжесi жаңағы өзi оқытатын салыңқы қабағы шығар? Соғысқа қатысқандардың арасында ол маңқиып тұрса, менiң әкем есiктiң алдында күйкиiп отыр. Бұл кiсiнiң суретi шынында оған неге iлiнбедi екен? Досаевтың айтқанында бiр кiлтипан болғаны ма?» Әскерде жүргенде: «осыдан тура ауылға барған соң бәрiнiң анық-қанығын сұрамасам ба, қарап тұр» деген батылдығына босаң сезiм еш қылау түсiрмейтiн. Сөйткен ауылына да келдi. Бастапқыда ол ойы жадынан шығып кеткендей болды. Көкiректi сыздатқан екi жылғы сағыныш, дос-жаранға қосылып апай-топай тiршiлiктiң ырқымен кетуi, ақыры бiртiндеп сабасына түскенде сол құрғыр батылдығын бiржола жоғалтты емес пе. Содан оқу, бiрiншi, одан екiншi курсты бiткеннен кейiн деп жүрiп уақытты оздырып алды. Ендi келiп Досаевтың баласымен ұшырасып отыр, ұшырасқанда – өзiнiң оқушысы.

	Ертеңiнде тамағын апыл-ғұпыл iшiп, мектепке тұра жөнелдi. Жол-жөнекей асықпай жайбарақат бара жатқан оқушыларды да басып оза бергенде тұсынан құйындатып өткен «Белорусь» анадай жерге барып, кiлт тоқтады. Дық етiп секiрiп түсiп, өзiне қарсы жүргеннiң жалпақ кескiнiн бiрден таныды. «Мынау Мұқан ғой, кәдiмгi «бақа-бақа, бақ-бақ, басың неге жалпақ» қой деп, Райыс ерiксiз кiдiрдi.

	– Әй, ұзынтұра, салып-ұрып қайда бара жатырсың? – Райыстың көңiлiндегi алып-ұшқан сағыныш дес бермей кететiндей көрiнетiн. Жол бойындағы балалардың бәрi бұларға жаппай жалт қараса қалғанынан қатты қуыстанып, аңқалаңдап өзiне жетiп келген Мұқанды тосырқай қарсы алды. Бәз баяғы қалпы, екi езуi құлағына жете ырсиып күлiп тұр.

	– Әй, Мұқан, байқасаңшы, балалар естiп қалса ұят болады. Мен ендi анау-мынау емес, кәдiмгiдей мұғалiм екенiмдi бiлмейсiң бе, не?!

	Шырттай киiнiп, шедiрейiп алған Райыстың қалпына Мұқан бiр мезет бажырая қарап, күнi кеше өзiмен тел өскен бұған мұғалiмдiктi шынымен қимай ма, әйтеуiр, тас шекесiнен шыға алайған көзiнде таңырқау басым.

	«Бақабас» деп балалар мұның басының үлкендiгiне бола емес, мағынасыз шақырайған мына көздерi үшiн атаған екен-ау деп ойлады. Қарлығыңқы қоңыр даусынан қатты есейiп кеткен сарынды аулады. Еш нәрсеге алаң бола қоймайтын кейпiндегi қамсыздық әлi сол қалпы екен,

	– Сен жаман да мұғалiм болдың-ау, ендi оны жумайсың ба? – Мұқан өзiмсiнгендiктiң бұл өтеуi тым қымбатқа түсiп жүрмесiн дегендей сенiмi нық.

	– Сабақтан қалып бара жатырмын, ал жақсы, – деп бұл оған қолын ұсынды.

	Мектептi бiтiргеннен кейiн Серiкпен де, Сейiтпен де, осы Мұқанмен де өте сирек жолығатын. Көптен асыға күткен кездесудiң бiрi осылай болады деп тiптi ойламапты. Есiк пен төрдей биiк торы атқа шiренiп отырған Досаевты бала кезiнде бiр бәйгеде көргенi бар. Төңiрегiндегi шал-шауқан сонда Досаевтың аузын бақса, ол жазғандарда оның түк iсі жоқтай тұрған бойы паң. Мына шуылдақтардың жанында амалдың жоғынан тұрмын-ау дейтiн сол бiр кейпi қазiр ойлап қараса ол айналасындағылардың бәрiнен өзiн жоғары қояды екен ғой, «Досаевтың алдында сол шалдардың қандай кiнәсi бар!!» – дедi бұл кенет. Сақалдары қауғадай, бөрiктерi қазандай асықпай жаймен басатын шалдардың қазiр көбiсiнiң көзi тайған. Өмiрiнiң бәрiн есiк алдындағы орындықта өткiзетiн әкесiн кенет қай санатқа жатқызарын бiлмедi. «Соғысқа қатысқандардың суретiнiң iшiнде Досаев бар да, менiң әкем неге жоқ?» деген түйткiл сауал көкейiнен кетпей көлденең тұрып алды. Екi ортада әкесiн не анаған, не мынаған қоспау сұмдық түсiнiксiз көрiндi. «Атаңа нәлет бұл шалдар өңкей надан, кертартпа» деп едi Досаев бiрде сабақ үстiнде. Осы сөз сөйтсе санасына мықтап бекiнiп алыпты. Содан бастап шал бiткенге аяушылықпен мүсiркей қарайтынды шығарып едi. Бала кезiнде соғысқа тек Досаев сияқтылар ғана барады, тек сол құралпылар ғана ерлiк жасайды деген ойдың орнығып, ал қалған жұрттың бәрi құр әшейiн жүрген далақпай көрiнуiне кiнәлi сол – Досаев, басқа ешкiм де емес. Райыс солардың бәрiн балалыққа аудара салғысы келгенiмен жүректiң терең түпкi қалтарысынан дес бермейтiн шыншыл үн бас көтерiп шыға келедi.

	Мұғалiмдер бөлмесiнде бiрлi-жарым адам өзара шүйiр-келесiп тұр екен. Кешегi Биғайша деген қыз өзiне таңырқаулы пiшiнде жалт қарады. Сондайлық таза, сондайлық аппақ қыздың сырт қалпы қалалық ыңғайға келгенiмен томырылған ұяңдығына таң. Былайынша ширақ болғанымен балаларды игере алмайтын болбырлығын ойлаған заматта Райыс Биғайшаға бiр түрлi мүсiркей қарады. Өзiнiң бойынан да осындай бiр осалдықты сезiнетiн бұл тез шығып кетудiң қамымен журнал тұратын ұяларға еңкейгенi сол едi:

	– Сiз 5 «Б» класының журналын iздеп жүрсiз бе? – деген дауыстан ерiксiз iркiлiп барып, артына жалт бұрылды. Мұғалiм қыздың көзiмен көзi түйiскен сәтте көңiлiн төтенше бiр ынтық сезiм қытықтап өткендей болды. Сонысын сырт көзге бiлдiрiп қойғандай кескiнiне бұрқ етiп қан тебе:

	– Иә, – дедi.

	– Ол менде, – қыз журналды майыса ұсынды. Райыс оны ала салған бойы ләм деместен сыртқа беттедi. Биғайшаның да, өзгелердiң де мұндай шалт оспадарлықты тосырқай қалғандарын анық сездi. Тоңмойын жаратылысына iштей қатты опынса да, өмiрдегi тәртiп пен рәсiмнiң бәрiн бiрдей сақтай беру мүмкiн еместiгiн ойлады. Белiнен бiр-ақ басып жүре беруге де болмайтыны мәлiм, сөйтсе де сондайға өзiнiң икемi жоқтығына амалсыз жүгiндi. Класқа кiрiп келгенiн балалар орындарынан атып-атып тұрғанда бiр-ақ бiлдi. Отырыңдар деген ишарат жасамастан журналды әуелi үстелге қойып, содан соң барып бәрiне жаппай назарын салды. Осының өзi неге керек, әшейiн далбаса дейтiндей айналасына немкеттiлiкпен қараған кiшi Досаевты көрдi. Бұл қанша түксиiп, түнере түскенiмен, оны елей қоймайтын менмен салғырттық. Қыз балалардың кейбiрi шошынулы сыңайда бақырайып қарайды. Осы кiшкене аралықтың өзiнде бiр-екi оқушының iштерi пысып кеткендей миықтарынан күлiп, ерiндерiн жымқыра тiстеп алыпты. Әр уақыттың өз Серiгi мен Сейiтi болса, мына екеуi солар шығар, бәлкiм. Сонда бұлардың Мұқаны қайсы? Әрқайсысына назарын тұрақтата түсiп кiдiргенiмен, ол пошымдас ешкiм көрiнбеген соң, көз қиығын кiшi Досаев жаққа елеусiздеу тастап қойды. «Бұлардың Мұқаны осы емес пе екен өзi?» Бiрақ бұл ойынан тез қайтты. «Мұқан қорқақ. Ал мынау сәл шыдасаң үлкен Досаевқа ұқсап көзәйнегiн жұлып алып, тесiрейе қадалатын сияқты». Аппақ қағазбен тысталған журналға көзi түскенде ғана сабақ өткiзу керектiгiн ойлады.

	– Отырыңдар! – дедi де, тiзiмге әуелi жалпылай көз жүгiртiп шықты. Содан соң оқушылардың бағаларын шамалады. Күлiмбетова Айна деген қыз ғана бұрын бестiк баға алыпты. Ежелгi тәжiрибе ме, жоқ, әлде жақсы оқитын балаға ынтық бола ма, әйтеуiр Райыс осы фамилияны бiрiншi атады. Нақ осы сәтте Досаевтың оқушыларды әкелерiнiң аттарымен Әбдiбай, Кеңесбай, Серiкбай деп шолақ қайыратыны есiне түсiп, миығынан бiр күлiп қойды. Қазiр өзi де «Күлiмбет» деп барып, «ованы» соңынан бiр-ақ қосты. Соған кәдiмгiдей ыңғайсызданып, Әбдесбаевты шұғыл тез айтты. Орнынан созалаңдап тұрған қара домалақ оқушыға сәл iркiле тесiлiп барып, дереу Болысбаевқа көштi. Шетiнен бәрiн өстiп тұрғызып, бет-жүздерiн анықтап қарап алып, Күлiмбетоваға назарын қайта аударды.

	– Үйге қандай тапсырма берiлгенiн айта қойшы? Орнынан қымсына көтерiлген қыз:

	– Дайындалған жоқпын, – дедi. – Даусынан кiнәлiлiктiң жұрнағы да сезiлмейдi. «Ылғи мен айта берем бе, басқалардан неге сұрамайсыз» деген ренiш бардай. Райыс аңыра бөгеліп, өмiрде өз өтiмдiлiгiн бұлдайтын әдеттiң ежелгi қитұрқысын айырып, сараптауға еркi жетпей ішінде әлдене дуылдап бас көтеріп келе жатты. Осындайларға ылғи есе жiберiп келгендiктiң қарымтасын қайтарудың бiр кезегi жеттi-ау ақыры дейтiн табашыл сезiм ырық бермей өршiп барады. Тек сыр бергiсi келмей түксиiңкi қалпы:

	– Отыр, екi! – дедi. Бiр сәт тосырқай қараған оқушы жалп етiп отыра кеттi де, бойын төтенше долылық буғандай екi қолын жастана жылап жiбердi. Райыс бұған зейiн бұрмай журналға қайта шұқшиды. Өңкей үштiк баға қойылған фамилияның тұсына ерiксiз кiдiрдi.

	– Әбдесбаев, сен айтшы, – дедi. Сөлбiрейе тұрған қара домалақ «менен не сұрамақшы» деген таңырқау шалыстанған қиястықпен көзiн төңкере қадады.

	– Бiлесiң бе, бiлмейсiң бе? – дедi бұл шыдамы таусылып. Оның салғырт нышанында ештеңеден хабары жоқтығына опыну емес, мазаны алудың жайсыз нәубетi келгенiнен шошыну ғана бар. Бұған көзiн ара-арасында сақ тастаған сайын жанары алайып, қарашықтары дегбiрсiз ойнақшып кетедi. Үлкен Досаев баяғыда бұларды оқытқанда бiлмей келген баланың күнделiгiне бiр күнгi сабақтың орнын тұтас қамтып, екiнi баттитып бiр-ақ қоятын. Ал мынаған ондай екiнi он жерден қой, бәрiбiр түк өнбейтiнiн бiлдi. «Кiшi Досаев қалай болды екен?» дедi.

	– Досаев, сен айтып көршi.

	Әуелi маған бiрдеме дедi ме дегендей жан-жағына қаранып алып, орнынан аспай-саспай көтерiлдi. Осы сәтте оның соншалықты сүйкiмсiз емес екенiн байқады. Тек қабағын сәл шытынғанда ғана қалың бетi бүлк ете түскенiн аңғарды.

	– Теңдеулер.

	Мынаның әкесiнен аумайтын жүзiн бақылаған сайын: «Бiр пұт,бiр пұт нан жеп, балшықтай-балшықтай болып отырсыңдар» деген қоңыр даусы құдды өмiрдегiдей дәл құлағының түбiнен естiлгендей болды. Досаевтың балаларды соншалықты жақсы көре қоймағанына нақ осы жолы көзi жеткенiне қатты таң қалды. Өмiрiнiң түйткiлдi жағдайына айналған оның сондағы әңгiмесiнiң өзi жаңағы ойын растай түскендей. Ендi оның баласының бойында бiреудi жақсы көретiн қасиеттiң болатынына кiм кепiлдiк бередi.

	– Ал, теңдеулер дегенiмiз не? – Селт ете қалған оның қоңыр көзiнiң шарасынан «мынау қайтедi-ей» дейтiн қомсынуға ұқсас әлдене барын аңдады. «Бұл Досаевтың өрен-жараны, демек, мұның қанында да сондай опасыздық бар» деп кәмiл сенетiн едi. Бақса, мынауың сыңарезу бiрбеткей ме, қалай өзi? Көзiн бұған қаймықпай тiке қадап, өткен тақырыпты жайлап айта бастады. Бетiндегi жыпырлай қаптаған ұсақ секпiл торғай жұмыртқасiнiкi секiлдi шұбар ала. Сонысына қарамай сабақты жүйелi бiлетiндiгiн байқатқан оған:

	– Отыр, бес! – дедi.

	«Бәсе, осылай болу керек қой» деген райда төңiрегiне сенiммен көз тастап, орнына маңғаз барып жайғасты. Райыс бiр кезде жаңағы Әбдесбаевтың әлi отырмай қақиып тұрғанын көрдi. Ұябұзбас можантопай кейпi көңiлiне бiр сезiк кiрiп қоймайтын алаңсыз. Оған отыр деп айтудың да ыңғайын таппады. Бүгiнгi тақырыпты өткен сабақпен түсiндiрiп жатқанда да назары оған ерiксiз түсе бердi. Осы сәтте бес жыл класс жетекшiсi болған Жiбек апайының бiр мiнезi ойына аяқ астынан оралды. Сабақ бiлмейтiн оқушыны осылай тұрғызып қойып, бiр уақытта барып, «неғып тұрсың, отырмайсың ба» деп тiл қататын.

	– Әбдесбаев, отырсаңшы, – дедi бұл да сөз арасында оған аңтарыла қарап. Бағанадан берi шынымен байқамаған ба дегендей көздерi жыпылықтап, абыржи қараған қалпы орнына жалп етiп отыра кеттi. Үйге берiлген тапсырманы қадала сұрап, қабағын қанша шытса да дәл мұндай әсерi болмағанда бiр елеусiздеу әрекеттiң құдiретiне шын таңырқады.

	Көне дәуiрдегi спартандықтардың балаларын тәрбиелеуi мен Демосфеннiң өзiн шешендiкке қалай баулығанын Досаев мына ұлының құлағына құйып үлгердi ме екен?

	Райыс оған бiр мезет шүйiле қадалды. Өзiне деген өне бойғы бiртүрлi қарастан ол қуыстанғандай назарын жиi-жиi бұрып әкетуге айналды. Кейде мұны жақтырмағандай қабағын қинала шытынған кезде бұған үлкен Досаевты сол күйi қайталаған кiшкене құбыжық секiлдi көрiнiп кетедi. Сабақты түсiндiрудiң сондайда бастапқы екпiнiнен айрылып қалады. Ақыры қоңырау соғылғанда, «осы тақырыпты үйден пысықтап келiңдер», – деп тез жиналып сыртқа шықты.

	Жiбектiң сол баяғы бiр әдiсiнiң Әбдесбаевтың құтын алатындай не бәлесi бар екен? Оның қой көзiндегi байыпты ұстамдылықтан түк қалмай «мынаның беталысы әлден-ақ қатты, мұның ақыры не болып тынады» деген мазасыздық үйiрiлген әлпетi көз алдынан көлбеңдеп кетпей қойды. Жiбектi он жерден қайталасын, онда тұрған не бар! Бiрақ бiр қолайсыздыққа тап болып, тынышы қаша беретiнi қалай? Егер осы күнi басқа жаққа ауысып кетпегенде бәрiн Жiбектiң өзiнен сұрап, анық-қанығына жетер ме едi, жетпес пе едi? Класс жетекшiсiн әйтсе де еске алған сайын ескiден көкейiне сақталып қалған өкпе-назы көкiрегiн оңдырмай сыздата ауыртып өтедi. Бәрiбiр әкесiнiң Досаев болғаны үшiн мұның алдында кiшi Досаевтың, әрине, еш кiнәсi жоқ. Оны сонысы үшiн жек көретiнiн мойындау бiрақ азап. Оқушының бiреуiне жылы қабақ танытып, келесiсiне рай бермей тымырайып алу – педагогика жарықтықтың талабына мүлде қайшы.

	Дастарқан басында отырған әкесi мен шешесi ұлдарының көңiлсiз екенiн байқады. Әлденеден сезiгi бардай, тiптi, әкесi бұған ұзақ тесiлдi. Үнемi түзде жүргендей өңi тотығыңқы, суалған жағы қатпар-қатпар әжiм. Шайын сораптап ұрттаған сайын екi шықшытының бұлшық еттерi бұлтылдап ойнап, көзiнiң зәрлi уытын мұның өңменiне тiктеп қадайды. Ойлап қараса, ес бiлгелi берi әкесiн осы қалпында көрiп келедi екен. Қазiр мен сенiң әкеңмiн дейтiн нышанынан зiл артудың жұқанасы да сезiлмейдi. Сен бала, мен әке болсақ қайтейiк, кiм әке, кiм бала болмай жатыр дейтiнге ұқсас қабағында кейiстiк бардай. Босаға жақта жайғасқан шешесiнiң дөңгелек жүзi мазасыз. Состиып тұрып қалған бұған бiр-екi мәрте көзiн кең аша таңырқай қарап:

	– Бала оқытқан қалай екен, шаршадың ба? Тамағыңды iш, – дедi. Кең-мол пiшiлген денеге шiңкiлдеп шығатын дауыс мүлде үйлеспейтiнiн бұрын қалай аңғармаған, қазiр бәрi тосын.

	Бұл түпкi бөлмеге кiрiп, кiтап-қағаздарын орнына қойды, пенжегiн шештi. Сыртқа шығып қолын шайып, сүртiндi. Осы бiр ұсақ-түйек қимылдың бәрiнде шешесiнiң: «Бала оқытқан қалай екен, шаршадың ба?» деген сұрағын iштей әлсiн-әлi қайталады. Бiр ауыз сөз көңiлiндегi кiрбiңдi жуыпшайып, сергiтiп жiбергендей болды. Дастарқан басына жайғасып отырып жатып, өзiнiң бүгiнгi бiр жiберiп алған әбестiгiн айтатындай қысыла күлдi.

	– Досаевтың баласына бес қойдым.

	Басын шұғыл көтерген әкесi бұған сұстия тесiлiп қарады. Көзiнiң аласы ұлғайып, қарашықтары кәдiктi ойнақшып өттi.

	– Осы сен тентек Досайдың баласынан басқа ешкiмдi оқытпайтын болғансың ба, өзiң?! – дегенде даусына зiл араласты.

	Әкесiнiң сөзi шапалақпен тартып жiбергеннен де жаман әсер еттi. Тiл қатуға шамасы жетпей дүлей ашу бойын билей, қыстығып барады. Әкесi мiз бақпаған күйi әлi отыр. Уақыттың сарытап белгiсiндей аясы қызғылт тартқан жанары тұнық емес, тек төне қадалған сайын сарғыш тартқан тамыры бадырайып көрiнедi. Райыс кесесiн шиыра төңкерiп, атып тұрды. Еш нәрсенiң байыбына бара алмаған шешесiнiң шошынған сыңайынан ерiксiз тосылып, түпкi бөлмеге жұлқынып кiрiп кеттi. Мұнда бiр мезет состиып қалды. «Досаевтың баласы дедiм ал. Досаев шамына тиедi екен, баяғыда қайда қалып едi?» Осы кезде әкесi тоқтаусыз күркiлдеп жөтеле жөнелдi. Мұндайда оның жұпжұқа жүзiнiң қатпар-қатпар жиырылған әжiмдерiне дейiн зор келiп, қып-қызыл болып, бiлеуленiп кететiн әдетi едi. Бiр кезде қақалып-шашалып түсiнiксiз бiрдеңелердi айтты. Шешесi жазған ләм демедi. «Мен не деген сорлымын, кiмнiң ақ, кiмнiң қара екенiн әлi анықтай алмай жүрген». Күнделiктi дайындалатын орнына сылқ етiп отыра кеттi. Жазған әкесiнен бар жайды анықтап сұрауға мұның батылы неге жетпейдi? Райыс өз басының қорқақтығы Ақберген дейтiн кiсiге барғаннан басталатын сияқты көрдi. «Оған қай бетiммен жүгiндiм екен?» Қара бұжыр қапсағай денелi Ақберген зор бiтiмiне келiңкiремейтiн жiңiшке даусын оқыс шаңқ еткiзiп шығарып:

	– Ей, ол Досаев бәрiмiз Тәшкенде тамақ асыраған жоқ па едiк. – Қоңырқай көзiнен қитұрқы сәуленi тоятсыз ойнақшытып ол: – Иә, ол кезде соғыстан Әбекеңнiң Тәшкенге бiр келiп кеткенi рас. Әй, бiрақ Әбекеңе сонда бiр кәдiк болды-ау, – деген. «Сондағы кәдiгi несi» дедi. Бұл бұдан он жыл бұрын сұрайтын жай едi. Зiлдей салмақ денесiн батпандап басып, өткiр заттың жүзi етiн оңдысолды осқылап өткендей денесi тiтiренiп кеттi.

	Ортаңғы бөлмеге кенет жұлқынып шықты. Өзiне селтие қарасқан әкесi мен шешесiнiң ұстамды қалыптарынан екпiнi қайтып, босаңси бастағанын сездi.

	– Көке, сiзге Тәшкенде бiр кәдiк болды дейдi ғой. – Райыс осы сөздi айтқанда демi тарылып, тұла денесi дуылдап, шымырлап өттi. Әбдiбай ұлына көз қиығын әнтек суық тастады. Кенет ащы езу тартқанда ашу-ызбар жоғалып, шырайы жайдарылана түскен тәрiздi. Бiр ызбар шалыс күлкi не ұлғайып, не бiржола өшпей кескiнiне айбар-сұсты мол ұялатты.

	– Ия, болды. Ал оны кiмнен бiлдiң?

	– Ақбергеннен.

	– Сонда Ақберген қандай кәдiк болғанын айтқан жоқ па? – Әкесiнiң өңiндегi манағы наразылық iзiм-ғайым жоғалды. Балағын түрiнiп, оқ тескен балтыр етiнiң құжқұж шұңқырын тыр-тыр қасып, оқты көзiн тағы бiр қадап өттi. – Досаев соғысқа барып па, өзi?

	– Бiлмеймiн.

	– Досаев кезiнде ол әңгiменi маған айтқан жоқ, саған айтты. Ендеше оның соғысқа қатысқан, қатыспағанын неге бiлмейсiң? – Бiр сәт томырылып үнсiз отырған Әбдiбайдың кескiнiндегi ұстамдылық бiртiндеп ызбарлы сұсқа ұласты.

	– Әбуғали дегендi сенiң естуiң бар ма?

	–Иә.

	– Ол кiм, бiлсең айтшы?

	– Сiздiң ағаңыз.

	– Иә, менiң ағам! – Әбдiбай ашуға ерiк берiп қатты айғайлап жiбердi. Қағiлез кейпi тым жүдеу. Күйеуiнiң түрiндегi өзгерiс сыралғылыққа ұқсамайтын болған соң, шешесiнiң көзi шарасынан шыға бақырайып кетiптi. – Оны көрiнде өкiргiр Досайдың баласы да, Ақберген де бiлетiн едi. Сол менiң Әбуғали деген ағам танкист болып соғысты. Бiр ұрыста танкiсi өртенiп, өзi қатты күйiп қалыпты. Жарты жылдай госпитальда жатқан соң бiр-екi адам үйге әкелiптi. Алдында осының бәрiн айтып, шешем хат жазған болатын. Амалым қайсы, iштен тынып жүре бердiм. Жерiмiздi немiстерден тазартып болып қалған кез. Ойда жоқта маған бiр күнi жас солдаттарды алып келу үшiн Ташкентке командировкаға барасың демесi бар ма. «Иә, сәт» деп қуанып кеттiм. Әйтеуiр жөнi келсе ауылға барып, Әбуғалиды көрiп қайтатынымды ойладым. Қанша дегенмен майданнан шалғай, сәл де болса кеңшiлiк шығар деп сендiм. Сөйтiп Ташкентке де келдiк. Бұл жерде интенданттық әскердiң құрамында бiздiң ауылдан Ақберген, Досайдың баласы, ауданнан тағы бiрқатар адам бар екен. Командирiме жағдайды айтып, ары сұрандым, берi сұрандым, жалынып, жалпайып та көрдiм. Жiбiмедi де жiбермедi. Содан ауылға тарттым да кеттiм. Тура менi күтiп тұрғандай келген соң Әбуғали өлдi. Оны жерледiк. Бiраз күн кешiгiп, оралмаймын ба, соғыс уақытының заңы қатал, келген бетте штрафной батальонға айдады да жiбердi.

	– Ал Досаевтың сiздi сатқын деуге қандай хақысы бар?!

	– Ол иттiң баласының менен гөрi оқыған-тоқығаны көп, әр нәрсенi, бәлкiм, артығырақ ойлайтын шығар. Соғыс кезiнде ондайға барған мен де оңып тұрған жоқпын. Бiрақ мен ол айыбымды қаныммен жудым ғой. Ал Досайдың баласының менде не әкесiнiң құны барын мен қайдан бiлейiн?! Райыс та, шешесi де үн-түнсiз. Ал Әбдiбай бiр нүктеге қадалған күйiнен танбады. Уақытты осыншалықты созып алғанына опыну сезiмi Райыстың етжүрегiн сыздатып ауыртып, iшiн от шарпып өткендей қызынып барады. Сүлесоқ басып сыртқа шықты. Күнi бүгiнге дейiн әкесiне күдiкпен қарап келген кiнәсiн жуып-шаюдың қиындығын ойлап, көзiне ыстық жас үйiрiлдi. «Атаңа нәлет, Досаевай!» дедi тiстенiп. «Аты-жөнi жоқ қаралай салуға қалай дәтi барды?! Құбыжық шалыстанған Досаев бiтiмi көз алдына келдi. Тұтқиылдан өшпендiлiк сезiм шекесiн шыңылдатып, көз алдын қарауытып жiбердi. Қанша шиыршық атқанымен шарасыздық меселiн оңдырмай қайтарып, дел-сал күйге ұшыратты.

	Серiктi балалар Сайтан, Сейiттi Быдық дейтiн. Бәленiң бәрi сол Сайтан мен Быдықтан шықты.

	Лабораториялық сабақ өтер алдындағы үлкен үзiлiс. Быдық пен Сайтан жуандау ұзын нұсқағыш таяқты есiкке сүйеп, сыртқа шығып кеткен балалар iшке кiре бергенде кеуделерiне солқ ете түскен әлдебiр сұмдықтан шошына абыржып, тұра қалғанын тамашалайды. Ал бұған балалар қыран-топан күлiсiп, мәз-мейрам. Анау-мынауға елiге қоймайтын Райыс та Серiк пен Сейiттiң қимылын көз жазбай бақты. Бiр кезде әлденеден ыңғайсызданғандай айналасындағы қыздар мен балаларға көз қиығын ұрлана тастап, орнынан ебедейсiз көтерiлiп, есiкке беттедi. Нұсқағыш таяқты қолына қолапайсыздау алып, мұнымен не iстемекшi болғанын ұмытып қалғандай сәл тосылып қалды.

	– Әй, Эвкалипт, есiкке тiре, – деп Серiк Райыстың қасына жетiп келдi. Сейiт пен Серiк өздерiне таңылған лақап атқа еш қымсына қоймаса, ал Райыс бойының ұзындығына бола қойылған Эвкалипт деген бәледен қатты қысылады. Оның өзi баяғыда ботаника сабағынан шығып едi. Дүниедегi ең ұзын ағаш – эвкалипт, класс балаларының iшiндегi ең ұзын Райыс, демек бiздiң балалардың эвкалиптi дегендi ойлап тапқан дәу де болса осы Сайтан. Мұның өңiндегi өзгерiспен түк iсi жоқ ол таяқтың келесi ұшын шап берiп ұстай алып, өзiне қарай жұлқи тартты. Бiр шамдағай қимыл қажет болғанда тiлiнiң ұшын екi бүктеп тiстеп алатын әдетiне бақты. Серiктiң қалпындағы еркiндiкке қызыға аңқайған бұл дегенiне көнiп, таяқты қоя бере салды да, әлпетi нарттай қызарып, орнына арбаңдап барып жалп етiп отыра кеттi. Ұзын таяқшаны тайғанап кетпесiн дегендей есiкке ықтияттап тiреумен әуреге түскен Сайтанның әрбiр қимылын көз жазбай бақты.

	– Эвкалипт, көрдiң бе, осылай тiреу керек! – ол басын кегжите бұған бiр маңғазданып қойды. Ду күлген балалардың өзiне жаппай қарағанынан қысылғандай Райыстың өңi қып-қызыл болып кеттi. Осы кезде есiктi әлдекiм жұлқып ашып қалғанда, тағы бiр қызықтың қалай аяқталатынын тағатсыз күткен балалар iштерiнен тына қалысты. Ал таяқ есеппен дәл ыршып барып әлгiнiң кеудесiне солқ етiп түскенiне балалар жамыраса күлдi. Әуелi күлкi де, сөз де пышақ кестi тыйылып, кiре берiстегi партада отырғандар, одан кейiн бәрі орындарынан жаппай көтерiле бастады. Баппен асықпай жүретiн кеудесiне қадалып тұрған найзадай таяқшаны Досаевтың серпiп те жiбермей бiр орнында қалшия қатып қалғанына таңырқаса қарасты. Бүкiл ашу-ызасын маңдайына жиып алғандай қатпар-қатпар. Оқушыларды қоңыр көзiне ызбар ұялата шолған сайын тапал бойы ептеп теңселiп, тiректi содан ғана табатындай қайта нықтала қалады. Досаев кенет есін жиғандай таяқты лақтырып кеп жiберiп, табалдырықтан берi аттаған бойы бiрер сәт селтие кідірді. Қолын жүрегiнiң тұсына апарып, ауырсына қабағын шытты.

	– Указканы есiкке тiреген қай иттiң баласы? – Сейiтке одырая қараған Досаевтың суық назарынан ол басын төмен тұқырта қойды, – Әй, Еласаров, класс жетекшiлерiңдi шақырып кел, жүгiр! – сыртқа қарай беттеген Сейiттi балалар көздерiмен ұзатып салды. – Түһ, жүрегiм-ай! – Досаев қолын кеудесiнен алмаған күйi қинала тiл қатты. Балаларда еш шаруасы жоқтай терезенiң тұсына таяп барып, көкiрегiн қақ айыра ауыр күрсiндi. Көктемнiң лайсаң мезгiлiндегi тұнжыраған бақты бейiлсiз шолды. Кенет есiктен кiрiп келген жас әйел Сейiттi өзiнен оздырып жiберiп, балаларға, одан соң терезеден сыртты көздеген Досаевқа таңырқай бөгелдi.

	– Бердiбек ағай, жай шақырттыңыз ба?

	Досаев бүкiл денесiмен бұрылды. Қатты жәбiр көрген кейiпке еніп, даусы мүсәпiрлене бұзылып шықты.

	– Қарағым Жiбек, мен соғыс мүгедегiмiн. Дәл қазiр бiр өлiмнен қалдым. Осылардың iшiндегi бiр жүгенсiз ана указканы, – босағада жатқан таяқты көзiмен нұсқап көрсеттi.

	– Есiкке сүйеп қойыпты. Ойымда ештеңе жоқ кiрiп келсем, бiр сұмдық нәрсе төсiме қадала кеткенi. Есiм ауып, әрең-әрең жан шақырып тұрғаным.

	– Жiбектiң сирек ұшырасатын секпiлдерiне дейiн бадырая ноқаттанып, қой көзi кең ашыла үлкейiп, ләм деп тiл қатпастан назарын әркiмге бiр суық бөгедi.

	– Мұны iстеген кiм, шындарыңды айтыңдар! – Әлдеқалай абыржи тосылған Жiбек кенет балаларды шеттерiнен тұрғызып: «Сен бе?» – деп бiртiндеп сұрай бастады, бiрақ тиiстi жауап ала алмады. Бәрi қабақтарын түйген күйлерi «бiлмеймiз» дестi. Кезек ендi бiр партада отыратын Сейiт пен Серiкке келдi.

	– Кеңесбаев, Еласаров, кiм мұны iстеген?

	– Үшеумiз, – деп Сейiт күңк еттi.

	– Қай үшеуiң? – Жiбектiң даусы төтенше ышқынып шықты. «Сен бәле де осының iшiнде барсың-ау» дегендей Жiбек Серiкке жақындады. Қара торы кескiнi сұрлана қалған Серiк әлдебiр жазаның зауалын тартатындай жүрексiне жүзiн төмен салды.

	– Қай үшеуiң деймiн мен саған, Еласаров?

	– Әбдiбаев, Кеңесбаев, мен...

	– Әбдiбаев, Кеңесбаев, сен... – Серiк пен Райысқа алма-кезек көз тастаған Жiбек даусын таңырқай созды. – Әбдiбаев, жаңа сұрағанда неге бiрден мойындамадың? Бар, әкеңдi ертiп кел! Әйтпесе мен сенi сабаққа кiргiзбеймiн. – Жiбекке көзiнiң астымен сүзiле қараған Райыс орнынан қозғала қоймады.

	– Әбдiбаев, мен саған айтып тұрмын, бар, әкеңдi ертiп кел! – Райыс Жiбектiң өзiне осынша қадала қалғанына таң.

	«Серiк пен Сейiттiң әкелерiн неге шақыртпайды. Сайтан бастықтың баласы, Быдықтың әкесі ауыл активі. Жұмыстан босап қалған мұның әкесіне ғана сонда әлі келеді екен ғой» деген күдікті ой көкейіне қонақтаған заматта қаны басына шапты. Көзi ашулы ұшқын атып, партаның қақпағын сiлке қатты жапты. Тарс еткен күштi дыбыстан әуелi Досаев, одан соң Жiбек селк ете түстi. «Бұ екеш бұған дейiн қыр көрсетедi, сонда не болғаны» дейтiн жүздерiнде аңыру бар. Сыртқа беттеп бара жатқан мұны Жiбек көзiмен шығарып салды. Ал Досаев Райыстың соңынан одырая бiр қарады да, балаларға жайлап бұрылды.

	– Қарағым Жiбек! – Даусы биязы да жұмсақ. Бүлк ете түскен қалың бетiнен болымсыз дiрiл бiлiндi. – Мен мұның әкесi Әбдiбайды бiлемiн. Ол баяғыда немiстерге сатылып кете жаздаған. Ал ендi ондай кiсiнiң баласы кiмдi оңдырады дейсiң.

	Бастарын жерден алмай сүмiрейiп тұрған Серiк пен Сейiтке Жiбек шиыршық ата жетiп келдi.

	– Ағаны шақыртсам қайтесiң, оңбаған? – деп Серiктiң иегiнен ұстай алды да ары-берi сiлкiлеп жiбердi. – Ол кiсiнiң сенсiз де жұмысы басынан асады.

	Жiбектiң әлдебiр шалт қимылынан жасқана үрейi ұшып, бағжия қалған Серiк өзiнен дене бiтiмi әлдеқайда iрi Сейiтке жақтырмай қарады. Оның бүйрек бетiнiң шығыңқы сүйегi iшке қарай қушия бiтiп, жапсырыла салғандай тоқаш мұрны қырынан бiтiмсiз көрiнетiнiне көзi осы жолы жеткендей таңырқай аңырды. Басын iшке тыға желкесiн күжiрейтiп, көзiмен iшiп-жеп түйiлгенiнен ересек адамдардан ғана кезігетін қарсылық аңғарылады. Жiбек дiңкесi құрығандай бiр сәт қимылсыз қалды. Сейiт пен Серiкте түк iсi жоқтай бiр кезде ортаға шықты. Үшкiр таяқтың уыты ендi-ендi тарағандай Досаев та жайдарылана түстi. Тек бiр нәрсенi жадынан шығарып алып, соны есiне түсiре алмаған кейiстiкпен бiр жөткiрiнiп қойды. Осы кезде Жiбек оған жалт бұрылды.

	– Аға, бұларды сабақтың соңынан алып қалып сөйлесемiн, – дедi. Тағы бiрдеңе айтпақ болған райынан тез қайтты да, бұрылып жүре бердi.

	Қабағындағы кiрбiң сейiлместен Досаев орнына баппен жайғасты. Балалардың алдынан қия өтпейтiн кiшiктiгiне әбден етi өлiп кеткен кейпi селқос. Қалың журналды арыберi аударыстырып отырып, бiр тұста шұқшия қадалғанда, әлденеден сезiк алғандай қасы жиырылып жазылады.

	– Ақатай. – Мұрнына қарай сырғып түсiп кеткен көз әйнегiн елеместен басын көтердi. Сып берiп орнынан тұрған талдырмаш қызға бiр мезет сазара қарады. – Ақатаева, неге үндемейсiң? Әбдiбай, – сәл iркiлiп барып, тiзiмге қайта шұқшиды. – Бейсенбай.

	– Бар, – деген бiр-екi баланың даусы қосамжарласа шықты.

	– Исабай. – Ешкiм жауап қата қоймаған соң, басын жұлып алды. Көз әйнегi мұрнының ұшына iлiнген қалпы есiк жақтағы қатардың соңғы партасына мойнын созды. Қаперiне ештеңе кiрiп-шықпай қолын жастана ұйықтап кеткен Мұқанға қызықтап қараған күйi мысқылмен жымиып қойды. – Әкесi Исабайдың төрiнде жатқандай шiренедi ғой, мынау, – дедi.

	Балалардың ду күлкiсiнен оянып кеткен Мұқан Досаевтың да, оқушылардың да назары өзiне ауғанын көрiп, абыржып қалды. Қолын жастанғандағы жалпақ iз шикiлсары бетiне бiлем-бiлем түсiптi. Езуiнен аққан сiлекейiн алақанымен тамсана сүртiп үлгердi.

	– Үндiктiң айғырына ұқсап күжiреймей, тұр орныңнан! – Досаевтың қатқыл шыққан даусынан кейiн класта тырс еткен дыбыс бiлiнбедi. – Жүгенсiз, ноқтасыз өскен атаңа нәлет, надан. Үйiңде бiр пұт нан жеп, балшықтай болып семiрiп алып, мектепке ұйықтауға келген екенсiң ғой. – Досаев орнынан ширақ көтерiлiп, сәл алға жүрдi.

	– Осы сендер қызықсыңдар. – Шiренген тұрысы нығыз. Сүмiрейген Мұқан мүлде есiнен шығып кеткендей өңi лезде жайма-шуақтанып қалды. – Осы менi кiм деп ойлайсыңдар? Жүрген бiр ақымақ дейсiңдер ме?! Кешегi соғыста Әбдiбай сияқты немiске сатылған да жоқпын немесе мына Кеңесбаевтың әкесi сияқты пленге де түскен жоқпын. Тұптура қып-қызыл майданның ортасында жүрдiм.

	Қара торы пiшiнi ду етiп қызарған Серiк басын төмен тұқыртып алды. Құтын одан сайын қашыра түскiсi келгендей Досаев ақырын басып, қасына жақындады. Лезде шаршаған кейiпке көшiп, Серiкке төне қарады. – Кеңесбаев, сенiң әкең бiр колхоздың бастығы болса да, мен шындықты айтатын адаммын. Пленде болған-болмағанын сенбесең, сұра өзiнен. – Осы кезде қоңырау тынымсыз шырылдай жөнелдi. Досаев айтпағым көп едi дегендей бөгелiп барып, үстел үстiндегi класс журналын қолтығына қысты. Орындарынан әлi қозғала қоймаған балаларды жаңа байқағандай қасын кере бiр шолып, есiкке беттедi. Оның қарасы көзден таса болған кезде оқушылар орындарынан жаппай өре түрегелдi. Тiлiн екi бүктеп тiстеп алған Серiк өзiне-өзi әлi келе алмай отырған Сейiттiң иығынан қойып қалды. Ол көз аясындағы ызбарлы уытымен сазара қарап, қарашұбар жүзiн күйзелте шытынғанымен ләм деп тiл қатпады. Серiк оны лезде ұмытып, арт жағына бұрылды да балалардың әрекетiн бақылауға көштi. Кiтаптарын жиыстырып жатқан Мұқанды көргенде жүзiне лезде күлкi жүгiрiп өттi.

	– Әй, бақа-бақа, бақ-бақ, басың неге жалпақ? – деп Мұқанның назарын өзiне аударып алды. – О, жүгенсiз, ноқтасыз өскен надан. Бiр пұт нан жеп, балшықтай болып семiрiп...

	Балалар ду күлкiге басты. Шикiлсары өңi құлағына дейiн қызарған Мұқан:

	– Ой, кетшi-ей, пленнiң баласы, – дедi.

	Класс iшiн күлкi тағы көмiп кеттi. Мұқаннан дәл мұндайды күтпеген Серiк назарын әркiмге тиянақсыз аудара состиып тұрғанда, Нәзира деген қызбен көзi түйiсiп қалды. Кластағы ең сұлу қыз саналатын Нәзираның өзiне деген салқын райын байқады.

	– Немене мәз боласың? – дедi. Нәзираның сыншыл да кiнәмшiл қарасынан мұның бойында түсiнiксiз қысылу пайда болды. Бiрақ оны елеместен партасынан ытқып шығып, қасына жетiп келдi. Шұғыл әрекетке барардағы әдетiне бағып, тiлiн екiбүктеп тiстедi де, Нәзираның қолынан шап берiп ұстай алды. Мұның тосын қылығынан әрi шошынып, әрi таңырқаған қыз ендi қолын тартып алуға әлектенiп бақты. Манағы қолайсыз жайды жадынан мүлде шығарып жiберген ол Нәзираны қапсыра құшақтай алып, көтере жөнелдi. Аяқ-қолы тырбана жан дәрмен қарсылық көрсеткен қыздың жүзi өрттей қызарып кеттi. Дабырласа күлген оқушылар Нәзираның жылап жiберуге шақ қалғанын байқап, сап тыйылды. Осындайда күлкiнi қошемет көретiн Серiк балалардың тым-тырыс бола қалғанынан сезiктенiп, Нәзираны дiк еткiзiп жерге қоя салды. Құп-қу болып ұсқыны қашып кеткен қыз:

	– Оңбаған, – деп бетiн баса жылап жiбердi. Серiктiң етжүрегiн елжiрете сыздатқан түсiнiксiз сезiм жан-жүйесiн жiңiшкелеп ауыртып өттi. Сағы оңбай сынып, көп назарынан қашқақтаған күйi заттарын жиыстыра бастады. Сейiтке қарап едi, оның миығындағыны не күлкi, не мысқыл екенiн айыра алмады. Сыртқа беттеп бара жатқанда балалардың назары тек өзiне ауғандай көрiп, қатты ыңғайсызданды. Әсiресе «пленнiң баласы» деген Мұқанның жасқаншақтау кескiнi көз алдынан кетпей тұрып алды.

	Серiк тас көшенi бойлап отырып, үйiне бұрылатын жай жолға түскенiн де бiлмей қалды. Бүгiнгi әңгiменi әкесi естiсе не iстемек? Кенет Райысты ойлаған кезде жүрегi шым етiп, «Эвкалиптi неге қосып жiбердi?!» деп, Сейiтке деген ашуы қозып кеттi. Қарсы алдындағы өрге бұрылып, дөң үстiндегi Райыстардың үйiне көз жiбердi. Есiгiнiң алдында өзiне тесiле қарап тұрған оның қарасын бiрден байқап, қарайламастан жүре беруге дәтi жетпей, амалсыз кiдiруге айналды. Райыстың қолын бұлғап, өзiн шақырғанын көргенде онымен бетпе-бет жүздесуден қашқақтайтын қолайсыз күй кеше сiлейiп қалды. Ол да сайға қарай жүгiрiп түстi де, кiшкене көлденең кезеңнен сопаң етiп шыға келдi. Қорбаңдаған олапатсыз жүрiстi бiр мезет тамашалай қараған Серiк жайсыз көңiл күйден бүтiндей арылмаса да, болымсыз жымиып:

	– Эвкалипт, Досаевты өлтiрiп қоя жаздадың ғой, – деп, қарқылдап күлiп жiбердi де, салқын кескiнiнен тосыла абыржыған қалпы жол жиегiне тiзерлеп отыра кеттi. Бiр қызарып, бiр қуарған Райыстың түксиген әлпетiнен қашқақтап басын төмен тұқыртып алып, жердi айқышұйқыш сызғылауға көштi.

	– Серiк, мен кеткен соң не болды? – Әлдебiр жаманаттан күдiктенгендей даусы бiр түрлi жүрексiнiп шықты. Оған аңтарыла қарағанымен Серiк ләм деп тiл қата қоймады.

	– Серiк, сенiң папаң колхоздың бастығы, Быдықтың папасы бригадир болғандықтан шақыртпады.

	Райыстың не айтқысы келгенiн түсiнбеген Серiк аңқайып қараған кезде әлпетiндегi табиғи алаңсыздық бiржола жоғалды.

	– Бәрiн бүлдiрген Быдық қой... – Даусы күтпеген жерден ширығып шықты. Томсырайып отырған Райысты мүлдем ұмытып, жан баласының көзiне түспеген әлденеден сыр аулағандай бiр нүктеге ұзақ қадалды.

	– Быдық сонда не дедi? – Райыс Серiкке төне түстi. Өзiн тарпа бас салатындай мұның суық сыңайынан сескенген Серiк әлденеше оқталып барып, ойындағысын ақыры айтып тынды.

	– Досаев сенiң папаңды немiстерге сатылған, менiң папамды пленде болған дедi. – Деуiн десе де басын төмен тұқыртқан Серiк қимылсыз отырып, Райыстан еш дыбыс болмаған соң оған көз қиығын ұрлана тастады, бақса ол тiптi бұған бұрылып та қарамапты.

	Райыстың көз алдынан әуелi жүрек тұсын ұстаған Досаевтың аласа бiтiмi елес берiп өттi. Ал Жiбектiң өңiнде әлдебiр ойдың iркiлiс тауып, өзiне сезiктене қарауында күдiк пен сенiмсiздiк жатқандай. Бұдан былайғы әрекеттiң түк мағынасы қалмағандай состиыңқы тұрысынан аумады. Көз алды қарауытып, ширатыла жыбырлаған сағым толқындана көлбеп, айнала төңiрекке көлеңке қалың ұйысқандай болды. Серiктiң дөңгелек қара торы пiшiнiнен бәз-баяғы ойнақылықты аңдағанда Райыс жирене жалт бұрылып кете барды. «Мұның әкесi пленде отырып шыққан соң құтырып тұр ғой» дедi. Әкесiнiң үнемi салыңқы қабағы есiне түскенде, басы солқылдай жөнелдi. Бойын дiрiл билеп, теңселе басып келедi. Жұдырығын тас түйiп, тiстенiп алған кескiнi шүберектей боп-боз. Арт жағына бұрылып қарамаса да, Серiктiң өзiн бағып тұрғанын сездi. Кiшкене дөңге шыға бергенде есiк алдындағы орындықта екi бүктеле отырған әкесiнiң күйкi кейпiне көзi түстi. Бәрiнен көңiлi қарадай қалған оның осы бiр тұрқы бiр кездегi ауыр айыбының зауалын тартып отырғанға ұқсайды. Әкесi бiр кезде басын жаймен көтерiп, қалшиып тұрған Райысқа таңырқай қарады. Әуелi ұлының тосын сыңайын қызықтағандай бөгелiңкiреп, «балалығыңа болайын» дегендей жымиып қойды. «Сонша тесiлгенi несi» деп кейiстiкпен назарын бұрып әкеттi. «Көке, Досаевтың айтқаны рас па?» дегендi күбiрлеп iшінен қайталаған сайын артық-ауыс әңгiме тұрмақ әкесiнiң пұшайман қалпы көкейiндегi түйткiл сауалды сұрауға жiбермейтiн секiлдi. Әбдiбай жан қалтасындағы темекiсiне қол салғанда, түтiн иiсiн алдын ала сезгендей күрк-күрк етiп ұзақ жөтелдi. Көшеден ары-берi өткендерге шүйiлiп:

	– Жермен-жексен болып тұқың-тұқың кетiп бара жатқан кiм анау? – деп жарықшақтана шығатын даусын қамсыз созды. Жауап қатпаған соң ол жалт бұрылғанда бұл дереу назарын сол жаққа тастап, бiлмеймiн дегендей иығын қиқаң еткiздi. Класс жетекшiсiнiң «әкеңдi ертiп келмесең, сабаққа жiбермеймiн» деген сөзiн дәл қазiр құп көретiндей. Досаевтың әңгiмесiнен кейiн әкесiн ертiп бармақ түгiлі, балаларға ендi қай бетiмен көрінбек.

	– Әй, сенiң бiр жерiң ауырып тұрған жоқ па?

	Әкесiнiң әлденеден күдiктене сұрағыштағанынан ешкiмге тiс жарып, сыр ашпай келген құпия саяқсуының сырына ендi қаныққандай.

	– Әй, саған не болған? – Даусы қатқыл шықса да ұлының сескенбей көзiн өңменiне тура қадағанына абыржи тосылды. Өңi қатты бұзылған ұлының бұл қылығын неге жорырын бiлмей дағдарған Әбдiбай:

	– Балам-ау, айтсаңшы, бiреу тидi ме, әлде бiрдеңе дедi ме?

	Ақыры еш қайран жоқтығына көзi жеткендей орнынан сүйретiле көтерiлiп, қора жаққа бет алды. Әкесiнiң сырт кейпiн көзден таса болғанша баққан Райыс: «Досаевтың айтқаны рас болса не iстемекпiн?» дедi. Осы уақытқа дейiн қаперiне ештеңе кiрiп шықпаған күндерiнiң бұдан былай көңiлсiз болатынын ойлағанда көкiрегi сыздап кеттi. Көзiне келiп қалған жасты да елемедi. «Бәрiн бүлдiрген Быдық» деген Серiктiң сөзiн есiне алды.

	Қора жақта оны-мұныны шұқылап қайтқан Әбдiбай манағы орнынан тапжылмаған ұлына таңырқай қарап қойды. Шалқая ашылып қалған қақпаны орнына келтiре алмай бiраз әуреленiп тұрып та көзiнiң қиығын тастады. Арыберi ырғап, түк шығара алмаған соң сiлки серпiп жiбердi. Аулаға шығып, айналасына көз салды. Әкесiнiң әрбiр қимылын бақылаудан айнып, есiк алдындағы орындыққа сылқ етiп отыра кеттi. Көз алдына Досаевтың жүрек тұсын ұстай алған кейпi тағы да келдi. Терең қиналыс iрiккен үнiн талмаусырата шығарғандағы әлпетiнде мұның санасы жете бойламайтын мағына бардай. Ондайлық мiндетсу тек Досаевқа ғана жарасатын сияқты. Райыс алакөңiл күйде көп отырды. Бiр кезде әкесi жаққа қайта қарады. Ол сөйтсе дөң басына шығып, жан-жаққа көз жүгiртiп тұр екен. Онысы тiлдесiп, шер тарқататын кiсi таппаған жалғызсырағандыққа ұқсайды.

	Төрт күн қатарынан сабаққа бармай қойған бұған Жiбек ақырында Серiктi жiберiптi. Әдеттегi шодыр бейбастақтықтан бүтiндей арылып, имене қарағанмен үнемi күлiмдеп тұратын қап-қара тұнық жанары меймiлдей мөлтектеп, күмiлжи бередi.

	– Апай саған ертеңнен қалмай сабаққа келсiн дедi. – Әдеттегi қитұрқылығына көшер-көшпесiн бiлмей тосылып, сынық сыпайылығын сақтауға шамасы әзер жеткен Серiк Райыстың әңгiмеге зауқы жоқтығын байқаған соң кiлт бұрылды. Әлдекiмге наразы сыңайда бiраз аралыққа басын салбыратып барған ол кенет жол бойындағы жатқан босқалбырды қаңғырлата теуiп жүгiре жөнелдi. Даңғырлаған тосаңдау дыбыс ауаға ащы сiңедi. «Әкеңдi ертiп келмейiнше сабаққа кiрмейсiң» деген Жiбектiң қатқыл даусы сияқтанып басында бiрер сәт шыңылдап тұрды. Балалардың өзiн анталай қоршап алған кейiптерi көз алдына келгенде мектепке барар-бармасын бiлмей екiұдай күй кештi. Ендi кештiң батып, таңның атпай қоя тұруын қалады.

	Аспанды құрсаған бұлт кей-кейде ұсақ дым бүркедi. Көңiлдi ғана жадау тартқызбай, адамның сықпыт-сынын да қашыратын көктемнiң ыбылжыған бiр қолайсыз шағы. Үйреншiктi төбешiгiнде қалқайып Әбдiбай тұр. Ауланың сыртына шыққан Райыс әкесi жаққа анда-санда көз тастайды. Қою қара түн шымырлап түскен сайын көңiлiндегi түйткiл молайып, бәрiбiр таңның атпай қоймайтынын ойлап мазасы кете бастады. «Мынаның әкесi сатқын екен» деп тұс-тұстан қадалатын көздер елестеген сәтте ол жаққа қарай аттап басуға тiптi құқы жоқтай.

	Төсегiне жатқан соң да кiрпiгi айқаспай дөңбекши бердi. Түннiң соншалықты ұзақ болатынын бұрын кiм бiлген. Санасына мың-сан ой килiгiп, сабыр-шыдамы таусылды. Мұның бәрiнен құтылудың бiр жолы – өлiм секiлдi болып көрiндi де тұрды. Бiрақ ол дегенiң қандай, бiлсе бұйырмасын. Өзi өлгеннен соңғы жайды көзiне елестетiп бақты. Шашын жайып жiберiп, басы-көзiн тоқпақтап жылаған сорлы шеше, жан баласына тiке қарай алмай еңсесi түсiп егiлген әке, үрпиiп-үрпиiп тұрған Сайтан мен Быдық. Балалардың ортасында Жiбек безерiп алыпты. Ал Досаев топырлаған жұртты қақ жарып келiп:

	– Бұл баланың өлiмiне кiнәлi бiр ғана адам, ол – әкесi Әбдiбай, – деп әдеттегiдей ыңырана сөйлейдi. Шөге түскен әкесi бiр ауыз қарсы сөз айтпай жон арқасы шодырая солқ-солқ жылағанда басы жерге тиетiндей салбырап кетiптi. Селт ете қалған Райыс әкесiне жаны ашығаны сонша, көзiнен ып-ыстық жас ыршып-ыршып шықты. «Көке, Досаевтың айтқаны рас па, өтiрiк пе?» Намыс пен ұятқа қоса мұнда әке жанына оңдырмай жарақат салатын бiрдеңе барынан да имене ме, әйтеуiр, нақ солай сұрауға батылы жетпейдi.

	Атар таң атты-ау, ақыры. Мәңгiрiп ұзақ отырды. Басы мең-зең, көзi удай ашиды. Түндегi бiр қиялында өзiн өлiмге қиналмай қиып жiбергенiн ойлады. «Досаевтың айтқаны рас болып шықса қайтпекпiн?» Кеше кешкiлiк бос қалбырды даңғырлата теуiп жүгiре жөнелген Сайтанның қылығы ерiксiз есiне түстi. Бiр кезде атып тұрып апыл-ғұпыл киiндi де төсегiн жинады. Кiтаптарын реттеп сөмкесiне салды. Ортаңғы бөлмеге шыға келiп едi, шешесi шай қамдап, мұны күтiп отыр екен. Сырттағы уақ малды жайғап жүр ме, әкесi көрiнбейдi. Анасы мұның ұсқынына бағжиып, таңырқай қарады.

	– Райыс, түнде бiр жерiң ауырды ма, ұйықтай алмадың ғой.

	– Жоқ, – дедi бұл асып-сасып.

	Ұйықтай алмағанын шешесi қалай сезiп қойды деген ой көкейiнен кетпедi. Сыртқа шыға берiсте жолыққан әкесiнiң өзiне деген күдiктi қарасына да аялдамай жүгiре жөнелдi.

	Топ-тобымен бара жатқан балалардың бәрi де алаңсыз, бәрi де мәз-мейрам. Ара-арасында әлдененi айтып, қатты күлгендерiн естiгенде олар мұны сөз ететiндей өзiнен-өзi қуыстана бастайды. Ешкiмге қосылмай осылайша шеттеп саяқси берген бұл қысыла-қысыла мектептiң алдына қалай жеткенiн де бiлмептi. Жоғары класта оқитын кезекшi екi қыздың есiктiң көзiнде қыдиып тұрғандарын да ескеруге шамасы жетпей iшке ене бергенi сол едi, мұның қолынан бiреу шап берiп ұстай алды. Жалт бұрылғанда өзiне шұқшия төнген бiреу: «Әй, сатқынның баласы, сен қайда барасың?» дейтiндей бетiнен оты шыққан Райыстың тiзелерi қалтырап кеттi. Анау қолын тас қып ұстап жiбермеген күйi кейiн қарай сiлки серпiп қалып:

	– Жан-жағыңа қарамай қайда барасың, ұятсыз! Комсомолдық значогiң қайда? Жүгiр, үйiңе барып тағып кел! – дедi.

	Санасында «ұятсыз» деген сөз жаңғырығып, шекесi шыңылдап кеттi. Жол-жөнекей кезiккендерден қуыстана, берекесi қашты. Бұрын-соңды бойынан дәл мұндай дәрменсiздiктi сезiнiп пе едi, сезiнбеп пе едi, әйтеуiр, қазiр өзiн дүниедегi адамдардың iшiндегi ең бейшара қоры санады. Шайларын баптап iшiп отырған әкесi мен шешесi бұл беймезгiл уақытта кiрiп келгенде «бұған не боп қалды» деген сыңайда бiр-бiрiне состия қарады.

	– Жаңа ғана айтпап па едiм, бұл оқуды қойған деп.

	– Әкесiнiң даусы күңiрене шықты. Оларға бұрылып та қарамастан төрге озып, значогiн тақты да сыртқа ата жөнелдi. Жүгiргеннен жүгiрiп отырып келсе, сабақ әлдеқашан басталып кетiптi. Дәлiзде еден жуушы әйелден басқа қыбыр еткен пенде жоқ. Бұған сыншыл суық назарын тастаған ол «мынау әлгi Әбдiбайдың баласы екен-ау, алда жазған-ай, а» дегендей қабағын кере таңырқай бiр қарап қойды.

	Төр жақ бұрыштағы есiктен кенет Жiбек шыға келгенде, бұл қатты састы. Райысты барлай қараған күйi бiрер сәт iркiлiп тұрды. Бейiл бұра жақындап келгенде кескiнiнен өзiн аяп мүсiркеуден де өзге «осындай да бола ма екен» деген кешiрiмдi кiнәлаушылықты аңдады.

	– Сен қайда жүрсiң, Райыс? – Арада түк болмағандай Жiбектiң көрнеу бейғам тiл қатқанына бұл селт етiп бағжия қарады. Қанша шүйiлгенiмен көз жанарынан бой тiксiнетiн зiл байқалмайды. Райыс әлпетiнен балаға лайықсыз қамығуды аңдаған Жiбек әлденеден құты қашып: – Бұдан былай сабақтан қалушы болма! – дедi. Бұл сөздi айыптау емес, бiр түрлi өтiнгендей жұмсақ айтты да, мұғалiмдер бөлмесiне қарай бұрылып жүре бердi.

	Бұл орнынан тапжылмаған күйi тұрды да қалды. Үй iшiн әлдеқашаннан бiр жайсыз салмақ басып тұратыны есiне түсiп кеттi. «Әкемнiң немiстерге сатылғаны рас болғаны ма?» дедi iшiнен. Әйтпесе оның еңсесi неге түсiңкi, шешем неге бiр жарқ етiп қоймайды?» Кенет ту сыртынан:

	– Райыс, сен неғып тұрсың? – деген Жiбектiң даусынан селк ете түстi. Қазiр Досаевтың сабағы екенiн шынымен апайы бiлмей ме, жоқ, бiлсе де әдейi айтып тұр ма, соған көзi жетпей дал. Әрi-сәрi күйде залда көп жүрдi. Мұғалiмдер бөлмесiне асыға басқан кейбiреулер «сабақ жүрiп жатқанда мынаның тұрысы қай тұрыс» дегендей бiр-бiр қарап өтедi. «Елдiң бәрi менiң жағдайымды бiледi екен» деп түйдi. Әкесiнiң сүлесоқ жүрiс-тұрысы көз алдына келдi. Сағы сынғандықты жасырып-жауып, елге көрнеу қитарлықпен қарайтындай көрiнедi. Осы кезде безектеп шырылдай жөнелген қоңырау үнiнен төбе құйқасы шымырлап, жүрегi атқақтай соқты. Тұс-тұсты әуелi шу кернеп барып, зал iшi апыр-топыр балаға толды. Маң-маң басқан Досаевтың қарасын көргенде бойын тiктеп ала қойды. Өзiне-өзi ырза кейiппен жан-жаққа назарын самарқау тастайды. Пошымында Райыс ұғынуға әлi ертерек бiр сарабдал ақылдылық бардай. Мұның тұсынан өтiп бара жатып, шырамытатынбiреуiндейтесiлеқарады.Көлкiлдегенкөзiнiң айналасын жыпырлаған ұсақ әжiм торлапты. Шүйiлген сайын жүзiнен шаршап-шалдыққан бейiлсiздiк сезiледi. Бiр сәт сүзiле қарап тұрып, кiрбiң ұялаған жүзiн бұрып әкеттi. Досаевты көзiмен ұзатып салған бойы бұл селтиiп тұра бердi. Бiр-ақ тұтам бойын алға қарай зорлықпен еңкейтетiндей қысқа аяқтарымен жан дәрмен тырбаң-тырбаң басқандағы қимылы тым оғаш.

	– Эвкалипт, – дегенге қараса, өзiне қарай күлiп келе жатқан Бақабас – Мұқан.

	– Сайтан бүгiн сенi келедi деп едi ғой. – Оның көңiл жықпас жалтақ қалпында момақандықтан өзге кiсiнi өзiне баурай қоятын ерекшелiк сезiлмейдi. Әйтсе де мұны лақап атымен атағаны iштартудың сырын аңдататындай. Сондықтан балалардың арасынан осы Бақабасты жолықтырғанына қатты қуанды.

	– Мұқан, мен туралы Досаев әнеугүнi не дедi, айтшы?! – дедi оған тесiле қарап. Әлдебiр нәрсенi парықтағандай лезде ойлылыққа көшкен ол көзiн бұған тұрақтатпай басқа жаққа аударып әкеткенде, Райыстың жүрегiне бiр жiңiшке зат бойлап енгендей шым ете түстi. Бетi өз-өзiнен ысынып, дуылдап барады.

	– Айтсаңшы, Мұқан! – Даусы сыздана шықты. Райыстың түксиген сұсты қабағынан жасқанған Мұқан басын төмен тұқырта қойды.

	– Сенiң папаңды немiстерге сатылып кеткен дедi.

	Мұқан екеш Мұқанға дейiн Серiктiң бұған жеткiзген әнеукүнгi сөзiн айна қатесiз қайталағанына таң қалған жоқ. Жiбектiң манағы сынық қалпы ойына кенет сап ете түстi.

	«Сабаққа бара бер деуi – «ендi қайтесiң, жағдай солай болса» дейтiн мүсiркеуден де жаман бiрдеңе сияқтанды. Безере қалшиып қалған бұл:

	– Эвкалипт, Эвкалипт, апай саған қарай келе жатыр, – деп Мұқанның жанұшыра сыбырлап, жеңiнен жұлқып тартқылағанына да селт етпедi.

	– Әбдiбаев, сен әлi сабаққа бармағансың ба? – Ашуы ырық бермей даусы шаңқылдап шыққан класс жетекшiсi қасына жетiп келдi. Мұның өңiндегi балаға лайықсыз ұстамдылықтан бойы тiксiнген Жiбектiң секпiл жапқан сопақ кескiнiнен әлденеден секем алушылық бiлiндi. Оқушысының өзiне жалт қарағандағы көзiнде өшпендiлiкке ұқсас уыт барын аңдап, не дерiн бiлмей тосылып қалды. Әйтсе де, қабағын болымсыз керген Жiбек асқан төзiмдiлiкпен жауап тосып әлi тұр. Құп-қу болып кеткен жүзi күреңiткен Райыс, есiкке қарай жалт бұрылды.

	– Әбдiбаев, тоқта, берi кел! – деген мұғалимасының даусына бұрылмастан жүре бердi.

	Райыс жол-жөнекей кездескен адамдардың бiрiне де назарын салмай суыт келедi. «Қазiр барып әкемнен бәрiн сұрамасам ба! Егер рас болса, онда не iстемекпiн?» Қос шекесi қатты солқылдап, көз алды бiр қарауытып, бiр бозаңытады. Манағы сәттегi бүкiл денесiн алға жiберiп, томпаңдаған Досаевтың бей-жай жүрiсiнде алаң атаулыдан түк жоқ, мына жаратылысына, айналасына бек разы кейпi көз алдынан көлбеңдеп кетпей қойды. Есiк алдындағы орындықта күжiрейiп отырған әкесiн көрiп, ерiксiз тоқтады. Сырт пошымындағы осы бiр көңiлсiздiк бәрiнен түңiлiп, қалған өмiрiн итшiлеп өткiзуге бел шешкен адамға қатты ұқсайды. Дауасыз шарасыздыққа тап болған Райыстың кеуде тұсы тымырсық ауаға тола, тынысы тарылып бара жатқандай, өзегiн бiр ащы нәрсе шарпып өттi. Сазара қалған бетiнiң әр қатпарын жаза таңырқап барып жиырып, содан шошынғандықты iрке бағжиған әкесi:

	– Ей, саған не болған тағы? – дедi.

	Ләм деп жауап қатпай үйге кiрiп бара жатқан ұлын көзiмен есiкке дейiн ұзатып салды. Аяқ астынан күркiлдеп жөтеле жөнелгенде желқақты өңi күреңiте шымырлап, қалтасындағы темекiсiне қол салды. «О, тоба, мұнысы несi?!» дедi.

	Мектептен шыққан беттегi батылдығынан жұрдай айрылып, осы бiр шарасыздықтан құтыла алмаған Райыс түпкi бөлменiң төрiне етпетiнен құлай кеттi де: «өлiкпiн, өлiкпiн» дегендi үздiксiз қайталай бердi. Нала сезiм көкiрегiне шымырлап тұтас жайылды. Кластас балаларының iшiнде Мұқаннан басқасымен жүздесуден қашқақтауын қорқақтыққа әлде басқаға жорырын бiлмедi. Досаевтың бейнесi көз алдынан көлбеңдеп өткенде. «Мен оны өлтiремiн!» дедi.

	– Әй, мұғалiмiң келдi, тұр! – деген әкесiнiң даусынан жекiру емес, күйзелген адамның шарасыздығын аңдады.

	Басын еппен көтергенде әкесiнiң көзiмен көзi түйiсiп қалды. Жанары қунақ жылтырағанымен үңiрейген жүзi салыңқы екен.

	– Жүр, ана мұғалiмiңнiң алдында сөйлеселiк.

	Әкесiнiң соңынан құлықсыз iлесiп, сыртқа шыға берiстегi кiшкене бөлмеде етжеңдi денесiн тiк ұстап, қой көзiн кең аша өзiне ызбарлы шүйiлген Жiбекпен ұшырасты. Бойын тiктеп, иба көрсетудiң жоралғысын жасағанмен түсiнiксiз енжарлыққа тап болды. Жiбек мұның тұла бойын түгел тiнте шолып, әлдеқандай өзгерiстiң белгiсiн iздегендей ұзақ кiдiрдi. Секпiлдi жүзiне бұрқ етiп қан теуiп, қыр мұрнының жұқа танауы қусырылып кеткендей. Тиянақ таба тұрғысы келгендей сәл шегiнiп, нықталып алды.

	– Ата-ана тәрбиесiн көрдi деп сенi кiм айтады?! – Бағана мектептегi ұстамдылығынан бүтiндей айрылып, шаптығып тұрған ұсқынымен түк әсер ете алмағанына қорынған Жібек көзiн ақшитқан қалпы сәл жақындай түстi.

	– Әнеугүнгi Досаев ағайға iстегенiң анау. Ал бүгiн тоқта десем қарамай кетiп қалғаның мынау. Сонда сенi жалынып оқытпақпыз ба?

	– Досаевқа бұл не iстеп қойып едi? – деп сөзге Әбдiбай килiктi. Жiбекке осы сұрақты қитығына тигiсi келiп әдейi қойылғандай көрiндi ме, әйтеуiр, пiшiнi аяқ астынан бояудай бұзылып кеттi. Көзге ұрып тұрған қараниеттiлiгiнен жүрегi айнығандай лезде салғырттыққа көшiп:

	– Сiзге, не ұлыңыз айтқан жоқ па? – деп сұрады. Сыншыл назарынан ендi бұған не дер екенсiң дегендi аңғару қиын емес едi. Әбдiбай сұраулы пiшiнде әуелi Райысқа түйiлiп, содан соң аң-таң күйi Жiбекке қарады.

	– Қарағым, бұл оған не iстеп қойып едi? Пәлелi жерден аулақ жүр деп, құдайдың құтты күнi қақсаймын бұған, – дегенде жүзiндегi кейiстiк одан сайын ұлғайып, басын кекжите қойғанда жүзiнде не момақандыққа, не қияңқылыққа келмейтiн тосылыс бар.

	– Ол ешқандай пәлелi жер емес, үлкен кiсi. Балаңыз оқитын орын пәлелi болса, онда оқытпай-ақ қойыңыз, – деп Жiбек шап ете түстi. Әңгiме төркiнi қайда жатқанына көзi анық жетiп, бағанадан айтқан сөзi құр далаға кеткенiне қамыға қалған мұғалима Райысты бастан аяқ жаман көзiмен тағы бiр шолып өттi. – Төрт күн бойы сабаққа бармаған балаңызды ақтағанша, ұрсып та, айналып та ақыл айтатын сiздiң жөнiңiз емес пе?! Бүгiн есiкке таяқ тiресе, ертең темiр тiрейдi, – деп Әбдiбайға тiке қараған Жiбек «айтты не, айтпады не» дегендей қабағын шытты. «Не деп кеттi, құдай-ау, ағашы несi, темiрi несi» деген сыңайда Әбдiбай бiресе баласына, бiресе мұғалимаға қарады.

	– Досайдың баласы тiл-көзден аман ғой, әйтеуiр, – дедi бiр кезде қысыңқы көзiн Жiбекке қунақы қадап. Реңiндегi келемеж iзiм-ғайым жоғалып, тағы бiрдеңе айтуға оқтала бергенде Жiбектiң өзiн шошынған сыңайда бағып тұрғанын аңғарды ма, амалсыз тосылды.

	– Балаңыздың төрт күн бойы сабаққа неге бармағанын сұрамағаныңызға әлi таң қалып тұрмын. – Жiбек бұл сөзiн Әбдiбайға емес, Райысқа бағыштағандай бiрер сәт ендi оған шүйiлдi. «Сынықтан басқаның бәрi жұғады» деп бекер айтылмаған-ау, бұл қалай болды дегендей, жүзiндегi абыржулы iркiлiс ұлғая сағы сынып, тауы шағыла:

	– Жақсы, сау болыңыз, – дедi де шығып кеттi.

	Әке мен бала состиған-состиған қалпы тұрды да қалды. Жiбектiң кескiнi не десеңдер о деңдер, бәрiн өмiр көрсетедi дейтiндей ұстамды да тәкаппар. Райыс әкесi жаққа ұрлана көз тастады. Оның жүзiнен жазғырудан гөрi әлденеге алаңдаулы қамкөңілді абыржу сезiледi. Суалыңқы жағының бос терiлерi қатпарлана жиырылып, иегi жөнсiз үшкiрленiп кеткен сияқты. Өздерiнен тыс бiр әлемет екеуiнiң арасын байланыстырып тұрған дәнекер жiптi үзiп жiбергендей Райыстың балаң санасы әзәзiл күдiкке толып кеттi.

	– Маған көрсететiн жақсылығыңды бастаған екенсiң, балам. – Әбдiбайдың даусынан қыжыл бiлiндi. «Неге менiң әкем өзге балалардың әкесiндей емес» деген ой қапелiмде басына шапты. «Көке, сiздi Досаев сатқын дейдi, сол рас па?» деген сөз тiлiнiң ұшына оралып тұрғанымен соны айшайға қарамай айтып салуға батылы құрғыр жетпейтiнiне тiптi қайран. Ал әкесiнiң түксиген қабағы өзiнен сыр аулағандай қадала түскен сайын шамырқана шымырлайды. «Осы үшiн азап шегiп жүргенiмдi бiлмейдi-ау» деген ой көкейiне оралды.

	– Әй, сен маған неге одыраясың? – дедi Әбдiбай. Бала болып әкеден қаймығып, жүрексiнудiң белгiсiн таппаған нышанында қорыну да жоқ емес. Әкесiнiң кескiнiндегi құбылысты баққан Райыс қатты-қатты сөздерiн айтып, ұрса түссе екен деп тiледi. «Досаев мұны немiстерге сатылып кеттi десе, ойына ештеңе кiрiп-шықпайды ғой» дедi iшiнен. Мұндайдан зықысы шыққан Райыс үнсiз тынды. Ашу-ыза дейтiннiң қауқар-қуаты қалмағандай көрiнiп кеттi.

	– Өскен сайын адам бола ма десем, бада болып бара жатырсың, – дедi бiр кезде әкесi. Манадан бергi ұстамдылығынан бүтiндей айрылып, түпкi бөлмеге қарай жүгiрiп кiрiп кеттi. Осы заматта әкесiмен оңаша ұшырасудан қашқақтайтын сезiмге тап болды. Көкiрегi өксiк-өкiнiшке толып, бет-жүзiн ыстық жалын әлсiн-әлi шарпып, дуду еткiзедi. «Өлiкпiн, өлiкпiн!» деген сөздi ырқынан тыс қайталай бердi, қайталай бердi.

	Райысты ертеңгiсiн әкесi оятты. Ұйқысын аша алмаған мәңгiрген қалыпта бiр нүктеге сазара қадалып ұзақ отырды. Бесiктен белi шықпай жатып мұншалықты бейiлсiздiктiң сырына бара алмай дағдарған әке жазғанның кейпiнде де шарасыздық басым.

	– Ей, не бiлгенiң бар, өлтiрсең де айтып өлтiршi! Сенi бағып-қаққаннан басқа жазығымыз қайсы? Әлде бiрдеңе естiдiң бе? – Әкесiнiң тiк төмен құлаған қыр мұрны делдиiп кетiптi. – О, тоба, саған бiрдеңе көрiнген шығар! – дедi сөз таба алмағандай қиналып. Өңi құп-қу. – Сен бүйте берсең жетiстiредi екенсiң. Не түлей емес, не жынды емес, құтымызды қашырып бiттiң! Бала емес, пәлесiң, бiлдiң бе! – Әр сөзiн таптап айтып тұрған әкесi кенет айғайлап жiбердi.

	– Жүзiң төмендеп, елге қарабет болып қалсаң да школыңа бар, құр сүлдерiмдi сүйретiп жүрген маған көрсетпе мұндай сұмдығыңды!

	Бағанадан айтылған ашулы сөздердiң астарына Райыс ендi дендегендей орнынан атып тұрды. Апыл-ғұпыл киiнiп жатып, сөмкесi жаққа назарын екi ойлы тастап та қойды. Мұның бойындағы шарасыздық әкесiн сескенте ме, әйтеуiр, бұған жалтақтап қарай бередi. Сыртқа сүйретiлiп шыққан Райыс мектепке қарай жүруге жүрегi дауаламайтындай аяғын құлықсыз басады. Кетiп бара жатып артына ерiксiз бұрылып қарады. Есiктiң көзiнде өзiн бағып тұрған әкесi:

	– Әй, бетiңнен басқандай не болды сонша?! – дедi. Әкесiнiң даусы бастапқыдай сенiмдi шықпағанын аңдады. Кенет оған жаны қатты ашып кеттi. «Досаев бiрдеңе бiлмесе айтпайды, демек бәрi рас болғаны ғой». Бiр нәрсеге алаңдап қоймай, жайбарақат тiршiлiк кешу бақытынан айрылып қалғанын ойлаған сайын өзегi өртене түстi.

	Тас көшеге түскенде жол бойымен мектепке қарай ағылған қыздар мен балалардың қарасы мол екенiн көрдi. Оларға кешегiдей тағы да қосыла алмады. Өздерi әлденеге мәз-мейрам. Бәлкiм, «мынаның әкесi сатқын болып шықты, оны Досаев айтты» десiп бара жатқан шығар.

	Мектепке кiрер сәтте ерiксiз аялдады. Кешегiдей бүгiн кезекшiлер жоқ екен. Класқа таянғанда балалардың улапшулаған дауыстары еркiн естiле бастады. Тұтқаны ұстап тұрып, қолын қайта тартып алды. Осы күйiнде тұра берсе мұғалiмдердiң көзiне түсетiнiн ойлап, қысылып та барады. Аяқ тықыры естiлген соң, есiктi жайлап ашып, iшке ене бергенде жаңағы у-шу сап басылды. Жым бола қалған балалар Райысты таныған соң жаппай күлiп жiбердi. Ал бұл көп бөгелместен өз орнына озды.

	– Эвкалипт келдi. Бойы бұрынғысынан бiр метр ұзарып кетiптi, қараңдаршы, – деп Серiк дүңгiрлеп сөйлей жөнелгенде класс iшi жаңғырыққан күлкiге ұласты. Серiк әзiлi Райысты бiр пәс болса да қолайсыз күйден арылтқан сияқтанды. Партаға жайғаса берiп, бүкiл назардың өзiне ауғанын сездi де, тұқырая төмен қарап отырып алды. Балалардың әлпеттерiнде бұл қайда жүрiп, қайдан келдi дейтiн таңырқаушылық бардай.

	– Ананы қараңдаршы, мойны жирафтiкiндей ұзарып кетiптi. – Серiк тыныш тұрмай тағы бiр сөз қыстырып жiбердi. Балалар ду күлдi. Қызарақтаған Райыс оған көзiн сүзе қарап қойды. Қараторы дөңгелек кескiнi құтырынған құмбыл, көзiнiң қарашықтарынан өткiр ұшқын ойнайды. Ал оның қасындағы Сейiттiң ұсқыны алабөтен күреңiтiп, бұған бiр түрлi суық шүйiле бередi. Осы қарастан мұның тұла бойы тiксiнiп, iш дүниесi қызып ала жөнелдi. Мұның алдында өзiнiң айыбы барын сезiне ме, әйтеуiр, оның да көңiлiнен бiр түйткiл кетпейтiн сағы сынық тәрiздi.

	Райыс бiртiндеп өзiне-өзi келе бастады. Әркiмнiң жүзiндегi өзгерiстердi жiтi бақылауға көштi. Тiп-тiк отырған Нәзираның арқасына құлаған тоқ бұрымы қозғалған сайын шынжырбаулы сағаттың жуан тiлiндей жаймен тербетiледi. Бұған көзiн төңкере тастап, райынан әуелi еш өзгерiс байқалмағанына абдырап, соңынан томсара қалады. Тұп-тұнық жанарындағы нұр қызды тиянақ тапқызып отырғызбайқалтарысымол құпияхалге душар ететiнсекілді. Iшiнен айтқан әр сөзi сарайында жаңғырығып, көңiлi алыпұшатын күй ендi Нәзираның қас-қабағындағы әр өзгерiске қарай ауытқитынын сездi. Өзiнiң санасына иелiк ете алмай кеудесiн ыстық жалын қауып, түсiнiксiз алақұйын сезiмдермен арпалысып бақты. Осы сәтте Нәзираның өңi әлденеден күрт өзгердi. Осы кезде әкесiнiң жағдайы есiне оралып, қалшиып қатты да қалды.

	Класқа бiр кезде Жiбек кiрiп келдi. Қашанғы әдетiнше оқушыларды үнсiз тұрып, түгендеп шықты. Райысты көрген сәтте таңырқағандай қасын керiп, бiр мезет шүйiлiп барып дереу салғырт райға көштi.

	– Сендер қазiр у-шусыз отыра тұрыңдар. Көршiлерге кедергi жасап ұят болып жүрмесiн. Жетiншi кластың балалары деген есейген, бәрiн түсiнедi деп ойлаймын.

	Жiбектiң ызбарлылау қарасына тағы бiр iлiнiп кеткенiн байқады. Жанын жегiдей жеген ойдың қайтадан бас көтерiп, өре түрегелгенiнен дегбiрi қашты.

	– Сонымен шуламайсыңдар ғой, балалар?

	– Шуламаймыз! – деп бәрi жамыраса үн қатты.

	Осылар өтiрiк айтып тұрған жоқ па дегендей балаларды байыппен үнсiз шолып шықты. Әрқайсысының бойындағы қасиеттерiн жүйрiк көңiлмен шамалағандай болымсыз езу тартты да, сыртқа беттедi.

	– Әй, жираф, мойныңды созып не көрiндi сонша, – деген Серiктiң даусынан селт ете түстi. Балалардың ду күлгенiнен қатты қуыстанды. Серiктiң жүзiнде, бақса, Досаевтың әңгiмесiне опық жегеннiң еш белгiсi жоқ. Орнында бiр минут дегбiр тауып отыра алмай жан-жағына алақ-жұлақ қарайды. Әлдебiр жайды санасына салып, зерделеген сыңайда селтие қалады. Бiрақ бұл күйiнде ұзақ бөгелместен шұғыл серпiлiп, қандай қызық ойлап тапсам екен деген пiшiнде iркiлiп бiраз тұрды. Қаперiне ештеңе кiрiп-шықпастан ұйықтап жатқан Мұқанды көргенде басқа дүниенiң бәрiн есiнен шығарып жiберiп, бүкiл ынта-бейілi соған ауып кеттi. Сып етiп тұрып, дыбысын бiлдiрмей мысықша басып келдi. Балалардың бәрi бұл тағы не сойқанды ойлап таппақшы дегендей оның әрбiр қимылын көз жазбай баға тына қалысты. Ал ол Мұқанның желке тұсына жақындап қалт тоқтады. Шалт әрекетке барардағы әдетiнше тiлiн екi бүктеп тiстеп, бас бармағымен Мұқанның шүйдесiнен осып өттi де, жүрелеп отырып, жасырына қойды. Басын жұлып алған ол қыран-топан күлген балаларға алақтап қарады. Беймезгiл ұйықтап кеткенiне ыңғайсызданғаннан бұрын жаңағы қолдың уытын ауырсынғандай қабағын тыжырына шытынды. Қарсы алдында өзiн бағып отырған Сейiтке көзiн ежiрейттi. Мұның алаңғасарлау қалпына мырс етiп күлiп жiберген ол:

	– Әй, Бақабас, басыңнан тайтұқыр алған мен деп отырсың ба? – дедi.

	Жасырынып отырған Серiк осы кезде орнынан лып көтерiлдi де, қайқайтып және бiр осып өттi. Жалмажан желкесiн ұстай алған Мұқан көзiн алартып:

	– Қойсаңшы, ей, ауыртып жiбердiң ғой, – дедi.

	Тайтұқыр алғанның кiм екенiнде де шаруасы жоқ, ашық қарсылыққа да бармайды. Үйреншiктi жасқаншақ та жалтақ қалпы сайқымазаққа iлiнiп кетем бе дегендей секемшіл. Бұғынып, бүрiсе түскен Мұқанның төбесiнен Сейiт те бiр тайтұқыр алып үлгердi. Оның добалдай қолынан бастап, шошайған жуан бас бармағынан, аясы қып-қызыл көзiне дейiн бiтiмсiздiктiң ұсқынын аңдағандай Райыс қатты жирендi.

	– Бақабас, маған неменеге қарайсың? – дедi оған бүкiл денесiмен бұрылған Сейiт. Мұқанның әлпетiндегi жексұрындықты өзi ғана сезiп, өшпендiлiгi соған одан сайын қозатындай пiшiнi сұрлана күреңiтiп барады. Көзiнiң қарашықтары кәдiк ойнақшып, жанарынан жылтыңдаған тiкенек-тiкенек ұшқын шашырайды. – Неге қарайсың, Бақабас? – Даусы кекесiндi, зiлдi. Басын жасқана көтерiп алған Мұқан жойқын қимылдан сезiктенгендей бағжия қараған күйi кейiн шегiншектедi. Шарасына сыймай атырылған жанары жасаурап, жалпақ бетi нарттай қызарып, алаулап кетiптi. Сейiттiң өңiндегi ызбарды шынға, әлде ойынға балай алмай состия ошарылған Серiк Мұқанның желкесiне қимастықпен бiр түрлi үздiге жұтынып қарайды. Тiлiн жалма-жан екiбүктеп тiстеп алып, қолын тағы зып еткiздi. Шүйде жағын қос қолдап ұстай алған Мұқан өзiне тесiрейiп қалған Сейiтке назарын сәл бағыттап тұрып бақырып жылағаны Серiктiң көңiлiне сыймай дарақылана күлiп жiбердi. Бiрақ ешкiм қостай қоймағанына абыржи қалт тынып, әр тұстан өзiне қадала бастаған назарлардан берекесi ұшып:

	– Бақабас, ойнағанды бiлмейсiң бе, – деп, солқылдап жылап отырған Мұқанның иығынан ұстап, өзiне тартты.

	Сейiттiң тоқаш мұрнының ұшы тершiп, кескiнi күреңдене түтiгiп кетiптi.

	– Ойнап жүрiп жыласаң таз боласың, бiлдiң бе! – деп, тайтұқырды үстi-үстiне ала бастады. Қарсылық көрсетуге еш айла-шарғысы қалмаған Мұқанның өкiрiп жылағанына Сейiттiң айызы қанбайтындай жөнделiп отырып: «Ей, мынау жылайды, – дегенде ашаң тартқан жүзiне таңырқау шалыстанған әлдене үйiрiлдi. Мұқанның жосықсыз жыласы қитығына қатты тиетiндей ұсқыны төтенше сұрлана құбылып барады. – Сен бағанадан берi өтiрiк жылап отырсың, шын жылауың керек. – Сейiт манадан бергi әрекетiн мiсе тұтпай, ендi Мұқан басының тиген тұсынан тоңқылдатып шертуге кірісті. Сейiттi тумысында көрiп отырғаны осы тәрiздi Райыс оған таңырқай қарап қалыпты.

	– Сейiт, қойсаңшы! – деген Нәзираның сөзiн шыбын шаққан құрлы көрер емес. Бақырып-өкiрiп жылаған Мұқанның басын умаждап ұстап, бұған ендi не iстесем екен деген кейiппен iркiлiп, шапалақпен тартып-тартып жiбердi. Одан сайын қорғаншақтай түскен Мұқан порапорасы шығып жылады. Бiр жаққа қашып кетпесiн дегендей тағы оның қолынан тас қып ұстап алыпты. Мұқан тiптi жұлқынып, қарсылық та көрсетпедi.

	– Қандай оңбағансың, Сейiт! – деп Нәзира ғана шырылдап жүр. Ал Мұқанға ұрынған сайын жанын жай таптыратын рақаты бардай Сейiттiң қара шұбар кейпi шырайлана бал-бұл жанады. Болар-болмас iркiлiс тапқан езуiндегі күлкi оны есейтіп жібергендей әлпетi тым ересек көрінеді. Көзiнен тоят таппайтын ұшқын ғана қарасаналы тұрқының жаманат хабаршысындай тынымсыз жылт-жылт етедi. Серiк манадан берi артық қимылға барудан жүрексiнетiндей селтиiп қана тұр.

	Райыс сөзге әлденеше рет киiлккен Нәзираға, бәленiң бәрiн өзi бастап алып, ендi барып бiр шетте қағажу тұрған Серiкке бiр мезгiл iшiп-жеп қарады. Содан орнынан асықпай жайлап көтерiлдi де, Сейiтке ақырын жақындап келдi. Райыстың түксие түскен ұсқынынан сескенген балалар бiр сұмдық болатындай iштерiнен тынулы. Мұқанды зар еңiрете жылатудың қызығына түскен Сейiт Райысты байқамады да. Тек бұл иығына қол салғанда ғана ол қалт тынып, өзiне таяу тұрған Серiкке, сонан соң артына жаймен бұрылды. Райыстың сұстана түйіліп кеткен пiшiнiнен аяқ астынан iркiлiп, құты қаша, мәмілеге шақыратындай сынық тартқан жүзінің шұғыл өзгергеніне Райыс амалсыз тосылатынына ішінен қайран. Қоңыр көздiң ызбарлы уыты өңменiне қадалғанынан секем ала шегiнген Сейiт дойырлау шалт әрекеттi күттi. Ал Райыс дәл осы жерде ұрына кетудiң желеуiн таба алмай бiр қолайсыздыққа тап болды. Кенет Сейіттің сұрында да Досаевқа ұқсайтын бiрдеңе бар тәрiздi көрiнiп кеттi. Еш жерiнен саңылау кiрмейтiн доғалдау тоқаш мұрны сайқымазақ бiрдеңе. Сырт үстемдiктi сезген заматта-ақ көп нәрсенi көрнеу аңдай алмайтын алаңғасар кейіпке ауыса қалатыны Райысты қатты жирендiрдi. Сейiт езуiнен бағана байқаған күлкi iзiм-ғайым жоғалса да, Досаевтың әңгiмесi осыған бола шықты деген ой басын солқ еткiзiп ұрып өттi. Көзiн тайдырып әкеткенде кiрпiгiнiң жиi жыпылықтап кеткенiне дейiн аңғарды. Райыс өзiнiң батыл әрекетке бара алмай тұрғанынан ыңғайсызданып: «Менiң әлiм жетедi, мұны бiрақ неге ұрмаймын?» деп ойлады. Бiреудiң өзiне арашашы болғанын малданған Мұқанның солқылдап жылаған арыны басылып, Райысқа әлсiн-әлi қарайды. Оның ықылық ата өксiп жылауы өзгелердiң өзiне деген аяныш сезiмiн оятқысы келген зымияндыққа ұқсап кетедi. Райыстың өзiне төне түскенiнен сескенген Сейiт басын кегжең еткiзе шалқақтай шегiнiп, таяныш iздегендей партаның жақтауын қолымен ұстай алды. Шақшиған шегiр көзiнен қапы қалмай қарсыласуға қамданған жылт еткен өткiр ұшқын бiлiндi. Кенет есiк жайлап ашылып, iшке қарай ұмсынып кiрiп келе жатқан Жiбектiң мол денесi көрiндi. Сыртқа дейiн естiлетiн балалардың әдеттегi дабыр-дұбыры шықпай, тым-тырыс тыныштық орнағанына әуелi таңырқай бөгелдi. Соңғы кезде атышулы бола бастаған Райыстың, Серiк пен Сейiттiң жат тұрыстарына аңыра қарады. Басын көтерместен дыбыссыз жылаған Мұқанға көзi түскенде:

	– Исабаев, тұр! Не болды саған? – дедi.

	Орындарына әлi жайғасып үлгермеген Райыста да, Сейiт пен Серiкте де iсi жоқ, пәле бiр шықса осы Мұқаннан шығатындай оның солпайыңқы пошымын суық шолды. Басын одан сайын төмен тұқырта түскен Мұқан ләм деп жауап қатпады.

	–Дап-дардай жiгiт болғанша жылаған сенi көрдiм, Исабаев! Саған кiм тидi, айтшы. Еласаров па, Кеңесбаев па, жоқ, әлде Әбдiбаев шығар? Осы сендерге есейген сайын ақыл кiре ме десем, бала болып барасыңдар. Еласаров, тұршы орныңнан!

	Сүйретiле құлықсыз көтерiлген Сейiт бiтiмi селт етпейтiн керенау. Көзiнiң астымен сүзiле қарап, еш нәрседе iсi жоқ ұя бұзбас бiр момақан қалып танытты. Ал құты қашқан Серiктiң жүзi күреңiте сан құбылды. Райыстың көзi осы сәтте Нәзирамен түйiсiп қалды. Әуелi бетiне бұрқ еткен бояу бiрте-бiрте жайылып, құлағының түбiне дейiн қызарып кеттi. Қос бұрымын ары-берi бұлғаңдатқан қыз қаздия қалып, қолын көтердi.

	– Нәбиева, не айтайын деп ең?

	– Апай, Исабаевты Еласаров ұрды. Әбдiбаев болмағанда Еласаров оны аямайтын едi.

	Сейiт Нәзираға оқты көзiн қадап;

	– Бақабасқа бiрiншi мен емес, Сайтан тиiстi ғой, сен неге өтiрiк айтасың! – дедi.

	Көңiлсiз ойдан iркіле бөгелген Жiбек кенет Серiкке назарын шаршаңқы тастады.

	– Сайтан деген ат алып жетiскен екенсiң! Сенiң бiреудi қоса iлiп әкететiн бiр жаман әдетiң бар екен, Еласаров. Мен мына Кеңесбаевты ақтап отырғаным жоқ. Мұның да бiр басына жетерлiк әңгiмесi бар. – Серiктiң қасына жақындап келген Жiбек тұқырайып алған одан бiр сәт көзiн алмай қадалды да, қайтадан Мұқанға бұрылды. – Өзiңдi Бақабас дегiзiп, бiреу ұрса жылап... Сенiң Еласаровтан бiр жерiң кем бе, Әбдiбаев арашаға түспесе, соққысына көне бермекпiсiң? Шырақтарым-ау, ақыл кiретiндей жасқа келiп қалдыңдар ғой, бұл! Ешкiм сендерге жаманшылық ойламайды, бiлсеңдер. Кейде ұрсып та, жалынып та түсiндiргiм келедi. Орыс халқының «Арыңды жасыңнан сақта» деген сөзi бар. Осы кезден қалай қалыптастыңдар, солай кетесiңдер. – Тағы бiрдеңе айтпаққа оқталып барып, сағатына үңiлдi. Содан назарын балаларға жалпы тастады. Көңiлiндегi түйткiл сейiлмеген мазаң күйде үстелiне барып жайғасып, класс журналына белгi соға бастады.

	– Уақыт аз қалыпты, үйге тапсырма берейiн, жазып алыңдар, – дедi.

	Үйге берiлетiн тапсырмаға Райыстың көңiлi ауа қоймады. Осы жаратылыс жаратылыс болғалы берi өмiр кешiп келе жатқандай сезiндi. Әлдебiр кедергiге бола көп нәрсенi айырып, ажыратпаған ба, қалай! Жiбекке ендi аңырып ұзақ қарады. Класс жетекшiсiн бiр түрлi жек көрмейтiн секiлдi. Тек Досаевқа бола жүрегi өкпелi сыздайды. «Арыңды жасыңнан сақта» деген сөз санасында жаңғырығып өткенде тура өзiне арналып айтылғандай көрiндi. «Шынында, менiң әкем осы кiм?» Кескiнi бұрқ етiп қызарып кеттi. Жанталасып әлденелердi түртiп алып жазып жатқан Сейiтке әлдеқалай көзi түстi. Басы зыңылдап ала жөнелдi. Етжүрегi езiле ауырып, кеудесi удай ашып барады.

	– Райыс, сен неғып жазбай отырсың? Бiлсең, техникадағы жаңалықтардың бәрi алғаш биология заңдылықтарына сүйенген, – деген Жiбектiң сөзiнен бойын жиып алып, дереу қаламына жармасты. Үйге берiлген тапсырманы жазып отырған сыңай танытып: «Арыңды жасыңнан сақта» деген сөйлемдi сойдақтатпай, бiр жолға тәртiппен ықтияттап түсiрiп шықты.

	– Осы тапсырманы оқып келiңдер! – Қоңыраудың соғылуын күтпестен сыртқа беттеп бара жатқан Жiбек Сейiттiң тұсына қалт тоқтап, оны бiрер сәт сыншыл райда шолып тұрып: – Еласаров, сабақтың соңынан маған жолығып кетшi, – дедi.

	Мектептен шығып, үйiне қарай аяңдап келедi. Жiбектiң өзiне деген көзқарасының өзгергенiн байқады. Жылт еткен жылылықты малданғандық емес, көңiлiндегi түйткiл мен алаң бiр мезет ұмыт болса – осылай алып-ұшатын әдетi. Көктемнiң салқын-саялы мезгiлiндегi желпiген самал сарайын ашып, бойын сергiтiп өттi. Жан-дүниесiн бiрде жабырқатып, бiрде жадырататын тұрақсыз көңiл күй тағы қайда апаратыны беймәлiм. Күдiктi ойлар қайтадан бой көтерсе бiттi, қобалжып, қоңылтақси бастайды. Артына бұрылып қарады. Балалардан бөлiнiп, саяқсып келе жатқан Мұқанның қарасы көзге ерек шалынады екен.

	«Өзiңдi Бақабас дегiзiп, бiреу ұрса жылап» деген Жiбектiң сөзi ойына оралды. Бiр топ қыздардың ортасында өзiн еркiн ұстап, әлдененi айтып, дарақылана күлген Серiктiң нысапсыздығына қайран қала қалт тоқтады. Мұның аңырып қалғанын көрген ол:

	– Жираф, берi кел, әңгiмелесемiз, – дедi. Үнiнде бәзбаяғы қамсыз сарын. «Қыздардың көзiнше Ұзынтұра, бiресе Эвкалипт, бiресе Жираф деп бұл да бәле болды ғой. Ол әкесiнiң, әрине, пленде болғаны үшiн ұялмайды». Кенет өзiнiң Мұқаннан түк айырмашылығы жоқ екенiн ойлады. Мұқан Сейiтке ешқандай қарсылық жасамаса, ал бұл әкесiнiң соғыста не iстеп қойғанын әлi күнге сұрап ала алмай жүр. Бағанадан осындай оймен селтиiп тұрған Райыс Серiктiң өзiне жақындап қалғанын байқамапты. Өңi ойнақы. Езуiне жиылып қалған күлкiнiң қаймағы бұзылмастан сол қалпы тұр. Онымен сөйлесуге зауқы соқпай Райыс жалт бұрылды да жүре бердi.

	– Жираф, тоқтасаңшы, – деп оның таңырқай дауыстағанына да қарайламады.

	Есiк алдында селт етпей көңiлсiз отырған әкесiн көргенде, құлазулы сезiм жанын одан сайын жабырқатып жiбердi. Есін білгелі еңсесі түсіңкі, кірбіңі сейіліп көрмеген сол баяғы бір ажар. Жанын жегiдей жеген жайсыз уәйiмнен күннен күнге ұсқыны да өзгерiп, берекесi қашып бара жатқан сияқты. Қалған санаулы ғұмырын осылай аяқтауға бiржола бекiнген енжарлық сыңайы мұның жанын бебеу қақтыратын болғалы қашан. Ұлының қылығы да қитығына тиiп бiткендей Әбдiбай қабағын шытып:

	– Бейсенбiнiң қызы саған бүгiн ұрысқан жоқ па? – дедi.

	Сұрауын сұрағанмен назарын көлденең тас жолда арыберi өтiп жатқан жүргiншiлерге аударды. Бiр күн ауру, бiр күн сау дiмкәстiкке етi әбден үйренiп, қу жанын шүберекке түйiп жүрген қалпы әбден зерiктiрiп жiбергендей. Күрккүрк жөтелгенде алқымына тас тығылғандай даусы әрдайым тұншыға булығып шығады.

	– Көке, сiз осы соғыста болдыңыз ба? – дегенде Райыстың үнiнен дiрiл бiлiндi.

	Әбдiбай әуелi мұны тосырқаған сыңайда шекесiмен қарады. Сазарған әлпетiнде әлде қамығу, әлде толқу сияқты бiрдеңенiң барын сездi. Бұл сұрағы қай сұрақ дегендей жүзiне таңырқау үйiрген әкесi бiр мезет абдырап:

	– Бардым, қайтедi? – дедi.

	Әкесiнiң бұл сұраққа дегбiрi қаша қалғанын неге жорырын бiлмей дағдарған Райыстың мұрны бiр делдиiп, бiр қусырылды. Өзiне ежiрейе қараған әке көзiнен кәдiк шалыс ұшқын жылт етiп ойнап өткенiн аңдады. Сол ұшқыннан мұның санасында күдiктi ой тағы қылаң бердi. Әкесiнiң алдында өзiн еркiн ұстаудан бүтiндей айрылып, жиi-жиi тұтыға бастады.

	– Ана Досаев сiздi соғысқа барған жоқ дептi.

	Әбдiбай мынау не айтып кеттi дегендей жөнделiп отырған ұлына бiр уақ ойлана қарады. Қаны қаша абдырағандай iркiлiп, реңi бiртiндеп сұрлана қатайып, көзiн тура мұның өңменiне тiктеп, жаңағы сөздi Досаев емес, құдды ұлы айтқандай қабағын күйзеле шытынды.

	– Досайдың баласынан өзiң соғысқа бардың ба деп неге сұрамайсың сен?! Маған келiп анау үйтiп айтты, мынау бүйтiп айтты деп тұрсың.

	Әбдiбай орнынан атып тұрғанда ұзынтұра бойына ие болмағандай теңселiп кеттi. Ұрынарға қара таппай айналасына алақ-жұлақ қараған кескiнi тыз етпе ұшқалақ. Көз аласының жиегiн қамти жапқан қызыл еттен жан кетiп қалғандай тым суық. Райыс әкесiнiң аяқ астынан ашу шақырғанына таң. Досаевтың сөзiн егер сол күйiнде жеткiзсе не болмақ.

	–Мен Сталинградтың қып-қызыл өртiнiң iшiнде жүргенде, ол мынау Тәшкенде болған, ендi келiп соғыстым дейдi, қызталақ. Ойпыр-ой, бет жоқ қой итте, бет жоқ!

	– Досаевқа еш дауа жоқтығына шарасы біткендей осы бiр сөздердi бiртүрлi күйзеліп айтты. Қабағы одан сайын тұнжырап, селт етпейтiн сүлесоқ осы сұры шапшаң тұтанатын ашудың жетегіне еретіні Райыстың көңiлiн әжептәуiр қоңылтақсытып жiбердi. Бiрiн-бiрi жек көруден де былай үлкен адамдардың бiрiн-бiрi жауапсыз қаралай салуының мәнiсiне жете алмай тосылды. Арадағы сөздердiң қайсысы ақиқат, қайсысы жалған екенiн айырыпажыратудың қиындығына таусылып, осыншалық азап шегудiң салмағын бұдан былай көтерiп жүрудiң мүмкiндiгi жоқ тәрiздендi. Тап мұндай жағдай тек өз басынан ғана ұшырасып, қалған балаларда болмайтынын ойлаған сәтте тұла бойын өшпендiлiк сезiм бунап ала жөнелдi. Жайсыз әңгiменiң одан әрi ушығып кетуiнен жүрексiнетiн халде тұрып-тұрып, үйге кiрдi. «Досайдың баласынан өзiң соғысқа бардың ба деп неге сұрамадың сен?!» деген әкесiнiң шаңқылдап шыққан даусы құлағының түбiнде шыңылдап әлi тұр.

	Түпкi бөлмеде отырған Райысқа әкесi мен шешесiнiң күңкiлдеп сөйлескендерi емiс-емiс естiледi. Бiрақ олардың не деп жатқандарын тыңдауға зауқы соқпады. Көңiлi жосықсыз құлазыса да, екiұдай шарасыздыққа да көндiгiп бара жатқаны жанына қатты бататын секілді.

	– Райыс, тамағыңды iшпейсiң бе! – деген шешесiнiң даусынан селт еттi. Шала бүлiнiп, шырқыңды қашыратын ештеңе жоқ дейтiн басалқалы үн жанын жай таптыратындай жұмсақ естiлдi. Әйтсе де, есiктi қысылып-қымтырылып ашып, әкесi жаққа назарын тастады. Төрде жамбастап жатқан оның өңi бәз-баяғы салмақты, бөтен өзгерiс байқалмайды. Тек бұған сыншыл да сұраулы пiшiнмен ұзақ шүйiлдi. Әлпетiне кейiстiк үйiрiлгендегi әдетiнше жақ сүйегiнiң бос терiлерi қатпарлана жиырылды.

	– Досайдың баласы соғысқа барғанда не iстеп қойдым дейдi соншалықты, қырып-жойған шығар жаман қатты!

	Ұлының әлпетi бұрқ етiп қызарып кеткенiне абыржыған шешесi күйеуiнiң болмысындағы немкеттi әрi өкпе шалыс сызды түсiнбей состиып:

	– Балаң қайдан бiлсiн, айдаладағы Досайдың соғысқа барған-бармағанын, оған барып қырып-жойғанын, – дедi.

	«Сен осы бiрдеңенiң жөнiн бiлiп алмай тұрып, сөзге араласпай-ақ тыныш отырсаң қайтедi» дегендей басын кегжите қойған Әбдiбай әйелiне алая қарап:

	– Баяғыда сүйегi қурап қалған Досайды айтып отырғам жоқ, – деп айғайлап жiбердi. – Иттiң баласын қарашы, мына тұрған Тәшкеннiң төңiрегiнен шықпай, тағы өзi соғысқа бардым деп шiренедi. Ана Сейiтжапар, Ақберген үшеуi бiр жерде болған. Ақберген арақ iшкен сайын Досай баласының опасыздығын жыр қылып айтушы едi, кейiнгi кезде онысын қойыпты.

	Райысқа әке сөзi дәл нысанаға тимей, айдалаға кетіп жатқандай көрiндi. Тек «Досай баласының опасыздығы» дегенге селт ете түстi. «Көке-ау, Досаев не дейдi, сiз не дейсiз?» Көкейiне келiп қалған осы сауалды қоя жаздап барып тоқтады. Күйеуi мен ұлының дәл қазiргi түсiнуге қиын мiнездерiне, аяқ астынан орнаған қолайсыз тыныштыққа жаутаң қаққан ана болмысының жалтақтығына мұның етжүрегi сыздап ауырды. Мiз бақпайтын суық қалпы Әбдiбай қолындағы кесесiн шиырып лақтырып жiберетiндей шошайта ұстап, шайды сораптап ықылассыз ұрттайды. Осы сәтте басына мың-сан ой келген Райыс әкесiне:

	«Досаев сiздi немiстерге сатылып кеттi деді» дегендi айтуға әл-әзір батылы бара қоймайтынына көзi жеттi.

	Мектепке Райыс бүгiн тым ерте келдi. Көңiлiне алаң кiргелi берi жұрт тек өзiн бағып тұратындай көрiнедi. Санасын сансыратып тастайтын ойлардан запы болғалы қашан. Бүкiл класс балаларының алдында әнеукүнгi Досаевтың айтқанын есiне алса бiттi, қаны басына шабады, шекесi шыңылдап, көзi қарауытып кетедi. Мiне, ендi елден бұрын келiп, жападан-жалғыз отыр. Күн көзiнен қалтарыста орналасқан бөлме iшi алакөлеңке. Терезенiң арғы жағындағы қалың бақ екi қабатты мектептiң қалқасын сағалай маужырайды. Көлденең көшенi жиектей түскен күн сәулесi көлеңке ұйысқан бақ iшiне болымсыз шашырайды. Осы көрiнiске алдана қарап тұрған ол жайлап есiк ашылғанда селт ете жалт бұрылды. Өзiне бағжия қарап қалған Серiк бiр кезде ыржиып күлiп жiбердi. Райыстың түксиген қабағын состия жатырқап, орнына барып асықпай жайғасты. Көп ұзамай балалар топырлап келе бастады. Ешкiмге назарын тiктемей кiрген Сейiттiң де сағы сынық. Нәзира кешегiден сүртiлмей қалған тақтадағы жазуды өшiрдi. Бәрiнiң соңын ала жеткен Мұқанның өңiнде әлденеге алаңдап, тосырқау деген атауымен жоқ. Өңмеңдеген жүрiсiмен өз орнына қарай озып бара жатқанда болымсыз күлiмсiрегенiн Райыс анық байқады. «Кешегi жағдайды бұл сонда тез арада-ақ ұмытып кеткенi ме?» дедi iшiнен.

	– Райыс, сен бүгiн кезекшiсiң, – деп тақ ете түскен Нәзираның саңқылдаған даусы құлағының түбiнде дiрiлдеп тұрып алғандай болды. Кезекшiсiң деген соңғы кездегi көңiл күйiне сәйкеспейтiндей бiр түрлi тосаң естiлдi. Неге екенi белгiсiз, Нәзираның да әлпетi алабұртып кетiптi. Кенет кезекшiсiң деу, «қазiр Досаевтың сабағы, абайла» деген ескертпедей көрiндi. Досаевпен беттесу кезегiнiң тағы бiр қияметi тұрғанын ойлады. Жол-жөнекей кездесе қалғанда ол шалқақтап, тоқ сыңайына белгiсiз ой iрке сәл бөгеледi. Содан маңғаз қалпына бiреудiң көзiнiң сұғы өтiп кетiп жүрмесiн дегендей жорта сынық тартып, бәсең басады. Бұрын бiр жерден көрiп, соны ендi есiне түсiре алмай тұрғандай мұрнының үстiне сырғып түскен көз әйнегiн жұлып алып, ұзақ аңтарылып үңiлетiн бітімі көз алдынан сол күйi көлбеңдеп өттi. Фамилиясын Әбдiбайлата шорт қайырып, тақтаға шығаратын қылығына ашуланудың орнына, қақтығысқысы келетiн ниетi ояна бастады. «Ағай, сiз соғысқа бармапсыз ғой» деп айтатын сөздi қапы жiбермеудi ойлады. Балалардың дабыр-дұбырына көңiл бөлмей өзiмен өзi отырған. У-шу сап тынып, орындарынан бәрi жапатармағай көтерiлгенде, бұл да қалай атып тұрғанын сезбей де қалды. Суыт кiрiп келген Жiбек балаларға назарын бiр түрлi дегбiрi қаша тастаған сияқтанды. Өңi қуаң тартып, қоңыр көзiнiң қарашықтары шықтана мөлтiлдеп, әлденеге абыржулы кейiпте ұзақ тосылды. Бiр сәт көзiн оқушылардан асыра қабырғаға тастады. Әлдебiр жайға қайран қалып, соның зардабын санасына жеткiзгiсi келмегендей қиналақинала тiл қатты.

	– Балалар, – тым-тырыс қалған оқушылардың әлiптiң аяғын естиярлықпен баққандарына таңырқаған сыңайда көзiн кең ашты. – Кешегi түнi Досаев Бердiбек ағаларың машина апатынан қайтыс болыпты. –Жiбектiң жарықшақтана шыққан даусынан қалтыраған дiрiл бiлiндi. Бұрқ етiп қызыл бояу шарпыған жүзi сұрланып, бетiндегi секпiл нүктелерi жыпырлай қарауытады.

	– Ол кiсi бiз түгiлi, бiздiң әкелерiмiздi оқытып едi. – Назарын кенет Райысқа тiктедi. Сыншыл сыңайда сыр аулап, әлдебiр тоқтамға келгеннен кейiнгi берiк байламға көшкенiн байқатты.

	Бұл хабарға әлi де сене қоймағандай демдерiн iштерiнен ала тынған балалардың жүздерiнде таңырқау да, қалайша дейтiн абыржу да жоқ емес. Досаев өлiмiн естiген заматта Райыс айызы қана табалайтын пиғылына дес бере алмайтынына қатты қуыстанды. Жiбектiң өзiне қадала қалған сәтте осынысын оқып, сезiп тұрғандай дегбiрi қашты. Қызарып кеткен жүзiн төмен салды.

	– Ол кiсiнi жерлейтiн күнi бәрiмiз барамыз, – деп Жiбек класс журналына шұқшиды.

	Бiр нәрсенiң байыбына бара алмаған Райыс екiұдай күй кештi. Өзгелер нендей күйде отыр екен дегендей, балаларды шеттерiнен барлап, қарай бастады. Ортаңғы қатардың алдыңғы партасында отырған Серiк пен Сейiттiң қап-қара желке шаштарынан төмен айрықшалана көрiнетiн шодырайған сүйектерi күп-күрең. Нәзираның қалшиған қалпымен бұл сонда қалай дегендей шарасына сыймаған жанары шошына атырылып кетіпті. Соңғы орындағы Мұқанның өңiндегi жоқ, ол мүмкiн емес дейтiн сенбеушiлiкте естиярлыққа ұқсайтын бiрдеңе бар. Көкшiл көзiн белгiсiз тарапқа қадағанда, ештеңеге жанын ауырта қоймайтын бәз-баяғы балаң марғаулық байқалады. Райыс осыларды бағып отырып, көңiл күйiнiң түсiнiксiз бiр қалыптығынантағыда қуыстанабастайды. Досаевтыңөлiмiн жадынан лезде шығарып жiберiп, жаңа сабақ түсiндiрудiң әрекетiне қызу кiрiскен Жiбекке де қарады. Мұғалиманың сабақ түсіндіруге кіріскен ынтасына балалар арбалып қалғандай тым-тырыс. Ал мұның қабырғасына Досаевтың өлiмi бәлендей батпаса да, өмiрде күтпеген жағдайдың соншалықты тез, аяқ астынан бола салатыны ақылына сыймай, ойы быт-шыт. Жiбек әңгiмесiне қаншалық ден қойғысы келгенiмен бiр сарынды жiңiшке шығатын дауыс басында сүйкiмсiз даңғырлап жаңғырыға бердi. Мұрнына сырғып түскен көз әйнегiн жұлып алып, ошарыла қарайтын Досаевтың кейпi көз алдына келдi. Оның өлiмiн әкесi естiсе қайтер екен? Қыбы қанғандағы әке пiшiнiн қанша елестеткiсi келгенiмен онысынан ештеңе шықпады. Осы кезде қоңырау соғылды да Жiбек сабағын аяқтады. Аса тығыз шаруаларынан кешiгетiндей балалар алдарындағы заттарын сөмкелерiне апай-топай сүңгiтiп, өре түрегелдi.

	Өзiнiң бiлiмдiлiгiне насаттанатын тоқ сыңайда әңгiме бастайтын Досаев жаратылысынан тiршiлiгiне деген разылығы қатты сезiлетiн. Түлкiнiң күшiгiн қойнына тыға салып, сапқа тұра қалған спартандықтың әлгi бәле қанша тырнап, азаптаса да сыр бермейтiн төзiмдiлiгiне немесе Демосфеннiң теңiздiң жағасына барып сөз сөйлеп, берекесiн қашыра қиқаңдай беретiн иығына жоғарырақтан қылыш асып, сәл қыбыр етсе осып түсетiн ыңғайға келтiрiп, ақыры шешен болғанын әңгiмелегенде Досаевтың салғырт жүзi қунақ тартқан ширақ кейiпке енушi едi. Райыс дәл қазiр өзiнiң Досаевқа деген өшпендiлiгi жоқтығына таңырқады. Тек қайдағы бiр табалағыш сезiмдi сырт көз байқап қойғандай өз-өзiнен қуыстанып, берекесi қашады. Сөйтсе де әлгi түлкiнiң күшiгiн қойнына тығып ала қойған спартандықтың төзiмдiлiгi мен Демосфеннiң ерiк-жiгерi туралы сондай сүйiспеншiлiкпен әңгiмелеу, басқа басқа, ал Досаевтың аузынан шығуы мүмкiн емес сияқты.

	Баяғы орнынан тапжылмай отырған әкесiн көрген заматта көңiлi алып ұшқан тағатсыз күй кештi. Жақындай түскен сайын селт етпес сол марғау қалпын таныды. Оны осы бiр көңiлсiздiктен арылту өз қолында тұрғандай ентiге жетiп келген Райыс:

	– Көке, Досаев өлiп қалыпты! – дедi.

	Бiр түрлi сүйiншi сұрағандай асығып-аптығып келдi.

	– Тек! – деп басын жұлып алған әкесi бұған ажырая қарады. Күреңiткен кескiнiне «балам-ай, сонша не көрiндi, өлiм ойыншық па саған» деген ренiш үйiрiп, қабағын шытты. – Түске дейiн өлген кiсiнi естiмедi деп тұрсың ба, барып та шықтық.

	Тiршiлiкте өлiм дейтiн нәрсенiң кездейсоқтығынан шошынатын кейiпте Әбдiбай ұзақ бөгелдi. Райыс әкесiнiң жүзiнде қайғырып-қамығудың терең сызаты жоқтығын байқады. Бiрақ Досаев өлiмiнiң әсерi неге күштi болды деген ойдан ерiксiз мүдiре бердi. Досаевтың бiр ауыз сөзiне бола мұның шегiп жүрген азабын әкесiнiң тiптi сезбейтiнiне налыды. «Мен әлi айтқан жоқпын, егер айтатын болсам, өлмесе өмiрем қапсын» деп шыға келер. Шеке тамырлары солқылдап ала жөнелiп, көз алды ысынып барады.

	– Ол сiздi немiстерге сатылып кеткен дептi.

	Күреңiте шымырлаған қара торы кескiнi сұстана түскен Әбдiбай ұлына жақтырмай қарады. Қысыңқы көзiнiң қоңырқай қарашықтары дегбiрсiз ұшқын атып:

	– Оны маған не қыл деп айтып отырсың?! Ол өлмей тұрғанда қайда қалып едiң? Досайдың баласы қағынайын деп қағынбаған шығар, осынысына көрiнейiн деген ғой. – Қатқыл үнiнен шамшыл сарынды аулай алмады. Ұстамдылығын жорта сақтап отыр дейiн десе, жүзi өрт сөндiргендей түтiгiп кеткен. Көзiнiң сұғын тура мұның өңменiне қадап: – Бәсе, бұған не болды деп ойламаймын ба?! Досайдың баласы мейлi жарайды, қараниет-ақ болсын, ал Бейсенбiнiң қызына не жоқ, бәрiн көрiп, естiп тұрып, әнеугүнi тепсiнiп кеткенiн қарашы! – дедi.

	Әкесiнiң өңiндегi күйзелiске ұқсайтын төтенше өзгерiстi ұзақ барлады. Жүзiнде опыну да, наза да бар секiлдi. Райыс бiр жағдайға түсiнбей дал. Сыртқа шығаруға жүрексiнiп келiп, абайсызда айтып қойған жаңағы бiр кесапат сөзге әкесi неге ашуланбайды? Өзiне түксиiп қарағандағы суық райынан бiр жағдайды дендеп ойлауға дәтi жетпей дегбiрi қашатын секiлдi. Түйiнi жуырмаңда шешiлмейтiн, әйтеуiр, шым-шытырық бiрдеңе. Балалардың алдында Досаевтың айтқаны анау да, әкесiнiң сөзi мынау. Iшкi күдiгi қайта бас көтердi. «Әкем менiң шынымен сатқын ба, мен сонда сатқынның баласы болғаным ба?!» деп тығырыққа тiреле бердi. Әлденеден қарманып ұстамаса, дүние шыр көбелек айналып бара жатқандай көрiндi.

	Райыс өлiмдi жерде кек болмайды дегенге жүгiнержүгiнбесiн бiлмей, түпкi бөлмеде қалшиып әлi отыр. Бiр қу ағашты есiкке тiрегенге бола балалық өмiрiнiң бүлiнгенiнiң обалы Досаевқа деп он жерден айтқанымен ештеңенiң орны толмайтыны белгiлi. Өкiнiш тәрiздi кермек сезiм кеудесiн сыздатып-сыздатып өтедi. Сонда Досаевты жерлеуге бармай қоюын өзiндiк қарсылыққа жорыса да, көңiлi көншiмейтiн бiр ықылассыз күйден арыла алмады. Ендi келiп оның салыңқы қабақ баласына: «Сенiң әкеңдi елдiң бәрi жек көретiн, аты-жөнi жоқ қаралай салатын. Соғысқа барды ма, бармады ма бiлмеймiн, әйтеуiр, қатты сиқырситын» десе жақсы бола ма? Бұдан да бәрiбiр меселi қайтпайтынын түсiндi. Түбiнде онысы көкiрегiнен запыран болып лықсып шығып кете ме деп қауiптенетiнi де рас. Оның бiр ғана сөзi үшiн кiшкентайынан булыға тығылып өскендiктiң өксiгi қазiр де аһ деп қалса бiттi қолқасын қауып, кеудесiн ыстық дем кеулеп кетедi. «Өлетiн Досаев өлдi, оның қараниеттiлiгi ақыры өзiне жақсы болған жоқ. Оның өлiмi таза кездейсоқтық болса да, ал мен неге ылғи жөнсiз жайларға сене берем осы!»

	Манағы томсырайған қалпынан аумай, бiр нүктеге сазара қадалып қалған әкесiнiң кейпiне ашпалы есiктiң жақтауынан ұрлана көп қарағыштады. Кенет «штрафной батальон» деген сұмдықтың абыройсыздығымен қоса, айтып жеткiзуге қиын ауыртпалықты ойлаған уақытта тұла бойы тiксiнiп, шымырлап өттi. Мынау пәни дүниеде бiр жазған өз еншiсiне тиесiлi қиындықты өлермендiкпен көтерсе, екiншi бiреуге ондай сын маңдайына көрнеу жазылмайтын сияқтанып кеттi. «Сорлы әкем! Мұның көрген азабының жанында Досаевтың жаласы түкке де тұрмай қалатын шығар, әуелi?» дедi iшiнен. «Осы бiздер неге шешiлiп сөйлесе алмаймыз?» Мұншалықты шеккен тауқыметтiң игiлiгiн көрмеуден өткен қорлық жоқтығы әке денесiндегi құбыжықтанып бiткен шор-шор жарақаттарды ақыл-есiнен мүлде айрылған әлденеге ұқсатқаннан барып:

	«Осыншалықты сенiмсiздiктiң салдарынан оңбағандай қиянатым тиiп кеткен екен-ау?» деген күдiк ойына сап ете түстi. Осының бәрiн ақтарып, кешiрiм сұрап, көңiлдегi кiрдi жуып-шаюға илiкпейтiн тоңмойын жаратылысы ғана кiнәлi секiлдi. Құпияны қанша тiс жарып ашпауға бекем осынау тiрлiктерiн сыншыл сырт көз үнемi бақылап тұратындай көрiндi.

	Бiр кезде әкесi орнынан сүйретiле көтерiлдi. Еңкiш бойын қинала жазғанда қарауытқан кескiнiнен манағы ашуыза әлi толық сейiлiп болмапты. Кенет бұл отырған жаққа жалт бұрылып, одырая қарағанда бiр ойдың ұштығына жетпей сансыраған әлпетiні селқос. Әке жүзiне ұялаған мұндай кiрбiңдi көрiп отырғаны осы секiлдi сасқалақтап, қатты абыржыды. Арқасы шымырлай мұздаған бұл есiктен екi бүктеле шыққан әкесiнiң қоянның жонындай күжiрейiп кеткен жотасы мен бiраз уақыт сембеген күрк-күрк жөтелгенiне дейiн етжүрегiн езiп, елжiретiп жiберетiн аяулы нәрсесiндей сезiндi. Осы сәтте әке өмiр бақилық әке де, өзiнiң маңдайына бала болып қалу жазуының нәубеті ешқашан жылжымайтындай көрініп кетті.

	Таң ертеңгiсiн мектепке келе жатқан бетте әкесiнiң кешегi болмысы көз алдынан кетпей көлбеңдеп тұрып алды. Онысы және бұрынды-соңды көрiп жүрген ашушаң тыз етпелікке мүлде ұқсамайды. Атжақты арық жүзiндегi қатпар-қатпар әжiм, шалт тастағанда шарасындағы бой тiксiнетiн уыт – бәрi терең дендеген күйзелiс пен қиналыстай. Жанын жегiдей жеп жүрген мазаң ой сондықтан да ұсқынын мың-сан құбылтатын секiлдi. Жүрек тұсы тұтқиылдан тағы да сыздай жөнелдi. Досаевтың баяғы сол лаңынан кейiн төрт күн бойы мектепке бармай, ақыры шақыртып болмаған соң келгенде есiктiң көзiнде қыдиып тұрған әлгi ересек екi қыз: «Значогың қайда, ұятсыз, бар тағып кел» дегенi осы қазiр тура сондағыдай елесімен көз алдынан тірі көлбендеп өткенде, өзiне-өзi қатты жаны ашып кеттi. Досаев сұмның жапқан жаласы анау, бетiнен басқандай болып құр сүлдесiн сүйретiп мектепке келгендегiсi мынау. Маңдайымен жартасты соққандай есеңгiреп үйiне қайтса... Райыстың шекесi дың етiп, көзiнiң алды қарауытып, бұлдырап бара жатқандай көрiндi. «Жан алғыштай қыдыңқыдың еткен қыздарға жалынышпен жаутаңдау он беске келiп қалған сойталдай жiгiтке оңай тидi дейсiң бе?» Әлдекiм мұның өңiндегi өзгерiстердi бағып тұрғандай көрiнiп, жан-жағына қарап алды. Тас көшенiң бойындағы әр үйдiң тұсынан шығып тұрған балалардың жоғарыдан келетiн топты асықпай тосқан кейiптерi үлкен кiсiлерден ғана кезігетіндей басалқалы. «Кiшi Досаевта таза балалық нышан бар ма?» дедi бiр кезде өзiне-өзi. Досаевтың баласы болғаны үшiн ғана осы бiр сұраққа оң жауабын беруге еркi жетпейтiндей. «Балаға сену керек, оларды алаламай жақсы көру керек деп үйреткен жоқ па» дедi iшiнен тағы. Райыс өз бойындағы пендешiлiктi ойлаған заматта көңiлi кәдiмгiдей қоңылтақсып қалды. Мектепке кiргенде де осы бiр қуыстанушылықтан арыла алмай, жүрiс-тұрысындағы олпы-солпылыққа таңырқап қарай беретiн секiлдi.

	Мұғалiмдер бөлмесiне кiре берiсте Сабыр қарсы жолықты. Бұған одырая бiр қарап, амандасудың ишаратын жасады. Мұның селт етпейтiн суық райынан назарын тайқыта төмен түсiрiп, томпаңдаған жүрiсiмен сыртқа беттеп барады. Мектеп директорының өзiне деген қарасынан әкiмдiк мысы барын аңдады. Мұғалiмдер бөлмесiне кiргенде терезе жақта әрқашандағыдай бiр топ әйел шүйiркелесе әңгiмелесiп тұрғанын көрдi. Төрде отырған оқу iсiнiң меңгерушiсi бұған көзiн сүзiп өтiп, жазып жатқан қағазына қайта шұқшиды. Ал ана Биғайша жас болса да кексе әйелдердiң ортасында тұрғанда байқалмай қалатынына таңырқаған күйi журналды алып кете бергенi сол едi:

	– Шырағым, сен осы жоспар жасайсың ба, жасамайсың ба? – деген байсалды шыққан қатқылдау дауыстан амалсыз кiдiрдi. Күнделiктi жоспарды көрсете берудiң ыңғайы келе бермейтiн кездер де бар. Мына бiр топ әйелдiң көзiнше жалпаң-жұлпаңға ұқсайтын болған соң, сұрай қалса көрсетермiн деп ойлаған. Мұғалималар сөздерiн кiлт доғарып, бұған аңтарыла қарасты. Биғайшаның бетiне қызыл ойнап, қас-қабағын кере, көзiн төңкере тастады. Кескiнi ду етiп қызарып кеткен бұл оқу iсiнiң меңгерушiсiне жалт бұрылды. Әдепкiде осы бiр шалт қимылынан ыңғайсызданып та қалды.

	Асықпай жайлап ашып, әр жолға шұқшия қадалған ана кiсi бiр кезде:

	– Осылай көрсетiп тұрған қиын емес шығар, – деп, байыптылығынан еш жаңылмай езу тартып қойды.

	Райыс жасы үлкен адамдардың мiнездерiндегi iрiлiұсақты қилы сәттi аңдап болжаудың қиындығын ойлады. Бұл кiсiнiң көзiнше жаңағы бiр топ мұғалiм әйелдердiң қысылып-қымтырылмай әңгiме соққандарына не жорық?

	Бала оқытуға етi бiртiндеп үйрене бастаған секiлдi. Түрлi ойдың шырмауынан шыға алмай класқа кiрiп келедi, орындарынан атып-атып тұрған балаларға отырыңдар дейдi де, бiрден сабақты түсiндiруге кiрiсiп кетедi. Бiрақ өзi жетекшiлiк ететiн кластағы кiшi Досаев дертiне айналып бара жатқан бiрдеңе. Назары ылғи соны іздеп тұратын секілді. Ол да қабағын кiржитiп, осы бiреу маған бәле болды ғой дейтiндей, көзiн бұған қырын тастайды. Бүгiн де бәрiнен кештеу созалаңдап тұрды. Қитығуын қитыққан Райыс сыр бермей түксиiп, оны бiр сәт үн-түнсiз барлады. Әбдесбаевтың жалпақтау пошымы да назарына бiр iлiгiп өттi. Күлiмбетованың қап-қара жанары мөлдiреп, жатырқаулы сыңайда селтиiп қалғанын аңдады. Қайдағы бiр аяушылық сезiм көкiрегiн шымырлатып жiбергенде, ширақтығын аяқ астынан жоғалтып алады.

	– Әбдесбаев, сен бүгiн дайындалып келген шығарсың?

	– Сенiмiнiң шамалылығын бiлдiрiп алғандай үнi бәсең. Орнынан ауырлау көтерiлген Әбдесбаев екi иығы салбырап, сүмiрейiп барады. Бiрер сәт Райыс оны көз алмай бақты. Мұндайда Әбдесбаев нобайынан балалық нышан жоғала бастайтынына таң. Құдды зәрезап болып, бәрiнен көңiлi қалып, түңiлген сыңайға енедi.

	– Әбдесбаев, сен тақтаға шықшы, – дедi амалы бiтсе де жұмсақ тiл қатып. Осы кезде бiреудiң сыңқ етiп күлiп жiбергенiн естiдi. Әрбiр баланың жүзiн байыптап шолуға кiрiскенде кiшi Досаевтың кескiнi қунақ, күлкiнiң iзi өшпей езуiне жиылып қалғанын көрдi. Мұның өзiне қадалып тұрғанын аңдап, екi қолын алдына салды да үлгiлi оқушылық қалыпқа лезде көшiп үлгерді. Өзiнiңжанары нұрлы. «Мұның көзiндегi ұшқын мына Әбдесбаевқа неге бұйырмады екен?» дедi. Оныңжаратылысындағымарғаулықшымбайынақатты бататындай бұл атып тұрып, қасына қалай жетiп барғанын сезбедi. Төмен тұқырып алған оның басын әрең көтерiп, назарын аударып алды. Қарашықтары көзiнiң құйрығына тығылып, аласы мағынасыздау ұлғайып, ақшиып барады.

	«Қақ-соқта түк iсi жоқ бiртоға адам болады-ау түбiнде. Бiреулердi басына шығарып алатын ез шығар, бәлкiм. Бұған қандай амал жасаса жөн?» дейтiн шарасыздыққа ұрынды. Осы кезде сарт ете қалған дыбысқа ерiксiз бұрылды. Қараса, орнына тез жиналып үлгерген Досаевтың тымпиып алып отырғанын байқады. «Бұл өзi неге құтырып алған өзі?».

	– Досаев, тыныш отыр! – дедi. Шынымен қаймыққандай жүзi мүләйiңкi тартты. «Мұны әкесiне бола жек көрем бе, жоқ, сүйкiмсiзi сүйкiмсiз бе? Осы Әбдесбаев қанша можантопай, қанша кеще болса да жек көрмеймiн. Неге?»

	– Әбдесбаев, не iстеуге болады, өзiң айтшы? – Онымен ақылдасып, сырласқысы келгендей бiр түрлi толқып тiл қатты. Ол екi иығын қомдана күжiрейiп, көзiнiң астымен қарағаннан басқа әрекетке бармады. Мұндайда Досаевтың «үндiктiң айғырына ұқсамай» деп тiлдей жөнелетiнiн ойына алды. Ендi оның ұлы жаққа ерiксiз көз салды. Алдындағы баланың желкесiнен нұқып қалып, жайбарақат қана отыра қалғанының үстiнен түстi. Алдындағы оқушы да қабағын кiржитiп, қолын сiлтеп кеп жiбергенде шалқая шегiнiп үлгерген Досаев денесіне дарытпады. Кенет өзiне қадалып тұрған мұны сезе қойды да: «мынаны қарашы, өзiненөзi ұрынып отыр» дегендей иегiн изедi. Басында қалың бетке мұншалықты сергектiктi қимай таңырқай беретiн. Өзiн мiсе тұтпай, басынғысы келетiн ыңғайын танығандай күдікті ой көкейiне қапелiмде келгенде басына ыстық қан шауып, көзiнiң алды тұманданып кеттi. Ұстамдылығынан қанша айрылмауға тырысқанымен кiшi Досаевтың тұсына түтiге жетiп келдi. «Мынау қайтедi-ей» дейтiн сескенулi сыңайынан балалыққа тән емес, жөргекке сiңiстi әлдебiр зымияндықты аңғарғандай әуелi қалт тынды. Ал ананың шарасы үлкейiп, делдиiңкi танауы қусырылып барады. Ақырының аңдысын баққан ұстамдылығында да әкесiн сол күйi қайталайтын бiрдеңе бар. Кенет Райыс оның желкесiнен нығыздай ұстай алып, тiк көтерiп тұрғызды да алға қарай шиыра серпiп қалды. Бiрқауым аралыққа дедектеп барып, екпiнiн әрең тежеген ол – «мынаның есi дұрыс па» дегендей одырая қарады. Райыс оны желкелеген күйi есiктен сыртқа мытып жiбердi. Суық сыңайынан балалардың үрпиiсiп қалғанын аңдады. Әбдесбаевтың салбыраңқы ұсқынындағы пұшаймандыққа манағыдай жан ашу сезiмiмен емес, көзтүрткi сүйкiмсiздiктен әбден запы болғандай жерiне қарады.

	Класта шыбынның ызыңы естiлетiндей тыныштық орнапты. «Ұстамдылық керек жерде дүлей ашудың ырық бермей, ағаттыққа апарғаны-ай» деген опыну санасына оңдырмай сызат сала қылаңытты. Сабасына түсе алмай арыберi жүрдi. Өзiне қадалған көп көз таңырқаса жәутеңдейдi. Аққұба, қараторы, сап-сары кескiндердiң кесел-кiнәраттан таза аңырулы қалыптарында мынау ұзынтұра мұғалiмнiң ожарлау мiнез-құлқынан шын тосырқау бар ма, қалай! Қолайсыздықты сейiлтудiң ретiн таппай бөгеле бердi. Бiр кезде Әбдесбаевты көзiнiң астымен шолып: «Отыр» деген сәтте даусы өзiне тосын әрi қату естiлгендей болды. Әбдесбаевтың бойындағы осыншалықты жiгерсiздiкке ме, өз бойынан байқалған осалдыққа ма, әйтеуiр, ашуы қатты қозды. Өзiне анталаған көздердегi секемшiл әрі сыншыл естиярлыққа ұқсаған жылт-жылт еткен ақылды ұшқынмен әр ұшырасқан сайын құты қашатын сияқты. Ендi бiрде мұның қалпындағы олпы-солпылыққа таңырқаулы балалық ынтызарлықты аңдады.

	Бұрынғы мұғалiмнiң өткiзген сабақтарына амалсыз көз жүгiрттi. Оның көбiнесе қойған үштiк бағалары ұзындықысқалы, артық-кемi бiлiнбей көгенделе тiзiлiп тұрғанына таңырқады. Ал өзiнiң Күлiмбетоваға қойған екiлiгi мен кiшi Досаевқа қойған бестiгi мыналардың қасында тырбиыңқы, көзге тым қораш.

	– Күлiмбетова, тақтаға шықшы, – дедi журналдан көз алмаған күйi. Бұрынғы мұғалiмнiң үш қоюға келгендегi ұқыптылығына қызыққандық емес, «сонша жыпырлата бергенi несi» деген ой тербеп өттi. «Әбдесбаевқа да үш, ал Әбдесбаев бiреу емес, көп болса қайтем?» Күлiмбетованың кенет үздiк-создық шыққан үнiнен селт ете басын көтердi.

	Демiн ентiге алған кiшкентай қыздың қап-қара көздерi жәудiрей мөлдiрейдi. Мұнысы несi дегендей аңыра селтиiп қалды. Екi тiзесi қалтырап тұр екен. Бiр жадырап қоймайтын түксиiңкi қабағынан мұнша қаймығуды сезгенде көңiлiндегi қуыстану түйткiлінен бүтiндей арылып, бойы жеңiлейiп шыға келдi. Күлiмбетованың сөздерi қиыспаса да, зейiн қоя тыңдаған кейiп танытты. Қалтырап-дiрiлдеген қыздың нақ осы қалпынан ләззат алатын түсiнiксiз күйге тап келді. Және оған ыңғайсызданбайтынына таңырқады. Осы күнге дейiн Досаевқа ғана ысырып келген жамандық атаулы өз бойынан табылатынына көзi жеткен сәтте жайдарылылығын жоғалта бастады. Өзiне деген ашу-ыза алқымына тiрелiп, кескiнi күреңiте жөнелдi.

	– Күлiмбетова, жақсы, отыра ғой, – деп ақырын үн қатты. Жасқа толы мөлтiлдеген шарасын сәби бейкүнәлiлiкпен бұған бiр сәт төңкере тастады. Үрку, тосырқау қабат бiлiнген мына пiшiнге шүйiле түскен сайын етжүрегi сыздап ауыратын сияқты. Сүйекпен бiткен тоңмойын кiдiлік қазiргi жайсыз сәттi сейiлтiп жiберуге икемсiз едi. Күлiмбетова тауы шағылып, сағы сынған қалпында орнына беттеп барады. Райысқа бұл сағат тым ұзарып кеткендей көрiндi. «Бүгiнге дейiн бiржақты ойлап келгеннен саумын ба, өзi?» Осынша баланы үйiрiп қойып, өзiмен-өзi болып кеткенiне ыңғайсызданып, дереу жаңа сабақ түсiндiруге көштi.

	Райыс жол-жөнекей «Досаевтың баласын шығарып жiберудiң орнына тыныш отыр деп бiр-екi рет ескерткенiм дұрыс па едi» деп ойлады. Осы күнге дейiн өзiн көрнеу алдаусыратып келгендей сезiндi. Сол Досаевты бұрын қандай жексұрын санаса, өзiнiң бүгiнгi пендешелiгi арқылы ендi оны жазғырып, қаралауға құқы жоқтай.

	Кiшкене төбешiкке шыға келгенде күнделiктi отыратын орнында әкесiнiң қарасы көрiнбегенiне көңiлi сәл елегзiгендей болды. Ауызғы үйде күйбеңдеп жүрген шешесi әдетiнше бұған бiр қарап, үйреншiктi тiршiлiгiне кiрiсiп кеттi. Момақан шешесiне дейiн сыр берiп алғандай сезiндi өзiн. «Түк те болған жоқ, тек Досаевтың салыңқы қабақ баласын желкесiнен ұстап, сыртқа шығарып жiбергеннен басқа» дедi iшiнен. Райыс осы мезетте өзiн-өзi ақтауға тырысатын қуыстанушылықтан арыла алмады. Әлi тапжылмай состиып тұрған шешесiнiң сезiктi кескiнiнен абыржи iркiлiп барып, iшке сып берiп кiрiп кеттi. Шекесiн үздiксiз дыңылдатқан бiр ырғақты ызыңдаған сарыннан зықысы шығып, төсегiне киiмшең құлады. Тiзелерi қалтылдап, сабақты жыламсырап айтқан Күлiмбетованың кейпi көз алдынан көлбеңдеп өткенде бiр масаттанушылық сезiм жанын жадыратып жiбергендей болды. Қыз баланың онысы сыннан өтер алдындағы толқыныс екенiн ойлаған заматта – соны әжептәуiр малдана қалғанына iшінен қатты қолайсызданды. «Досаевқа деген жеккөрiнiшiм өз бойымдағы пендешiлiктi сездiрмей жiберген бе, тiптi?!».

	– Әй, Райыс, тамағыңды iшпеушi ме ең?! – Аяқ астынан шыққан дауысқа ашу-ызалы сарын тосаңдау қосамжарласты. Сол дыбыс терең бейқамдық қойнауына сiңiп жоқ болғандай бiр сәт тыныштық орнады. Сәл бөгелсе шырқын қашырып тағы еститiндей орнынан тез көтерiлдi. Дастарқан басына келген соң шешесiнiң жүзiн бажайлап шолды. Қара торы томпақтау шырайына мазаң ой ұялап, соның әсерiнен кескiнi қызыл күреңiтiп шымырлайтын секiлдi.

	– Көкем бiр жаққа кеткен бе?

	Шынында ол қайда кетiп едi деп шешесi есiне түсiре алмағандай тосылып барып, қабағын шытты.

	– Тұмауратып қалған ба, жатыр ғой. – Немкеттiлеу үнде одан басқа не бiтiрушi едi деген ренiшке ұқсайтын қыжыл бар. Мұнысын әкесiнiң қиястау мiнезiнен әбден запы болғандыққа жорып, шайын апыл-ғұпыл iше бастады. Дайындық сабағын өткiзiп, үйiне қайтып келе жатқан бетi. Мана түсте алай-дүлей халдi басынан кешсе, қазiр бейжай. Жаратылысының осындайда нашарлығына мойынсұнғанда көңiлi кәдiмгiдей пәсейiп қалады. Мектептегi он жылы, институттағы бес жылы үлкен жүректiлiкке баулыған-ақ тәрiздi едi. Тарынудың адамшылыққа жат – жақсылық емес екенiн терең зердемен емес, әлдебiр шарасыздық арқылы түйсiнiп, соның бәрiн ерiксiз ойлататын бiр төтен күш бар. Бiрақ ол не, бiлмейдi. Түстен кейiн мектепке барғанда да есiктiң көзiнен Сабыр тағы жолықты. Кiре берiстегi алакөлеңкеге көз әйнегi шағылысып, сол баяғы жорта сынық қалпымен сәл бөгелдi. Самарқаулық молынан үйiрiлген сүдінінен, жанын жеген ойдан әбден қажып, айтпасқа амалы қалмағандай қабағын шытты.

	– Райыс, неге осы бiр жарқ етiп қоймайсың? Қашан көрсем де түнерiп, түксиесiң де жүресiң. – Әуелi жайлап шыққан қоңыр даусына қиқу араласқанда дөңгелек жүзi алабұртып кеттi. Осындайда дұрыстап жауап қайыра алмайтынына налыды. Әйтпесе: «Көңiл күйiмiз мәз болып жүргенде бiтiргенiмiз шамалы. Адамдардың көбiсi өмiрiн көңiлдi өткiзгiсi келедi» десе де болатын едi. «Сонда сенiң әкеңнiң бiтiргенi көп екен ғой» десе не уәж айтпақ.

	Әдеттегi орнынан әкесi тағы көрiнбедi. Тек шешесi тас жол жаққа мойнын әлсiн-әлi соза қарағыштап тұр екен. Онша-мұншаға селт ете қоймайтын қазіргі беймаза кейпi бейсауат келген бейтаныс адамды тосырқағандай бұған абдырай қарап:

	– Әй, ана әкең аласұрып жатыр. Доғдыр шақыртамыз ба, не қыламыз? – дедi. Жiңiшке үнiнен «мен айтпасам түктi де сезер емессiң ғой» деген жазғыру сарынын аулады. Көздерiн қанша тесiрейте қадағанмен бой тiксiнетiндей сұс жоқ, момақан ғана нұр жылтырайды.

	Қарсы алдындағы бөлмеге жүрексiне кiрдi. Әкесiнiң қатты қиналып, аһылап-үһiлеп жатқанын көрiп, сiлейiп қатты да қалды. Шалқасынан сұлық түскен Әбдiбайдың жүдеу кескiнi түтiгiп кетiптi. Райыстың санасын: «Кеше кешкiсiн ғана сап-сау емес пе едi» деген ой осып өттi.

	– Үһ, қу жаным-ай! – Әбдiбайдың жарықшақтанған даусы үздiк-создық қиналып шығады. «Сонда бұл не сұмдық» дедi өзiне-өзi.

	– Ойбай-ау, сен әлi осында жүрмiсiң?! – Шешесiнiң ту сыртынан шыққан даусынан ренiштi сызды анық сездi. Көкейiне келген ойды ашып-жарып айтуға батылы жетпегендей бұған ұмсына түсiп, қатқыл сыбырлады. – Ауданнан доғдыр шақырт, мынаның барып-келiп жатқаны жаман.

	Райыс шешесiнiң «барып-келiп жатыр» деген бiр ауыз сөзiн жол-жөнекей әлденеше рет қайталады. Өзiне оңай тимейтiн ауыртпалықпен бетпе-бет жүздесуден шын жүрексiнетiн сезiк жанын безек қақтыратын үрейге ұласты.

	Түннiң бiр уағында жедел жәрдем келiп, Әбдiбайды ауруханаға ала жөнелдi. Үй iшi сол замат Райысқа қаңыраған қуыс, азынаған даладай көрiнiп кеттi. Ұзынтұра бойын қолапайсыз иiп, екi бүктеле тұратын әкесiнiң сұсты кескiнiнен бұл бұрын байқамаған жылылықты ендi сезгендей iшi тұтас қызынып, көзiне жас iркiлдi. Түсiнiксiз күйзелiп, сумаңдаған суық ой санасын сәт сайын шарлайды. Не iстемек болғанын есiнен тарс шығарып алғандай бөгелiп барып есiктi ашып жiбердi де, қалт тынды. Төсегiнiң тұсында жағын таянып алып шешесi ағыл-тегiл жылап отыр екен. Ненi болсын оңайшылықпен тiс жарып айтпай, құпия сақтайтын жазған анасының бұрын-соңды мұндай боркемiк халiн байқамағандықтан ба, арғы-бергi жайды болжап-байыптайтын ақылды әлпетке енгендiктен бе, бұл, әйтеуiр, шындап шошынайын дедi. Сырт назарды сезiп жалт бұрылған шешесiнiң жасқа толы жанарының шарасы үлкейiп, басындағы орамалынан қарманып ұстана қалды.

	– Әкең байғұстың қатты қиналғанын ойладым әшейiн, – дедi.

	Райыстың жүрек тұсы шым ете түстi. Өмiрiнде әлдебiр астамшылыққа жол берiп алып, соның кесiрiнен әке мен шешенiң қадiрiне жетпеген ноқайлығына опынған сезiмi өршiп, ұлғайып демi тарылып барады. Сәл аялдаса өкiрiп жылап жiберетiнiн сезiндi. Шешесiнiң әлденеден секем ала қараған ұсқынында сыралғылылықтан гөрi биажат жатырқаушылық бардай дегбiрi қашты. Бiр кезде сыртқа атып шықты.

	– Қай бағытты бетке алып келе жатқанын бiлмейдi. Әйтеуiр, жүгiрiп келедi. Қанша шиыршық ата дедектетіп әкеткенмен болбыр-босаң сезім ырық бермейтіндей көңілі соған алаңдаулы. Шырт қараңғы түнде әлдебiр аумақты сұлба зорайып-зорайып барып, қайта зым-зия жоғалтатынына көңiлi елегзiсе де, зейiн бұрып анықтап қарауға құлқы жоқ. Қырға бастайтын қасқа жол аспалы тақтай көпiр тәрiздi көзiне жарқ етiп шалынып қалады. Жотаға шығып, сайдағы күркiреп аққан өзендi тумысында көрiп отырғаны осы секiлдi. Әлдебiр сәулеге шағылысып, жарқ ете түскен ақжолақ иiрiмнiң бедер iздерi қараңғылыққа сiңiп жоқ болып кететiнiн едәуiр уақыт көз жазбай бақты. Өзiн кенет қапас түнекке шым-шым батып бара жатқандай сезiндi. Мұншалықты жалғызсыраған құлазушылыққа бұрынсоңды ұшырамағандықтан ба, бiр пұшайман бейшара халiн ойлап, жылап жiбердi. Егiлiп езiлмейтiн, өзегi де ашып өртенбейтiн, өкiнiш пен наладан да өзге түсiнiксiз босау сарайын да ашпады. Ата-анасымен ренжiсiп, үйден қашып шыққан баланың сiлесi қата ұйқысырағанына ұқсайтын бiр түсініксіз хал.

	Түнге көзi үйренгенiмен көңiлi елегзи бердi. Орнынан сүлесоқ тұрып, салбыраған қалпы үйiне беттедi. Өн бойын шымырлата терең дендеген түсiнiксiз сезiм күйiп жалындап, iшiн шарпығандай қызып ала жөнелдi. Үйге жақындағанда есiктiң көзiнде шешесi қалқайып тұр екен. Атқақтаған жүрегi аузына тығылып, демi жетпей сәл алқынып тұрды. Әкесi ауырғаннан да өзге бұл өмiрiнде бiр өзгерiс болғанын терең түкпiрдегi түйсiк арқылы сезiнетiндей.

	Мұның қарасы көрiнгеннен-ақ шешесi iшке сып берiп кiрiп кеттi. Өз бөлмесiне енгенде бұл бiр қоңылтақ сезiмнен арыла алмады. Ес бiлгелi қабырғаға тұтылған кiлем бұрынғы көгiлдiр түсiнен айрылғандай қаракүреңденiп көрiнедi. Тұрақты iргеден тапқан қоңырқай шифонердiң сыры көше қаңсып, сәл итерiп жiберсең жiк-жiгi қақырай ажырап, быт-шыты шығып кететiн секiлдi. Жадаулықты дәл бұлай сезiнбегендiктен бе, Райыс төсегiне жатқанда да әр бұрыштан ескен жұпынылықтан көңiлi құлази бердi. Жаңа ғана өзенге барып ағыл-тегiл жылағаны санасында бiр түрлi көмескi тарта бастады.

	Ояна келсе терезенiң тұсындағы ағаштың сыбдырлаған сарғыш жапырақтарынан теңбiл-теңбiл түскен сәуле теңгедей саудырап төгiледi. «Осыншалық қамсыз ұйықтауға дәтiм қалай жеттi» деп ойлап ортаңғы бөлмеге шыға келгенде, күйбеңдеп жүрген шешесi бұған жалт бұрылды. Қара торы жалпақ кескiнiнде кешегiдей емес, «қайтемiз, бәрiн алланың жазуы бiледi» дейтiнге ұқсас тобасына келушiлiк бар.

	– Апа, мен көкеме барып келейiн.

	– Оразаңды ашпай-ақ па?! – деген шешесiнiң жiңiшке даусынан «жауды жақындатып сонша не көрiндi» дейтiн жақтырмаған сарын үстем естiлдi.

	Автобус аялдамасына жиылып қалған бiр топ ауыл адамдарының қатарына қосылмай шеткерiрек оқшау барып тұрды. Олардың әңгiмелерiне ықылас қоймаса да, үздiксоздық шығатын дауыстарының әр түрлi құбылатынынан өмiрде бiр жайға алаң болушылықтың жұрнағы да сезiлмейтiн секiлдi. Автобусқа жапа-тармағай мiнiп жатқан қалыптарының өзiнен мұның бәрi осылай болуға тиiс дейтiн сенiмдiлiк аңғарылатындай. Жол бойында өскен биiк талдардың көмкерiле еңсерiлген бұтақтары жаймен шайқатылып тербетiледi. Құлағының түбiнде жағымды сусыл болымсыз шуылдап тұрғандай. Қордалы қалың ұйысқан тұстарда қалт-құлт ұшқан жүрекше жапырақтар кiлт төмендеп, қалықтай қонақтайды. Осы бiр көрiнiстi Райыс қазiр байқағандай таң-тамаша. Техниканың өгiз аяң жылдамдығына келiңкiрейтiн мына қозғалыстың өзiнде күз мезгiлiндегi жадау тартқан жадағай жердiң бозала күңгiрт реңi көңiлдi серпiлтпесе де, жазыла құлдыраңдап көзге жылы ұшырайды. Әкесiне осының бәрiн көрiп, сезiну қайтып бұйыра ма, бұйырмай ма деген ой көкейiнiң терең түкпiрiнен қылт етiп бас көтерген сәтте әлдебiр күш жұлқып тартып қалғандай жүрегi солқ ете түстi.

	Досаевтың сонау лаңынан бiраз бұрын, шамасы демалыс күнi болар, Серiкпен ойнау үшiн таңертеңгiсiн олардың үйiне қарай жүгiрiп бара жатқан. Сол төменгi көшеде бiр қартаң әйел қорасының маңында мал жайғап жүр едi. Қолына ұстаған жартылығы бар екiншi әйел қаздаң-қаздаң басып сол тұсқа жетiп келдi. Өзiне қарағыштай бергеннен соң бұл секем алып жүрiсiн баяулата түстi.

	– Жеңеше-ау, мына басқарма қайның әлгi Зәуренiң күйеуiн қамбашылықтан алып тастапты. – Таңертеңгi тұнық ауада ол сөздiң қатты естiлгенi сонша, маңдайы тасқа тигендей бұл қалт тоқтады. Зәуре дегенi өзiнiң шешесi де, қамбашысы – әкесi. Қақсал әйел сол жерде әдейiлеп тұрып, дауыстап айтты ма, кiм бiлсiн, әйтеуiр:

	– Өңкиген немеге сауап болыпты, ол көксау не елге, не өз басына жақсылық жасамай ақыры тағынан тайған екен ғой, – дедi.

	Сонда бұл не iлгерi жүрерiн, не кейiн қайтарын бiлмей бiр орнында қалшия қатып қалды. Басқармасы Серiктiң әкесi – Кеңес. Әуелi атойлап шыға келген намыс өшпендiлiкке ұласып, тұла бойын кернеп бара жатты. Көзiне ып-ыстық жас кептелiп, үйiне қарай тұра жүгiрдi. Iшке ентiгiп кiрiп келгенде әкесiнiң сеңсең iшiктi жамылып алып, терiс қарап жатқанын көрдi. «Өңкиген көксау неме» деген жаңағы әйелдiң сөзi санасында жаңғырығып әлi тұр. Сонша суыт келгенi несi дегендей шешесi басын қылтитып қарап, ұлының сыңайындағы жайсыз өзгерiстен абыржи тосылғаны күнi бүгiнге дейiн көз алдында.

	Орталыққа келiп тоқтаған автобустан жаппай қозғалған жұрттың соңын ала түсiп, ауруханаға қарай беттегенде де жүрегi лүпiлдей соқты. Еңселi үйдiң ортаңғы есiгiнен iшке енгенде төтенше өткiр дәрi-дәрмек иiсi мұрнын жарып өттi. Ары-берi асығыс зыр жүгiрген ақжелеңдi адамдардың көлденең келушiге назар бұра қоймайтынын байқады. Тек кiре берiстегi үстелде отырған келiншек Райысты тосырқаған сыңайлы көзiнiң астымен бiр қарап, алдындағы жазып отырған қағазына қайта шұқшиды. Оның қасына шұғыл барып әлденелердi сұрастырған бiр-екi әйелге басын зорға көтерiп, самарқау жауап қатты да, назарын бұған ерiксiз бұрды.

	– Сiзге кiм керек? – дедi.

	– Жамбыл селосынан кеше түскен Әбдiбай Ниетбаев деген кiсiге келiп тұрмын.

	Көкшiлдеу өткiр көзiн белгiсiз тарапқа қадаған әйелдiң жауабы кешеуiлдеген сайын мұның жүрегi жиi соғып, дегбiрi қашып барады. Әйел алдындағы қағазға шұқшиды да басын қайта көтердi.

	– Таңға жуық Алматыға алып кеттi. Данияр Тоқсанбаев деген дәрiгерге жолығыңыз, сол кiсi жағдайдың бәрiн түсiндiредi.

	Жоғарғы қабатқа қарай жүгiре басып көтерiлдi. Тоқсанбаев қайда екен деп сұраса, кейбiреуi бiлмеймiн дегендей иығын қиқаң еткiзсе, келесi бiрi бейiлсiздеу қалыпта жоғарғы жақты нұсқайды. Райыс ұяңдығынан бүтiндей арылып, әрбiр есiктi тосырқап-тосылмай батыл ашатынын өзi сезбек түгiл ойлауға да мұршасы келмедi. Келесi бiр есiкке бас сұққанда халатын шешiп, кетуге жиналып жатқан адам бұған жалт қарап:

	– Кiр, кiр, – дедi.

	Селдiр бұйра шашты кiсiнiң салмақты даусы көңiлiн өрекпiтпедi. Тек аласы үлкен көзiнiң қарашықтары шәлкемшалыс ойнақши қадалатынынан бойы тiксiндi. Жөнжосықты тартыншақтай айтқан замат ол елең ете түстi. Әлдебiр тығыз шаруасы есiне түсiп кеткендей шкафтағы кәстөмiне ұмсынып барып, қолын қайта тартып ала қойды.

	– Жағдай қиын, бауырым, бүйрекке суық тиген, оның үстiне сол бүйректiң давлениесi де бар. Алматыға госпитальға жөнелттiк. Соғысқа қатысқаны туралы документтерiн, мүгедектiгi болса, бәрiн бүгiннен қалдырмай апарып тапсыр.

	«Соғысқа қатысқандығы туралы документтерiн» деген жаңағы дауыс Райыстың басында жаңғырығып тұрып алды. Мұның түксиiңкi әлпетiнiң шұғыл өзгерiп кеткенiне дәрiгер таңырқай қарады. «Штрафной батальонда болғандарды госпитальға жатқызбайтын шығар?» деп сұрай жаздады. Сау болыңыз деуге де мұршасы келмей сыртқа атып шықты. Бойының ауырлап, көңiлiнiң құлазығанын да елемеуге болатынына көзi жетсе де, тек мына «штрафной батальон» деген бәледен қалай қашып құтыларын бiлмедi.

	Мұның қарасы көрiнгеннен-ақ шешесi сыртқа атып шығып, тiл қатуға дәтi бармағандай күмiлжи бердi.

	– Көкемдi Алматыға жiберiптi. – Соған кінәлi өзi секiлдi даусы бiр түрлi бәсең шықты. Шешесiнiң шарасына сыймай атырылған көзiне кәдiк шалыс үрей үйiрiлгенiн байқады.

	– Алматыға? Мал болудан қалған екен ғой байғұс, ендi қайттiк?! – Бәрi құдды мұның қолында тұрғандай бiр түрлi жалынышты қарап тұр. Қалшиып тұрып қалған Райыс осы кезде жүрексiне тiл қатты.

	– Соғысқа қатысқан документтерiн, мүгедек болса оның куәлiктерiн бүгiннен қалдырмай апарып берiңдер дедi доғдыр. – Шошынып кеткен шешесi бiр мезет үнсiз бағжиып барып:

	– Документтерiн? Соған жан болатын болса бумабумасы жатыр ғой, – дедi. Селт ете түскен Райыс «бумабумасы» қалай дегендей шешесiне абдырап қарады. Сабыртағаты қалмай, дегбiрi қаша бастады. Осы кезде шешесi көкiрегiн қарс айыра күрсiнiп, сүйретiлiп тұрды да iшке қарай құлықсыз беттедi. Мұның өзiнде ақыл-санасы жете қоймайтын күрделi жағдай бардай көрiндi. Бұл әкесiнiң «штрафной батальонда» болғаны үшiн қатты қуыстанса, дәрiгерге соғысқа қатысқаны мен мүгедектiгi жөнiндегi анықтама қағаз болса жеткiлiктi. Ал шешесiне оның бәрi түк емес, тек аман болғандығы ғана керек.

	– Құдай-ау, неге үндемей қалдың, керегiнiң бәрi мынаның iшiнде, – деп орауы жұлым-жұлым сап-сары кiшкене буманы қолына ұстата салды. Дереу аударыстырып қарап жiберуге жүрегi дауаламай, аңырып тұрып қалды.

	– Өстiп тұра бересiң бе, балам-ау! Әкең сорлы не күйде жатыр, ең болмаса барып бiлiп келсеңшi, – деген шешесiнiң басалқалы дауыс ауанынан көңiлiне құйқылжи төгiлетiн босаң, күйрек сезiм көкiрегiне шым-шым жайылып, кермек татитын әлдебiр нәрсе қолқасын қапты. Тұла бойындағы дiрiлдi сездiргiсi келмей, қағаздың қат-қатын ептеп жаза бастады. Ең бiрiншi қолына iлiккен тiлдей сұрғылт қатырма қағазды ашып қалғанда сол жақ бетiндегi сурет көзiне оттай басылды. Атжақты ойлы пiшiндi жiгiт, әрi бейтаныс, әрi жақын. Капитан Әбдiбай Ниетбаев деген өшiңкiреген жазу балаң өмiрiнiң алаңғасарлау бiр сәтiн санасында жаңғырта тербеп өттi. Ағаш автомат асынып, балалармен соғыс ойынын ойнап жүргенде: «Кiмдi капитан жасаймыз?» дейтiн бәрi. «Мен боламын» деп өңмеңдейтiн едi сонда бұл. Әлдебiр сағыныш пен қимастық па, жоқ, Досаевтың сөзiнен кейiн әкесiнiң әскери шенi капитан екенiн елемей кеткендiктен бе, әйтеуiр, сонау жылдары көрген зәбiр-жапа «көкем-ау» деген құлындағы даусын шырқыратып шығаратындай өзегi өртене жөнелдi. Ықтияттап бүктелген сарғыш қағаздағы жазуға ұзақ үңiлдi. «Ниетбаев Әбдiбай айып батальонының құрамында болып, Висла өзенiнiң маңайындағы бекiнiстi алуға қатысқан шайқаста ерлiк көрсеттi. Соған байланысты оған бұрынғы офицерлiк капитан атағы қайтып берiлiп, өзiнiң құрамасына жiберiлдi». Астында майор лауазымы өшпей сол күйi тұр, тек қол қойған адамның фамилиясын оқуға бiраз әлектенiп бақты, бiрақ айыра алмады.

	Манағы бiр шырқырап шығатын құлындағы iшкi дауыспен «Көке!» деп айқайлай жаздап барып тыйылды. Тәубесiне келгендей екi қолын төсiне қойып, селтиiп қалған шешесiне назарын бұрып, аялдауға да мұршасы келмедi. Табалдырықтан аттап-пұттап түсiп, келген жағына қарай жүгiре жөнелдi. Жылдар бойы жанын жеген күдiктен бүтiндей арылып, мынау өмiр жаратылысқа ынтызар жүрек алып-ұшып кеудесiн бiр ырғақпен ұрғылай соққанына дейiн естiдi. «Тек әкем тiрi болса екен!» дедi. Көзiнен ыршып шыққан жас жерге тырс-тырс тамып, күздiң құрғақ борпылдақ топырағын түйiр-түйiр илектеп, бүктетiле ширатылып түскенiне дейiн сезiп келедi.





