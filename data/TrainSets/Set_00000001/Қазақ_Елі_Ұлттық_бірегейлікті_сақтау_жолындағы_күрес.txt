	Мәмбет Қойгелдиев

	Қазақ Елі: Ұлттық бірегейлікті сақтау жолындағы күрес

	(ХІХ ғ. – ХХІ ғ.басы)





	Монография. М. Қойгелдиев





	Қазақ елінің тарихы – ұлттық құндылықтар мен болмыс үшін, яғни, қазіргі ғылым тілінде ұлттық бірегейлікті сақтау үшін күрес тарихы. Ұлттық бірегейлік сақталмаған күнде біздің бүгінгі мемлекеттік тәуелсіздігіміздің шындыққа айналуы да екіталай болар еді. Автор осы арпалысты күрестің соңғы жүзжылдықтардағы негізгі кезеңдері мен бағыттарына тоқталады.

	Кітап қоғамтанушы ғалымдарға, студент жастарға, өткен тарихын білуге құштар оқырманға арналған.





АЛҒЫ СӨЗ




	Қазақ тілінде «ырық» деген сөз адамның қалауы, еркі деген мағынаны білдіреді [1]. Бұл ұғым сондай-ақ көпшіліктің, халықтың жағдайына байланысты да қолданылады. Болыс та, би де болып көрген Абай «өздеріңді түзелер дей алмаймын, өз қолыңнан кеткен соң енді өз ырқың», – деген ойды айтқан [2]. Яғни бұл ойшыл-ақынның ел болып, етек жиып, сауатын ашып, оңы мен солын танып, жақсы мен жаманды айыратын күйге жетпей жатып ендігі уақытта орыстың илеуіне түсіп, сырттай ғана емес, ішкі әлемі де кіріптар бола бастаған елінің аянышты қаліне күйініп жасаған тұжырымы болса керек.

	ХХ ғасырда өмірге келген ұлттық тарихнама ә дегеннен-ақ осы ырықсыздық күйді толығымен басынан өткізді. Енді бүгін тәуелсіздікпен құрдас буын ат жалын тартып мінер жастан асқан шақта оған бұрынғы күйден бой тартып, шәкірттіктен кемелдікке бет бұратын уақыт жетті. Империя ыдырап, идеологиялық диктат жойылған жағдайда бұл толық қалыпты құбылыс, сондай-ақ ол Украина, Балтық жағалауы сияқты бізбен тағдырлас елдерде нақты көрініс табуда.

	Мәселеге жақынырақ келейік. Кеңестік кезеңде Ресейдің Қазақ қоғамына байланысты басқыншылық саясатын, соған байланысты қазақ халқының жауап ретінде үзіліссіз жүргізген ұлт-азаттық қарсылығын шынайылық тұрғыдан баяндау буржуазиялық ұлтшылдықтың көрінісі ретінде бағаланып Б. Сүлейменов, Е. Бекмаханов, Е.Исмайлов, Қ.Жұмалиев, Қ.Мұхаметханов сияқты ғалымдар ұзақ мерзімге абақтағы жабылып, Қ.Сәтбаев және М. Әуезов сияқты шығармашылықтағы тұлғалардың саяси қудалауға ұшырағандығы тарих үшін кеше ғана болып өткен оқиғалар.

	Ресей империясының Қазақстанға байланысты экспансиялық ұстанымын, оған жауап ретінде түрлі тарихи кезеңдерде орын алған ұлт-азаттық қозғалыстарды нақты фактілік негізде көрсету бүгінгі ресейлік ресми тарихнаманың қайсыбір өкілдеріне ұнамайтындығы анық байқалады. Мәселен, ресейлік тарихшы А. Шустов «Россия как колониальная империя. Каким представлено наше прошлое в школьных учебниках истории бывших союзных республик» аталатын постсоветтік республикалардағы тарих бойынша мектеп оқулықтарын талдауға арналған шолу мақаласында Кеңестік билік тарпынан Қазақстанға байланысты отарлық ұстанымның болғандығын үзілді-кесілді жоққа шығарып, осы ойды негізге алып «Қазақ КСР-да ешқандай да ұлт-азаттық қозғалыс болған емес» [3], – деген тұжырым жасайды. Мақала авторы тура осындай ұстанымды Қырғызстан мен Өзбекстанда жарық көрген мектеп оқулықтарына байланысты да білдіреді. Қазіргі уақытта мұндай ұстанымды жақтайтындар батыстық зертеушілердің арасында да бар [4], елімізде де аз емес сияқты.

	Ғылымда қалыптасқан осы жағдайға байланысты арнайы талдауға алуға сұранып тұрған бірден-бір іргелі мәселе ол, әрине, қазақ жерінде XVIII ғасырдан бері жүргізілген ресейлік және кеңестік реформалар тарихын бүгінгі ғылыми көзқарас тұрғысынан талдауға алу болса керек. Патшалық жүйенің басқарушы тобы арасында қазақ қоғамына байланысты басымдылық алған үрдіс – ол қазақ қоғамын мүмкін болғанша экономикалық прогресс жолынан алыс ұстау болды. Бұл мәселеде Ресей басқа еуропалық империялардан ұзай қойған жоқ. Қазақ елінің қоғамдық өмірін өзгерту, оны жаңа сұраныстарға бейімдеу патша үкіметінің жоспарында жоқ-тын. Ол екі нәрсені көздеді: біріншіден кең қазақ жерінің құнарлы аудандарына орыс қоныс аударушыларын әкеліп орналастыру және екіншіден, өзіне қосып алған жаңа территорияның табиғи ресурстарын мүмкін болғанша метрополия өнеркәсібінің сұраныстарына тарту болды. Міне осы арнада жүрген үкіметтің экономикалық саясаты, әрине, жергілікті халықтың шаруашылық жүргізу мәдениетін жаңғыртуға емес, керісінше дағдарыстық жағдайға итермеледі. Ия, рас, патшалық биліктің қазақ даласына алып келген жаңалықтары қатарында қалалық орталықтардың пайда болуын және темір жол желістерінің түсуін атаған жөн. Бұл игіліктердің бәрі де, әрине, осы мезгілде орыс мемлекетінің мүддесіне қызмет жасады, дегенмен, олар қазақ қоғамының бұдан былайғы ілгері жылжуына қажет базалық міндет атқарғанын да жоққа шығару қисынсыз болар еді. Тура осы мазмұндағы жағымды өзгерістерді ағарту саласына байланысты да айтқан орынды. Қазақ даласында ашылған санаулы ғана орыс мектептерінде қазақ балалары білім ала бастады, олардың арасынан Қазан, Петербург, Мәскеу және Варшава сияқты қалалардағы жоғары оқу орындарында өз білімін жалғастырғандар шықты. Осы уақытқа дейін қазақ қоғамы үшін мүлдем белгісіз құбылыс – қазақ ұлттық басылымдары («Айқап», «Қазақ» ж.б.) өмірге келді. Олардың өмірге келуі ұлттың саяси өмірін терең өзгерістерге ұшыратты. Өйткені олар қазақ қоғамына өз жағдайына сын көзбен қарауға көмектесіп, сондай-ақ орыс билігіне наразылықтың өрістеуіне жол ашқан құралға айналды.

	Мәселені тура түсіну үшін, әрине, Ресейлік реформалық шараларды көз алдынан өткізген тарихи тұлғалардың жасаған талдаулары мен тұжырымдарына көңіл аудару маңызды. Бұл ретте ерекше назарға лайық еңбек Қазан университетін заңгер мамандығы бойынша аяқтаған Шуақов Жансұлтанның құқық кандидаты атағын алу үшін даярлаған ғылыми зерттеу жұмысы. 1882 жылы жазылған бұл еңбек «Действующее Положение об управлении в степных областях» аталады. Диссертация авторы 1868 жылы енгізілген орыстық басқару жүйесі қаншалықты қазақ қоғамының талабына сәйкес келеді деген сауалға жауап іздеп, еңбегінде мынадай тұжырымдарға келеді: «1. Орыс билігі барлық облыстарда халыққа жақын тұрған жоқ; 2. империяның басқа бөліктеріне лайықталып, даярланған басқару әдістері сол күйінде бүтіндей қазақ қоғамына көшірілген, ал қазақтар болса өздерінен шалғай тұрған және мүлдем басқа ұстанымдағы мұндай билікті түсінбей отыр, мұндай жағдай өз ретінде халықтың орыс заңдары мен билігінің әділдігіне сенбеушілікке» алып келері хақ деп жазды [5]. Ж. Шуақовтың 1868 жылы енгізілген орыстық басқару жүйесі туралы 1882 жылы жасаған тұжырымы Ш.Уәлихановтың 1865 жылы жазған «Сот реформасы туралы жазбалар» аталатын мақаласында айтылған тұжырымның дұрыстығының нақты дәлелі еді. Сыни көзқарас тұрғысынан жазылған бұл еңбегінде Ш.Уәлиханов «Христиан және отырықшы орыс тұрғындары үшін даярланған өзгерістік шаралар» «менің отанымда» сол күйінде енгізілетін болса, онда одан «ешқандай да жағымды нәтиже болмақ емес» [6], – деп көрсеткен болатын.

	Ж. Шуақов пен Ш.Уәлиханов жасаған қорытындыға ел арасындағы пікірді білдіретін материалдарға сүйеніп, Ы.Алтынсарин де келеді. Ол 1868 жылы енгізілген уақытша ережеге байланысты енгізілген басқару жүйесінің қазақ қоғамына әкелген түрлі жағымсыз көріністерін куәләндыратын өлең-жырларды жинастырып, оларды Торғай облысының вице-губернаторы В.Ф. Ильинге тапсырады [6].

	Патшалық биліктің реформалық шараларына қатысты сыни ұстаным ХХ ғасыр басындағы ұлт зиялыларына да тән болды. Мәселен, Ә.Бөкейханов қазақ шаруашылығын тез арада революциялық әдіс-құралдар арқылы өзгертіп, жаңа сапаға өткізуге байланысты ұстанымға халық үшін зардабы мол іс ретінде қарады. «Біздің ақылымызша, – деп жазды ол, – адам баласының шаруасы бірте-бірте қиыншылықпен, көп жылдарда аударылады. Мал бағып, шаруа қылып келе жатқан жұрт, патша 15 десятинадан жер береді деп егінші бола қоймайды. Мал шаруасы тымақ емес, төре келе жатыр деп қолға жұлып алатын» [8], – деп жазды.

	Қорыта айтқанда, патшалық билік тұсында іске асырылған рефомалар қазақ қоғамының ішкі сұраныстарына сәйкес жүргізілген емес. Авторитарлық басқару әдіс-құралдарына сүйенген империяда басқаша болуы да мүмкін емес-тін. Міне осы Қазақстан сияқты ұлттық аймақтарды басқару ісіндегі отарлаушы әкімшіліктің принциптері патшалық биліктің мұрагері – кеңестік билік тұсында да жалғасын тапты. Патшалық және кеңестік биліктің қазақ қоғамында жүргізген реформалық өзгерістерін бүгінгі сұраныстарға лайық деңгейде талдауға алу, сол арқылы кезінде ғылымда орныққан бөтеннің ырқынан арылу тарих және басқа гуманитарлық сала зерттеушілерінің міндеті.

	Біздің уақытта өткен өмірдегі тарихи процестерді жаңа тұжырым, методологиялық әдіс-құралдар арқылы қорыту қалыпты жағдайға айналды. Бұл дамылсыз өзгерісте, даму арнасында тұрған ғылымға тән жағдай. Міне, осы арнада соңғы кезеңде белсенді түрде ғылыми айналымға тартылған ұғымдардың бірі – «бірегейлік» ұғымы (лат.ideticus). Егер бұл ұғымды қазақ тарихы арнасында қарастырсақ онда мынадай жағдайға көңіл аударған жөн. Қазақ еліне өзінің қалыптасу және өркендеу жолында бір емес, бернеше мәрте ауыр сындардан өтуге тура келді. Оның ең басты құндылықтарына, жеріне, бітім-болмысына шабуылдар жасалынды, рухани әлемі терең дағдарыстарды басынан кешірді. Дегенмен, ол бүгінгі күніне қалай болғанда да бүтін бір ұлт, мемлекет түрінде жетті. Қазақ халқы бүгін өзін атамекен жері, ортақ мүддесі, ана тілі, салт-дәстүрі бар ұлт ретінде сезінеді. Қазақты міне осындай жағдайға жеткізген тылсым күш – ол ұлттың бірегейлігі. Яғни өзін атамекен жерімен, мемлекеттігімен, ана тілі, салт-дәстүрімен, ұлттық тарих, өнерімен және басқа құндылықтарымен тұтастықта, бірлікте сезінуі. Ұлттық бірегейлік рулық, жүздік бірегейліктен басым түскенде ол жеңіске жеткен, ал, керісінше, рулық-жүздік мүдделер алға шыққанда ұтылыста қалған.

	Демек, ұлт өміріндегі бірегейлік мәселесі тарихнама ғылымы үшін ең өзекті әрі іргелі мәселелер қатарына жатады. Ұлттық тарихнама арнасында алғанда біздің кітабымыз мәселені тек қойылымдық тұрғыдан ғана қарастырады. Ал оны кең және терең арнада арнайы зерттеу тақырыбына айналдыру болашақтың ісі деп білеміз.

	Автор кітапты баспаға даярлау барысында нақты кеңесі және басқа көмегімен жұмысын жеңілдеткен әріптестері Б.Жангуттинге, З.Мырзатаеваға және Ш.Тілеубаевқа зор ризашылығын білдіреді.



	ЕСКЕРТУЛЕР



	1 Қазақ тілінің түсіндірме сөздігі. 10 т., Алматы, 1986 ж. – 411 б.

	2 Құнанбаев А. Шығармалар. 1 т., Алматы, 1968 ж. – 32 б.

	3 Шустов А. Россия как колониальная империя. Каким представлено наше прошлое в школьных учебниках истории бывших союзных респбулик (интернет ресурстарынан алынған материал).

	4 Мартин Т. Империя «положительной деятельности». Нации и национализм в СССР. 1923-1939. Москва, 2011 г.; Государство наций: Империя и национальная строительство в эпоху Ленина и Сталина. Москва, 2011 г. и.д.р.

	5 Кенжетаев Б.А. Казанские учебные заведения и процесс формирования казахской интелегенции в середине ХІХ – начале ХХ вв.; Отдел рукописей и редких книг Научной библиотеки им. Н.И.Лобачевского Казанского государственного универститета. № 9175.

	6 Валиханов Т.Т. Собрание сочинений в пяти томах. Т.4. Алматы, 1985 г. – с. 77, 79, 95.

	7 Алтынсарин И.А. Собрание сочинений в трех томах. Т.ІІ, Алматы, 1976 г. – с. 36-42.

	8 Бөкейханов Ә. Шығармалар. Алматы, 1994 ж. – 145 б.





1. ОТАРШЫЛ БИЛІК ЖӘНЕ БІРЕГЕЙЛІК. ЖЕТІСУ





1.1 МҮДДЕЛЕР ТОҒЫСЫНДАҒЫ ЖЕТІСУ




	Кіріспе. ХІХ ғасырдың 60-шы жылдарының соңында Жетісу жеріндересейлік билік жүйесі орнады. Бұл өңір тарихындағы жаңа кезеңді бастап берген оқиға еді. Патшалық билік жарты ғасырлық мерзімді қамтыды. 1917 жылғы революциялық оқиғалар бүкіл империя көлеміндегідей мұнда да кеңестік биліктің орнауына жол ашты. Сөйтіп Жетісу өңірі тарихындағы кеңестік кезең басталды.

	Жарты ғасыр мерзімге созылған патшалық билік Жетісу өңіріне, оның халқының өміріне қандай жаңалықтар ала келді, монографиялық зерттеуде әңгіме осы тақырып ауқымында өрбиді. Әрбір тарихи кезең қайталанбайтын жалқы құбылыс. Патшалық билік тұсындағы Жетісу тарихы осы пікірдің дұрыстығын айғақтай түседі. Жетісу тарихында бұл кезеңде орын алған өзгерістер одан бұрынғы да және одан кейінгі де өзгерістерге ұқсамайды. Сондай-ақ ол тура осы мезгілде Қазақстанның басқа өңірлерін қамтыған жаңа енгізулерден өзгешелеу. Жетісу тарихына арналған еңбектер біршама. Олардың арасында патшалық Ресей тұсында өмір сүріп, соңында мазмұнға бай еңбектер қалдырған Ш. Уәлиханов, Ж. Шуақов, Б. Сыртанов сияқты отандастарымыздың жасаған тұжырымдары мен пікірлері ерекше орын алады. Мәселен, Ш. Уәлиханов 1864 жылы жазған «Сот реформасы туралы жазба» еңбегінде – «Ресей өз перзенттері қатарында өмір салты, тұрмыс-тіршілігі тұрғысынан өз халқы орыстардан, жалпы славян тектілерден мүлдем өзге тек және сенімдегі ұлыстардың басын қосып отыр. Сондықтан да әрине, христиан және отырықшы орыс жұрты үшін жобаланған қайта құрулар мен өзгерістер … егер де бүгінде сол күйінде көшпелі европалық және азиялық Ресейдің өзге халықтарына да енгізілетін болса, онда ешқандай да пайдалы нәтиже бермей мағынасыз аяқталатындығы түсінікті» – деп көрсетті [1].

	Осы аталған еңбегінде ғалым орыс билігінің қазақ даласында орнығуымен бірге өзгерістердің жергілікті халықтың сот ісін де қамтығанын айтып, билер сотының қазақ халқының салт-дәстүрімен біте қайнасқанын негіздей отырып, сот жүйесіне енгізілмек өзгерістерде бұл жағдайдың ескерілуге тиістігін жақтайды.

	Жетісу тарихына қатысты мәселелер ХІХ ғасырдың екінші жартысы мен ХХ ғасыр басында жарық көрген патша өкіметі шенеуніктерінің, орыс зерттеушілерінің еңбектерінде де көрініс тапты. Бұл ретте Н.А Аристов, М.И. Венюков, П.И.Пашино, Д.И.Романовский, В.В. Григорьев, А.М. Никольский, Ю.Д. Южаков, А.Ф. Костенко, М.А. Терентьев, А. Иванов, Ю.В. Кологривов секілді авторлардың ХІХ ғасырдың екінші жартысында жазылған еңбектерін [2] ерекше атап өтуге болады. Олардың еңбектерінде қолданылған материалдар әлі күнге дейін өз құндылығын жоя қойған жоқ. Бірақ, аталған авторлардың еңбектері патшалық биліктің түрлі сұраныстарына лайық, ұлы державалық тұрғыдан жазылып, империялық мүддеге қызмет етуді көздеді. Мәселен, Ресейдің экспансиялық саясатын «орыстардың өркениеттік миссиясы» ретінде бағалаған М.И. Венюков, өз еңбектерінде шет аймақтардағы отарлық билік жүйесін нығайта түсуге байланысты өз ұсыныстарын білдірген [3]. Ол империядағы генерал-губернаторлардың міндеттерінің өзара айырмаланып, түрлі ведомстволарға бағынуын жергілікті жағдайдың ерекшеліктерімен байланыстырды. Оның пікірінше, Түркістан генерал-губернаторының Соғыс министрлігіне бағынуы империяның оңтүстіктегі шекарасының беріктігін қамтамасыз етіп, өлкедегі жергілікті билік орындарының «табысты» қызмет етуіне кең жол аша түспек [4].

	Түркістан өлкесінде патша өкіметінің жүргізген әкімшілік басқару реформалары жоғарғы биліктің қабылдаған заңдық құжаттарында, сондай-ақ бұл заңдық құжаттарға түсінік берген Н.И. Крафт, В.И. Каплун, В. Вощинин сияқты авторлардың еңбектерінде [5] қарастырылған. Бұл авторлар Түркістанда отарлық билік орындарының жергілікті халықты европалық өркениетпен «байланыстырушы көпір» қызметін атқаратындығын дәлелдеуге тырысып, ұлы державалық мүддені жоғары қойды. Сондықтан да олар өлкедегі жергілікті халықтың дәстүрлі сот жүйесінің, яғни қазылар мен билер сотының жаңа жағдайда да өміршеңдік танытуын « тағылықтың сарқыншақтары» ретінде бағалады. Жетісу өңіріндегі патша өкіметінің отарлық билік орындарының қызметі П.П. Румянцев, К.К. Пален, В. Васильев секілді жоғары мансапты орыс шенеуніктерінің еңбектерінде [6] біршама көрініс тапқан. Бұл еңбектердің авторларының барлығы дерлік патша өкіметінің арнайы тапсырмасымен Түркістан өлкесін зерттеп, ол жөнінде орталық билік орындарына нақтылы ұсыныстар берген. Осыған орай олардың еңбектерінде отарлық билік орындарының қызметін жетілдіре түсу мақсаты көзделіп, билік жүйесінің кейбір «осал тұстары» сынға алынған болатын. ХХ ғасыр басындағы қоныс аудару қозғалысына, жер мәселесіне арналған орыс зерттеушілерінің еңбектерінде де отарлық билік орындарының қызметіне біршама көңіл бөлінген [7]. Ол еңбектердің көпшілігінде патша өкіметінің қоныс аудару саясатына қолдаушылық танытылып, жергілікті билік орындарының осы «саяси мәні бар шараны» жүзеге асырудағы «белсенділік» деңгейіне баға берілген. Дегенмен, жер мәселесіне арналған еңбектердің арасында отарлық билік орындарының жергілікті халықтың пайдалануындағы жерлерді орыс шаруаларына тартып әперудегі зорлық-зомбылықтары мен айла-әрекеттерін айыптау да кездеседі.

	Мәселен, О.А. Шкапский мен Т. Седельниковтың еңбектерінде [8] қоныс аудару мекемелері шенеуніктерінің қазақтар иелігіндегі құнарлы жерлерді тартып алуына жергілікті билік орындарының еш қарсылық көрсете алмай, керісінше, оларға ізгі ниеттілік танытқаны айыпталған.

	Патша өкіметінің қазақ жеріндегі отарлық билік орындарының ұстанған саясаты ХХ ғасыр басында қазақ зиялылары тарапынан да өткір сынға алынған болатын. Олардың бұл жөнінде білдірген пікірлері ұлттық басылымдар – «Айқап» журналы мен «Қазақ» газетінде жарияланғанды [9].

	Алаш қозғалысының жетекшісі Әлихан Бөкейхановтың «Исторические судьбы киргизского края и культурные его успехи» атты еңбегінде [10] патша өкіметінің қазақ даласындағы отарлық саясатының өркениеттік жүгі бар деген еуроцентристік пікірдің негізсіз екендігі әшкереленіп, ресейлік қоныс аударушылардың өлкені иеленіп алғаннан соң жергілікті халықтың өміріне соншалықты терең мәдени өзгерістер енгізе алмағандығы дәлелді көрсетілген.

	М.Тынышпаевтың 1906 жылы «Русский Туркестан» газетінде жарияланған «Киргизы и освободительное движение» атты мақаласында [11] отарлық билік орындарының біріншіден, қазақтарды тәуелсіз ұлт ретінде жойып, бүтін өлкені орыстандырып жіберуді, екіншіден, түрлі әкімшілік шаралар, нұсқаулар және ережелер арқылы қазақтарды құқысыз, заңнан тыс тобырға айналдыруды, үшіншіден, оларды өздерінің атамекен жерінен айырып, нәрсіз шөлге ысырып, өлім құшағына айдауды көздегені ашық сынға алынған болатын.

	Кеңес өкіметі орнағаннан кейін 20-30 жылдары Түркістан өлкесіндегі патша өкіметінің отарлық саясатына және оның жергілікті билік орындарының қызметіне Г. Сафаров, Т.Рысқұлов, С. Муравейский, П.Г. Галузо, В. Лаврентьев еңбектерінде [12] баға берілді. Бұл авторлардың барлығы дерлік патша өкіметінің отарлық саясатының жергілікті халықтың шаруашылығына, мәдени өміріне тигізген кері әсерлерін баса көрсетіп, отарлық билік орындарының құрылымы мен қызметіне шолу жасаған. Г. Сафаров қоныс аударған орыс шаруалары жергілікті отарлық билік орындарының сенімді тірегіне айналды, жергілікті халықты тонау ісінде отарлық аппаратпен пиғылда болды деген тұжырымға келеді. Мұндай пікір П.Г. Галузо тарапынан да айтылды. Ол отарлық билікті «түземдіктерді билеу аппараты» және «орыстық әскери-шенеуніктік аппарат» деп екіге бөліп қарастырып, отарлық саясат шет аймақтарға зор қасірет алып келді деген пікірге тоқтайды.

	Отарлық билік жүйесінің қазақ даласына енгізілуі зор қасірет ала келгендігін С. Асфандияров пен Ғ. Тоғжанов та өз еңбектерінде негіздей түскен болатын [13]. Бірақ та, патша өкіметінің отарлық саясатына қатысты мұндай пікір көп ұзамай кеңестік тарих ғылымында өзгеріске түсе бастаған еді.

	Кеңестер одағында тоталитарлық жүйенің орнығып, нығая түсуімен бір мезгілде кеңестік тарих ғылымы да саясаттана түсіп, орыс емес халықтардың Ресей империясы құрамына ену процесі жаңа реңк ала бастады. Осы арнада 1951 жылы «Вопросы истории» журналында М.В. Нечкина мен А.В. Якуниннің мақалалары [14] жарық көріп, онда «патша өкіметінің отарлық саясатына қарамастан, орыс емес халықтардың Ресейге қосылуы прогрессивті құбылыс болды» деген пікірді негіздеу көзделді. Бұл ғалымдардың пікірінше патша өкіметінің отарлық саясаты империя құрамына енген халықтарға «зор қасірет» емес, керісінше оларға «болар-болмас қасірет», ал түптеп келгенде бақыт әкелген болып шықты.

	Осылайша кеңестік тарихшылар Ресейдің «экспансиялық саясаты» деген терминнің орнына «қосып алу», «өз еркімен қосылу» деген терминдерді қолдануды әдетке айналдыра бастады.

	Партиялық талап және маркстік-лениндік методологияға сәйкес патша өкіметінің отарлық саясатын талдауға алған ғалымдар, бұл процестің зардаптарымен қатар, прогресшіл жағына да көңіл аударуға тиіс болды. Кеңестік тарих ғылымындағы мұндай құбылыс С. А. Раджабов, Н.А. Халфин, Е. Бекмаханов еңбектерінде [15] орын алды. Бұл еңбектерде жасалған тұжырымдардың мазмұнын А.Сабырхановтың Қазақстанның Ресейге қосылуына арналған еңбегінде жазылған мынандай жолдардан да аңғаруға болады: «Қазақ жерлерінің Россия құрамына енуі қазақ халқының әлеуметтік-экономикалық және мәдени мүдделеріне сай келді.

	Патша өкіметінің зорлық-зомбылық сипаттағы саясатына қарамастан Россияға қосылу, сөз жоқ, прогрестік маңызға ие болды. … Қазақстанның Россияға қосылуы қазақ халқының көп ғасырлар бойындағы тарихында ұлы бетбұрыс кезең болып табылады» [16].

	Кеңестік тарих ғылымының Ресей империясының отарлық саясатының шет аймақтарға «болар-болмас қасірет» әкелгендігі жөнідегі тұжырымды қазақстандық зерттеушілер де қабылдауға мәжбүр болды. Бұл ретте біздің тақырыбымызға байланысты Б.Сүлейменовтың, С. Зимановтың, Т. Күлтелеевтің, Ғ.Сапарғалиевтің және басқа да зерттеушілердің еңбектерін атауға болады [17].

	Б.Сүлейменовтің еңбегінде 1867-1868 жылдардағы реформалар және оның нәтижесінде қалыптасқан әкімшілік басқару жүйесі нақты деректі негізде талдауға алынған. Автор патша өкіметінің реформалық шаралары отарлық билікті нығайтуды көздеді деген ойды айта отырып, бұл өзгерістер өз уақытында қазақ ауылының қоғамдық-саяси дамуына да игі ықпал жасады, өлкеге капиталистік қатынастардың енуіне қолайлы жағдай туғызды деп бағалайды. Осындай тұжырым патша өкіметі реформаларының құқықтық астарын қарастырған Т.М. Күлтелеев, Ғ. Сапарғалиев және С. Зиманов еңбектеріне де тән.

	Жетісу өңіріндегі Ресей империясы билік орындарының қызметі, жергілікті халықтың ұлттық және әлеуметтік құрамындағы өзгерістер А.Б. Геллер, А.Б. Тұрсынбаев, И.Ф. Макаров, А. Еренов, П.Г. Галузо, С.А. Сүндетов, С.Е. Толыбеков, А.А. Горячева, Л.С.Фришман, Н.Е. Бекмаханова, М.Х. Асылбеков, М. Төлекова еңбектерінде негізгі мәселе немесе жанама тақырып түрінде талдауға алынған [18].

	Ресей империясындағы мемлекеттік басқару аппараты және жергілікті билік мәселелерін кеңестік тарих ғылымында арнайы зерттеген Н.П. Ерошкин, П.А. Зайнчковский, С. М.Троицкий болды [19]. Бірақ олардың еңбектерінде шет аймақтардағы отарлық билік орындарының қызметіне аз көңіл бөлінген. Дегенмен бұл авторлардың еңбектері мемлекеттік құрылыс пен бюрократиялық аппарат қызметіне қатысты мол деректерді, патша өкіметінің нормативтік актілерін кеңінен ғылыми айналымға тартуымен ерекшеленеді.

	Біз қарастырып отырған мәселеге жаңа баға беруге деген талпыныс еліміз егемендік алғаннан кейінгі кезеңде анық байқалды. Тарих ғылымының маркстік-лениндік методологияға басымдық беруден бас тарту зерттеушілерге патша өкіметінің отарлық билік орындарының қызметіне тың көзқарас танытуына мүмкіндік туғызды.

	Қазақстанның ХІХ ғасыр мен ХХ ғасыр басындағы саяси дамуына арналған Қ. Ә. Жиреншиннің еңбегінде [20] өлкеде жүзеге асырылған және қазақ қоғамының әлеуметтік, саяси, құқықтық өмірінде түбегейлі өзгерістер туғызған саяси-әкімшілік реформаларға талдау жасалынған. Бірақ та, бұл еңбекте реформалардың қазақ халқына тигізген зардаптары автордың назарынан тыс қалған.

	Б.Әбдірахманованың «Қазақстан тарихы: ХІХ ғасырдағы өкімет, басқару жүйесі және территориялық құрылым» атты кітабында [21] отарлық билік орындары арнайы қарастырылғанымен, оның Жетісу өңіріндегі қызметінің ерекшеліктеріне көңіл бөлінбеген. Мұндай пікірді өзбекстандық зертеуші Н.А. Абдурахимованың диссертациялық жұмысына да қатысты айтуға болады [22].

	Ресей империясының Орталық Азиядағы отарлық саясаты және жергілікті билік орындарының қызметі батыс зерттеушілерінің еңбектерінде де көрініс тапқан. Бұл ретте Ю. Скайлердің, Г. Бульджердің, А. Краусстың, Р. Пайпстың, Р.Пирстің, Г.Д. Соколдың, М.Б. Олкоттың, Д.Ж. Демконың, А.Каппелердің және басқа зерттеушілерщің еңбектерін атауға болады.

	Олардың басым бөлігінің ғылыми тұжырымдары мен пікірлері К.Л.Есмағамбетовтың, М.Т. Лаумулиннің және К.Р. Несіпбаеваның тарихнамалық еңбектерінде [23] талдауға ұсынылған.

	Міне бұл тарихнамалық шолу патшалық Ресей билігінің тарихын жеке аймақ деңгейінде зерттеудің қажеттілігін және оның ғылыми маңызын аңғартса керек. Зерттеу жұмысына тартылған деректік материалдарды мынадай бірнеше топқа жіктеуге болады: ресми билік орындарына тән іс құжаттары, түрлі қызмет және дәрежедегі шенеуніктердің жазбалары мен талдаулары, баспасөз және статистика материалдары. Деректік материалдардың басым бөлігі, әрине, билік орындарына тән іс құжаттары. Шыққан көзі және сипаты бойынша олар әртүрлі. Егер құндылығы жағынан алар болсақ, онда алдымен Түркістан және оның құрамындағы Жетісу өңірінің отарлық жағдайын заңдық тұрғыдан бекітіп берген патша үкіметінің заңдық актілерін атағанымыз жөн [24]. Заңдық актілерден тыс күнделікті тынымсыз өмір ағымы жатқандығы мәлім. Ал оны талдауға алуды Қазақстан Республикасы Орталық Мемлекеттік мұрағаты (ҚР ОММ) және Өзбекстан Республикасы Орталық Мемлекеттік мұрағаты (ӨР ОММ) қорларында сақтаулы жоғарғы және жергілікті билік орындарына тән құжаттық материалдардың маңызы ерекеше. Бұл топтағы құжаттық деректер біз қарап отырған мезгілдегі Түркістан өлкесі мен Жетісу өңіріндегі билік жүйесінің қызметі мен жағдайын біршама жақсы түсінуге мүмкіндік береді.

	Беретін мәлеметтерінің молдығы және маңыздылығы жағынан ҚР ОММ қорларының орны ерекше. Бұл мұрағаттағы «Сергиополь сыртқы округтік приказы» (№ 1 қор), «Ұлы Жүз қазақтарының Алатау округінің бастығы» (1848-1868 ж.ж.) (№ 3 қор), «Ақмола облысының жеке меншік алтын өндірісі орындарының округтік ревизоры (1843-1916)» (13-қор), «Жерге орналыстыру және егіншілік бас басқармасының Семей ауданындағы қоныстандыру ісінің меңгерушісі. Жетісу облысы. Верный қаласы (7 кітаптан)» (19-қор), «Жетісу облыстық басқармасы» (№ 44 қор), «Верный уезі Отар бөлімінің приставы» (№ 47 қор), «Дала генерал – губернаторының кеңсесі» (64 қор), «Верный округтік соты прокурорының көмекшісі» (№ 818 қор), «Дала губернаторы Г.А.Колпаковскийдің жеке қоры» (№ 825 қор) қорларында сақтаулы 8материалдардан Жетісу жеріне орыс әкімшілігінің енуі мен орнығуы барысынан, оның құрылымы мен штаттағы қызметкерлерінің сандық және сапалық құрамынан, отарлаушы биліктің саяси, шаруашылық, сот және басқа мазмұндағы қызметінен мол мәлімет алуға болады. Аталған қорлардағы құжаттық деректер сондай-ақ жергілікті халықтың отарлаушы биліктің шараларына қатынасын белгілі бір дәрежеде түсінуге мүмкіндік туғызады.

	Тақырып бойынша деректік материалдарының құндылығы жағынан Өзбекстан Республикасы Орталық Мемлкеттік мұрағатының орнын асыра бағалау мүмкін емес. Бұл мекемедегі Түркістан генерал-губернаторының кеңсесі (№ 1 қор), Түркістан өлкесіндегі егіншілік және мемлекеттік мүлік басқармасы (№ 7қор), Түркістан аудандық бақылау бөлімі (№ 461 қор) қорларындағы деректік құжаттар патшалық биліктің Жетісу өңіріндегі әкімшілік-басқару қызметінен ғана емес, сонымен бірге оның жер және әлеуметтік саясатынан, жергілікті халықтың арасынан шыққан тарихи тұлғаларға қатысты ұстанымдарынан аса маңызды фактілік материалдар береді.

	Патшалық билік тұсында Жетісу өңірінде болып өткен өзгерістерден хабар беретін мәлімет көзі статистикалық құжаттар. Бұл ретте біздің зерттеу жұмысымыз үшін ең қажет фактілерді берген Жетісу облыстық статистикалық комитетінің материалдары болғандығын айтуымыз керек. Жетісу Облыстық Статистикалық Комитетінің ұйымдық жиналысы 1879 жылы 18 желтоқсанда Верный қаласында облыс губернаторы Г.А.Колпаковскийдің төрағалығымен болып өтеді [25]. Статистикалық Комитеттің негізгі міндеттерінің бірі әрбір жыл сайын жазылатын облыс губернаторының патшаға жолдайтын есебін әзірлеу еді. Есепке байланысты Орталық статистикалық комитеттің арнайы формасы бойынша мәліметтер жинастырылып, ол мәліметтер 1882 жылдан бастап «Обзор Семиреченской области» деген атпен тұрақты түрде 1913 жылға дейін жарық көріп тұрды.

	«Обзорлардың» беретін статистикалық мәліметтерінің үлкен маңызын мойындай отырып, сонымен бірге ол мәліметтердің дәлдік сапасына қатысты кезінде П.Г. Галузоның берген сыни бағасымен келіспеске шарамыз жоқ [26].

	Жетісу облысы тұрғындарының жалпы саны және әлеуметтік құрамы жөніндегі статистикалық материалдар патшалық билік тұсында С-Петербургте екі мәрте жарық көрген [27]. Бұл екі басылымның соңғысына 1867 жылы жүргізілген халық санағының материалдары енгізілген. 1920 жылы Жалпыресейлік ауыл шаруашылығы санағы жүріп, бұл шара Жетісу облысын да қамтыған [28]. Аталған статистикалық материалдардың көрсетулерін салыстыра отырып облыс халқы мен оның экономикасын динамикалық өзгерісте қарастыруға мүмкіндік туады.

	Ресми билік орындары құжаттарының арасынан Жетісу облысы губернаторының 1868 жылдан бастап орталық билікке үзіліссіз жолдап отырған жылдық есебінің маңызын атап айту парыз. Біз өз зерттеуімізде 1868, 1898, 1899, 1900, 1901, 1902, 1903, 1906, 1908, 1909, 1910, 1914 жылдары берілген есеп текстерін пайдаландық, ал көрсетілмеген жылдары берілген есептердің тексін табу мүмкін болмады. Губернатордың есебі облыс өмірінің түрлі салаларындағы негізгі жаңалықтарды анықтап, олардың өзгеру немесе өсу динамикасын бақылауға, сол арқылы өңір өмірінің жалпы болмысын тереңірек түсінуге жол ашады. Сонымен бірге бұл есептерден жергілікті басшылық орындарының орталық үкімет алдында ылғи да тындырымды іс бітіріп жатқандай көрінуге тырысқандығын аңғару әрине қиынға түспейді.

	Ресейдегі мемлекеттік басқару аппаратының қызметін бақылап отыру мақсатында патшаның тікелей нұсқауымен сенаторлық тексеру (ревизия) өткізіліп тұрған. Сондай тексерулер Жетісу облысын да қамтыған. Біз зерттеуімізде сенатор К.К.Паленнің басқаруымен 1908-1909 жылдары жүргізілген тексерудің есебін пайдаландық [29]. Сенатор есебінен облыстағы билік аппараты жүйесінің қызметіне, оларда қызмет жасаған бюрократияның өз міндетіне, сондай-ақ жергілікті халықтың арыз-тілегіне, жалпы мүддесіне қатынасы жөнінде маңызды материалдар кездестіруге болады. К.К.Пален есебі өзге де әкімшілік орындарына тән материалдармен бірге алғанда өңірдегі жағдайды толығырақ түсінуге мүмкіндік туғызатын құнды деректер жиынтығын береді.

	Зерттеу жұмысында түрлі дәреже-деңгейдегі орыс әкімшілігінің шенеуніктерінің жазбалары, өзара жазысқан хаттары, сондай-ақ 1867-1868 жылдары енгізілген реформалық шаралардың куәсі болған Жансұлтан Шуақов, Барлыбек Сыртанов және басқа қазақ зиялыларының әкімшілік орындарына жолдаған арыз-тілектері мен жарық көрмеген еңбектері де ғылыми айналымға тартылды [30]. Әрине, бұл жазбалар мен еңбектерде берілген фактілерді басқа деректік материалдармен салыстыра отырып пайдаланған жөн, дегенмен оларда баяндалған фактілік материалдар мен тұжырымдарды басқа құжаттардан табу қиын, сондықтан да олардың ғылыми маңызы зор. Аса маңызды фактілік материалдар мерзімді басылым беттерінде берілген.

	«Туркестанские ведомости», «Туркестанский карьер», «Семиреченские областные ведомости», «Вопросы колонизаций», «Қазақ» сияқты басылымдардан Жетісу облысының қоғамдық өміріне қатысты аса маңызды материалдарды кездестірдік. Әрине бұл басылымдардың саяси ұстанымдарында айырмашылық бар, дегенмен оларда жарық көрген хабарлар мен талдаулардан облыс өмірін түсінуге көмектесетін біраз мәлімет алуға болады.

	Қорыта айтқанда, зерттеу жұмысының деректік негізін жоғарыда баяндалған мазмұндағы материалдар құрды. Олардың жиынтығы Жетісу өңірінде патшалық билік жүйесінің қалыптасу, даму және дағдарыс кезеңдерін ғылыми тұрғыдан талдауға алуға мүмкіндік берді.

	Автордың ұстанымына байланысты мынадай жағдайды ескерген жөн. Кеңестік тарихнамада орыс билігінің Қазақстанға келіп орнығуын прогрестік құбылыс ретінде қарастырылғандығы мәлім. Ал ресейлік отарлауға қарсылық көрсеткен саяси күштер күні өткен феодалдық қатынастарды жақтап, қорғаушылар есебінде көрсетілді. Империялық жаулап алу саясатын ашықтан-ашық ақтауды көздейтін бұл методологиялық әдістің күні өтті. Біз зерттеуімізде орыс әкімшілігінің Жетісу жеріне келіп орнығуын капиталистік даму жолына түскен империяның арзан шикізат көздері мен өзіне қолайлы рынок іздеу әрекеті тұрғысынан талдауға аламыз. Ал Кенесары хан бастаған жергілікті саяси күштердің ресейлік отаршылдыққа қарсылығын мемлекеттік тәуелсіздік жолында күрес есебінде бағалаймыз.

	Сол сияқты Жетісу жерінде орын тепкен ресейлік билік жүйесінің көздеген мақсаты да, көтерген жүгі де империялық мүдденің ауқымынан шыққан емес. Сондықтан да біз Қазақстанға келіп орын тепкен ресейлік билік «күні өткен хандық биліктен» жоғары болды, қазақ қоғамының жаңа даму сапасына көтерілуіне жол ашты деген мазмұндағы тұжырыммен мүлдем келісе алмаймыз.

	Біздің пікірімізше, патшалық билік тұсында (1867-1917) Жетісу өңірінде орын алған өзгерістер жергілікті халықтың өмірін жаңа сапаға көтере алған жоқ. Керісінше, құнарлы жайлымдар мен егіншілікке жарамды жерлерден айырылған қазақ халқының дәстүрлі шаруашылығы терең дағдарыс жолына түсті.

	Жетісудағы патшалық билік жүйесі өз қызметінде бірінші кезекке империялық мүдделер мен мақсаттарды қойып, оларды шешу барысында жергілікті халықтардың табиғи талап-тілегімен санаспай, зорлау және күштеу әдістеріне басымдылық беріп отырды. Яғни, өзінің осы өңірдегі жарты ғасырлық тарихында жергілікті халықтардың өміріне қатысты негізгі экономикалық, саяси және басқа қоғамдық мәселелерді шешуге келгенде патшалық билік тарихтан мәлім өзге отарлаушы биліктерден айырмасы жоқ екендігін танытты.



	ЕСКЕРТУЛЕР



	1 Валиханов Ч.Ч. Записка о судебной реформе // Собрание сочинений в пяти томах. т.4. Алма-Ата, 1985 г. – с. 77-105.

	2 Аристов Н.А. Усуни и кыргызы или кара-кыргызы. Очерки истории и быта населения западного Тянь-Шаня и исследования по его исторической географии. Бишкек, 2001 г. – с. 582; Венюков М.И. Материалы для военного обозрения наших границ в Азии. // Военный сборник, 1873 г., №1. – с. 138-159; Соныкі. Россия и Восток. СПб., 1877 г. – с. 275; Пашина П.И. Туркестанский край. СПб., 1868 г. – с. 312; Романовский Д.И. Заметки по среднеазиатскому вопросу. СПб., 1868 г. – с. 68; Григорьев В.В. Русская политика в отношении Средней Азии. СПб., 1874 г. – 402; Никольский А.М. Путешествия на озеро Балхаш и в Семиреченскую область // Записки Западносибирского отделения Русского географического общества. 1885 г. Вып.1. – с. 117; Южаков Ю.Д. Итоги двадцатисемилетнего управления нашим Туркестанским краем. СПб., 1891 г. – с. 217; Костенко А.Ф. Средняя Азия и водворение в ней русской государственности. СПб., 1871 г.; Соныкі. Очерки Семиреченского края // Военный сборник. 1872 г., № 11 – с. 12-49; Терентьев М.А. Россия и Англия в борьбе за рынок сбыта. СПб., 1878 г. – с. 126; Иванов А. Русская колонизация в Туркестанском крае. СПб., 1890 г. – с. 74; Кологривов Ю.В. Русские владения В Средней Азии. СПб., 1898 г. – с. 129.

	3 Ремнев А.В. У истоков Российской имперской геополитики: азиатские «пограничные пространства» в исследованиях М.И. Венюкова // Исторические записки. М., 2000. № 4. – с. 344-369.

	4 Венюков М.И. О новом разделении Азиатской России // Известия Русского географического общества. 1872, № 8. – с. 322.

	5 Материалы по истории политического строя Казахстана. Т.1. Сборник составлен кандидатом исторических наук М.Г.Масевич. Алма-Ата, 1960 г. – с. 441; Крафт Н.И. Судебная система в Туркестанском крае и степных областях. Оренбург, 1898 г. – с. 192; Каплун В.Н. Положение об управлении Туркестанского края // Журнал министерства юстиции. 1903, № 12 – с. 12-24; Вощинин В. Очерки нового Туркестана. Свет и тени колонизации. СПб., 1914 г. – с. 214.

	6 Румянцев П.П. Уезды Жетысу. Алматы, 2000 г. – с. 336; Соныкі. Социальное строение киргизского народа в прошлом и настоящем // Вопросы колонизации. 1909, № 5 – с. 71-109; Соныкі. Условия колонизации Семиречья // Вопросы колонизации. 1911, № 9 – с. 14-28; Пален К.К. Переселенское дело в Туркестане. СПб., 1910 г. – с. 194; Васильев В. Семиреченская область как колония и роль в ней Чуйской долины. Пг., 1915 г. – с. – 78.

	7 Кауфман А.А. Переселение и колонизация: Мечты и действительность. СПб., 1905 г. – с. 116; Соныкі. К вопросу о русской колонизации Туркестанского края. СПб., 1903 г. – с. 96; Вощинин В. К законопроекту о продаже переселенческих участков // Вопросы колонизации. 1913 г., № 13 – с. 17-24; Велецкий С. Записка о положении и нуждах переселенческого дело в Семиреченском районе. Верный, 1915 г. – с. 31; Соныкі. О колонизационном значении Семиречья // Вопросы колонизации. 1909 г., № 4 – с. 91-101.

	8 Шкапский О.А. Переселенцы и аграрный вопрос в Семиреченской области // Вопросы колонизации. 1907 г., № 1 – с. 19-52; Седельников Т. Борьба за землю в Киргизской степи. СПб., 1907 г. – с. 97.

	9 Байтұрсынов А. Тағы да жер жайында // Айқап, 1911 ж., № 4 – 1-4 бб.; Соныкі. Көшпелі һәм отырықшы норма // Қазақ, 1913 ж., № 20; Дулатов М. Жер мәселесі // Айқап, 1911 ж., № 6 – 8-10 бб.; Сералин М.С. Біздің бұрынғы һәм қазіргі халіміз // Айқап, 1911 ж., № 10 – 11-14 бб.; Бөкейханов Ә. Қазақ һәм жер мәселесі // Қазақ, 1914 ж., № 54; Соныкі. Екі жол // Қазақ, 1915 ж., № 101.

	10 Букейханов А. Исторические судьбы киргизского края и культурные его успехи // Бөкейхан Ә. Таңдамалы. Алматы, 1995 ж. – 45–66 бб.

	11 Тынышпаев М. Киргизы и освободительное движение // Русский Туркестан. 1906 г., 1 января; Соныкі. История казахского народа. Алма-Ата, 1993 г. – с. 20-29.

	12 Сафаров Г. Колониальная революция (Опыт Туркестана). М.: Госиздат, 1921 г. – с. 147; Муравейский С. Очерки по истории революционного движения в Средней Азии. Ташкент, 1926 г. – с. 109; Рыскулов Т. Об историках туркестанской революции (По поводу одной статьи) // Туркестан, 1922 г., 22 ноября; Соныкі. Революция и коренное население Туркестана. ч. 1. Ташкент: Госиздат, 1925 г. – с. 218; Галузо П.Г. Туркестан – колония (Очерки истории колониальной политики русского царизма в Средней Азии). 2–изд. Ташкент: Госиздат, 1929 г. – с. 226; Лаврентьев В. Капитализм в Туркестане (Буржуазная колонизация Средней Азии). Ленинград, 1930 г. – с. 194.

	13 Асфендияров С. История Казахстана. Алматы, 1998 г. – с. 304; Тогжанов Г. Казахский колониальный аул. М., 1934 г. – с. 110.

	14Нечкина М.В. К вопросу о формуле – «наименьшее зло» // Вопросы истории, 1951 г., № 4 – с. 19–25; Якунин А.В. О применении понятия «наименьшее зло» в оценке присоединения к России нерусских народностей // Вопросы истории, 1951 г., № 11 – с. 31–42.

	15 Раджабов С. А. Роль великого русского народа в исторических судьбах народов Средней Азии. Ташкент: Фан, 1955 г. – с. 210; Халфин Н. А. Присоединение Средней Азии к России (60-90-е годы ХІХ в.). М.,1965 г. – с. 468; Бекмаханов Е.Б. Присоединение Казахстана к России. М.: Изд. АН СССР, 1957 г. – с. 340.

	16 Сабырханов А. Ұлы бетбұрыс. Алматы, 1981 ж. – 294 б.

	17 Сулейменов Б.С. Подготовка реформы 1867–1868 годов в Казахстане // Известия Казахского филиала АН СССР, 1946 г., № 2 (27) – с. 137–148; Соныкі. Об административном устройстве казахской степи по реформе 1867–1868 г.г. // Вестник АН Каз. ССР, 1951, № 2(71) – с. 118–126; Соныкі. Аграрный вопрос в Казахстане последней трети ХІХ–начала ХХ в.в. (1867–1907 гг.). Алма-Ата: Изд. АнКаз ССР, 1963 г. – с. 411; Зиманов С. Политический строй Казахстана конца ХVІІІ и первой половины ХІХ в. Алма-Ата, 1960 г. – с. 320; Культелеев Т.М.Уголовное обычное право казахов. Алма-Ата, 1955 г. – с. 412; Сапаргалиев Г. Карательная политика царизма в Казахстане (1915–1917 гг.). Алма-Ата, 1966 г. – с. 375.

	18 Геллер А.Б. Переселенческая политика царизма и колонизация Казахстана в начале ХХ века (1900–1919 гг.) (по материалам Семиреченской области) Автореф. М., 1954 г. – с. 24; Макаров И. Ф. Казахское земледелие в конце ХІХ–начале ХХ вв. // Материалы по сельскому хозяйству и крестьянству СССР. М., 1953 г. – с. 120-127; Еренов А. Очерки по истории феодальных земельных отношении у казахов. Алма-Ата, 1960 г. – с. 158; Галузо П.Г.Колониальная система Российского империализма в кануне Октябрьской революции. Алма-Ата, 1968 г. – с. 160; Соныкі. Аграрные отношения на юге Казахстана в 1867-1914 годы, Алма-Ата, 1965 г. – с. 345; Сундетов С.А. О генезисе капитализма в сельском хозяйстве Казахстана. Алма-Ата, 1970 г. – с. 120; Толыбеков С.Е. Кочевое общество казахов в ХVІІ–начале ХХ века: политико-экономический анализ. Алма-Ата, 1971 г. – с. 633; Горячева А.А., Фришман Л.С. Заря над Семиречьем. Алма-Ата, 1987 г. – с. 192; Бекмаханова Н.Е. Формирование многонационального населения Казахстана и Северной Киргизии. Последняя четверть ХVІІІ-60-е годы ХІХ в. М., 1980 г. – с. 280; Соныкі. Многонациональное население Казахстана и Киргизии в эпоху капитализма (60-е годы ХІХ в.-1917 г.,). М., 1986 г. – с. 243; Төлекова М. Жетісу халқы (1897-1999 жылдар). Алматы, 2002 ж. – 282 б.

	19 Ерошкин Н.П. История государственных учреждений дореволюционной России. М., 1983 г. – с. 351; Зайнчковский П.А. Кризис самодержавия на рубеже 1870-1880-х годов. М., 1964 г. – с. 509; Соныкі. Правительственный аппарат самодержавной России в ХІХ веке. М., 1973 г. – с. 288; Троицкий С. М. Русский абсолютизм и дворянство. Формирование бюрократии. М., 1974 г. – с. 356.

	20 Жиренчин К.А. Политическое развитие Казахстана в ХІХ–начале ХХ веков. Алматы, 1996 г. – с. 352.

	21 Абдрахманова Б.М. История Казахстана: власть, система управления, территориальное устройство в ХІХ веке. Астана, 1998 г. – с. 132.

	22 Абдурахимова Н.А. Колониальная система власти в Туркестане (вторая половина ХІХ–начало ХХ вв.). Автореф. докт. юрид. наук. Ташкент, 1994 г. – с. 46.

	23 Есмагамбетов К.Л. Что писали о нас на Западе. Алматы, 1992 г. с. 212; Лаумулин М.Т. История Казахстана конца ХІХ–начало ХХ вв. в зарубежной историографии // Известия АН РК. Сер. общ. наук. 1992 г., № 5 – с. 34-45; Несипбаева К.Р. Современная англо – американская историография русской экспансии и колонизации Центральной Азии и Казахстана (ХVІІІ–начало ХХ века). Алматы, 1997 г. – с. 191.

	24 Указ Правительствующего Сената об образовании Туркестанской области. 1865 г.; Указ об учреждении Туркестанского генерал – губернаторства. 1867 г. 11 июля;

	Проект положения об управлении Семиреченской и Сыр-Дарьинской области. 1867 г. 11 июля; Временное положение об управлении в Уральской, Тургайской, Акмолинской и Семипалатинской областях. 1868 г. 21 октября; Положение об управлении Туркестанского края. 1868 г. 2 июня; Положение об управлении Акмолинской, Семипалатинской, Семиреченской, Уральской и Тургайской областями. 1891 г. 25 марта // В кн.: Материалы по истории политического строя Казахстана. Т.1. Алма-Ата,1960 г.

	25 ҚР ОММ. 44-қ.,1-т., 48259-іс,1-2-пп.

	26 Қараңыз: П.Г. Галузо. Аграрные отношения на юге Казахстана в 1867-1917 г.г. Алма-Ата, 1965 г. – с. 38-44.

	27 Статистика Российской империи. Волости и населенные места. 1893 года. Вып. 7. Семиреченская обл. СПб., 1895; Первая всеобщая перепись населения Российской империи 1897 г. LXXXV. Семиреченская обл. СПб., 1905 г.

	28 ҚР ПА. 666-қ., 1-т., 76-іс, 1-14-пп.: Семиреченское областное статистическое управление. Предварительные итоги Всероссийской сельскохозяйственной переписи 1920 года по Пишпекскому уезду. Семиреченская область по категориям населения в сравнений с итогами Всероссийской сельскохозяйственной переписи 1917 г.; Сонда. 3-қ., 1-т., 482-іс, 10-12-пп.; Территория, административное деление и населения Джетысу до и после нацразмежевания; Социалистическое строительство в селах и аулах Семиречья 1921-1925 г.г. // Документы и материалы. Ч. 1., Алматы, 1957 г.

	29 Отчет по ревизии Туркестанского края, произведенный по высочайшему повелению сенатором, гофмейстером, графом К.К. Паленом. Вып. 1-18. СПб., 1909-1910 гг.

	30 «Действующее Положение об управлении в степных областях. Работа написана на получение степени кандидата права действительным студентом Султаном Джан-Султаном Чуваковым» – 35 стр. Отдел рукописей и рукописных книг научной библиотеки им. Н.И. Лобачевского Казанского Государственного университета. Ед. хр. № 9175; Б.А. Кенжетаев. Казанские учебные заведения и процесс формирования казахской интеллигенции в середине ХІХ–начале ХХ вв. Казань, 1998 г. – с. 87; Доклад Младшего чиновника особых поручений при Военном Губернаторе Семиреченской области Бардыбека Сыртанова от 9 июня 1907 г., город Верный. По вопросу об улучшении киргизской жизни // ӨР ОММ. 1-қ., 27-т., 1222-іс, 20-п.



	Алмалы өлке үшін талас



	Бірі батыстан, ал екіншісі шығыстан тартылған Орынбор және Сібір әскери бекіністер тізбегінің 18 ғасырдың соңына қарай солтүстікте өзара тоғысуы нәтижесінде Қазақстан батыс, солтүстік және шығыс жақ беттерінен қоршауға алынды. Шамамен 3 мың шақырым қашықтыққа созылған бұл шекаралық шепке арасы 25-30 шақырым 141 бекініс поселкалар орналасты. Ресей үкіметі бұдан кейінгі уақытта Батыс Сібір губерниялық әкімшілігі арқылы жүргізілген Орталық Азияға тереңдеп ену және онда біржола орнығу әрекетіне кірісіп кетті. Түпкі стратегиялық мақсаты Орталық Азияны өзіне қарату болған Ресейдің бұл бағыттағы әрекеті, әрине, тек Жетісу арқылы ғана өріс алатын еді. Ал бұл кезде Жетісуды жара ағатын Іле өзенінің шығыс жақ бетінде қытайлықтардың ықпалы байқалса, батыс бетін Қоқан хандығы билеп төстеді. Жетісу үшін талас барысында бұл екі мемлекеттің де мүмкіндігін жақсы түсінген Ресей үкіметі, түптеп келгенде мәселенің толық шешімін табуы жергілікті халықтың көңіл-күйіне тәуелді екендігін дәл бағалай білді. Оның үстіне бұдан бұрын қазақ халқының Кіші және Орта жүз бөліктерін өзіне қаратып үлгірген орыс әкімшілігінің қазақ билеуші топтарымен өз мүддесі тұрғысынан жұмыс жүргізу тәжірибесі жеткілікті болатын. Сол тәжірибені пайдалана отырып генерал-лейтенант Глазенап басқарған Сібір әкімшілігі Жетісу билеуші топтарымен байланыс орнату мақсатында Сібірлік татар көпестерін іске қосты. Жетісу арқылы Ташкент, Бұхара әмірлігі және Хиуа хандықтарына барып қайтып жүрген татар көпестері Жетісудағы жағдай жөнінде орыс билік орындарына хабар жеткізіп қана қоймай, сонымен бірге қазақ билеуші топтарын Сібір әкімшілігімен өзара жақындастыру міндетін де қоса атқарды.

	Сондай-ақ бұл ойынға алдымен тартылған да Жетісу жеріндегі Абылай хан ұрпақтары Сөк, Әділ, Тезек сияқты сұлтандар шоғыры болды. Сібірлік татар көпестерінің белсенді араласуымен жүрген бұл өзара «мәмілегерлік» әрекет көп ұзамай өз нәтижесін берді де.

	1819 жылы 11 қаңтарда Ресейдің Министрлер Комитеті сұлтан Сөк Абылайхановқа қарасты Ұлы жүз қазақтарының үйсін олысын Ресей құзырына қабылдау жөнінде Сыртқы істер Коллегиясын басқарушының баяндама хатын тыңдап, Сөк сұлтанды 1817 жылы жазған өтінішіне сәйкес оған қарасты 55 462 адамымен, осы елге тән 802 359 бас малымен империя құзырына қабылдау жөнінде шешімге келіп, бұл шешімді патшаның бекітуіне жолдайды. Өз ретінде император комитет ұсынысын бекіте отырып, Сөк сұлтан жібермек өкілдерді қабылдауға әзір екендігін білдіріп, қазына есебінен сұлтанға мешіт және үй салуға келісімін беріп, сондай-ақ жеке сібірлік корпус командиріне Сыртқы істер министрлігі арқылы әрбір жарты жылдан соң ханның қарамағындағы қазақтардың мал шаруашылығы жөнінде мәлімет жолдап отыруды тапсырады [1].

	Бұл құжатқа байланысты көзге көріне бермейтін, дегенмен зер сала қарап аңғаруға болатын мынадай фактілерге көңіл аудару артық емеc. Біріншіден, ұлы жүздің үйсін болысын басқаратын Сөк сұлтанның өтінішін Министрлер Комитетіне жеткізіп отырған Батыс Сібір әкімшілігін басқарушы губернатор генерал-лейтенант Глазенап, яғни белсенділік соның қолында. Сұлтан мен үйсін болысын билеушілердің қолы қойылған құжаттың түп нұсқасы жоқ. Ал ол құжатта белсенділік кімнің тарапынан шыққандығы айтылуы әбден мүмкін ғой. Екіншіден, Министрлер Комитеті Глазенаптың ұсынысы бойынша Ұлы жүзбен арадағы мұндай өзара жақындасу ісіне атсалысқан Сөк сұлтан төңірегіндегі үйсін илеушілерімен бірге, сұлтанға «ықпал жасай білген» Семейлік татар көпестері Абдулғазы Гумиров пен Хамит Амировке он кластық чинмен қоса Анна лентасындағы алтын медаль, мұсылмандық заң жолдарын жеткізген аудармашы, титулярлық кеңесші Хасан Сейфламға Анна лентасындағы алтын медаль, ағайынды татар Сафар және Құрбанқұл Құрбанбақиевтарға да түрлі сыйлық белгілейді. Осы құжатта түрлі сыйлық алушылар тізіміндегі сұлтан қызметіндегі екі молла да, яғни Мусагит Микманов пен Абдулла Мыклюксев те аталады [2]. Бұлардың да татар жұртынан болуы әбден ықтимал. Бұл іс жүзінде Жетісулық Ұлы жүз қазақтарының бетін орыс әкімшілігіне бұру ісінде татар көпестері, дін және іс адамдарының екеуара атқарған делдалдық қызметінен хабар беретін фактілер болса керек. Сұлтан Сөк Абылайханов өкілдерінің Петербургке патшаға барып қайтқандығы жөнінде құжаттық материялдарды біз кездестіре алмадық. Дегенмен, анығы сол, Жетісу қазақтарын Қоқан және Қытай ықпалынан ажыратып алу ісіне орыс әкімшілігі бұдан былайғы уақытта да зор мән берді. Генерал-лейтенант Глазенаптың орнына генерал-губернаторлық қызметке келген инфантериялық генерал Капцевич ендігі уақытта ант алу ісінде жеке сұлтанмен шектелмей, бұл процеске сұлтандар тобын тартты. Ол 1823 жылы орталық билік орындарына Ұлы жүз сұлтандарының өздеріне қарасты халқымен Ресей империясының билігіне өтетіндігі жөнінде ант бергендіктерін жеткізеді. Ал 1824 жылы мамыр айында Ұлы жүз қазақтарының «орыс тағына сенімділігін» білдіру ниетімен Петербургке Әділ төренің ұлдары барып қайтады [3]. Міне бұл әрекеттердің астарында мемлекеттік және жеке бастық мүдделердің тоғысқандығы айқын. Мәселен, Ресей үкіметі Жетісуды өзіне қарату арқылы, біріншіден, қазақ жерін өзіне қосып алу процесін біржола аяқтаудан, сол арқылы, екіншіден, Орталық Азияға тереңдеп енуден, үшіншіден, Қытай мемлекетімен арадағы шекараны анықтай отырып, онымен сауда қатынасын бір қалыпқа салудан үміттенді.

	Жетісулық сұлтандардың да белгілі бір мақсаттарды көздегені әрине, толық табиғи құбылыc. Біздің пайымдауымызша Жетісу сұлтандарының бұл мезгілде орыс әкімшілігіне ыңғай танытуына түрткі болған Қоқан хандығының Жетісу өңіріне орнатқан ауыр алым-салық тәртібі еді. Қоқан феодалдарының зорлығынан ыққан қазақ ауылдары көп жағдайда Қытай шекарасынан ары асып, бой тасалауға да мәжбүр болды. Қазақ ауылдарының соңынан ере барған Қоқан елшілері Қытай билік орындарынан көшіп барған қазақтарды кейін қайтаруды талап етті [4]. Өз ретінде бұл жағдайды бақылап отырған Қытай үкіметі

	«Бұратаналардың өзара қақтығысулары үнемі болып тұратын жәйіт. Оған тәңір патшалығы ежелден араласқан емес,»-деген пікір білдіріп, шекарадан асқан қазақ ауылдарын «кері қайтарып тастау» жөнінде бұйрық береді [5].

	Жетісу жерінен қора-қора мал айдап кетіп отырған Қоқан билеушілерінің Қазақ ауылдарына салған алым-салығы жергілікті халыққа жеңіл тиген жоқ-тын. Ол жөнінде Ұлы жүз албан ақыны Жанкісі Өтеміс өлеңінен мынадай жолдарды оқимыз:



	Келі түбім деп алады,

	Үшір зекет деп алады,

	Қожақ зекет деп алады,

	Айтайын десең ұрады,

	Ұрмақ түгіл қырады.

	… Алдына салып айдайды,

	Ашулансақ байлайды,

	Хакімі жоқ қазаққа

	Теңдік жоқ деп ойлайды.

	Ел ішінде ажарлы

	Қыз, қатынды қоймайды,

	Жақсыларды сөгеді,

	Ат үстінен тебеді,

	Жүрексініп отырмын,

	Айтар сөзім көп еді [6].



	Жетісу қазақтарын билеп-төстеген Қоқан хандығы өз елшілерін орыс өкімет орындарына жіберіп, Жетісу жерін өз иелігі жариялап, Сібір әкімшілігі тарапынан байқалып отырған түрлі әрекеттерді тоқтатуды талап етті. Мәселен, 1825 жылы Ташкент 3 құшбегі Қоқан ханы атынан Омбыға елшісі Сауытбек Сұлтанбековты аттандырып, оған Батыс Сібір генерал-губернаторына жолдаған хатын тапсырады. Ол хатта мынадай пікір айтылған еді: «Қадім замандардан бері Ертіс дариясының бергі жақ бетін біз, ал арғы бетін Ресей иемденіп келе жатқан еді. Енді соңғы алған мәліметтерге қарағанда орыстар Ертістен бергі жаққа өтіп, біздің діндестеріміздің жерінде құрылыстар жүргізуде. Осы жағдайға байланысты біздің ханымыз сіздердің өкілетті адамдарыңызға осы хатты жолдай отырып, бұл құрылыстардың себебін сұрауды бұйырды: Сіз бұл істі өз бетіңізше жасап жатырсыз ба, жоқ әлде жоғары мәртебелі патшаның бұйырығымен атқарып отырсыз ба? Өз үкімет орындарыма мәлімет беруім үшін мені осы мәселеге байланысты хабардар етуіңізді сұраймын» [7].

	Бұл хатта көңіл аударарлық жағдай қоқан-орыс қатынасына байланысты дін мәселесінің де көтерілуі еді. Ташкент құшбегі одан ары:»… Бұдан тысқары мағлұм етерлік нәрсе мынау: орыстар біздің мемлекетімізге сауда істерімен келіп жылдап қалып қояды, бірақ біз оларды дінімізге кіруге мәжбүрлемейміз. Олай болса, сіздер неге біздің діндестерімізді өз сенімдеріңізді қабылдауға мәжбүр етесіздер? Алдыңызға бірер кісі мұқтаждықпен барса, сенім және дініңізге кіруді шарт етіп қоясыз! Бірер кісі көшіп баруға жай сұраса, тағы сол шартты қоясыз! Сізден осы айтылғандардың себебін маған мәлім етуіңізді сұраймын, өйткені біз дағы бұл әрекеттерге қарсы қажетті шара қарастырайық» [8].

	Хаттан Ташкент құшбегінің Ресеймен арадағы сауда қатынасында орыс әкімшілігі тарапынан түрлі зорлық-зомбылықтарға, әсіресе діни тәкаппарлыққа жол беріліп отырылғандығын ашық сынға алуы, оларды тыюға шақыруы байқалады. Дегенмен бұл арада Қоқан құшбегінің екінші жақты діни сенімді құрметтеуге шақыруы байсалды саясаттан гөрі, саяси ойынға жақын көрінеді. Өйткені, Қоқан әмірлерінің тура сол мезгілде бір діндегі қазақ пен қырғыз халықтарына жасап отырған қиянаты Исламның ешқандай да қағидаларына сәйкес келмейтін еді.

	Омбы қалалық әкімшілігін басқаратын полковник Броневский Батыс-Сібір генерал-губернаторының тапсыруымен Ташкент құшбегіне жауап хат жолдайды. Онда: «Көп ғасырлардан бері ұлы Ресей империясы қырғыз-қазақ халықтарына және солтүстік теңізден Қара теңіз аралығындағы үлкен-кіші тайпаларға билік жүргізіп келеді. Ал қазақ даласы сауда салығынан тысқары Қоқан әкімдеріне салық төлегендігін, оларға бой ұсынғандығын ешкім де білмейді және бұл туралы мәлімет жоқ,» [9] – деген пікір айтылады.

	Батыс Сібір әкімшілігінің берген жауабынан Ресей үкіметінің қазақ даласына әскери бекіністер салып, одан әрі тереңдеп ене түсу пиғылынан бас тартпайтындығын, сондай-ақ Жетісу қазақтарының Қоқан билігіне тәуелді екендігін мойындамайтындығын ашық білдіру байқалады. Сонымен, Жетісудағы Қоқан әкімдерінің зорлық-зомбылығының күшеюі, бұл мәселеде Қытай билік орындарының өздерін бейтарап ұстауы, ал қазақ қоғамының сырттан төнген қауіптен өз бетінше қорғану қабілетінің төмен болуы сұлтандар тобын Ресей үкіметінен қолдау іздеуге итермеледі. Оның үстіне 1822 жылы Орта жүз жерінде басталып кеткен әкімшілік-басқару реформасынан кейінгі уақытта Ресей Жетісу қазақтары үшін де іргедегі нақты әскери күшке айнала бастаған еді.

	Жетісу мен Солтүстік Қырғызстанда Қоқан хандығы билігінің орнауы қазақ пен қырғыз халықтарының өзара қатынасына да жағымсыз ықпалын тигізді. Шамамен ХІХ ғасырдың 20-шы жылдарының басында қырғыздың солто, саруу атты рулары Қоқанға бағынудан бас тартып ығысып, қазақ жеріне, яғни Балқаштың батыс жақ беті, Іле өзенінің бойына көшіп келеді.

	Қоныс аударған қырғыздардың елінде қалған адамдары солто мен саруудың соңынан барғансып, көп жағдайда барымталап, жергілікті қазақтардың малын айдап кетіп отырған. Бұл жағдай екі елдің ара қатынасының бұзылуына алып келген еді. Соның нәтижесінде солто мен саруу бірер жыл қазақ жерінде тұрып, кейін қайта көшуге мәжбүр болған [10].

	Қазақ пен қырғыз ауылдары арасында орын алған мұндай оқиғалар жөнінде Н.А. Аристов қырғыздар тарихына арналған еңбегінде Батыс Сібір генерал-губернаторы П.М. Капцевичтің Шығыс Сібір генерал-губернаторына жолдаған хатына сүйене отырып мынадай факті келтіреді. 1824 жылы Ыстық көл маңындағы қырғыз жұрты Омбыға үш би және беделді деген төрт құрметті адамдарынан тұрған өкілеттігін жіберіп, Ресей құрамына енуді қалайтындықтары жөнінде тілектерін білдіреді. Ал мұндай өтінішке түрткі болған негізгі себептердің бірі Ыстық көлдік қырғыздардың жоғарыда аталған Сөк сұлтан басқарған үйсін жұртымен арадағы қатынастарының шиеленісіп кетуі еді [11].

	Барымталық қатынас Ресей империясының құрамына енген орта жүз қазақтарынан тыс жатқан Ұлы жүз қазақтары арасында да орын алды. Ол жөнінде жұмыста сәл кейінірек сөз болады. Міне, осы жағдайдың бәрі қосыла келіп сұлтан Сөк Абылайханов бастаған Ұлы жүз құрамындағы үйсін жұртын Ресей үкіметі тәртібіне өтуге итермелейді. Сөк сұлтанның шамамен 1823-1824 жылдары тағы да жасаған жаңа өтініштерін негізге ала отырып, сондай-ақ бұл жағдайды Балқаш көлі өңіріне орнығып алу үшін пайдаланып қалуды көздеген Сібір әкімшілігі 1825 жылы мұнда подполковник Шубин бастаған әскер бөлімшесін шығарады [12]. Бұл әрекетке бара отырып Сібір әкімшілігі алдына мынадай мақсаттар қойды. Біріншіден қазақ пен қырғызды өзара жарастыра отырып Ресейдің бейбіт пиғылда екендігін білдіріп, екі халық арасында өз беделін арттыра түсуді, екіншіден, Ұлы жүз қазақтарын Орта жүзде енгізілген ресейлік басқару тәртібіне даярлауды және үшіншіден, Ресей үкіметінің Жетісудағы қимыл-әрекетіне Қытай билік орындарының көзін үйретуді көздеді.

	Қаратал өзені бойына жеткен Шубин әскер бөлімшесі Сөк Абылайханов сұлтанға арнап үй, уақытша әскер адамдары орналасатын және азық-түлік сақтау үшін бірнеше шағын құрылыстар салады. Бұл жағдай бірден шекарадағы қытай әкімдерінің назарына шалынып, тез арада Петербургке Қытай үкіметінің наразылығы келіп жетеді. Ал Петербург болса өз жауабында Қаратал өзені бойындағы жерді Қытай мемлекетіне тиесілі жер санамайтындығын білдіреді. Бірақ бұл мезгілде Батыс Европадағы саяси күреске білек түрініп араласып кеткен Ресей үкіметі Қытаймен арадағы қатынаста орын алуы мүмкін шиеленіске барғысы келмеді. 1826 жылы ол Сібір басшылығына қазақ даласына тереңдеп еніп жаңа құрылыстар салуды тоқтатуды, ал Сөк сұлтанның Қаратал бойына бекініс салып, сыртқы приказ мекемесін ашу жөніндегі ұсынысынан бас тартуды және Қаратал бойындағы әскер бөлімшесін кейін шақырып алуды тапсырды. Салынған бірнеше құрылыс бұзылды [13].

	Осылайша орыс үкіметінің Жетісуға тікелей бет қою ХІХ ғасырдың 40-шы жылдарына шейін, яғни 20 жылдық мерзімге шегерілді деп айтуға болады.1

	Дегенмен бұл іске қатысы бар оқиға Жетісу мен Семейдің орта тұсы Аягөз өңірінде жүріп жатты. Жетісу казак әскерінің тарихына еңбек арнаған Н.Леденевтің көрсетуіне қарағанда, ХІХ ғасырдың 20-жылдарының соңына қарай Аягөз өзенінің бойында қоныс тепкен сұлтан Сарт Жошыұлы өзінің бақталасы Сыбанқұл Ханқожинмен егес барысында Батыс Сібір генерал-губернаторы Вильяминовқа өтініш білдіріп, Аягөз бойындағы өзіне қарасты жерден сыртқы округ ашып, Аягөз өзенінің бойына округтік приказ орталығын салуды ұсынады. Алғашында бұл ұсынысқа тосын қарап, Қытай жағымен арадағы шиеленістен қаймыққан орыс үкіметі, көп кешікпей Сарт Жошыұлының жобасын қабыл алады.

	Өйткені Сібір мен қытай қаласы Чугучак арасындағы сауда жолы бойында жатқан Аягөзде орын тебу, екі мемлекет арасындағы сауда қатынасын дамытуға қолайлы жағдай туғызатын еді. 1830 жылы Аягөз Сыртқы Округын құру жөнінде патша жарлығы шығып, келесі 1831 жылы қазіргі Аягөз қаласының орнында Аягөз Приказы орналасатын қазыналық үйлер салына бастады [14].

	Аягөз дуанының ашылуы белгілі дәрежеде Ресей империясының Жетісу өңіріне енуіне жеңілдік жасап, жол ашып берген оқиға болды. Орыс әскерінің Аягөз бойына келгенін естіген қытай билік орындары мәселенің егжей-тегжейіне көз жеткізу үшін, өз әскер бөлімшесін жібереді. Аягөзге келіп орыс әскерін көзімен көрген қытайлықтар, орыстардың «сұлтан Сарт Жошыұлының шақыруы бойынша», оны басқа қазақ қарсыластарынан қорғау үшін келгендігін естіп, кейін қайтады.

	Дегенмен орыс қолдарының Аягөз өңіріне келуі, бұл аймақтағы қазақ ауылдарының өзара барымталық есеп айыруларын тоқтата алған жоқ. Сыбанқұл Ханқожаұлының Сарт Жошыұлы ауылына және Чугучак пен Семей арасындағы сауда керуендеріне шабуылы күшейе түспесе, бәсеңдеген жоқ болатын. Н.А. Аристов Петербургте жарық көрген кітапқа сілтеме жасай отырып, Сыбанқұл Ханқожаұлының Сарт Жошы мен орыс керуендеріне жаулығының өрши түсуін оның аға сұлтандық лауазымға ілінбей қалуымен байланыстырады. Бұл өңірде мұндай күйге ұшыраған жалғыз Сыбанқұл емес-тін. Бауыры аға сұлтандықтан құр қалған Сартай сұлтан да енді ғана аяқ басқан жаңа билікке қарсылық көрсетеді. Бұл екеуін де орыс әскер адамдары тұтқынға алып, жер аударады [15].

	Қазақ қоғамына тән болған қазақ ауылдарының өзара тынымсыз барымталық есеп айырысулары, белгілі дәрежеде, Жетісу өңірінің орыс империясының құрамына енуін тездеткен факторлардың бірі еді. 1842 жылы өздерін Аягөз дуанына қарасты санайтын Ұлы жүздің үйсін бөлігін басқарушы сұлтан Сөк Абылайханов, Тіленші Қарынбай және Бейбіт билер Сібір қазақтарының шекара бастығы Вишневский мен Батыс Сібір Генерал-губернаторы Горчаковқа арыз жолдап, мынадай жағдайды баяндайды: «Біз, Аягөз округына қарасты Ұлы жүздік үйсіннің жалайыр бөлімінен 8-ші клас шенді сұлтан Сөк Абылайханов және басқалар басымызды ие отырып төмендегі жағдайды баяндаймыз:

	Осы Аягөз дуанына қарасты аға сұлтан Бексұлтан Ағадаевтың қарамағындағы болыс басқарушы сұлтан Барақ Солтыбаев өз 7билігіндегі адамдарымен және Садыр-Матай қарақшыларымен қоса санағанда барлығы 700 немесе 1000 адам қаралы қолмен ауылдарымызға баса көктеп кіріп, тонауға ұшыратты. Менің ұлым Әлғазы осы жауыздардың қолынан қаза тапты. Бәріміздің бірдей не малымызды, не мүлкімізді, не қазанымызды, не киім-кешегімізді, бір сөзбен айтқанда ештеңемізді қалдырмай алып кетті. Осы жасалған шабуыл нәтижесінде мерт болған адамдардың санын айтудың өзі де қиын, жеріміздің бетін өліктердің тәні жапты, олардың арасында жас балалар да, әйелдер де көп. Бұл жөнінде оқиғаның ізін ала біз Аягөз дуаны приказына жеткіздік, бірақ оның қызметкерлерінен бізге ешқандай қайыр болмады, тек Шекара Бастығы Мырза рұқсат берген күнде ғана іске кірісетіндігін айтты да қойды.

	Жоғары мәртебелім, алдыңызда басымызды ие отырып өтінеміз: біздің қолды болған мүлкімізді қайтару мүмкін болар ма екен? Өйткені қазір бізде өмір сүруге қажет не киім-кешек, не азық-түлік, не баспана жоқ; мұнымен қоса соншама көп адамдарымыз қаза тапты, сондықтан да бұл іс Ұлы Мәртебелі Императордың заңы бойынша шешілсе деген тілегімізді білдіреміз, оған біз 1817 жылдан бері бағынғанбыз және осы мезгіл ішінде ешқандай да содырлық танытқан емеспіз. Қандай себептерге байланысты екендігі белгісіз генерал Капцевичтің кезінде Көксу немесе Қаратал жағасында сыртқы округ ашылатын болды деген сөзі сол болжам күйінде қалды. Биыл, яғни 1842 жылы біздің болысқа келіп қайтқан Шекара Бастығы Мырза, наймандар келіп малдарың мен мүліктеріңді шауып алып кетсе де, сендер оларға барымтамен жауап қайтармаңдар деген бұйырық берді. Оның бұйырығын орындап міне қазірге дейін ешқандай шарасыз тыныш отырмыз.

	Енді қазір, шарапатты мырзамыз өзіңізбен жүздесіп, мәселені өз ауызымызбен айтып түсіндіруді жөн санап, қамқорлық жасауыңызды күтпекпіз! Олай болмаған күнде бізбен араз болыстармен арамызда жаулық және қантөгіс оқиғалар орын алуы әбден ықтимал! Ал біз Ресейге қарасты халықпыз.

	Осы баяндалғанды куәландырып арызға өз мөрін қойғандар: Сөк Абылайханов сұлтан, билер: Тіленші, Қарынбай және Бейбіт» [16]. Біз бұл арада Сөк сұлтан бастаған жалайыр билерінің арыз-хатының қазақшаға аудармасының тексін толық күйінде келтірдік. Құжаттардан байқалғандай, Омбы әкімшілігі Барақ сұлтанға қарсы ешқандай да шара қолданбайды. Тіптен ол кейін қызмет жағынан көтеріліп, приказдың аға сұлтаны дәрежесіне жетеді. Өйткені Б.Солтыбаев орыс әкімшілігі үшін өз адамы болатын. Ол жөнінде сәл кейінірек айтылады. Оның үстіне руаралық жаулық орыс әкімшілігі үшін тиімді еді. Хаттан қазақ ру-тайпаларының өзара қарулы қақтығысының ауыр зардабын байқау қиын емес. Құжатта Ұлы жүз билеушілерінің тарапынан қойылған негізгі мәселелердің бірі, әрине, жалайыр тайпасы орын тепкен Көксу немесе Қаратал өзендері бойынан Сыртқы приказ ашу туралы еді. Тура осындай ұсынысты Сөк сұлтан бастаған жалайыр тайпасының басшылары келесі 1843 жылы 5 мамырда Сібір қазақтарының Шекаралық Бастығы полковник Вишневскийге жолдаған хатында тағы да білдіреді. Бұл хатта Жалайыр тайпасының Ресей құзырына өтуге тілек білдіруіне итермелеген басқа да себептер баяндалған мынадай жолдар бар еді:» …ант қабылданған уақыттан бері біз сұлтан, би және барлық қазақтар жоғарғы үкіметтен Қаратал өзені жағасында Округтік приказ ашуды өтініп келеміз. Бірақ ондай құрылыс әзірге салынған жоқ. Егер ондай шара іске аспаса Ташкенттік билік (Қоқан хандығын айтып отыр – авт.) пен қара-қырғыздар, басқа халықтар барымта және басқа зиянды істерімен бізге тыныштық беретін емеc. Соған байланысты біз сұлтан, би және старшындар өзіңізден, қайырымды басшы ретінде Округтік приказ ашылғанға шейін өз өкілдігіңізді белгілеп, Қаратал бойынан құрылыс салуыңызды, ал егер ол мүмкін болмаған күнде, бізді ташкенттіктер мен қара-қырғыздардың қысымынан қорғау үшін отряд жіберуіңізді өтінеміз. Отрядты азық-түлікпен қамтамасыз етуді өз мойынымызға аламыз» [17].

	1843 жылы жазылған бұл хат Қаратал мен Көксу аралығында үйсін ауылдарының жағдайының тым ауырлап кеткендігінен хабар берсе керек. Мәселенің мұндай сипат алуына осы ғасырдың 40-жылдарына қарай қоқандықтардың Жетісудағы белсенділігінің арта түскендігі де өз әсерін тигізгендігі анық. Мәселен, 1843 жылы Ұлы жүз билеушілерінің бірі Ақымбек Абылаев қоқандықтардан көрген қысымын айтып орыс билігі құзырына өтуге әзір екендігін білдіреді [18]. 1845 жылы үйсіндердің ықпалды билерінің бірі Мәңке Нұрақов ұлы жүздің албан, суан, шапырашты, дулат және сарыүйсін руларының Ресей билігіне өтуге ықылас білдіргенін жеткізу үшін Аякөзге келіп, жергілікті биліктен жанына тілмаш және басқа адамдарды қосып беріп, Омбыға жетуге көмектесулерін сұрайды [19].

	Ұлы жүз қазақтары тарапынан түскен өтініштердің көбеюіне қарамастан Ресей үкіметі Жетісуға орналасу үшін шешуші әрекеттерге көшуге асықпады. Мұндай саясаттың ар жағында Қытаймен екі арадағы қатынасты шиеленістіріп алудан қаймығу жатқан еді. Батыс саясатындағы түрлі мәселелермен айналысуға мәжбүр болған, сондай-ақ ішкі экономикалық мүмкіндігі де шектеулі Ресей, Қытай сияқты мемлекетті өзіне қарсы қойып алудан жалтарды.

	Дегенмен, Ресей 1846 жылы өзінің Жетісу өңіріне қатысты саясатында сапалы жаңа қадам жасауға мәжбүр болды. Оған себепші болған Кенесары Қасымұлы бастаған ұлт-азаттық қозғалыстың осы жылдың басында Жетісу жерін де қамтуы еді.



	Кенесары хан Жетісуда



	Кене хан әскерімен және ауылдарымен Жетісу жеріне келетін болыпты деген сөз Омбы әкімшілігіне 1842 жылы жеткен болатын. Бұл хабар оған өте жайсыз тиюінің мынадай бірнеше себептері бар-тын. Біріншіден, орыс әкімшілігінің әлі де болса Ресейге қосылып үлгірмеген Ұлы жүз қазақтарының Кене хан соңынан еріп кетуі мүмкін-ау деген қаупі күшейе түсті. Бұл жағдай сөзсіз Ресейдің Орталық Азияға тереңдеп ену мүмкіндігін тарылта түсетін еді. Екіншіден, Жетісудың Кене хан қолына көшуі енді ғана Ресей үшін қолайлы сипат ала бастаған орыс-қырғыз қатынасына да жағымсыз ықпал етуі ықтимал болатын. Үшіншіден, бұл жағдай Ресейдің Қытай және Орта Азиялық хандықтарымен сауда қатынасына айтарлықтай нұқсан келтірері айқын еді. Міне осы баяндалған және басқа жағдайларды ескере отырып Сібір әкімшілігі 1842 жылдан бастап-ақ Жетісу мен қырғыз елі арасында Кенесары ханға қарсы түрлі айла-шараға кірісіп кеткен болатын.

	Енді осы айтылған пікірді аша түсетін бірнеше құжаттарға тоқталып өтейік. Сібір қазақтарының шекара бастығы полковник Вишневский 1842 жылы қазан айының 19-да № 16,17 Қарқаралы және Ақмола округтік приказдарына жолдаған хаттарында мынадай деп көрсетті:

	«Дошло до нас сведения, что султан Кенесары Касымов, состоящий в Оренбургском ведомстве, намерен обложиться, и из малой орды перейти в большую, кочующую за рекой Илей.

	Вследствие чего давая знать об этом окружному приказу, я предписываю ему принять деятельные меры, чтобы в случае, если Кенесары пойдет через Акмолинский округ, то чтобы употреблены были все средства к охранению наших киргиз от грабежа и малейшего между ними смятения, а если будет возможно то захватить самого Кенесару, за что исполневшему это будет сделано справедливое вознаграждение. Возлагая это на личную и непосредсвенную ответственность окружного приказа, обязываю его о всех сведениях, какие будут получены о движении Кенесары мне доносить немедленно…» [20].

	Полковник Вишневский араға екі күн салып Аягөз округтік приказына жолдаған хатында «құпия бақылаулар орнату арқылы Кенесарының ұлы жүзге дәл қандай уақытта келетіндігі, оны қалай қарсы алатындығы, сондай-ақ оның бұдан былайға пиғылы» жөнінде ақпар жинауды тапсырып, «Ұлы жүз қазақтарының бізге деген жаулық ниетін сезе отырып Кенесарының оларды бізге қарсы айдап салуы ықтимал» деген тұжырым жасап, көктем шыға Лепсі мен Қаратал арасындағы Ресейге қарайтын қазақтарды қорғауға арнайы әскер бөлімшесі шығарылатындығын хабарлайды [21].

	Қазақ қоғамының ішкі өзара қатынасынан жақсы хабардар полковник Вишневскийдің2 бұл арада халықты «біздікі» және «өзгеге» бөліп, олардың алғашқысын «достық», ал соңғысын «жаулық» ниеттегілерге жатқызуы, әрине, жайдан-жай емес-тін. Келесі құжаттан полковниктің мұндай сұрқия ойынға білек түріне кіріскендігі анық байқалады.



	«21 октября 1842 года. №3031. Старшему Султану Бексултану Агадаеву.

	… По полученным мною сведениям… султан Кенесары Касимов намерен отложится из Оренбургского ведомства и пробратся в Большую Орду, а как киргизы той Орды и без того беспокоют наши волости, Султан же Кенесары по известным его дурным качествам, вероятно тоже их будет потому подговаривать, то считая нужным предуведомить Вас об этом почтеннейший Султан, прошу предупредить волости наши особенно кочующие за Лепсой до Каратала, чтобы они были осторожны и приняли бы меры не допускать делать себе обид, с наступлением же весны, я опять пошлю на Лепсу значительный отряд дабы мог защищать волости наши от всяких покушении со стороны киргиз Большой Орды.

	Между тем прошу Вас почтеннейший Султан стараться секретно разузнать, точно ли прибудет Кенесары в Большую Орду ? Как он будет там принят? И какие его намерения? И обо всем что только будете узнавать, уведомляйте меня подробно, отправляя с нарочным конверты на эсаулу Нюхалову, для пересылки ко мне, для токовой же общей пользы я полагаю Вы можете употребить и Султана Барака, как известного мне своею преданностью и защитою наших киргиз и я надеюсь, что Вы, навсегдашней преданности правительству и заботливости о пользе народа, не упустите ничего непринятию мер, удерживания надлежащего спокойствия, тишины, за что мне приятно будет ходатайствовать для Вас у начальства, достойной награды, а равно поощрения и для султана Барака. Подписал полковник Вишневский» [22].



	Шекара бастығы Вишневскийдің қолынан шыққан бұл құжаттан хат иесінің Кене ханның «екі жүз рулары арасындағы алауыздықты пайдаланып кетуі ықтимал деп» қауіптенуінен, шын мәнінде олардың арасындағы жер және мал үшін болып тұратын өзара талас-тартысты ушықтыра түсу ниеті бар екендігін аңғару 11қиынға түспейді. «Ұлы жүз қазақтары онсыз да біздің болыстарымызды мазалауда», әсіресе «Лепсі мен Қаратал арасындағы біздің болыстарға абай болуды ескертіп, өздерін басындырмайтындай шаралар қарастыруды» тапсыруы,»көктемге қарай көмекке үлкен отряд шығарып, өзіміздің болыстарды Ұлы жүз қазақтары тарапынан болуы мүмкін қастандықтан қорғайтын» жағдай туғызуға уәде береді.

	Сондай-ақ бұл хатта полковник Вишневский Кене хан және Ұлы жүзбен «күресте» өзінің кімдерге иек артатындығын да ашық білдіреді. Ол әрине аға сұлтанның өзі мен болашақ оның орнын басатын, шекаралық Орта жүз болыстарының «қамқоршысы» сұлтан Барақ Солтыбаев. Бір ескерерлік жағдай осы хатта және басқа құжаттарда Вишневский сұлтан Б.Солтыбаевты өзіне аса сенімді адам ретінде атайды. Бараққа және басқа «үкімет пен халық мүддесіне» қызмет жасағандарға басшылардан лайықты сыйлықтар сұрайтындығын да ескертеді.

	Оқиға көп күттірген жоқ. Араға бар болғаны бір айға жетер-жетпес уақыт салып, Лепсі мен Қаратал арасындағы күзетте жүрген Вишневскийдің әскер бөлімшесінің қолдауына сүйенген Барақ Солтыбаев сұлтан қараша мен желтоқсан аралығында Қаратал бойындағы Сөк Абылайханов билеуіндегі жалайыр болысына барып, ойран салды. Жоғарыда баяндалғандай сұлтанның қанды жорығына мыңға жуық адам қатынасты [23]. Билік орындары тарапынан қоштау болмаса, мұнша адамның атқа қонуы, әрине, мүмкін емес-тін. Жәбір көргендердің арыз-хатында баяндалғандай, олардың ауылдары орналасқан жер үстін өліктердің тәні жапты. Бүл әрине билік орындарының қолдауына сүйенген содырлардың еркінсуі еді. Құжаттарда берілген фактілерді талдай отырып Сөк сұлтан қарауындағы ауылдарда орын алған бұл трагедияның бір ұшы келіп шекара қазақтарының бастығы полковник Вишневскийге келіп тірелетіндігін байқауға болады. Орыс әкімі бұл шараны, белгілі дәрежеде, бір жағынан орыс билігіндегі қазақ руларының қандай күшке ие болатындығын, екінші жағынан әлсіреген, сынған жалайыр тайпасының орыс билігіне үрейлене қарап, қолтығына кіре түсуі үшін ұйымдастыруы да әбден ықтимал еді. Біз қарап отырған мезгілде Вишневский сияқты шекара бастықтарының бағындыру арсеналында мұндай әдіс-айланың болуы мүмкін екендігін ең жоғарғы шенеуніктердің қолынан шыққан құжаттардан да байқауға болады. Сондай құжаттардың бірінде 1846 ж. 9 тамызда (2312) канцлер граф Нессельроде Соғыс министріне Жетісудағы саяси жағдайға 12байланысты: «…вообще усиление средств в местах, ближайших к кочевьям киргизов Большой Орды, тем необходимее, что с одной стороны служат к вашему обеспечению наших округов Средней орды, а с другой могут благотворно действовать и на умы киргизов Большой орды, которые видя наши средства и достаточную силу, чтобы отразить всякие злонамеренные покушения, через это самое более будут держать себя в границах должного повиновения и избавят правительство от дальнейших действии…» [24], – деп жазды.

	Ресми құжаттарда қазақ жеріндегі берекесіздікті жойып, әділеттік орнаттым деп масаттанатын орыс билігі жоғарыда баяндалған трагедияны тексерусіз қалдырды, ал оны ұйымдастырушылар мен орындаушылар жауапқа тартылудың орнына қызмет бабымен өсті. Вишневский келесі жылы жоғарғы биліктен генерал-майор атағын алып, Кенесары ханға қарсы Сібір әкімшілігі тарапынан ұйымдастырылған шараларға тікелей басшылық жасады. Генерал-майор Вишневский өзінің сыбайласы сұлтан Барақ Солтыбаевты да «қамқорсыз» қалдырған жоқ. Өз ретінде ол түрлі «ерліктері» үшін хорунжий әскери атағын алып, Аягөз приказының аға сұлтаны дәрежесіне көтерілді [25].

	Өкінішке орай біз бұл арада шенеунік Вишневский мен феодал Солтыбаев араларындағы «жекжаттық» қатынастың жай-жапсары жөнінде ештеме айта алмаймыз. Бірақ бұл тарихи кезеңде қазақ ауқаттыларының өзара бақталастық күресте орыс әкімдеріне пара беріп өз ісін бітіріп алуы, әдетке айнала бастаған еді. Тура осындай жағдайға байланысты найман болысының сұлтаны Сыбанқұл Ханқожин Николай І патшаға жазған хатында қазақтардың өзара барымтадан және оған орыс әкімшілік орындарының түрлі қаскөйлік пиғылмен араласуы нәтижесінде отырған орындарынан басқа жаққа көшіп кетулеріне байланысты өз пікірін білдіре келіп:»…киргизы откочевывают потому, что некоторые просят господина генерала прислать к ним военный отряд для разбора военных споров, но когда прибывают отряды, то начальники берут от киргизов взятки, захватывают от ответчиков скот и имущество и, ничего не сделав по решению дел, возвращаются к себе, после чего доносят генералу, что киргизы скрываются потому, что виновны. От этого киргизы приходят в бедное состояние и, не находят средств к существованию, занимаются барантой и воровством, отчего друг друга разоряют,» –деп көрсетеді.

	Сонымен Кене хан өз қолдары және ауылдарымен Жетісуға 1846 жылдың басында келді. Ал орыс әкімшілігі жергілікті қазақ ауылдары мен оларға көрші қырғыздарды «тәкаппар» сұлтанға қарсы көтеру әрекетін 1842 жылдан-ақ бастап кеткен еді.

	Орыс әкімшілігімен егестің ұзаққа созылып кетуі, оның үстіне қарулы әскері мен соңына ерген ауылдардың шаруашылығы мен күнделікті тіршілік қамын ұйымдастыру ісі және оларды қажет бұйымдармен қамтамассыз ету азабын басынан өткізіп, қалжыраған Кене хан Жетісу жеріне әбден шаршап-шалдығып жеткен еді. Ол жөнінде М.Н. Венюков «…Загнанный русскими отрядами на крайний юг степи, он встретил здесь новых противников-каракиргизов, и ими был погублен окончательно» [26], – деп жазды.

	Түрлі құжаттарда кездесетін деректік материалдарды салыстыра отырып, Кене ханның Жетісуға бет бұрғанда мынадай екі мақсатты көздегенін байқауға болады. Егер ісі сәтті жүрсе, Ұлы жүз қазақтары мен қырғыздардан құрылған жасақтармен біріге отырып Жетісу, Солтүстік Қырғызстан және Шу бойын Қоқан үстемдігінен босатып, осы өңірге орнығып, өз әрекетін одан ары жалғастыру еді. Ал егер бұл әрекеттен ештеме шықпаған күнде, Ресей билігі орнаған территориядан ұзап, Қытай құзырындағы Шығыс Түркістанға ойысу еді.

	Жетісу жұрты Кене ханды қалай қарсы алды? Осы мәселеге қысқаша тоқталып өтейік. Бұл сауалға біржақты жауап беру оңайға түспейді. Дегенмен, тарихи деректерді тексере отырып мынаны байқауға болады. Жетісуға келгенге шейін-ақ Кене хан мен оның әскері, жанына ерген батырлары жөніндегі хабар, дақпырт қазақ даласына кең тарап, аңызға айналып үлгірген еді. Соған байланысты халық арасындағы оның беделі аса жоғары болғандығы еш күмән туғызбайды. Ал ел билеген төрелер мен малды байлар жөнінде оны айту қиын. Олар Кене хан әскері келсе малымнан, тыныштығымнан айырыламын деп қорықты. Бұл ретте Жамбыл ақынның естелігіндегі «Ол етектен алған «иттерден» жеңілді ғой. Қазақтың алауыздығы оңған ба? Кенесарының тілеуіндемін деп жүрген байлардың, төрелердің барлығы да патша әскеріне болысып кетті, елдің ішіне іріткі салды» [27], – деген пікірдің шындықтан тым алшақ еместігін байқауға болады.

	Қара халықтың көңілі Кене хан жағында екендігін орыс әскер адамдары да жақсы білген. Мәселен, Жетісудағы Кенесары қимылын бақылау үшін қойылған есауыл Нюхалов өзінің басшыларына берген есебінде: «Әли мен Сөк сұлтандар көмекке қанша қарулы қазақ бере алатындығы белгісіз, олардың сөзі бұлыңғыр, менің өзім де олардан мүмкін болғанша аз адам алмақ ниеттемін, өйткені бұл халық біз үшін жаңа болғандықтан әлі бейтаныс, сенімсіз, сондай-ақ бұлардың арасында Кенесары сұлтанға деген ықыласы жақсылары көп екендігі маған мәлім» [28], – деп жазды.

	1845 жылдың қысын Қаратау маңында өткізген Кене хан әскері және ауылдарымен келесі 1846 жылы, шамамен көкек айында Іледен өтіп, Көксу өзені бойындағы Майтөбе және Күренкей атты мекендерге келіп тоқтайды [29]. Бұл Сөк сұлтан илігіндегі негізінен жалайыр тайпасының ауылдары еді. Кене хан келіп орналысқан соң, оған амандасуға келгендердің алдында, әрине, жергілікті жұрттың басшылары Абылайханов Сөк сұлтан, Әділов Әли сұлтан, соның алдында ғана Омбыда болып қайтқан Нұрақов Мәнке би [30] және басқа негізінен жалайыр жұртының бас көтерерлері бар еді.

	Бұл арадан Кенесары өз адамдарын Лепсі бойындағы болыстарға, Тарбағатайға аттандырып, өзін қолдауға шақырады [31]. Кенесары әскерінің Аягөз округының іргесіне келіп орын тебуі, әрине, сібірлік орыс басшылығының мазасын алғандығы анық. Н. Леденев «Кенесарының Аягөз округіне жақын келгені жөніндегі хабардың Омбыда үрей туғызғандығын» [32], – айтады. Шекара қазақтарының бастығы генерал-майор Вишневский есауыл Нюхаловқа жолдаған хатында «Кенесары Жетісуда тұрғанда мұнда тыныштық, әрине, орнамайды, ал егер оған кішкене ғана табысқа жетуге жағдай туғызсақ, онда тек үйсіндер ғана емес, сонымен бірге біздің матайлық болыстарымыз да соған барып қосылары хақ» [33], – деп көрсетті.

	Жетісудағы өз ықпалына қауіптің төнгенін терең түсіне отырып, Сібірлік басшылық орталық биліктің тікелей қолдаумен жедел әрекетке көшті. Генерал-майор Вишневский 1-ші маусымға Лепсіге Аягөз округіне қарасты болыс билеушілерін, Аягөз, Қарқаралы және Көкпекті приказдарының аға сұлтандарын, ондай-ақ 1845 жылы мамыр айында Ресей билігіне кіруге ықылас білдіріп өтініш жазған [34] үйсін және дулат руларының билушілерін шақырды. Бірақ Вишневский төре белгілеген жиналыс Лепсіде 1-маусым күні болмай қалды.

	Мәнке би Ұлы жүз билеушілерінің 1-ші маусым күні Вишневский белгілеген жерге келмй қалуын ел арасында байланыстырады [35]. Ал шын мәнінде мәселе анағұрлым күрделірек еді. Кене ханның әскері және соңына ерген ауылдарымен Жетісу жеріне келуі Ұлы жүз рулары арасында терең қобалжу туғызған болатын. Ондай қобалжуды алғашқы айларда ел билеуші төрелер мен бай-билер де бастарынан кешірді. Соған байланысты ел арасынан бір-ауыздылық кетті, елдің пікірі екіге жарылды.

	Ұлы жүз, оның ішінде Жетісу елі арасында байқалған бұл көңіл-күй белгілі дәрежеде генерал Вишневский арқылы Омбы генерал-губернаторлығына да жеткен еді. Сібір әскер корпусының командирі князь Горчаков тура осы жағдайға байланысты өз тұжырымын 1846 ж. 24 маусымда Соғыс Министріне жолдаған 15есебінде былайша білдірді:

	«…Қаратауға (бұл арада Горчаков Қаратауды жалпы Ұлы жүздің жері ретінде алып отыр-авт.) келген Кенесарының әрекеті және оны таяуда ғана Ресейдің қамқорлығын сұрағандардың (Ұлы жүз руларын айтып отыр – авт.) іш тартып қарсы алуы біздің Ұлы жүз қазақтарымен ара қатынасымызды тым күмәнді жағдайға тіреп отыр.

	Мүмкін, қазір де көптеген округтардағы сұлтандар арасында құпия қолдаушылары бар Кенесары арқылы Ұлы жүз қазақтары солардың көмегімен болашақта бізді қазақ даласынан біржола қуып шығудан үміттенбесе де, әзірге біздің қарудың күші шекелеріне тие қоймаған бұл тайпалар өздеріне тән жеңіл ойлықпен ең болмаса арзан да бай олжаға кенеле қояйық деген пікірде болуы да ықтимал.

	Бұдан ары генерал-губернатор соғыс министріне «азиаттармен жемісті келіссөз жүргізудің ең сенімді әдісі үрей туғызу» екендігін айта келіп, «егер … ұлы жүз қазақтары Кенесарымен одақ құрып шабуылдай бастаса», онда өзінің не істейтіндігін императордан сұрауды, сондай-ақ одан «Кенесарыны алғашқылардан болып қолдаушыларды» «өз ауылдарында» жазалауға рұқсат әперуді өтінеді [36].

	Лепсі кездесуіне қайта оралайық. Бірнеше күнге созылған бұл кездесу 1846 жылы шамамен 19-23 маусым аралығында Лепсі өзенінің жоғарғы ағысы бойында өтеді. Құжаттардың көрсетуіне қарағанда бұл Орта жүздің үш округтары (Қарқаралы, Көкпекті және Аягөз) және Ұлы жүз ру басы сұлтандары мен ел билеушілерінің басын қосқан үлкен жиналыстың күн тәртібінде бірнеше мәселе тұрды. Олардың ішіндегі ең негізгілері, әрине, біріншіден Ұлы жүзді Ресей құзырына қабылдау жөніндегі орыс патшасының жарлығын жиналғандарға жария ете отырып, Ұлы жүз билеушілерінен ант қабылдау және екіншіден (бұл орыс әкімшілігі үшін әрине негізгісі) Жетісу және Ұлы жүз жеріне келген Кенесары Қасымұлына қатысты ел басшыларының пікірін біліп, мүмкін болса оларды хан мен оның әскеріне қарсы қою еді.

	Генерал Вишневский жиналысты, әрине, Ресей императорының Ұлы жүзді Ресей құзырына қабылдағандығы жөнінде жарлығымен жиналғандарды таныстырудан бастады. Ондай шешімнің болғандығы жөнінде генерал Вишневский Мәнке биге сол 1846 жылы 7 маусым күні хабарлайды [37]. Біз архив қорларынан, құжаттық жинақтардан орыс патшасының Ұлы жүз қазақтарын Ресей империясы құрамына қабылдағаны жөніндегі жарлық тексін кездестіре алмадық. Демек, ондай жарлықтың болмауы да ықтимал. Олай дейтініміз мемлекеттік канцлер Нессельроде 1846 жылы 16 көкек күні Ұлы жүздегі саяси жағдайға байланысты патшаға жолдаған баяндамасында, Омбыға Ұлы жүз билеушілерінің бірі Әділев Әли сұлтаннан Нұрақов Мәнке би бастаған өкілеттіктің империя құрамына алу туралы өтінішпен келгендігін, сондай-ақ оларға князь Горчаковтың (Батыс Сібір генерал-губернаторы) жағымды жауап бермегендігін және губернатордың бұл позициясын императордың қолдауын өтінген [38]. Ал бұдан кейінгі екі ай ішінде ондай шешімнің қабылдана қою, әрине, екі талай еді. Демек Лепсі кездесуінде орыс патшасының Ұлы жүзді Ресей құзырына қабылдағаны жөніндегі мәлімдеме жасап, генерал Вишневский таза саяси алаяқтық жолға түсуі әбден мүмкін. Бұл қадамға бара отырып ол жалғыз мақсатты, яғни Кене хан тарапынан төнген қауіп жағдайында Ресей мен Ұлы жүз арасындағы қатынаста шұғыл бетбұрысқа қол жеткізуді көздеуі әбден мүмкін еді.

	Жиналғандар, әсіресе ұлы жүз билеушілері бұл хабарды жақсы қарсы алғандығы анық. Өйткені орыс билігі мен қаруы нақты күш екендігін, олардан бүкіл қазақ жұрты ерлігіне сүйсінген Кене ханның өзі де ығатынын, ығыса отырып оның ең ақыры осында, Жетісуға келгенін жиналған ел басылары іштей түсінетін. Жиналғандардың ойына бір сәт ру мен ру, ауыл мен ауыл, көрші қырғызбен арадағы жер мен мал үшін таусылмайтын жанжалдан, ең ақыры жылда қылышын сүйретіп келіп алым-салық жинайтын Қоқанның зорлығынан осы орыс билігі мен қаруына сүйене отырып құтылуымыз мүмкін-ау деген пікірдің келуі әбден мүмкін. Осы үмітке май құя түскендей басты хабарды айтып үлгіре салысымен, генерал Вишневский кеңеске жиналған апайтөс дала шонжарларының біразына орыс патшасы атынан сыйлықтар үлестірді. Басты сыйлық Ұлы жүз сұлтандардың ішіндегі жасы үлкені және ықпалдысы, қалың дулатты билейтін Абылайханның немересі Әділұлы Әли төреге тиді. Оған орыс патшасы атынан подполковник әскер атағы және Андреев лентасындағы алтын медаль берілді. Бұдан басқа біріне Александров және бесеуіне Анна лентасындағы тағы алты алтын медаль, сондай-ақ түрлі ленталар басқа да Ұлы жүз билеушілерінің мойнына тағылды. Тағы бір Анна лентасындағы алтын медаль осы кездесуді даярлау ісінде «тер төгіп» қызмет көрсеткен Аягөз округі приказының заседателі Бекқожа Жүсіпбаевқа берілді [39].

	21 маусым күні кездесуге келген Аягөз, Көкпекті және Қарқаралы округтері аға сұлтандарының, Ұлы жүздің дулат, албан, суан, шапырашты және жалайыр руларының сұлтан және билерінің, сондай-ақ жиналған көп жұрттың алдында Ұлы жүз қазақтарын орыс билігіне қабылдау салтанаты болып өтті. Осы оқиға жөнінде жазған Леденев Н. бұл шараның екі бөліктен, яғни Ұлы жүздің Ресей құрамына қабылданғанын ресми түрде жариялаудан және «Ұлы жүздің халық көсемдерінен Кенесарыны өз жауым деп санайтын міндеттеме алудан» тұрғанын жазады [40].

	Осы арада мынадай жағдайға көңіл аударуға тура келеді. Лепсі кездесуіне қатысқан Орта жүз және Ұлы жүз билеушілері, мазмұны жағынан өзара айырмашылығы бар, мінтеттемеге жақын екі құжатқа қолдарын қойған. Олардың алғашқысына қол осы 1846 жылдың 19 маусымында, ал соңғысына маусымның 23-де қойылған. Кездесуге қатысқан қазақтың екі жүзін билеушілерінің ортақ құжатқа емес, бөлек құжаттарға, сондай-ақ бір күнде емес, араға үш-төрт күн салып қол қоюларының арғы астарында қандай сыр жатқанын болашақта анықтай түсу, әрине, артық болмас еді.

	Қысқа ғана осы құжаттардың мазмұны жөнінде. Қарқаралы, Аягөз, Көкпекті округтарының аға сұлтандары мен болыс басқарушылары Сібір қазақтарының шекара бастығы генерал-майор Вишневскийдің қатысуымен өз қолдарымен 19 маусымда бекіткен алғашқы құжатта өздеріне мынадай міндеттеме алады:

	«…1) Қарқаралы, Аягөз және Көкпекті округтерінің халқы өзара бейбіт қатынаста болып, заңға қайшы келетін тонаушылық, барымта және ұрлық әрекеттер жасамайды.

	2)Билік орындары орнатқан заңға әрқашанда мойынсұнатын болады.

	3)Болыстардың бірінде жыртқыш қазақтар тобы шыға қалса әркім де ол жөнінде жақын көшіп жүргендерге айтып, ескертіп және бәрі бірігіп, бірауыздан жыртқыштар тобын жоюға жұмылып, болған істі Ресей үкіметіне хабарлайды…» [41].

	Аталған округтерге қарасты болыстардың ішкі өміріне қатысты бес баптан тұратын бұл құжаттың ең өзекті бабы осы үшіншісі еді. Ол баптың Кене хан әскерінің осы төңірекке жақын келіп, хан адамдарының Орта жүз округтеріне келіп қайтуына байланысты, орыс билігіне қарсы туып кетуі ықтимал бүлікті қайткенде де болдырмауға тырысу пиғылынан шыққандығын жеңіл-ақ байқауға болады.

	Араға үш күн салып, яғни 23 маусым күні Ұлы жүз билеушілері қол қойған келесі құжатта патша әкімдерін мазалаған бұл пікір ешқандай да бүкпесіз ашық айтылған еді. «1846 жылы маусымның 23-ші күні Ұлы жүз руларының төмендегі аты-жөні аталған сұлтандары мен билері жалайыр, дулат, албан, суан, шапырашты атынан мынаны айту үшін өз мөріміз бен тамғамызды қойдық: Қарқаралы, Аягөз және Көкпекті округтерінің аға сұлтандарымен кеңесе отырып бірауыз шешімге келген, сондай-ақ шекара бастығы генерал-майор және кавалер Вишневскийдің қатысуымен біздің жаққа келген бүлікшіл сұлтан Кенесары Қасымұлы мен оның пікірлестерін берік сеніммен жалпы халықтық тыныштықты бұзушы біздің жауымыз санап, онымен ешқандай-да қатынас жасамай, Кенесары мен оның пікірлестерінің біз тұрған жерден кетуін талап етеміз. Қазір, сондай-ақ ол бізден ұзаған соң да егер оның Орта жүз қазақтарына, әсіресе жақын маңдағы округтердің қазақтарына қарсы жаулық әрекетін байқап немесе естіп қалсақ, онда тура сол сәтте бүлікшілдің қастық қимылдарына жол бермеу мақсатында хабар береміз» [42]. Міндеттемеге Сөк Абылайханов және подполковник сұлтан Әли Әділов бастаған барлығы 11 сұлтан, 27 би мен 1 молла қолдарын қойған. Олардың арасында белгілі төре тұқымдарынан басқа Сары Алтайұлы, Диқамбай Қапсаланұлы, Тіленші Балпықұлы, Бейбіт Кенбабаұлы, Қотыраш Өмірұлы сияқты жалпы елге танымал тұлғалар да бар еді.

	Бұл мұрағаттық құжаттың бұдан бұрын зерттеушілердің назарына түскенімен, бірақ арнайы ғылыми талдауға алынбағаны, әрине, өкінішті-ақ. Өйткені оның астарында қым-қиғаш мүдделерден тұратын күрделі өмірдің табы жатыр. Лепсі кездесуінің қорытындысы болған бұл құжат белгілі дәрежеде Жетісуға жеткен Кене хан қозғалысының қайғылы тағдырын біржола шешумен бірге, Жетісу мен Ұлы жүздің өмірін орыс мемлекетінің доңғалағына біраз мерзімге мықтап байлап та берді. Осы тұжырымға келе отырып, аталмыш құжаттың зерттеушілер тарапынан әлі де болса талдана түсуге лайық екендігін айта кеткенді жөн көреміз.

	Сонымен біз жоғарыда Лепсі келісіміне қол қойған ұлы жүз кісілерінің біразын атадық. Ал келіссөзге қатыспай, онда қабылданған құжатқа қол қоймаған тұлғалар жөнінде не айтуға болады? Ондай тұлғалар бар болса кімдер еді? Кене хан Жетісуға келіп ат басын тірегенде, арып-ашып келген хан мен оның адамдарына қол үшін берген сұлтан Рүстем Бөкейұлы болатын. Орынбор губернаторы Обручев 1846 жылы 30 қыркүйекте соғыс министріне жолдаған хатында Жетісудағы Кене ханмен кездесіп қайтқан Дәулеткелді би Беспаевтан алған хабарына сүйене отырып «…Кенесары өз ауылдарымен Іле өзеніне жетіп, оның оң жағасына өтіп Ұлы жүздің сұлтаны Рүстемнің ауылына қосылды» [43], – деген фактіні келтіреді. Обручев хатында Рүстем сұлтанның әкесінің атын білмейтіндігін айтады. Ал шын мәнінде Рүстем Абылай ханның ұрпағы, Орта жүздің соңғы хандарының бірі Бөкей ханның немересі болатын. Орыс тілді деректердің Рүстем сұлтанды Кене ханның туысы атайтындығы да сондықтан еді. Рүстем Бөкеев Кене ханмен Кекіліктідегі соңғы түнге шейін бірге болды.

	Жетісуда Кене ханды шын көңілден қарсы алған тұлғалардың бірі шапырашты Тойшыбек батыр. Бұл Үлкен Ақсай өзенінің Қарасу өзенімен тоғысатын жеріне қоқандар салған атақты Тойшыбек бекінісінің иесі. Өзі де және ұлдары Байсейіт пен Жанғаш та орыс билігінің Жетісуға енуіне қарсылық көрсеткен. Н.А. Аристовтың көрсетуіне қарағанда Байсейіт Тойшыбеков Ұзынағаш шайқасына қоқандықтар жағында қатынасқан. Әкесі Тойшыбек кейін Пішпек бекінісіне өтіп, сонда кедейшілікте өлген [44]. Жамбыл Жабаев өз естелігінде Кене ханның Іледен төмен түскенде, Қордайдағы осы Тойшыбек батырдың аулына тоқтағанын айтады.

	Ұлы жүз жерінде Кене ханға қолдау көрсеткен тұлғалар жөнінде кейінірек тағы да сөз болады. Ал бұл арада Лепсі келісіміне байланысты айналып өте алмайтын бір мәселе – ол Кене хан Жетісуға келген соң бұл өңірде ел арасында терең рухани жарылыстың орын алғандығы. Бұдан бұрын да Кене хан қозғалысына байланысты Қазақстанның басқа да өңірлерінде көрініс берген қоғамдық ойдағы өзара қабыса алмайтын екі жақты ұстаным Жетісуда да байқалды.

	Орыс мемлекетінің жоғарғы басшылығы Кене хан қозғалысына қарсы ұйымдастырылған Лепсі келісіміне аса жоғары баға берді. Лепсі бойында қазақ билеушілерімен болып өткен келіссөз нәтижесінде Кене ханға қарсы қабылданған құжат жөнінде хабар ала салысымен мемлекеттік канцлер Нессельроде Ресей императорына бұл мәселе жөнінде арнайы баяндап шыққан соң, князь Горчаковқа алғыс сезімін білдіріп хат жолдайды. Онда Лепсі келісіміне мынадай баға берілген еді: «Отложением от 8 июля № 64 Ваше сиятельство уведомили меня о благоприятном обороте, который приняли дела и отношения наши с киргизами Большой орды, поколебавшиеся на время появления между ними мятежнаго султана Кенисары.

	Из доставленных Вами сведений видно, что родоначальники с их киргизов ныне окончательно признали себя подданами Его Императорского Величества и особыми актами, утвержденными подписью султанов и почетнейших лиц всех племен, обязались прекратить прежнюю против наших киргизов, не содействовать ни в чем султану Кенисары и не терпеть его среди себя; наконец, оказывать защиту и покровительство Российским караваном при прохождений оных через их кочевья.

	Отношения сие я имел счастье представить в подлиннике на благоусмотрение Государя Императора.

	Его Императорское Величество, прочитав с удовольствием содержащиеся в оном подробности, в то же время изволил одобрить новые распоряжения, Вами сделанные, чтобы в прилегающих к Большой орде округах наших продолжались меры деятельности и осторожности до тех пор, пока султан Кенисары не удалится по крайни мере за реку Или» [45].

	Енді Лепсі келісімінің салдары жөнінде. Әрине Лепсі келісіміне қолдарын қойған Ұлы жүз билеушілері Кене хан бастаған азаттық қозғалысқа орыс әкімшілігі тарапынан ең соңғы соққы берілгенін, ол соққыға өздерінің де қолдау жасап, бас изегендерін түсінбеуі мүмкін емес, түсінді, сезбеуі мүмкін емес, іштей езіліп сезді. Тек, әрине, бәрі бірдей емеc.

	Лепсіде өткен келіссөздің нәтижесін естіген Кене хан мәселенің қандай бағыт алғаның терең ұғынды. Бұл кезде ол шамамен бір жағында Балқаш, ал екінші жағынан Іле өзені ағатын, ал үшінші беті батпақты көп ұсақ көлдермен қоршалған, соған байланысты жергілікті халық «Қамау» деп атап кеткен жарты аралға орналасқан еді. Шамамен жарты аралдың ұзындығы 70, ал көлденені 5-тен 12 шақырымға шейін созылады екен [46]. Жалпы алғанда бұл Кене ханның көлігі мен малына аса қолайлы қоныс бола қоймағандығы анық.

	Лепсі келісімінен соң Кене хан ауылдарымен Іле бойлап жоғары көтеріліп, Қытай шекарасына таяу маңдағы Үйгентас атты жерге келіп, ағасы Саржанның ұлы Құдаймендені жанына Шоқпар би Бақтыбай ұлы мен Сұйдақ қожаны, сондай-ақ сыйлық үшін деп 9 арғымақты қосып Қытай үкіметінен оның жеріне енуге рұқсат сұрап қайтуға аттандырады. Араға бір ай салып оралған елшілік ханға Қытай билік орындарының Кене ханды қабылдап, орыс патшасымен ара қатынасын бұзып алуға барғысы келмейтіндігі туралы айтқан жауабын жеткізеді [47]. Қытай елшілігі әкелген хабар Кене ханды тұйыққа тіреген еді.

	Бұған қосымша тамыз айында ел арасында «Омбы жақтан Кене ханға қарсы қаруланған әскер қолдары шығыпты, олар жақын арада Аягөзге келіп жетеді екен» деген қауесет ел арасына кең тарап кеткен болатын [48]. Бұл қауесетке «Аягөз округінен Бөлен Шанхаев пен Барақ Солтыбаев, ал Қаратал бойынан Сөк Абылайханов пен Әли Әділев сұлтандар бастаған қазақ қолдары Аягөзден шыққан орыс әскерімен бірігіп, Кене ханмен соғысуға аттанады екен» деген сөздер қосылады. Жалпы бұл айтылғандардың бәрі де негізсіз емес-тін.

	1846 жылы 19 шілдеде канцлер Нессельроде Соғыс Министріне жолдаған хатында Ұлы жүзге жақынырақ шекарада, «олардың арасында бүлікшіл Кенесары жүрген шақта» «әскер күштерін топтастыру пайдалы шара болар еді» деген пікірді айта келіп, тіптен «егер мұқтаждық туса әскердің бөлігін тереңірек, яғни сұлтан Сөк Абылайхановтың қонысына шейін апару» орынды болмақ деген ойды білдіреді [49]. Осы құжатта Нессельроде Сібір басшылығына «Ұлы жүз қазақтарының бөлігі Қытай иелігіне ене көшіп жүреді (тіптен қайсы бірі Үйгентастан асып, Қытай қарауылдарынан да өтіп), ал одан ары олардың ізіне түсу мүмкін емес, ол жақта Кенесары немесе сол сияқты қаскүнемдер әрқашанда өзіне сенімді бой тасалайтын орын таба алады», – деп көрсетіп, мұндай жағдайға жол бермеуге нұсқайды [50].

	Міне, осы баяндалған фактілердің бәрі қосыла келіп қыркүйекте Кене ханды соңына ерген елімен бірге Қамал жарты аралынан көтіріліп, Іледен өтіп, Шу жаққа бет алуға мәжбүр етеді. Ол жөнінде губернатор Горчаков соғыс министріне 1846 ж. 22 қазанда жолдаған есебінде шекара бастығы Вишневскийдің хабарына сүйене отырып «үйсін және жалайыр билеушілері Әли Әділев пен Сөк Абылайханов сұлтандар Қаратал өзенінде жанына ерткен қарулы қазақтарымен келіп оған (Вишневскийді айтып отыр-авт.) қосылды, мақсаты казактарға көмектесу. Бірақ Кенесары орыстардың жақындап қалғаның сезіп адам жетуге қиын қонысын (Қамал жарты аралы) тастап, Іледен өтіп шамамен ұзақтығы 15 көш (шамамен 300 верст) Шу бойына қарай ашты» [51], – деп жазды.

	Губернатор Горчаков Кене ханның орыс қолынан ығысып, төмен қарай бет алуын орыс билігінің Жетісу қазақтарының көз алдында қол жеткізген аса маңызды моральдық жеңісі ретінде бағалады. Белгілі дәрежеде бұл жасалған тұжырым шындықтан алыс емес-тін. Оны біз Жамбыл Жабаевтың естеліктерінен оқимыз «Ақырында Кенесары Ұлы жүзге, Алатауға қарай беттеп көшті, әуелі Балқашта, Іленің қойнауында, жалайырдың шетінде жатты. Бұл жер жұттан шалғай еді. Орыс әскерімен белдесуге күш жыю үшін: «Қамауда жатып хал болмас, қолына қалың ел қонбас»,-деп, Кенесары соңына ерген елімен, батырларымен Ілені кесіп өтіп, Шу бойын өрлей көшпеді ме? Сонан Қордайда, шапырашты Тойшыбек батырдың ауылына тоқтады ғой. Атағы жер жарған Кенесары, Наурызбай келді деген соң, Ұлы жүз дулат елі қалмай жиналды, күні-түні Кененің ауылын босатпады. Дулаттың батыры Сыпатай да, шапыраштының ерлері Саурық, Сұраншы да, қоңыраттан шыққан Байзақ та, төре Рүстем де қалмай келді,»-деген тарихи шындыққа жақын, ел арасында сақталған фактілерді баяндай отырып, Кене ханның тура осы мезгілдегі көңіл-күйін еш қатесіз беретін мынадай қызық жағдайды баяндайды: «Кенесары екі күн ұдайы еш бір адаммен сөйлеспей, маңдайын ұстап, ауыр ойланып, төмен қарап отырып алды. Рүстем төре де, Сыпатай батыр да Кенесары отырған ақбоз үйдің алдынан анадай жерден түсіп, «алдиярлап» қолын қусырып, рұқсат сұраудан басқа, бір ауыз тіл қатуға бата алмаған. Келгендердің бәрімен Наурызбай ғана сөйлескен» [52].

	Кене ханның Іледен көтеріле көшуге мәжбүр болғандығы, орыс күштерімен болған егесте жеңіліс тапқандығы жөніндегі хабар қырғыз билеушілеріне де жетеді. Н. Леденев еңбегіндегі «Кенесарының жеңіліс тапқандығы жөніндегі хабар тез арада оның қас жауы қара – қырғыздарға да жетеді. Олар жағдайдың барысын білу үшін сұлтан Әли Әділевке адам жіберген болатын. Қара – қырғыздардың Кенесарыдан кек алмақ ниеті бар екендігін білген Нюхалов жедел түрде Кенесарыға қарсы қаруланған рулардың манаптарына хат жолдап, оларды орыс пен қырғыздың ортақ жауы Кенесарыны бір жола құртуға шақырады» [53], – деген көрсетуі, тура осы мезгілде Кене ханның бұл екі жауының өзара түсіністік тапқанын айғақтайды.

	Оқиғаның бұдан былайғы ағымы Е. Бекмаханов, Н. Середа, Б. Солтоноев және басқа ғалымдардың зерттеу еңбектерінде баяндалған. Бұл арада біз бұрын аса кең мәлім емес мынадай бірер фактілерді келтірумен ғана шектелеміз. Ресейлік билік орындары Кене ханның өлімінен соң бұл іске тікелей қатысы болып, Ресей мүддесіне сай «еңбек сіңірген» бірнеше қырғыз манаптары мен белгілі адамдарын түрлі сыйлықтармен марапаттауды ұмытқан жоқ-тын. Бұл кезде Шу және Ыстық көл қырғыздары әлі Ресей құрамына қабылдана қоймаған. Соған қарамастан, аванспен болса да, өзіне қызмет жасаған кісілерді марапаттау империя үшін аса қажет еді. Ресми құжатта мынадай сөздер жазылған еді: «Списки туземцев получивших награды от русского Правительства: Сарыбагышевской волости:… 2. Манап Ходжибек Таштамбеков. В 1847 году получил золотую медаль за убиение Кенисары. 3. Манап Калыгул Алибеков. 1847 году серебрянную медаль за убиение Кенисары.

	Бурукчикской волости: 41. Киргиз Асык Чалов. Имеет медаль за убиение Кенисары» [54].

	Сонымен, бұл бөлімдегі біздің міндетіміз Кене ханның Жетісу жеріне келген мезгілдегі осы өңірде қалыптасқан саяси жағдайды, орыс билігінің бұл аймаққа ену ерекшеліктерін, Қапалда алдымен Ұлы жүз приставы, сонан соң Алатау округы приказының құрылар алдындағы ахуалды ғылыми талдауға алу болатын.

	Кене ханның Жетісуда жеңіліс табуы, ол бастаған қозғалыстың осы уақытқа шейінгі даму логикасының жиынтығы болатын. Басқаша болуы да мүмкін емес-тін. Өйткені Кене хан әскері атқа қонғанда патшалық билік қазақтың кіші жүз және орта жүз жеріне тереңдеп еніп, өзінің күш-қуаты мен қарымын жергілікті халыққа танытып үлгірген болатын. Кене хан орта және кіші жұз арасында жүргенде-ақ халықтың бірауыздан Ресейлік басқыншыларға ұйымдасқан жауап соққы бере алмайтындығы анық байқалған-тын. Халықта ондай күш көрсетуге негіз боларлық қуатты экономикалық мүмкіндік те, рухани тұтастық та, ресейлік қалыптасып қалған идеологиялық мәдениетке қарсы тұрарлық саяси таным да жоқ еді. Міне сондықтан да Кене хан Ұлы жүз жеріне басқа қазақ жерінен жеткілікті қолдау таба алмай, шаршап-шалдығып жетті. Ал мұнда келгенде Ресей үкіметі Кене ханмен тиімді идеологиялық және әскери күрес жүргізуге даяр еді. Оны мынадан байқаймыз.

	Ресей билігі Жетісу мен Солтүстік Қырғызстанда (әлі Ресей құрамына ене қоймаған) өзін тәжірибелі отарлаушы ретінде көрсетті. Ол өзін экономикалық мүмкіндігі төмен, өзара саяси ауызбірлігі жоқ, дүр-дараз, оның үстіне ортағасырлық Қоқаннан қорлық көрген қазақ пен қырғыздарға жарылқаушы, қамқор «әке» ретінде көрінуге тырысты. Олардың бітпейтін өзара дауына төрелік айтты, барымтаға, ұрлық-қарлыққа қарсы екендігін байқатты, тәртіпке шақырды. Жергілікті халықтың көзі, еті үйренгенше қылышын сүйретіп алым-салық жинай қойған жоқ. Ең негізгісі халықтың бас көтерер төрелері мен билері, манаптарын сылап-сипап бауырына тартып, түрлі әскери атақтарын, сый-сияпатын берді. Орыс билігінің бұл стратегиялық әдісі өз нәтижесін берді, өзін толық ақтады.

	Сонымен бірге орыс әкімшілігі қазақ пен қырғыз арасындағы жүз, руаралық қатынастардың қыр-сырын өз мамандарына арнайы зерттетіп, халықтың әлі де болса пісіп-жетілмеген ұлттық таным мен сана-сезіміндегі кемшіліктерін өз отарлаушылық мақсатына ұтымды пайдалана білді. Бұл істе орыс билігінің жүгін ел ішіндегі өресіз сұлтандар мен феодалдар біраз «жеңілдете» түсті.

	Бұл айтылғандарға қосымша Кене ханның өзі де қырғыздарға қатысты ірі кемшіліктерге жол берді. Оның әскері қырғыз ауылдарының малын барымталады, мүліктерін тонады, түрлі қатыгездіктерге жол беріп алды. Кене хан қарсыласы ретінде қырғыз халқының мүмкіндігін тура бағалай алмады, тәкәппарлыққа ұрынды. Ханның осы сипаттағы мінезі қырғыз елінің намысына тиді, Абылай заманынан бері келе жатқан іштегі кегін оятты. Сондай-ақ, Кене ханның қырғыз елін бағындырған күнде де қуатты мемлекет құрып, орыс отаршылдығына қарсы тұра алуы күмәнды мәселе еді.

	Кене хан бастаған қозғалыс барысында жалпы қазақ халқының, әсіресе оның саяси басқарушы тобының, саяси кемелдігінің әлі де болса жетімсіздігі, төмендігі, жеке дербес мемлекет құру қажеттігін терең ұғыну деңгейіне көтерілмегендігі анық байқалды. Біздің түсінігімізше, тек осы контексте ғана Кене хан бастаған қозғалыстың халық тарихында алатын орны мен оның трагедиялық сипатын тура ұғынуға болады.



	Алғашқы орыс әкімшілігі



	Кенесары Қасымұлымен Жетісу үшін жүрген талас патшалық билікті жаңа шараларды іске асыруға итермеледі. Көтерісшілерді бақылау барысында 1846-1847 жылдың қысын Қапал өзеніне жақын тау аңғарында өткізген орыс әскер бөлімшесі көктем шыға отряд тоқтаған жерден жоғары 4 шақырым қашықтықтағы Қопалы аталатын жайылымда жаңа бекіністің негізін қалады. 1847 жылы 17 сәуірде орыс патшасы бекіткен сыртқы істер Министрлігінің баяндамасында бұл шара Қашғария мен Батыс Қытайға баратын керуен жолын қамтамасыз ету мақсатында қарастырылды деп көрсетілді. Ал осы жылдың 14 тамызында жаңа бекіністе Сөк Абылайханов, Әли Әділев және Әкімбек Абылаев сұлтандар Ресей билігін қабылдағандықтарын мойындап, тағы да ант берді. Егер бұл сұлтандардың бұдан бұрын да ант бергендіктерін ескерсек, онда бұл жолы олар орыс әкімшілігіне қызметке кірген шенеуніктер ретінде ант берді деп топшылауға болады. Осы мезгілден бастап Қопалы бекінісін салу қарқын ала бастайды [55].

	Орыс әкімшілігі қазақ сұлтандары арасында Қопалы бекінісі солардың өздерінің қалауы бойынша және Ұлы жүздің мүддесін қорғау мақсатында салынып жатыр деген пікір туғызды [56]. Осы ойдың дәлелі ретінде 1848 жылы Қопалыда Ұлы жүз қазақтарын басқару ісімен айналысуға тиіс болған Ұлы жүз жанындағы пристав мекемесін ашып, алғашқы пристав етіп барон Врангельді екітеді [57]. Ал шын мәнінде бұл әрекеттің бәрі Ресейдің Жетісу жерін, одан ары жалпы Ұлы жүз, Орталық Азия кеңістігін игеруге шындап кірісіп кеткендігінің айғағы болатын.

	Мұрағат құжаттарында Қопалыда ашылған мекеменің неге «Ұлы жүз жанындағы пристав» деп аталғанына түсінік жоқ. Дегенмен бұл атау мекеменің уақытша қойылған аты болғандығы байқалады. Оған бұл мезгілде Жетісу жерінің бүтіндей орыс билігіне ене қоймағандығы, Іленің оңтүстік-батыс бетінің Қоқан хандығы билігінде болғандығы негізге алынса керек. Соған байланысты 1848 жылы құрылған Ұлы жүз Приставының билігі негізінен осы Іле өзенінің шығыс жақ бетіндегі қазақ руларына тарады. Ал бұл мезгілде мұнда жалайыр, албан, суан, сарыүйсін, жаныс, сыйқым, ботпай, шымыр руларының ауылдары қоныстанды [58]. Жалайырлар Қаратал өзені бойын, албан мен суан Көксу өзені бойын, ал дулаттардың қалған бөлігі Көксу мен Іле өзендері аралығын қоныстанды [59].

	Ұлы жүз жанындағы приставтың құрылған кездегі шағын штаты мынадай қызметтерден құралды: Ұлы жұз қазақтары жанындағы Пристав, үш аға сұлтан, тілмаш (аудармашы) және хатшы (письмоводитель) [60]. Бар болғаны алты қызметтен тұратын штат.

	1850 жылға шейін Ұлы жүз приставы қолында өз билігі жүретін өңірдегі азаматтық және әскери билік шоғырланды, сондай-ақ ол тікелей Омбыдаға Жеке Сібір корпусының командиріне бағынды. 1850 жылдан бастап бұл аймақта орыс әскер күштерінің көбеюіне байланысты, енді ол ішкі істер полкы командирінің құзырына өтті [61].

	Қорыта айтқанда, Қапалда орнаған жаңа билік приставтық атанғанымен, іс жүзінде ол штат құрамы және атқаратын міндеті тұрғысынан округтік приказ сипатында құрылып, соның ролін атқарды.

	Приставтың қызмет ауқымына мынадай міндеттер енді: 1) Ұлы жүз қазақтары сыртынан бақылау жүргізу; 2) қазақ рулары ішіндегі сұлтан, би және басқа ықпалды адамдармен орыс билігіне тиімді қатынас орната отырып, қазақ қоғамы ішіндегі өзгерістерді, әрекет – қимылдарды бақылап отыру; 3) жергілікті халықтың арасындағы түрлі азаматтық істерді шешіп отыру; 4) өзіне қарасты территорияда әскери бекіністер құрылысына басшылық жасау және оларға қолайлы орындар таңдау; 5) приставтың ішінде және одан тыс орталықтармен сауда қатынасына жағдай туғызу және 6) шекараны қорғау [62].

	Приставтықтың бастапқы міндеті ең алдымен өз қарамағындағы әскер бөлімшесіне тиесілі жағдай жасау, оның күнделікті өз міндетін орындауын қамтамасыз ету болатын [63]. Бұл айтылғандарға қосымша приставтыққа мемлекеттік қызметке қатысты құпия іс қағаздарын жүргізу, сондай-ақ оған шекарада орналасуына байланысты өз статусы шеңберінде дипломатиялық міндеттерді атқару да жүктелді [64].





Жоғарыда приставтықтың атқаратын міндеттері ауқымына жергілікті халықтан алым-салық жинау енбегендігін аңғару, әрине қиын емеc. Жетісудың жергілікті халқына 1867-1868 жылғы әкімшілік-басқару реформасы енгізілгенге шейін алым-салық салынған жоқ. Оның мынадай бірнеше себептері болды. Біріншіден, Жетісу және Оңтүстік Қазақстан үшін Қоқан хандығы және Қытай империясымен талас жағдайында Ресей билігіне жергілікті халыққа жағымды көріну аса маңызды еді. Екіншіден, Қытай және Орталық Азия хандықтары бағытында, сондай-ақ Жетісу және Солтүстік Қырғызстанмен де сауда қатынасын дамыту мүддесі Ресейден жергілікті халыққа байланысты осындай өткінші саясатты ұстануды талап етті.

	Ресей мемлекетінің сыртқы саясатындағы Ұлы жүздің алатын ерекше орны жөнінде баяндай келіп канцлер Нессельроде Николай-І патшаға мынадай ойды білдірді: «Ұлы жүздің Ресей билігіне жақында ғана енуіне, сонда-ақ шекарадан шалғай жатуына байланысты және басқа себептерге байланысты, сөзсіз, Орта жүз бағынған тәртіпке бағына алмайды; оның жерінде приказдар құрып, барлығын да жақыннан бақылап және басқарып отыруды үкімет атынан қойылған шенеуніктерге берсек, онда жақында ғана бағынуға мәжбүрленген қазақтарды шошытып алар едік; тіпті оларға жеңіл салық салудың өзі де көптеген себептерге байланысты ыңғайсыз, шынын айтқанда тым ерте.

	Жалпы алғанда мынаны ұмытуға болмас: біріншіден, бұл қазақтар Ресейге өз еркімен бағынды, осының өзі ғана бұларға көп жеңілдік беруді талап етеді, екіншіден, сондай-ақ бұл негізгісі, біздің мақсатымыз бұл Ұлы жүзді Ресей ықпалына бағындырып және оның ішінде біз қалағандай тыныштық пен бейбіт өмір орнатып, сол арқылы Батыс Қытай, әсіресе Қашғария және Орта Азия бөлігімен сауда қатынасымызды дамытуға осы елдерге апаратын қауіпсіз сауда жолын жасау үшін қажет» [65].

	Жетісу жеріне келген алғашқы мезгілде Ресей әкімшілігі өз билігін жергілікті қалыптасқан дәстүрлі билікпен қабыстыра жүргізуге тырысты. Сондықтан да орыс билігін мойындаған территорияда пристав жанынан үш орыннан тұрған аға сұлтандық қызметін енгізді. Олардың бәрі де приставқа бағынды. Өкінішке орай мұрағат құжаттарынан бұл аталған қызметті 1848 жылдан бастап алғашқылардан болып атқарған үш сұлтан жөнінде мәлімет кездестіре алмадық. Ал 1854 жылдың басында бұл қызметті атқарғандар жөнінде мәлімет бар. Олар: Сөк Абылайханов, Әли Әділев және Тезек Нұрәлиев [66]. Бұл тізімде аталған алғашқы екеуінің Қапал приставтығы бойынша аға сұлтандық қызметті белгіленген күннен бастап атқарғандығы ешқандай да күмән тудырмайды. Ал албан және суан болыстары бойынша аға сұлтандық билікті алғаш болып атқарған Әкімбек Абылаев болуы әбден ықтимал. 1847 жылы 14 тамызда жаңа ғана ашылған Қапал бекінісінде Ұлы жүз атынан ант берген үш сұлтанның бірі осы Әкімбек Абылаев болатын [67]. Ол антты кейін Тезек төре билеуінде болған албан руы атынан берді. Біздің бұл ойымыздың дұрыс екендігін Н.А. Аристов еңбегінен де байқаймыз. Ол «Кыргызы или кара-киргизы» атты зерттеуінде

	«Коксу занимали албаны, которыми правил заведывавший делами еще при жизни султана Акымбека, незадолго перед тем умершего, султан Тезек, сын Нурали, сына Аблай-хана. Подчинявшиеся Акымбеку суваны, кочевавшие в китайских пределах, по смерти его отделились от албанов с султаном своим Адамсатом Ибаковым. Между Коксу и Или кочевал султан Али, сын Адиля, сына Аблай-хана, с частью дулатов» [68], – деп жазды. Бұл көрсетуден албан мен суанды Ресей билігі келген сәтте бір-ақ сұлтан, яғни Әкімбектің билегенін, ал ол қайтқан соң суандардың бөлініп Адамсат Ибақов сұлтанның билігіне өткенін аңғарамыз.

	Сондай-ақ, бұл арада мынадай жағдайды ескерген жөн. Адамсат сұлтан билігін тек шекараның Қытай бетіндегі суандар ғана мойындаған болуы керек. Өйткені орыс әкімшілігінің келісімінсіз мұндай жіктелудің жүруі, әрине, мүмкін емес-тін.

	Аға сұлтандардың қызметі негізінен өздеріне қарасты болыстар ішінде тыныштық орнату, ел ішіндегі азаматтық істерді илердің көмегімен дәстүрлі қабылданған әдет-ғұрып бойынша шешіп отыру және орыс әкімшілігінің түрлі шараларына елдің мүмкіндігін жұмылдыру болды.

	Орыс әкімшілігі өзіне қараған Ұлы жүз руларын аға сұлтандар арқылы басқара отырып, 1868 жылғы реформаға шейін олардың ішкі өміріне тереңдеп ене алған жоқ. Ішкі басқару жүйесі өзгеріссіз, сол күйінде қалды. Рулы елді мұралық негізде сұлтан басқарды. Ру өз ішінде аталарға бөлінді. Ру ішіндегі әрбір тармақ-ата бір болыстық құрап, оны сұлтан тұқымы немесе ру басы сұлтан белгілеген адам басқарды. Тек 1865 жылы салық жүйесінің енгізілуіне байланысты нақты белгіленген ауылдардан құралған, территориялық шекарасы анық болыстық әкімшілік басқару жүйесі орныға бастайды [69].

	Қорыта айтқанда, приставтық билік округтік басқаруға өтер жолдағы сатылық басқару түрі болған еді. Оның міндеті негізінен орыс билігінің Іле өзенінің екі жақ бетіне бірдей орнығуына жол ашып, қазақтардың жаңа билікке бойын үйретіп, қоқандық билікті бұл өлкеден біржола ығыстыруға жағдай туғызу еді.

	Енді жаңа құрылған Қапалдағы орыс әкімшілігінің қызметі және оның жергілікті халықпен ара қатынасы жөнінде. Құжаттардың көрсетуіне сүйеніп приставтықтың құрылған сәттен бастап 50-ші жылдардың алғашқы жартысы аралығындағы қызметі негізінен әскери сипатта, яғни Қоқан хандығын Жетісудан біржола ығыстырып, бұл өлкеде орыс билігін орнықтыру болды. Ал мұндай мақсатқа, әрине, жергілікті Жетісу халқының қолдауынсыз жету тіптен де мүмкін емес-тін. Мұндай міндетті шешу ісінде орыс әкімшілігінің алдында кесе-көлденең тұрған кедергі Қоқан хандығының Жетісудағы тірегі Алмалы (қайсыбір деректерде Тойшыбек. – Қ.М.) қорғаны еді.

	Ресей әскері бас штабының штабс-капитаны Померанцевтің 1851 жылы жасаған картасы бойынша Алмалы қорғаны Үлкен Ақсай өзенінің сол жақ жағасында, яғни оған Қарасу өзенінің келіп құятын сағасынан 8 верст төменде орналасқан [70]. Орыс билік орындары оны Тойшыбек бекінісі атап кеткенімен оны жергілікті халық орналасқан жеріне байланысты «Алмалы қорғаны» атаған [71].

	Қоқандықтар да оны солай атаған болатын. Ал Тойшыбек аталуы жергілікті шапырашты руының биі Тойшыбектің [72] қорғанды қоқандықтардың құзырымен салу жұмысын басқарып, сондай-ақ оның билеуші бегі болып белгіленуіне байланысты болса керек. Жамбыл ақын өз естелігінде Тойшыбекті батыр деп те атайды [73]. Тойшыбек би жөнінде ел арасындағы сақталған деректерді біраз келтірген Н.А. Аристовтың айтуына қарағанда Тойшыбектің өзімен бірге екі ұлы да (Жанғаш және Байсейіт) Жетісуға келген орыс әскеріне белсенді түрде қарсылық көрсеткен. Байсейіт Тойшыбекұлы алдымен Кене ханның қолына қосылған, ал кейінірек Садық Кенесарин жағында Ұзынағаш шайқасына қатынасады [74].

	ХІХ ғасырдың 50-ші жылдарының басында Ресей Орталық әскер штабының тікелей басқаруымен, Сібір әскері корпусы Қоқан хандығының Жетісудағы тірегі Тойшыбек бекінісін жоюға кірісті. Осы мақсатта 1850-ші және 1851 жылдары екі әскери жорық ұйымдастырылды. Бұл шаралар сол кездегі ресми құжаттарда жорық емес, жұмсартылған түрде «әскери экспедиция» аталды. 1850 жылғы сәуірдің ортасында басталған алғашқы жорықты барон Врангелъдің орнына келген, Қапал приставы капитан Гутковский басқарды. Жорыққа қатысқан орыс күші жүзге жуық атты казак және екі қаруы бар бір взвод жаяу әскерден тұрды. Олардың әрекетін үш офицер бағыттауға тиіс болды. Ал Тойшыбек қорғанындағылардың саны 150 адам. Олардың арасында қоқандықтармен бірге қазақтарда бар еді [75].

	Шамамен сәуірдің орта тұсына қарай Іле өзенінің сол жағасындағы Әбілпейізұлы Рүстем сұлтанның ауылына келіп тоқтаған Гутковскийдің есебінде жергілікті халықтан отрядқа қажет көлік малын алу бар-тын. Абылай сұлтанға тиесілі тапсырма да берілген болатын. Бірақ Шымырбай би бастаған топ Абылайдың талабын орындаудан бас тартады. Орыс ұлығының алдында беделі түскен Абылай сұлтан отрядқа көмекке 200 жігітті алуды ұсынып, бірақ оның есесіне көлік мал беруден бас тартқан Шымырбай би бастаған өзінің бақталастарын жазалауға 25 қаруланған атты казак әскерін сұрайды [76]. Басшылықтан жергілікті жұртпен жақсы қатынас орнату жөнінде тапсырма алған Гутковский ондай қадамға бара алмайды. Өз отрядымен Тойшыбекті қоршауға алған Гутковский, келесі күні-ақ кейін шегінуге мәжбүр болады. Орыс тілді деректер оның себебін қорғанды алуға отрядтың қару күшінің жетімсіз болғандығымен түсіндіреді. Ал шындығында мәселе анағұрлым күрделірек болатын. Қарсылықты Гутковский отряды тек қамал ішіндегілерден ғана көрген жоқ, Алмалы қорғанын орыс қолынан қорғауға оның төңірегіндегі басым бөлігі жаныс руынан құралған дулат ауылдарының жасақшылары жеткен еді. Гутковский отрядын қоршауға алған қазақ қолдарының ұзақ саны 3-4 мың адамға таяу болатын [77]. Мұндай аса қолайсыз жағдайға тап болған Гутковский асығыс түрде кейін шегініп, қайтар жолында қазақ ауылдарының мұндай мінезін Рүстем сұлтаннан көріп, оның ұлы Абылай сұлтанды аманатқа ұстап, өзімен бірге ала кетеді. Сөйтіп Сібір әкімшілігі ұйымдастырған Тойшыбек бекінісіне жасалған алғашқы жорық сәтсіз аяқталады.

	Алмалы қорғанын алуға келесі екінші әскер жорығын ұйымдастыру ісін Сібір әкімшілігі сол 1850 жылдың соңына қарай қайтадан қолға алады. Капитан Гутковский алғашқы әскер жорығын сәтсіз аяқтағаны үшін Ұлы жуз приставы қызметінен босатылып, оның орнына капитан Перемышльский тағайындалады. Ал Тойшыбек бекінісіне келесі екінші жорықты іске асыру тәжірибелі әскер адамы подполковник Карбышевке жүктеледі. Оны таңдап, бекіткен Петербургтағы бас әскер штабы еді. Ал пристав Перемышльскийге бұл іске тек жергілікті күштерді жұмылдыру міндеті ғана жүктеледі. Сөйтіп бұл жолы пристав қызметі қорғанды алуға аттанған отряд командирі қызметінен бөлінген еді. Бұл Гутковский жорығынан соң Сібір басшылығы тарапынан жасалынған алғашқы тұжырым еді. Екіншіден, Бас штаб приставқа Тойшыбек қорғанын алу ісіне жергілікті халықты қарсы қоймай, керісінше оны неғұрлым көбірек тартуды тапсырады.

	Екінші жорыққа даярлық барысында, яғни 1851 жылы 9-шы ақпанда Сібір әскер корпусының штабынан пристав капитан Перемышльскийге мынандай мазмұндағы тапсырма келіп түседі:

	«Жеке Сібір корпусының штабы, 2. бөлім 9 ақпан 1851 жыл. №36. Ұлы жүз жанындағы пристав капитан Перемышльский мырзаға.

	Таяу арада бері шығатын почтамен маған, құрметтім, мынадай мазмұндағы мәлімет жіберіңіз; Егер экспедициямен Іле өзенінің арғы бетіне шыға қалсақ, біздің отрядқа аса тиянақты әрі сенімді көмек көрсете алады деп Ұлы жүздің қандай Сұлтандары мен Билерін атар едіңіз?

	Штаб бастығы, генерал-майор…» [78].

	Сонымен, Алмалы қорғанына келесі екінші жорықты даярлай отырып, Сібір әскер басшылығы бұл іске жергілікті халықтың басқарушы тобын тартып, сол арқылы өз міндетін жеңілдетуден үміттенді. Тура осы мезгілде жолданған келесі тапсырмада штаб бастығы Қапал приставына Ілеге салатын екі сал өткел даярлауды бұйырады [79]. Сондай-ақ Көксу және Қаратал өзендері үстінен көпір салуға қолайлы жер таңдап және оны салу үшін Омбыдан арнайы командировкаға топограф прапорщик Нифантьев пен инженер поручик Молоховцев жіберіледі [80].

	Штаб бастығының Іленің арғы бетіне аттанбақ экспедицияға жергілікті болыстықтардан қанша бас түйе алуға болатындығы жөнінде жіберген сауалына жауап бере келіп, капитан Перемышльский: «… Ұлы жүз болыстарында қанша бас түйе малы бар екендігі жөнінде тура мәлімет алу өте қиын, бірақ сұлтандар өз еркімен және қиналмай 400 жарамды түйе бере алады, ал егер мінез танытсақ, отрядқа қанша түйе қажет болса, соншасын алуға болады» [81], – деп көрсетеді. Капитанның бұл жауабына қарағанда орыс билігінің Іленің шығыс жақ бетіндегі Сөк сұлтанға қарасты жалайыр руы арасында кәдімгідей «еркінсіп» қалғандығы байқалады.

	Капитан Перемышльский көп ұзамай-ақ екінші Іле жорығына көмектесуге келісімін берген сұлтан мен билердің де аты жөнін атаған еді. «Іленің арғы бетіне баратын біздің экспедияцияға-деп жазды ол – ең сенімді және тиянақты көмек бере алады деп жалайырлардан Жанғазы сұлтан мен Жошы сұлтанды, дулаттардан Ералы сұлтанды, аға сұлтан Әлидің ұлы Әбілезді және Сары биді, албандардан Тезек сұлтан мен Жайнақ биді атаған болар едім.

	Аталған кісілердің бізге сенімді және берілгендігіне мен өзім жауап бере аламын» [82].

	Іленің батыс бетіндегі Қоқан қорғанына әскер жорығын даярлай отырып, бас әскер штабы бұл ойын өте құпия ұстады. Сібір әскер штабы Қапал приставына экспедиция ісіне байланысты үсті-үстіне түрлі тапсырмалар бере отырып, олардың қандай мақсатта жасалынып жатқандығын тіптен капитан Перемышльскийдің өзіне де білдірген жоқ еді. Капитан Перемышльский Омбыдағы штаб бастығына осы орайда мынадай деп жазады: «Сіздің, Жоғары Мәртебелім маған жолдаған тапсырмаларыңыздан мен, әрине, Іле өзенінің арғы бетіне экспедиция белгіленгенін біліп отырмын, бірақ оны үкімет қандай мақсатпен және қашан шығаратындығы жөнінде маған ештеме де мәлім емеc.

	Ұлы жүз қазақтарының приставы бола тұрып мен өз әрекетімді үкіметтің іс қимылы мен ұстанған бағдарына бейімдеуге міндеттімін, ал бірақ одан хабардар болмасам қателікке ұрынып, жауапқа тартылуым мүмкін ғой.

	Қазіргі уақытта қыпшақтардың3 немесе Іленің арғы бетіндегі қазақтардың ғана емес, Ұлы жүз қазақтарының да жай уақытта ешқандай мән бермей айта салатын әрбір сөзінің, әрбір қимыл әрекеті мен әрбір ойының өз салмағы бар, оның үстіне қазақтардың арасында қашан болатындығын білмесе де, бірақ экспедиция жөнінде дақпырт жүр. Сондықтан да назардан ешнәрсені тыс қалдырмастан, бастап отырған істің, сәтті аяқталуына қызмет ету мақсатында өзіңізден Жоғары Мәртебелім, егер мүмкін болса, сеніп мені үкіметтің ұстанған бағдары мен мақсатынан хабардар етіп, ең кем дегенде Іленің арғы бетіндегі қазақтармен қандай қатынаста болу жөнінде нұсқау беруіңізді өтінемін [83].

	Омбыдағы Штаб бастығы көп кешіктірмей капитан Перемышльскийдің сауалына жауап береді. Ресей үкіметінің Жетісу өңіріне тереңдеп ену барысында қолданған әдіс-айласы жөнінде оқырманды мүмкін болғанша толық хабардар ету мақсатында штаб бастығының хатын толық күйінде беруді жөн көрдік. «24 ақпандағы № 4 рапортыңызға байланысты сізді хабардар етуді өз борышым санап, осы жылы Іленің арғы бетіне белгіленген экспедицияның қашан басталатындығы мамырдың алғашқы күндері Қапалға барып қайтқалы отырған Генерал-адъютант Анненков мырзаның шешіміне байланысты екендігін білдіремін. Қалай болғанда да … бұл мәселеге байланысты қазақтардың арасында түрлі сөз тарату арқылы экспедиция кейінге шегеріліпті, күзден ерте болуы мүмкін емес екен деген пікір туғыза берген жөн.

	Ал Іле өзенінің арғы бетіне ұйымдастырылатын экспедицияның мақсаты бұдан бұрынғы оқиғалармен сабақтас: Тойшыбек бекінісін қиратудан басқа өткен жылғы біздің отрядқа сатқындық жасап, оған шабуыл ұйымдастырған басты кінәлілерді жазалау, сондай-ақ біздің Іленің арғы бетіндегі өлкеге ықпалымызды арттыра түсу. Үкімет басқа мақсаттарды көздеп отырған жоқ.

	Міне осы айтылғандарға байланысты Іленің арғы бетіндегі қазақтарға қатысты Сіз өте абай әрекет жасап, экспедиция жөнінде тараған сөздерге байланысты олардың не ойлап және қандай әрекет жасайтындығын бақылау қажет. Әсіресе қазақтардың қыпшақтарға қатынасын тереңірек байқап, соңғыларының қандай даярлық жасап жатқандығын білу керек. Дегенмен, Іленің арғы бетіндегі қазақтармен тікелей байланыс жасау ыңғайлы емеc. Бергі беттегі дулаттарды әлгі айтылған мәліметтерді жинау үшін пайдаланған күннің өзінде (олардың Іленің арғы бетіндегілермен туысқандық қатынасын ескеріп) жеткізген хабарына өте сақтықпен қарап, рас екендігін басқа алынған мәліметтермен салыстырып, тексеріп отырған жөн.

	Қазақтардың экспедициясының мақсатына қатысты және Іленің арғы бетіндегі қарсылық көрсеткендердің жазалануы мүмкін бе деген сауалдарына, Сіздің бұл мәселелерге байланысты үкіметтің не көздеп отырғандығынан хабарсыз болып көрінгеніңізді қалар едім. Тіптен бұл істер жөнінде өз пікірлеріңізді де жасырғаныңыз жөн, өйткені, кінәлілер бір жағынан жазаланатындығын біліп және екінші жағынан алысқа көшуді ойлап, белгілі бір шешімге келіп қойған болар еді. Штаб бастығы. 1851 жылдың 12 наурызы» [84].

	Бұл деректік материалдан отарлау ісін жүргізіп отырған империялық мекемелердің әбден тәжірибелі, кәнігі әрекеті анық байқалады. Сондай-ақ бұл құжаттан Ресей үкіметін Қазақстан сияқты елді төніп келе жатқан түрлі қауып-қатерден құтқарушы күш ретінде көрсетуге тырысушылардың құйтырқы пиғылының негізсіз екендігі айқындала түседі. Басқаша айтқанда, Ресей Жетісу жеріне таза отарлаушы күш ретінде қадам басты.

	Әскер жорығын тікелей даярлауға көшу жөнінде Қапал приставына хабар 1851 жылдың 7 наурызында жетті. Әскер экспедициясына жұмсалатын шығынның үлкен бөлігін Іленің шығыс жақ бетіндегі қазақ ауылдары көтеруге тиіс болды. Сөйтіп Ұлы жүз қазақтарына да жаңа биліктің алым-салығы келіп жетті. Салынған салық түрі де өлкені енді ғана отарлау ісіне кіріскен мемлекеттің қажетіне сай болды. Басқаша айтқанда салық қазақтардан әскер жорығына көлік және түрлі қажеттілікке жігіттер алу (жол көрсету, көлік жүргізу, т.б) түрінде көрініс тапты. Штаб бастығы капитан Перемышльскийге «… Ұлы жүз болыстарынан алдымыздағы көкек айының 25-не азық-түлік, өзге мүліктерді тасуға жарамды, әр қайсысында берік 3 арқаны бар және 5 түйеге бір адам жүргізушісімен 400 түйе жинауыңызды өтінемін. Қазақтардың қауіптеніп, көлік бермей қоюын болдырмау үшін, оларды түйелер Аягөзден қажет жүк тасымалдау үшін жинастырылуда деп сендірген жөн» [85], – деп жазады.

	Штаб бастығы келесі хатында аталған 400 түйеге қосымша «Ұлы жүзден 1-ші мамырға қарай жүк артуға ер-тұрманы, шідері және тұсауымен жарамды 100 қазақ атын» [86] – даярлауды тапсырады.

	Өз ретінде капитан Перемышльский 1851 жылғы 27 наурыздағы …15, 16 және 17 жолдауымен аға сұлтандар Сөк, Әли және Тезектің әрқайсысына экспедиция үшін 150 түйе және 25 аттан даярлауды тапсырады [87].

	Іленің арғы бетіне аттанатын экспедицияны жарақтау ісі Қапалда жүрді. Оны басқару Батыс Сібір генерал-губернаторы генерал-адъютант Анненковтың бұйрығымен 6-шы казак полкының командирі подполковник Карбышевқа жүктелді. Экспедицияға қажет көлік малдары және оларды күтуші адамдар көкек айының соңына қарай Қапалға келіп жиналды. Осы атқарылған даярлықтың логикалық жалғасы ретінде капитан Перемышльскийге 1-ші мамырға қарай, яғни генерал-адъютант Анненковтың келуіне орай Қапалға экспедиция ісіне тартуға белгіленген сұлтандар мен билерді жинап, оларға экспедициямен бірге жүретіндігін хабарламай, генерал-адъютантпен кездесуге шақырылдыңдар деген сылтаумен Қапалда ұстау тапсырылады [88]. Басқаша айтқанда орыс билігіне сенімді адам ретінде белгіленген Жанғазы, Жошы, Әбілез, Тезек сұлтандар, Сары және Жайнақ билер Алмалы қорғанын алуға аттанған экспедициямен оның сәтті аяқталуын қамтамасыз ететін кепілдік ретінде бірге жүруге тиіс еді.

	Мамыр айының басында, яғни экспедицияның Алмалы қорғанын алуға аттанар алдында экспедиция бастығы подполковник Карбышев приставтан белгіленген 400 түйенің орнына 600, ал экспедициямен бірге жүруге тиіс 100 қазақ жігіттерінің орнына 200 жігіт, бұларға қосымша ондаған киіз үйлер талап етеді [89].

	1851 жылғы мамырдың алғашқы күндерінде бұдан бұрын белгіленгендей Алмалы қорғанын алуға жасалып жатқан даярлықпен танысу үшін Қапалға генерал адъютант Анненков келеді. Генерал мен таныстыру үшін экспедициямен бірге аттануға тиіс «сенімді» сұлтандарда шақырылады. Жоғарыда белгіленген тізімдегілерден кездесуге келгендері Жанғазы, Жошы және Әбілез сұлтандар еді. Тезек сұлтан бұл кездесуге Қытай жақ арғы бетте болуына байланысты келе алмай қалады, ал Сары би ауырып қалып, орнына інісін жібереді. Тезек сұлтанның орнына Дүралы сұлтан шақырылады [90]. Бұл айтылғандардан басқа экспедицияға Аягөз приказынан Тәнеке би Дүйсетов бастаған 50 адам және құлан-қыпшақ болысынан старшын Ибрагим Жайнақбаев тартылады [91].

	Сонымен, қоқандықтардың Алмалы қорғанын, басқаша Тойшыбек бекінісін алуға аттанғанда подполковник Карбышев басқарған әскер экспедицияның құрамында жаяу атқыштар батальоны, бес жүздік казактар, екі дивизион, артиллериялық және ракеталық станоктар [92], жоғарыда аталған сұлтан, би және старшын бастаған жүзге жуық қазақ жігіттері бар болатын.

	17 мамыр күні Қапал приставына қырғыз манапы Жантай Қарабекұлының орыс отрядына өзіне қарасты елден қоқандықтарға қарсы бір қол жігіттер беруге даяр екендігін білдірген хатын жеткізген адамы келеді [93]. Подполковник Карбышев Перемышльскийге қырғыз манапы жіберген қол келе қалған күннің өзінде олардың қандай пиғылмен келгендігіне мұқият көз жеткізуді тапсырады. Деректердің көрсетуіне қарағанда манап Жантай жіберген ондай қол келмеген сияқты [94].

	Ресей үкіметінің Алмалы қорғанына әскер отрядын даярлап жатқандығы жөнінде хабар Қоқан хандығына да жеткендігі байқалады. Өйткені Карбышев экспедицияның Іленің арғы бетіне жолға шығуына санаулы-ақ күндер қалғанда, яғни 23 мамыр күні Қапалға Ташкент құшбегі Нар-Мұхаммедтің хатымен Нұр-Мұхаммед би келеді. Хатта «Орыс үкіметі Қоқан ханымен достық қатынаста бола отырып, неге өткен, яғни 1850 жылы Алмалы қорғанына шабуыл жасады?» деген сауалға түсінік беру талап етілген болатын. Капитан Перемышльский Омбыдағы штаб бастығына осы жөнінде айта келіп «шамасы Қоқан елшісіне бұдан бір жыл бұрын болып кеткен оқиғаның жәй-жапсары емес, біздің ұйымдастырып отырған жаңа экспедициямыз жөнінде мәлімет керек-ау» деген тұжырымға келеді [95].

	Экспедиция тарихына қатысты бір құжатта ылажсыздан көңіл аударуға тура келетін мынадай бір оқиға баяндалады. Аягөз приказына қарасты найман болыстарынан экспедиция құрамына тартылған Танеке би бастаған елу шақты жігіттер орыс әскерінің құрамында жүргенін пайдаланып, Ұлы жүз ауылдарына бүлік салып, малдарын тартып алып, қарсылық көрсеткен адамдарды сойылға жығады. Осындай сорақылықтың орын алғандығына реніш білдіріп капитан Перемышльский подполковник Карбышевты енді қайтып мұндай әрекетке жол бермеуге шақырады [96].

	Сонымен, Ресей әскерінің бас штабының тікелей басшылығымен 1851 жылдың бас кезінен Алмалы қорғанын алуға үлкен мұқияттылықпен жүргізілген даярлық өз нәтижесін берді. Осы жылдың 7-ші маусым күні Карбышев бастаған отряд Алмалы қорғанының түбіне келіп жеткенде, оны қорғаушы қоқан әскер бөлімшесі ешқандай да қарсылықсыз бекіністі тастап кеткен еді. Ол жөнінде экспедиция бастығы Карбышев пристав Перемышльскийге «қарсылық көрсетуші Аққұлының ұлы Миятқұл бастаған гарнизон қорыққандықтарынан Тойшыбек бекінісін тастап қашты, сөйтіп оны экспедициялық отряд кеше 7 маусым күні алып, қазір жою үстінде» [97] – деп баяндады.

	Ескерерлік жағдай, генерал-адъютант Анненков Алмалы бекінісін орыс әскерінің алғаны туралы мәліметті Қытайға жеткізуді маусым айының орта тұсында Қапал арқылы Құлжаға өтетін полковник Е.П. Ковалевскийдің дипломатиялық миссиясына тапсырады [98]. Бұл тапсырма орындалған болатын. Осы жылдың жиырмасыншы шілдесінде Құлжаға жеткен орыс миссиясымен Қытай билігі арасындағы келіссөз нәтижесінде Құлжа келісіміне қол қойылды. Іс жүзінде Ресейдің Жетісуға келіп орныққанын мойындаған Қытай мемлекеті мен Ресей арасында Жетісу арқылы өтетін тұрақты сауда қатынасына жол ашылды. Алмалы қорғаны алынғаннан кейінгі Іленің арғы бетіндегі жағдай жөнінде Ташкент жақтан оралған Петропавл саудагері Тәжі капитан Перемышльскийге мынадай мазмұндағы хабар жеткізеді. Іленің батыс жақ бетіндегі дулат ауылдарының біраз бөлігі орыс әскер отрядының Алмалы қорғанын алуға келе жатқанын естіп, Шу өзенінен сол жақ бетіне өтіп кеткен. Дулат тайпасының Шымыр руының биі Жампозды қоқандық қыпшақтар қашуға көлік бермегені үшін өлтіріп кеткен.

	1850 жылы Гутковский отрядына жасаған шабуылы үшін орыс әскерінен қаймығып Шудан асып Талас өзеніне жақын барған қасқарау, шапырашты және албан ауылдарының жылқыларын қоқан-қыпшақ қолдары айдап әкеткен. Сол Тәжі саудагердің дерегі бойынша Жетісу жерінен ығысқан қоқандықтардың біраз бөлігі Пішпек бекінісіне барып тоқтаған [99].

	Алмалы қорғанының алынып, қиратылуы іс-жүзінде Жетісу өлкесінің қоқандықтардан орыс билігіне өткендігінің көрінісі болды. Іле өзенінің шығыс және батыс жақ беттері бірдей орыс билігінің құзырына өтті. Алмалы бекінісінің алынғаны жөнінде хабарды ала салысымен Ресей Сыртқы істер Министрі Нессельроде Батыс Сібір генерал-губернаторына Іленің батыс жақ бетіне орыс билігінің орнығуын қамтамасыз ететін шаралар қарастыруды бұйырады. Бұл уақытта Омбыға генерал-губернаторлық қызметке келген Гасфорд Іленің батыс жақ бетіне бекініс салып, оған «Ұлы жүз жанындағы приставты көшіріп, оның қасында әскер отрядын ұстауды» ұсынады. Мұндай шара Гасфордтың пікірінше Ұлы жүз арасында орыс билігінің беделін арттырып қана қоймады, сонымен бірге Жетісу арқылы Ташкент, Қытай және Қырғызстанға өтетін сауда жолдарының қауіпсіздігін нығайта түседі, сондай-ақ бұл өлкеге қатысты Англияның үмітіне де шек қоятын еді.

	1854 жылы 4 ақпанда Николай І патша соғыс министрінің Іле өзенінің батыс жақ бетінде бекініс салуға кірісу жөніндегі ұсынысына «Келісемін, бекініс аты Верный болсын» деп жазып, артынша Іле және Шу өзендері бойында салынбақ әскері бекіністер тізбегі Ресей үшін «бірінші кезектегі маңызы бар және аса қажет іс» деген тұжырымын білдіріп, қолын қояды [100].

	Патшаның шешімін ала салысымен майор Перемышльский бастаған отряд Іле өзенінен 45 шақырым жерде, Кіші Алматы өзенінің сол жақ жағасындағы Алматы тоғайлы шатқалындағы ескі елді мекеннің орнына жаңа Верный бекінісін салуға кіріседі. Бірнеше ағаш үйлерден тұрған, сырты қоршаулы уақытша бекініс келесі 1855 жылдың басында-ақ даяр болады.

	Жетісудың орыс билігіне өтуі белгілі дәрежеде Ұлы жүз қазақтарының Ресей империясының құрамына ену мәселесін біржола шешкен оқиға еді. Ал Ұлы жүз қазақтарының осы тарихи кезеңдегі саны жөнінде ресейлік деректерден мынадай фактілерді кездестіреміз: ауылдарының саны 1670, оларда 100 400 жан ер, 100 000 жан әйел жыныстағылар тұрған [101].

	1855 жылы 17 қаңтарда Омбыда генерал-губернатор алдында Ыстық көл қырғыздарының өкілдері он мың ошақтан тұратын отандастарының атынан Ресей билігін қабылдағандықтары жөнінде ант береді [102].

	Жетісу жерінің Ресей құрамына енуі Сібір казактарының жер көлемін анағұрлым ұлғайтып жіберген еді. Өз ретінде құзырындағы қазақ елін басқаруды жеңілдету мақсатында үкімет 1854 жылы 19 мамырдағы шешімімен Сібір қазақтарын екі облысқа, яғни Сібір қазақтарының облысы және Семей облысы етіп бөледі. Ендігі уақытта Семей облысына қараған Ұлы жүз приставы жанынан Қапал әскер округы құрылып, осы уақытқа шейін станица атанған Қапал, енді округтық қала мәртебесіне көтеріледі. Осымен бір мезгілде Ұлы жүз жанындағы пристав тікелей Жеке Сібір корпусы командиріне бағынбай, Семей облысы әскери губернаторына қарайтын болды. Тек төтенше жағдайда ғана ол Батыс Сібір генерал-губернаторы және Жеке Сібір корпусының командиріне төте шыға алатын еді [103].

	1856 жылы 3 қарашадағы патша жарлығымен Ұлы жүз жанындағы приставтық Алатау округі болып қайта құрылды. Соған байланысты округ бастығының қызметі «Алатау округының және Ұлы жүз қазақтарының бастығы» аталатын болды [104].

	Алатау округына қарайтын жердің шекарасы батыста-Қаратал өзенінің сағасынан Балқаш көлінің оңтүстік шетін қамтып, одан әрі Шу бойлап, оның жоғарғы бастауына дейінгі аралықты, ал шығыста-Нарын өзені және Қытай шекарасына дейінгі аралыққа созылды. Оның жер көлемі 152-277 шаршы верст болды [105]. Округтың оңтүстік және солтүстік шекаралары ұзақ мерзімге шейін анықталған емеc.

	1857 жылдың басына қарай Алатау округы әскери-әкімшілік тұрғыдан өз ішінде үш округтан тұрды: Аягөз сыртқы округы-шекарасы батысында Лепсі өзені бойымен өтті, Қапал әскери округы-шығысында Лепсі және батысында Қаратал мен Көксу аралығында, сондай-ақ Алатау округы Қаратал мен Көксу өзендерінің батыс жақ беті [106].

	1862 жылы жарияланған «Алатау округын басқару жөніндегі ереже» бойынша жаңа құрылған округ Семей облысы құрамына енді. Округ бастығына кең әскери азаматтық-әкімшілік және соттық билік берілді. Қызметі бойынша ол Семей әскери губернаторына тікелей бағына отырып, сонымен бірге төтенше жағдай туа қалған күнде оның Батыс Сібір генерал-губернаторы және жеке Сібір корпусы командиріне тікелей шығу құқы да болды.

	Округ бастығының жанынан Алатау округтық басқармасы құрылып, оның құрамына бастықтың өзінен басқа оның көмекшісі (орыс офицерінен тағайындалған), Ұлы жүз қазақтарынан депутат, сондай-ақ үш аға сұлтан енді.

	Округ бастығы жергілікті халықтың өміріне қатысты негізгі мәселелерді шешуге араласып отырды.

	Бұл ретте ең маңызды мәселе, әрине, қоныс орны, жер дауы болды, сайланған болыс ісін меңгерушілерді бекітті [107]. Дегенмен, 1867 жылы енгізілген әкімшілік реформаларына шейін Ұлы жүз жерінде қазақ қоғамының ішкі өміріндегі негізгі тұлға аға сұлтан болды. 1865 жылдан бастап енгізілген салық жүйесін бақылау ісін де округ бастығы өз қолында ұстады.

	Округ бастығы көмекшісі округ орталығындағы бекіністің әскери бастығы міндетін атқарды. Бұдан басқа ол Верный қаласындағы құрылысты жүргізді, сондай-ақ азаматтық сот шеңберіндегі қылмыстық істерді тергеу жұмысын атқарды.

	Ұлы жүз қазақтарынан депутатты сұлтандар өз арасынан сайлады, ал ол өз ретінде үш аға сұлтан арасындағы байланысты реттеп отырды, сондай-ақ қазақ қоғамын округ бастығымен жалғастырушы міндетін орындауға тиіс болды. Қазақ қоғамына қатысты сот тергеу жұмыстары осы депутат арқылы жүргізілді.



	Ресей үкіметінің Жетісуда орыс тұрғындарын қоныстандыру саясаты



	Жетісуды отарлау Батыс Сібір әкімшілігі арқылы іске асырылды. Сол сияқты орыс адамдарының мұнда келіп қоныстануы да алғашқы кезеңде осы Сібір бағыты арқылы жүрді. Біріншіден, қоныстанушылардың саны мен қоныс аудару қарқыны мұндағы орыс билігінің орнығу сипатына сәйкес жүрді. Екіншіден, бұл процесті казак әскер күштері бастап, билік орындары олардың соңынан келген орыс шаруаларын да қаруландыруға жете көңіл аударды.

	Жетісу жеріне орыс тұрғындарын қоныстандыру әрекеті алғаш рет 1832 жылы жасалынды. Осы жылы Батыс Сібір генерал-губернаторы Вельяминов Омбы облыстық бастығына Аягөз сыртқы округіне жүз казак отбасын келісімі бойынша қоныс аудартып, берілген жеңілдік ретінде оларды екі жылға әскер қызметінен босатуды тапсырды. Бірақ, бұдан кейінгі төрт жарым жыл ішінде Аягөзге бірде-бір казак отбасы келмеді.

	1846 жылы үкімет Жетісуға қоныс аударушыларға жаңа жеңілдіктер белгілейді. Енді екі жылғы әскер қызметінен босату жөніндегі шешімге, осы екі жыл ішінде казактың өзіне, әйеліне және балаларына мемлекет тарапынан тегін азық-түлік, сондай-ақ атына жем алуға ақша бөлінетін болды. Міне осы шешімнен соң 1847 жылы басым бөлігі жеребе бойынша анықталған шекара казак әскері 9-шы полкінің 50-ден астам отбасы Аягөзге көшіріледі. Бұл отбасылар болашақ Жетісу казак әскери территориясындағы ең алғашқы Аягөз казак станицасын құрды. 1854 жылы Аягөз Қапал сияқты қала мәртебесіне көшірілді, ал 1860 жылдан бастап ол Сергиополь атанды [108].

	1847 жылы Қапал өзені бойында салынған бекіністің жанынан казак поселкасын салу жөнінде шешім қабылданады. Оған да сол 9-шы шекара казак полкінің өз еркімен және басым бөлігі жеребе бойынша казактардың екі жүздігі отбасыларымен көшіріледі.

	Олардың алғашқы тобы 1848 жылы 15 мамырда келіп, орын тебеді [109]. Аягөз бен Қапалдың ортасына оларды жалғастыратын 12 казак пикеттері түсіп, почта қызметін атқара бастайды [110].

	Бұдан былайғы жылдар орыс билігінің оңтүстік-батысқа тереңдей еніп, жаңа бекіністер салып, олардың арасын байланыс жүйесін қамтамасыз ететін және почта қызметін атқарған казак пикеттерімен жалғастырып отырды. Жоғарыда баяндалған тәртіп бойынша, негізінен жеребе арқылы Верный бекінісіне де казак әскер адамдарын отбасыларымен қоныстандыру шаралары іске асырылды. 1855 жылдың жазында Верныйға Сібірдің Омбы, Тары, Шулбі және Есіл округтарынан казак отбасыларының 199 адамынан тұрған алғашқы тобы келіп жетеді. Осы топ Верный бекінісі жанынан Үлкен Алматы станицасы негізін қалайды. 1856 жылдан бастап мұнда (сауда және қол өнермен айналысатын) татар, ұйғыр, дүнгендер келіп орныға бастайды. Бұлар орналасқан аумақ Татар слободкасы аталып кеткен еді [111]. Үлкен және Кіші Алматы станицалары мен Татар слободкасы болашақ Верный қаласының негізін құрды.

	1856 жылы желтоқсан айында Верный жаңа құрылған Алатау округының орталығына айналды. Подполковник Г.А. Колпаковский Алатау әскер округының бастығы қызметіне тағайындалады [112].

	1859 жылы Ұлы жүз қазақтарын Шу қырғыздарымен жалғастыратын жолда Қастек бекінісі салынады. Бұл бекініс Ресей әскер бөлімдерін Қоқан хандығына бойлай еніп, Шу өңірі арқылы Әулие-Ата, Шымкент және Ташкентке шығып, Сібір және Сырдария бекіністер тізбегінің өзара байланыса жалғасуын қамтамасыз етуге тиіс болды. Осымен бір мезгілде орыс әскер күштері Сырдария бекінісі бағытынан Қоқан хандығын ығыстырып, бірсыпыра бекіністер салып үлгірген еді. 1853 жылы орыстардың Ақмешіт бекінісін алуы бұл процесті тездете түскен оқиға болды.

	Орыс қолдарының Шу өңіріне аяқ басуы, оның 1860 жылы қоқандықтардың Тоқмақ және Пішпек бекіністерін алып, талқандауы Қоқан хандығын шешуші шайқасқа баруға итермеледі. Қоқан және Ресей қолдарының Жетісудағы шешуші кездесуі 1860 жылы 21 қазанда Ұзынағаш елді мекеніне таяу Қара Қастек өзенінің бойындағы алаңда өтеді.

	Екі жақтық әскер күші жөнінде. Қанат-парваначи бастаған Қоқан хандығының қолының саны жөнінде ортақ пікір жоқ. Қайсыбір деректерде 10 мың [113], екінші бір деректерде 20 мың [114], ал үшінші деректе 40 мың [115] деген цифрлар аталады. Қалай болғанда да құрамында 12 мыңға тарта қоқандықтардан басқа жергілікті қазақ және қырғыз халықтарынан құрылған қолдар бар Қанат-парваначи әскерінің саны 15-20 мың адамның шамасында болса керек. Осы шайқасқа қатысқан Ахмет Кенесариннің көрсетуіне қарағанда, Қоқан жағындағы қазақ қолдарын бастаушылардың арасында Батырбек, Байзақ, Момынбек, Қожабек, Сыпатай, Сұраншы және Байсейіт батырлар, ал қырғыз қолдарын бастаушылардың қатарында Жантай манап, оның атақты ұлы Шабдан батыр болған [116]. Аристов өз еңбегінде қырғыздардан тағы да сарыбағыш Үмбетәлі және Бөлекбай Корчи деген кісілерді атайды [117]. Бір ескерерлік жағдай бұл шайқасқа Қоқан жағында Кенесарының үш бірдей ұлы Тайшық, Ахмет және Садық қатысады. Сөйтіп кезінде бітіспес жау болып шабысқан (1847) қырғыздар мен Кенесарының сарбаздары Қоқан әскері құрамында табысқан еді.

	Н. А. Аристовтың көрсетуіне қарағанда 21 қазан күні Қара-Қастек өзенінің сол жағасында өткен шешуші шайқасқа тікелей қатысқан орыс қолы екі рота, екі казак жүздігі, бес пушка және екі ракеталық станоктан, барлығы 799 адамнан тұрған [118].

	Шешуші шайқастың тағдырын орыс артиллериясы шешкендігі айқын. Орыстар жағынан шығын 1 өлі, 26 жаралы солдат. Ал Қоқан жағының шығыны 1500 адам, оның ішінде өлгені 350 адам [119]. Ахмет Кенесарин орыс «артиллериясының берген соққысы нәтижесінде Қоқан қолы топалаң тигендей қырылды. Сарбаздардан өлгені 700 адам, ал одан басқа салт атты жігіттерден де құлағандары көп еді» [120], – деп жазды.

	Жергілікті халық, Аристовтың көрсетуіне қарағанда «жаудың жағына өтіп кеткен немесе оның әрекеті сәтті жүре бастағанын күтіп, өтуге даярланған».

	Ұзынағаш шайқасы жетілген соғыс қаруы артиллерияға сүйенген орыс әскери күшінің басымдығын анық танытты. Қара-Қастек өзені бойында мешеу экономика мен қоғамдық қатынастарға негізделген отаншылдық рух емес, салыстырмалы түрде даму жолында тұрған өндірістік қатынастар мен қару күшіне сенген өктем саясат жеңді. Сондай-ақ бұл шайқас Орталық Азияны өз құзырына бағындыруға бет алған Ресейді тоқтата аларлық күштің жоқтығын да байқатты.

	1862 жылдың соңына қарай орыс әскері Тоқмақ пен Пішпектегі Қоқан бекіністерін бір жола жойып жіберді. Осы жылы Шу бойындағы қырғыздар орыс билігін мойындап, әкімшілік тұрғыдан Ыстық көл қырғыздарымен бірге Алатау округына қарады.

	1866 жылы, яғни 1867-1868 жж әкімшілік басқару реформасы қарсаңында Алатау округы құрамындағы 25 313 отбасы Ұлы жүз қазақтары 31, ал 14 753 отбасынан тұрған қырғыз елінің бұғы тайпасы 17 болыстыққа бөлінді [121]. Қырғыз елінен бұғылардан басқа орыс билігін Шу бойындағы чирик руы да қабылдады, бірақ олардың бұл кездегі саны жөнінде мәлімет жоқ.



	ЕСКЕРТУЛЕР



	1 Материалы по истории политического строя Казахстана. Т.1. Алма-Ата, 1960 г. – с. 52-53.

	2 Сонда. 53-б.

	3 Сонда. 53-54-бб.

	4 Қараңыз: Мұқаметханұлы Н. Қытайдағы қазақтардың қоғамдық тарихы (1860-1920). Алматы, 2000 ж. – 75-81-бб.

	5 Сонда. 76-77-бб.

	6 Өтеміс Ж. өлеңдері // Мұра. Үрімші, 1987 ж., № 4 – 20-б.

	7 Узбекистоннинг янги тарихи. Биринчи китоб. Туркистон чор Россиясы мустамлакачилиги даврида. Ташкент, 2000 ж. – 41-43-бб.; Зиеев Х. Туркистонда Россия тажовузи ва хукмронлигига қарщи кураш. Ташкент, 1998 ж. – 82-83-бб.

	8 Сонда. 41-42-бб.

	9 Сонда. 42-б.

	10 Солтоноев Б. Кызыл кыргыз тарыхы. 1 китеп. Бишкек, 1993. 176-181-бб.

	11 Аристов Н.А. Усуни и кыргызы или кара-кыргызы. Бишкек, 2001 г. – с. 472-473.

	12 Сонда. 473-б.

	13 Леденев Н. История Семиреченского казачьего войска. 1908. Рукопись. с. 58-59; Румянцев П.П. Уезды Жетысу. Алматы, 2000 г. – с. 39; Абрамов. Реки Каратал с ее окрестностями. Записки географического общества по общей географии. Т.1., 1867 г. – с. 273-274.

	14 Леденев Н. Аталған еңбек. 57-58-бб.; Румянцев П.П. Аталған еңбек. 40-41-бб.

	15 Аристов Н.А. Аталған еңбек. 485-б.

	16 ҚР ОММ. 374-қ., 1-т., 1023-іс, 3-5-пп.

	17 Сонда. 9-10-пп.

	18 Аристов Н.А. Аталған еңбек. 473-474-бб.

	19 ҚР ОММ. 374-қ., 1-т., 1669-іс, 8-8 об. пп.; Аристов Н.А. Аталған еңбек. 474-б.

	20 ҚР ОММ. 374-қ., 1-т., 1222-іс, 1-1 об. пп.

	21 Сонда. 2-2 об. пп.

	22 Сонда. 6-7-пп.

	23 Сонда. 1023-іс, 3-5 об. пп.

	24 Сборник материалов для истории Завоевания Туркестанского края 1847. Сост. Серебренников А.Г. Ташкент, 1914 г. – с. 254.

	25 Сонда. 1-қ., 1-т., 6-іс, 227-п.

	26 Очерки Заилийского края. Записки императорского русского географического общества. 1861. Кн. 4. С. 93.

	27 Хан Кене. Тарихи толғамдар мен пьеса, дастандар. Алматы, 1993. 146-б.

	28 Национально-освободительная борьба казахского народа под предводительством Кенесары Касымова. Сб.документов. Алматы, 1996 г. – с. 450.

	29 Сонда. 442-443-бб.

	30 Сонда. 443-б.

	31 Сонда.

	32 Леденев Н. Аталған еңбек. 66-б.

	33 Сонда. 453-б.

	34 ҚР ОММ. 374-қ., 1-т., 1669-іс, 1-3-пп.

	35 Национально-освободительная борьба … . – с. 444.

	36 Сборник материалов для истории завоевания Туркестанского края. С. 237-339.

	37 Национально-освободительная борьба … . – с. 444.

	38 Сборник материалов для … . – с. 200.

	39 Сонда. 199-200-бб.

	40 Леденев Н. Аталған еңбек. Рукопись. С. 65-66.

	41 ҚР ОММ. 374-қ, 1-т., 1669-іс, 53-53 об. пп.

	42 Сонда. 59-59 об. пп.; Национально-освободительная борьба казахского народа… . – с. 446.

	43 Сборник материалов для … . – с . 276.

	44 Аристов Н.А. Аталған еңбек. 476-478-бб.

	45 Сборник материалов для истории завоевания Туркестанского края. С. 253-254.

	46 Национально-освободительная борьба Казахского народа под предводительством Кенесары Касымова. С. 452.

	47 Сборник материалов для … . С. 276.

	48 Сонда. 250-б.

	49 Сонда. 244-б.

	50 Сонда. 244-245-бб.

	51 Сонда. 270-271-бб.

	52 Хан Кене… . 146-148-бб.

	53 Леденев Н. Аталған еңбек. 68-б.

	54 ҚР ОММ. 44-қ., 1-т., 47-іс, 1-1 об., 4, 4 об. пп.

	55 Леденев Н. Аталған еңбек. 69-б.; Аристов Н.А. Аталған еңбек. 474 – б.

	56 Леденев Н. Аталған еңбек. 68-б.; Ивлев Н.П. И оживают биографии. Алма-Ата, 1983 г. – с. 109.

	57 Сонда. 70-б.; Румянцев П.П. Уезды Жетысу. Алматы, 2000. 63-б.

	58 ҚР ОММ. 43-қ., 1-т., 3-іс,13 об. п.

	59 Аристов Н.А. Аталған еңбек. 474-б.

	60 ҚР ОММ. 3-қ., 1-т., 341-іс, 2-4-пп.

	61 Сонда. 1-іс, 18-21-пп.

	62 Сонда. 5 об. п., 2-іс, 2-7-пп.

	63 Сонда. 1-іс. 5 об. п.

	64 Сонда. 2-іс, 6-7-пп.; 1-іс, 5-5 об. п.

	65 Бекмаханов Е.Б. Присоединение Казахстана к России. М.,1957. С. 134.

	66 ҚР ОММ. 3-қ., 1-т., 2-іс, 29-30-пп.

	67Леденев Н. Аталған еңбек. 69-б.

	68 Аристов Н.А. Аталған еңбек. 474-б.

	69 Өзбекстан Республикасының Орталық мемлекеттік мұрағаты (бұдан былай – ӨР ОММ). 1-қ., 14-т., 56-іс, 28-п.

	70 Аристов Н.А. Аталған еңбек. 478-б.

	71 ҚР ОММ. 3-қ., 1-т., 3-іс, 1-2-пп.

	72 Аристов Н.А. Аталған еңбек. 474-б. 73 Хан Кене. Тарихи толғамдар. 146-б.

	74 Аристов Н.А. Аталған еңбек. 476-б.; Хан Кене. Тарихи толғамдар. 146-148-б.

	75 Аристов Н.А. Аталған еңбек. 474-б.

	76 Сонда. 475-б.

	77 Сонда.

	78 ҚР ОММ. 3-қ., 1-т., 2-іс, 4-п.

	79 Сонда. 5-5 об. п.

	80 Сонда. 7-8-пп.

	81 Сонда. 6-6 об. пп.

	82 Сонда. 15-15 об. пп.

	83 Сонда. 10-11 об. пп.

	84 Сонда. 20-21-пп.

	85 Сонда. 18-п.

	86 Сонда. 19-п.

	87 Сонда. 29-30-пп.

	88 Сонда. 23-23 об. пп.

	89 Сонда. 47, 49, 50-пп.

	90 Сонда. 52-53-пп.

	91 Сонда. 51, 51 об., 56-п.

	92 Аристов Н.А. Аталған еңбек. 476-б.

	93 ҚР ОММ. 3-қ., 1-т., 2-іс, 58-п.

	94 Сонда. 3-іс, 5, 5 об., 7, 8-пп.

	95 Сонда. 1-2-пп.

	96 Сонда. 3-4-пп.

	97 Сонда. 6-п.

	98 Сонда. 6-8-пп.

	99 Сонда. 7-8-пп.

	100 Горячева А.А., Фришман Л.С. Заря над Семиречьем. Алматы, 1987. С. 36.

	101 Аристов Н.А. Аталған еңбек. 475-б.

	102 История Киргизского ССР. Т. 2. Фрунзе. 1986. С. 65.

	103 ҚР ОММ. 3-қ., 1-т., 546-іс, 7-8 об. п.; Румянцев П.П. Уезды Жетысу. Алматы, 2000. С. 64.

	104 Второе полное собрание Законов Российской империи. СПб., 1856. Т. 31 Отделение 1-ое. С. 973.

	105 Бекмаханова Н.Е. Формирование многонационального населения Казахстана и Северной Киргизии. М., 1980. С. 151.

	106 Леденев Н. Аталған еңбек. 147-148-бб.

	107 ҚР ОММ. 3-қ., 1-т., 501, 616, 618, 625-істер.

	108 Леденев Н. Аталған еңбектер. 97, 99-бб.

	109 Сонда. 99-б.

	110 Румянцев П.П. Уезды Жетысу. С. 43.

	111 Горячева А.А., Фришман Л.С. Аталған кітап. 41-42-бб.

	112 Сонда. 44-б.

	113 Шабдан батыр. Бишкек, 1992. 8-б.

	114 Аристов Н.А. Аталған еңбек. 497-б.

	115 Хан Кенесары. 1992. 130-б.

	116 Сонда. 130-131-бб.

	117 Аристов Н.А. Аталған еңбек. 497-б. 118 Сонда. 497-б.

	119 Сонда. 498-б.

	120 Хан Кенесары. 130-б.

	121 Аристов Н.А. Аталған еңбек. 498-б.

	122 ӨР ОММ. 1-қ., 27-т., 717-іс, 2-2 об. пп.





1.2 ЖЕТІСУДА РЕСЕЙ БИЛІГІНІҢ ОРНАУЫ




	«Бұратаналар теңезіндегі» арал



	ХІХ ғасырдың 60-шы жылдарының орта тұсында Ресей әскері Жетісу, Солтүстік Қырғызстан және Оңтүстік Қазақстаннан Қоқан хандығын біржола ысырып тастап, бұл өлкені өзінің әкімшілік-басқару жүйесіне енгізу шараларына кірісіп кетті.

	1865 жылы патша үкімімен қазақ даласы мен Түркістан өлкесіне ерекше Дала Комиссиясы шығарылып, ол екі жыл өткен соң бұл өлкені басқаруға қатысты өз тұжырымдарын ұсынады.

	1867 жылы наурызда император Александр ІІ-нің үкімімен Ресейдің Орта Азиялық иелігінде басқару жүйесін құруға қатысты ұсыныстар даярлау мақсатында Соғыс Министрі Д.А. Милютиннің төрағалығымен Ерекше Комитет құрылады. Оның құрамында Орынбор генерал-губернаторы Крыжановский, Бас штаб бастығы генерал-адъютант граф Гейден, Азия департаментінің директоры Стремоухов, Ішкі Істер Министрлігінің жалпы істер департаментінің директоры Мансуров, генерал-майор Черняев, Дала Комиссиясының мүшелері Гирс, Гутковский, Гейнс және Проценко сияқты шенеуніктер бар болатын. Комитет келіп түскен түрлі ұсыныстарды талдай отырып және өлкенің сол тұстағы саяси, әскери, шаруашылықтық және әкімшілік жағдайын талдауға ала отырып, мынадай шешімге келеді:

	1)Түркістан облысын Орынбор генерал-губернаторлығынан бөлу және мұны кейінге қалдырмастан іске асыру;

	2)Батыс Сібір Генерал-Губернаторлығынан Семей облысының бөлігін, яғни Тарбағатай жотасының оң жақ бетін алып, оны әкімшілік тұрғыдан Түркістан облысына қосу;

	3)Комитет белгілеген басты тұжырымдарды негізге ала отырып, жаңа шекаралық өлкенің әкімшілік басқару жобасын жасау;

	4)Жаңа өлкеге әскери-округтық жүйелердің жалпысына бірдей дербес әскери ұйымдық сипат беру [1].

	1867 жылы 11 сәуірде Ерекше Комитет ұсынған баяндаманы патша бекітіп, ендігі уақытта Дала комиссиясына жаңа өлкенің әкімшілік басқару жобасын даярлауды, ал Бас Штабқа жаңа әскери округ жөнінде ереженің жобасын жазуды тапсырады.

	Министрлер Комитеті жаңа басқару ережесін даярлаушыларға мынадай екі талапты негізге алуды тапсырады: «1) әкімшілік және әскери биліктің тұтастығын, олардың бір қолда шоғырлануын, саяси сипаты жоқ барлық ішкі істерді сол халықтың өз ортасынан сайланғандарға жергілікті құқық пен дәстүрге сай жүргізуге беру» [2].

	1867 жылы 11 шілдеде патша Александр ІІ империя құрамында Түркістан генерал-губернаторлығын құру жөнінде жарлыққа қол қояды [3]. Осымен бір мезгілде «Жетісу және Сырдария облыстарын басқару ережесінің жобасы» бекітіледі.

	Түркістан генерал-губернаторлығы екі облыстан тұрды: орталығы Ташкент қаласы болған Сырдария облысынан және орталығы Верный қаласы болған Жетісу облысынан.

	Жетісу облысының оңтүстік-шығыс шекарасы Қытай мемлекетінің Шығыс Түркістан өлкесімен, оңтүстік батыста Ферғана облысымен, батысында Сырдария облысының Әулие-Ата және Семей облысының Қарқаралы уездерімен, солтүстік-батыста Семей облысының құрғақтағы шекарасы және Балқаш көліне дейінгі аралықты қамтыды [4].

	«Ереже жобасы» бойынша губерниялық басқару «әскери-халықтық» аталды да, оны жүргізу генерал-губернаторға жүктелді. Ал генерал-губернаторды тағайындау немесе босату тек патшаның шешімі арқылы ғана жүрді.

	Облысты басқару ісі әскери губернатор мен облыстық басқармаға тиесілі болды. Әскери губернаторға облыстағы әскери және әскери-халықтық басқару жүктелді, ол сондай-ақ Жетісуда орналасқан казак әскерін оның Наказной Атаманы есебінде басқарды. Облыстық басқармаға губерниялық басқару міндеті жүктелді, ол губернатордың кеңсе қызметін, қазыналық палата, мемлекеттік мүлікті басқару және басқа губерниялық әкімшілік және сот мекемелері қызметін жүргізді. Облыстық басқарма әуелде, яғни 1867 ж. уақытша ереже бойынша үш бөлімнен (шаруашылық, қаржы және сот) тұрды. Кейінірек оларға құрылыс (1877) және межелік (1880) бөлімдер қосылды. Бұл бес бөлімдердің тек соңғысы ғана облыстық Земскі жиынынан, ал қалғандары мемлекеттік бюджет есебінен қаржыландырылды [5].

	Бұлардан басқа облыстық басқарма жанында облыстағы ормандардың күтімі мен олардан құрылыс материалдарын даярлау мүмкіндігін жобалайтын облыстық орманшы қызметі (1870 ж., Түркістан генерал-губернаторы белгілеген) болды.

	Облыстық басқарма өз қызметінде губерниялық басқарманың жеке бөлімдері үшін белгіленген талаптарды басшылыққа ала отырып, оларды мүмкін болғанша жергілікті жағдайға бейімдеп қолдануға тиіс болды. Ал бұл ретте соңғы шешімді әскери губернатор қабылдады. Еуропалық Ресей губернаторларына тиесілі жалпы құқықтардан басқа Жетісу губернаторына облыстық басқарма қабылдаған шешімдердің тек өзі келісетіндерін ғана іске асыруға жол беріп, ал келіспейтіндеріне қатысты өзі қалағандай шешім қабылдап, ол жөнінде генерал-губернаторға жеткізіп отыруға тиіс болды, ал генерал-губернатор болса соңғы шешімді бекітуге немесе бекітпеуге құқылы еді. Сондай-ақ әскери губернаторға облыстық басқарма отырысында қаралатын істердің арасында оның алдын ала өз шешімі болуға тиіс деген істер танысуға беріліп отырды. Мұндай құқын облыс басшылары мейлінше еркін пайдаланды [6].

	Сот істері қылмыстық және азаматтық сот жүргізу заңы негізінде орындалды, ал сот бөлімі өз қызметін мировой соттар съезі мен қылмыстық және азаматтық соттар палатасы құқы шеңберінде атқарды. Жалпы қылмысқа жататын қылмыстық істерді ол бастапқы айыптау камерасы деңгейінде ғана қарап, ал біржола шешім қабылдауға облыстық әскер бастығы жанындағы әскери сот комиссиясына жіберіп отырды.

	Қаржы бөлімін жүргізу ісі кейінірек Түркістан қазына палатасы ашылған соң соның қарауына өтті, ал облыстық басқарма міндетінде: салық төлеуге міндеттілер есебін анықтау, қазыналық палатаға облыс бойынша қазына есебіне түсуге тиіс жиын жөнінде мәліметтер беріп отыру; сауда ісін жүргізу және Верный уездік қаражат бөлімін тексеру қалдырылды. 1889 жылы Омбы қазына палатасы ашылған соң Жетісу облысы бойынша қаржы бөлімінің қызметі соның құзырына өтті [7].

	Оқу бөлімі Жетісу облысы Далалық генерал губернаторлығы құрамына өткеннен кейінгі уақытта Батыс Сібір училищелері бас инспекторы, ал бұл қызмет жойылған соң Батыс-Сібір оқу округі қамқоршысы (попечителі) қарауына өтеді. Облыстағы төменгі буын оқу орындарын қадағалау жергілікті халық училищелері инспекторы үлесіне тиді. Облыстық басқарма қарауында Халық Ағарту Министрлігі билігіне өтпеген, 1887 жылы қазақ ауыл-шаруашылық мектептері болып қайта құрылған қазақ интернаттары, оқушылар пәтері мен бұратаналық мектептер болды. Облыстық басқармаға бұдан басқа санаттағы мектептер мен жаңадан ұйымдастырылмақ мектептерге қаржы іздестіру ісі де жүктелді [8].

	Почта ісі Жетісу облыстық почта бөлімі басқармасына қарады. 1886 жылы Түркістан почта-телеграф округы құрылғанда облыстағы почта-телеграф мекемелері соның қарамағына көшті. Ал облыстық басқарма міндетіне почта станцияларын көлікпен қамтамасыз ету, олардың түрлі мұқтажын өтеу жүктелді.

	Бұдан басқа облыстық басқарма тау-кен істерімен де айналысты, металл және басқа қазба байлықтарын іздестіру ісін жүргізуге қатысты рұқсат куәлігін берді. Облыс территориясындағы Бахты, Жәркент және Пржевальскі мекемелері арқылы сыртқы сауда қатынасын бақылау ісі жүргізілді.

	Облыстағы казак әскері станицаларын басқару ісі алғашқы кезеңде облыстық басқарма құзырында болды, ал 1891 жылғы 3 маусым заңы бойынша казак әскері басқармасына өтті. Қалаларды басқару ісі 1892 жылы патша бекіткен Қала Ережесіне сәйкес облыс басқармасынан алынып, жаңадан ұйымдастырылған облыстық қала істері мекемесіне берілді [9].

	1878 жылы Түркістан генерал-губернаторының шешімімен құрылған Жетісу статистикалық комитеті дербес мекеме ретінде бөлініп шыққан емес, ал оның хатшысы қызметі облыстық басқармадағы іс қағаздарын жүргізушілердің біріне жүктелді. Тек 1896 жылдан бастап статистикалық комитет дербес мекеме болып құрылады.

	Бұл айтылғандардан өзге облыс басқармасы облыс тұрғындарының әскер қызметін өтеу ісін ұйымдастыру, сондай-ақ абақты қызметіне тиесілі қажеттіліктерді өтеу ісімен де айналысты.

	1891 жылы енгізілген Дала Ережесіне сәйкес облыстық басқару ісіне де өзгерістер енгізілді. Солардың ең бастыларына ғана тоқталып өтейік. Облыс халқы санының өсуі, жаңа қоныс аудара келген еуропалықтардың үлес салмағының артуы, осы айтылғандармен бір мезгілде сот жүргізу ісінің күрделене түсуі, сот ісін әкімшілік қызметтен бөлек жүргізуге алып келді. Алдымен облыстық прокурор міндетін атқарушы қызметі тағайындалып, ал 1893 жылдан бастап облыстық сот құрылады [10].

	Дала Ережесі енгізілгеннен кейінгі уақытта әскери губернатор мен облыстық басқарманың қызмет ауқымы негізінен өзгеріссіз қалды. Ал өзгерістер негізінен іскерлік пен саудаға, жер және қоныстандыру, оқу-ағарту және басқа әлеуметтік мәселелерге байланысты енгізілгендігін байқауға болады.

	1882 жылдың 18 мамырынан Жетісу облысы генерал Колпаковскийдің Батыс Сібір генерал-губернаторы қызметіне тағайындалуымен бір мезгілде оның өтініші бойынша әкімшілік тұрғыдан осы губернаторлықтың құрамына енеді. Ал 1899 жылы 1 шілдеден бастап патша жарлығы бойынша Түркістан генерал-губернаторлығы құрамына қайтарылып, ендігі уақытта Ішкі Істер Министрлігі қарауынан Соғыс Министрлігіне өтті [11].

	Жетісу облыстық басқару мекемелерін құру және олардың жұмысын ұйымдастыру ісі облыстағы тұңғыш әскери губернатор қызметіне тағайындалған генерал Герасим Алексеевич Колпаковскийдің есімімен байланысты [12]. Ген. Колпаковский 1868 ж. 17 қыркүйектегі № 1924 Түркістан генерал-губернаторына жолдаған хатында облыстық басқару мекемелерін ұйымдастыру ісінің сылбыр жүріп жатқандығын, сондықтан да оған «сеніп тапсырылған істердің өз уақытында және сәтті атқарылмай қалу» [13] қаупі бар екендігін айтып, бастығына шағым жасайды. Мұндай мазасыздыққа негіз бар еді. Мәселен, 1867 жылдың қазан айынан бастап келесі 1868 жылдың 19 ақпанында Облыстық басқарма ресми түрде ашылғанға шейін [14] барлық ұйымдастыру ісінің ауыртпалығы әскери губернатор мен оның көмекшісінің үлесіне тиген болатын. Облыстық басқарма іске кірісіп кеткенімен де, оның белгіленген штаттық құрамы біраз уақытқа шейін толық бола қойған жоқ-тын.

	Облыс ашылған бетте оның құзырына Семей облыстық басқармасы, Семей Әскери губернаторы кеңсесі мен Сібір Казак әскери басқармасы қарауынан өткен жерлер мен әскер бөлімшелеріне қатысты құжаттар да тапсырылды. Ал 1868 жылдың 1-ші қаңтарында Жетісу облыстық басқармасына Қапал және Сергиопол Округтік Приказдарының, Алатау Округтік Басқармасының сот және шаруашылық іс құжаттары өтті [15]. Анығырақ айтқанда облыстық басқармаға сол мезгілге дейін аталған мекемелерге тән іс құжаттарымен бірге әлі де толық шешімін таппаған істер де өткен болатын.

	Енді Облыстық басқарманың штаттық құрамы және оның өзгерісі жөнінде. Әскери губернатордың 1867 жылы 28 желтоқсанда жоғарғы басшылыққа берген есебі бойынша губернатор мен Облыстық басқарманың штаты мынадай құрамда болды [16]:



	№ 1 кесте.

	Облыстық басқарманың штат құрамы





	Яғни, Облыстық басқарма құрылған жылы оның штат құрамы бар болғаны 16 адамнан тұрады. Құжаттық материалдарда бұл берілген шенеуніктердің сапалық (білім деңгейі) құрамы жөнінде ештеме айтылмаған. Ондай есептің кейінгі жылдары ғана қолға алынғаны байқалады. Дегенмен, жыл өткен сайын басқарманың жұмыс ауқымының өсуі кейінірек оның құрамында жаңа бөлімдердің ашылуына, сондай-ақ жаңа штаттық қызметтердің пайда болуына алып келді. Мәселен, 1877 жылы оның құрамында құрылыс бөлімі, ал 1880 жылы межелеу бөлімі ашылды. 1908-1909 жылдары Түркістан генерал-губернаторлығында патша тапсырмасымен болып өткен ревизия кезінде Жетісу облыстық басқармасы штатындағы шенеуніктердің құрамы мынадай көрсеткіштермен сипатталған: әскери губернатор, оның жанындағы ерекше тапсырма бойынша аға шенеунік және кіші шенеунік; вицегубернатор, оның 2 кеңесшісі, ерекше тапсырмалар бойынша 2 шенеунік, 4 іс қағаздарын жүргізушілер, олардың 4 көмекшілері, есеп істері бойынша шенеунік, «Облыстық Ведомствалар» редакторы және типография меңгерушісі, 3 аудармашы, тіркеуші, мұрағатшы (архивариус), облыс инженері, облыс архитекторы, кіші архитектор, хатшы және құрылыс бөлімінің 2 чертежнигі, межелеу бөлімінің бастығы, суландыру жүйесінің меңгерушісі, хатшы, 4 межелеуші және межелеу бөлімінің чертежнигі, статистикалық комитеттің хатшысы және ауыл-шаруашылығы мен оброктық статья бойынша шенеунік. Барлығы 39 штаттық қызметкер [17].

	Граф К.К.Паленнің ревизия материалдарында Облыстық басқарма шенеуніктерінің білім деңгейіне қатысты мынадай фактілер келтіріледі. Вице-губернатор, яғни облыстық басқарманың төрағасы уездік училищені аяқтаған, ал қалған шенеуніктердің жоғары білімі бары – 8, орта білімдісі – 9, бастауыш білімі бары – 14, үйден хат танығаны – 5. Жоғары білімі барлары: облыстық басқарманың екі кеңесшілерінің бірі, аудармашылардың бірі, кіші архитектор, су жүйесін меңгеруші, статистикалық комитеттің хатшысы, ерекше тапсырмалар бойынша кіші шенеунік, құрылыс бөлімінің бастығы және оброктық статья бойынша шенеунік.

	Басқармадағы 36 шенеуніктің 14-і қазақ тілімен таныс болған. Шенеуніктердің 28-і бұл өлкеде 10-жылдан астам, 3-і бес жылдан астам, ал 5-і бес жылдан кем қызмет жасаған.

	Шыққан тегі жағынан: дворяндардан – 3, көпестерден – 1, шенеуніктің отбасынан – 6, мещандардан – 7, діни атағы барлардан – 5, казактардан – 7, шаруалардан – 7. Шенеуніктердің жергілікті тұрғындардан шыққаны бар болғаны 8, олардың екеуі ғана тілмаш қазақтар, ал басқа өлкеден келгендері 28, олардың жартысы, яғни 14-і Сібір мен Дала облыстарынан [18].

	Облыстық басқарманың штаттық құрамы 1917 жылғы ақпан революциясынан кейін, яғни патшалық билік жойылған сәтте жоғарыда көрсетілген құрамда болғандығын байқаймыз. Мәселен, 1917 жылы наурызда Жетісудағы Уақытша Үкімет комиссары Ташкенттегі осы биліктің кеңсесіне Жетісу облыстық әкімшілік басқармасының штаттық құрамы жөнінде мынадай ақпар берген [19]:



	№ 2 кесте.

	Жетісу облыстық әкімшілік басқармасының штаттық құрамы (1917 ж.)





	Бұл берілген кестеден облыстық басқару әкімшілігінің қарап отырған мезгілдің соңына қарай айтарлықтай өзгеріске ұшырамағандығын аңғарамыз. Кестеде құрылыс бөлімі бойынша инженер, архитектор және кіші архитектор көрсетілген. Тек әскери губернатор кеңсесінің сәл болса да толыға түскендігі байқалады.

	Енді облыстық әкімшілік қызметінің біз қарап отырған мезгілдегі түрлі кезеңдері жөнінде. М. Тынышпаев 1916 жылғы Жетісуда болып өткен көтеріліске байланысты тергеу ісі кезінде Түркістан генерал-губернаторы атына берген көрсетуінде өлкедегі патшалық биліктің тарихын үш кезеңге бөліп (1867-1889, 1889-1905, 1905-1914), оларға ғылыми сипаттама берген [20]. Біздің пікірімізше белгілі қайраткердің кезеңдеуге негіз етіп алған принциптері мен ол кезеңдерге берген сипаттамасы тарихи шындыққа жақын, сондай-ақ ол нақты фактілік материалдарға негізделген.

	Әрине, қандай тарихи мезгілде болмасын облыстық немесе өлкелік әкімшілік қызметінің негізінде орталық билік орындары белгілеп отырған жалпы империялық мүдде жатты. Өлке немесе облыстағы билік басына келген шенеуніктер де өз қызметін осы империялық мүддеге бейімдеуге, сәйкестендіруге тиіс болды. Басқаша болуы да мүмкін емес-тін. Сонымен бірге облыс көлеміндегі биліктің бағыты мен мазмұның әскери губернатордың жеке тұлғалық қасиеттеріне де тәуелді екендігін жоққа шығару қисынсыз болар еді.

	Әскери губернатордың білім дәрежесі, азаматтық ұстанымы мен көзқарасы облыстағы билік буындарының жұмыс мазмұнына тікелей ықпал жасаушы фактор болғандығы айқын. Сондай-ақ әскери губернатордың қызметі облыстағы қалалар мен селолардағы еуропалық тұрғындардың күнделікті тіршілігіне қандай ықпалды болса, тура сондай әсер жергілікті қазақ және қырғыз халықтарының тұрмысынан да байқалды. Мәселен, болыс съездері сайлаған болыстық басқарушылыр мен оған кандидаттарды бекіту, ал егер белгіленген сайлау болмай қалған күнде, жаңа сайлау белгілеу немесе өз қалауы бойынша осы аталған қызметтерге жаңа адамдар тағайындау әскери губернатордың еркінде болды [21]. Молла ретінде сайланған кісіні бекіту, сондай-ақ оны бұл міндеттен босату да соның құзырында еді. Билерді сайлаушылардың тізімін бекіту, сайлау нәтижесі бекітілмей қалған күнде, жаңа сайлау белгілеу; даулы істерді талқылау үшін түрлі уез немесе болыс тұрғындары қатынаса алатын төтенше съездер белгілеу; болысаралық жер дауын шешу мақсатында ерекше съездер шақыру сияқты күрделі істер тікелей осы әскери губернатордың қарауында болды [22].

	Жетісу жерінде жаңа тамыр жая бастаған билік жүйесінің болашақ тағдырының жергілікті халықтың оны өз мемлекеттігіндей қабылдауына немесе қабылдамауына тәуелді екендігін тура түсініп, мүмкін болғанша бұл қатынастың әу бастан-ақ жағымды мазмұн алуына көп күш жұмсаған қайраткерлердің бірі, әлде алғашқысы генерал Герасим Алексеевич Колпаковский еді. 1858-1864 және 1867-1882 жылдары аралығында Жетісу облысын басқарған мезгілде ол жаңа қалыптасып келе жатқан билік жұмысын дұрыс жолға қойып, жергілікті қазақ және қырғыз халықтары арасында орыс билігі жөнінде жағымды пікір қалыптастыруға көп күш жұмсайды. Генералдың бұл қызметі кезіндегі Петербургтегі жоғарғы басшылық тарапынан да, сондай-ақ жергілікті тұрғындар тарапынан да қолдау тапқан болатын. Бұл пікірдің әділ екендігіне айғақ бола алатын фактілер, әрине, жеткілікті. Солардың бір-екеуіне ғана тоқталып өтейік. Граф К.К. Пален Түркістан өлкесінде жүргізген ревизиялық жұмысы бойынша патшаға даярлаған есебінде өлкедегі басшылық қызметте болған жеке тұлғалардың қызметіне тоқтала келіп: «Три личности из числа покорителей Түркестана оставили после себя глубокий след в деле устроения: генералы Колпаковский, Кауфман и Куропаткин. Другие деятели были или последователями и подражателями, нередко весьма неудачными, кого-либо из них, или оставаясь в крае слишком короткое время, не успевали проводить в жизнь задуманные мероприятия...

	Но и в том, что было создано главными устроителями Туркестана, видны крупные различия. Каждый из них, обладая полнотою прав, равною власти Наместника Вашего Императорского Величества, создал органы управления, своеобразные не только по строению, но и по традициям и плодам, ими достигнутым.

	Созданное генералом Колпаковским носит характер более русский, общегосударственный, доказывающий высокий государственный талант его. Хотя задача его в этом отношении значительно облегчалась тем, что устраеваемая им область, Семиречье, находилась ближе к давно живущей русской жизнью Сибири, откуда можно было черпать примеры и силы, тем не менее из изучения методов и приемов его работы ясно видно, что к цели сближение с общерусскою жизнью он шел сознательно и самостоятельно. Об этом с ясностью свидетельствуют многочисленные распоряжения и представления, сделанные им в короткий период исполнения обязанностей Туркестанского Генерал-Губернатора. Некоторые циркуляры, например, касавшиеся порядка разрешения вопроса об укреплении прав вновь, возникшего класса русских домовладельцев в городах, прямо порожают дальновидностью, несмотря на то, что в столь сложном юридическом вопросе пришлось разбираться человеку, воспитанному на войне и проведшему почти всю жизнь в походах» [23].

	Граф К.К. Пален осы есебінде Түркістандағы генерал-губернатор мен әскери губернаторлар билігі арасында қалыптасқан дәстүрлі қатынасты талдауға алып «Түркістанның түпкілікті облыстарында әскери губернаторлар кеңсесі іс жүзінде Ташкент кеңсесінің атқарушы мекемелеріне айналып кеткен», – деп көрсеткен еді [24]. Бірақ мұндай баға Жетісу әкімшілігіне арналған емес-тін. Ол жөнінде Пален:

	«Жетісудағы әскери губернатор мен Закаспий начальнигінің жағдайы Түркістанның басқа облыстарымен салыстырғанда жақсы әрі еркіндеу екендігі ешқандай да күмәнсыз» [25], – деп жазды.

	Қорыта айтқанда, Жетісудағы орыс билігінің бастапқы кезеңдегі қалыптасу процесіне, жаңа билік жүйесінің осы тұстағы мазмұн, сипатын айқындаған тұлғалар облыстың алғашқы билеушісі Г.А. Колпаковский мен Түркістан генерал-губернаторы К.П. фон-Кауфман болғандығы күмәнсыз. Жетісу тарихының білгірі М.Тынышпаев ол жөнінде «…өлке басшылығына осындай тамаша адамдар қойылды, ондай кісілер қазақтар енді қайтып генерал-губернатор қызметіне генерал-адъютант А.Н. Куропаткин тағайындалғанға шейін көрген жоқ,» – деп жазып, бұл тұжырымын мынадай фактілер арқылы дәлелдей түсті: «Қазақ бұқарасының күткені ақталды: бұрынғы ішкі соғыстар және олардан туып отырған тәртіпсіздік пен берекесіздік тиылды, орыс билігі әділ болып шықты.

	Үзіліссіз қақтығыстардан соң қазақтар енді бейбіт мал өсірумен шұғылданды, көп ұзамай егін салуға ден қойды, сөйтіп өлкедегі арнаған орыс билігінің бастапқы кезеңінде жұрттың әл-ауқаты көтеріле бастады» [26].

	М.Тынышпаев дәл басып көрсеткендей, шынымен де Жетісудағы орыс билігінің бұл алғашқы кезеңі көптеген игілікті, сондықтан да халыққа жағымды бастамаларымен сипатталады. Өлкедегі жағымды өзгерістер жөнінде тиесілі бөлімдерде арнайы тоқталмақпыз, ал бұл арада тұжырымды түрде олардың тек негізгілеріне ғана тоқтатылып өтейік. Бұл кезде дұрыс билік жүйесінің қалыптасуына мүдделік танытқан К.П. фон-Кауфман мен Г.А. Колпаковский облыс және уез басшылығына Аристов, Рейнтель, ағайынды Фредрикс, Ждан-Пушкин және басқа осы сипаттағы білімді, идеяға берілген, қабілетті әрі таза адамдарды тартты, сондай-ақ олардың нәтижелі еңбек етуіне қажет жағдай туғызып, табиғи талап-тілектерін ескеріп, қолдап отырды. Сондықтан да Жетісуға қызметке келіп, өздерін іскерлік тұрғыдан көрсеткен шенеуніктер түрлі шен, артықшылықтар иемденіп, жағдайларын жөндеді. Сонымен бірге генерал Г.А. Колпаковский өздерін жағымсыз тұрғыдан, әсіресе жергілікті халыққа байланысты қызметінде әділетсіздікке жол берген шенеуніктерді қатаң жазалауға шейін барып отырды. Жергілікті халықтың тілін, салт-дәстүрін біліп, силаған әскери губернатор, мұндай қатынасты өлкеге қызметке келген басқа да маман, шенеуніктерден талап етті.

	Әрине, Кауфман мен Колпаковскийдің билік құрған кезеңі орыс билігінің бимәлім Түркістан жеріне үлкен еппен және есеппен аяқ басқан кезеңі болатын. Бұл алғашқы буын басшылар биліктен кеткен соң жағдай біртіндеп өзгере бастайды. Ендігі кезеңде билік қызметінде үстемдік алған жергілікті халықтың сеніміне кіру мүддесі емес, тезірек өлкенің табиғи байлығын игеру, сонымен бір мезгілде жергілікті жұрттың өніп-өсу жолында тұрған табиғи талаптарын шегеріп, шектеу болды. Ендігі кезеңде билікке өз қызметінде империяның осы, соңғы мүддесін басшылыққа алған генерал Фольбаум, Велецкий сияқты теріс пиғылдағы шенеуніктер келе бастайды.

	Билік орындарының қызметіндегі осындай түбегейлі өзгерістер, оның әсіресе жергілікті билеуші ақсүйектерге қатынасының өзгеруінен анық байқалды. Бұл ретте мынадай кезеңдер көзге түседі. Ресейлік билік Жетісу жеріне алғашқы қадамын жергілікті сұлтандарға атақ беруден бастайды. Мәселен, жоғарыда айтылғандай жергілікті халықтың үйсіндер бөлігін билеуші Сөк Абылайхановқа 8-ші кластағы сұлтан, алтын медаль және алтын сапты қылыш, ал албан тайпасының билеушісі сұлтан Әли Әділевке подполковник атағын берді.

	Патшалық билік бұл аталған Абылай хан ұрпақтарын қандай мақсатта және не үшін силағандығын, әрине, жақсы түсінді. Біріншіден, Жетісулық Ұлы жүз тайпаларының атынан Ресей имперясы құрамына ену жөнінде тілек білдіріп, оған Орталық Азия кеңістігіне тереңдеп ене түсуге қол ұшын бергендігі үшін, екіншіден, Жетісу аймағындағы Қытай мүддесін жақсы түсіне отырып, жергілікті билеуші топты өзіне тартып, дәмелендіре түсу үшін еді.

	Ресейдің Жетісу жеріне енуі Қоқан хандығымен, Кенесары хан бастаған азаттық қозғалыспен және Қытай ықпалымен бір мезгілде күрес жүргізу жағдайында жүрді. Осындай қым-қиғаш мүдделер қақтығысуы жағдайында Ресей әкімшілігі жергілікті билеуші феодалдар тобын өзіне қарату мақсатында оларға шен-шекпен мен си-құрметті үлкен «мәрттікпен» таратты, тіптен шашу етіп шашты десе де болады. Мәселен, қырғыз манаптары Қажыбек Таштамбеков пен Қалығұл Әлібеков және Асық Чалов 1847 жылы Кенесары ханды өлтіргендері үшін алтын және күміс медалдармен марапатталды [27]. Болыс басқарушы Ноғайбай Дәулетбақов 1864 жылы орыс отрядына көлік бергені үшін құрмет қағазын, ал 1865 жылы Әулиеатаны алуға қатынасқаны үшін прапорщик әскери атағын алады [28]. Сұлтан Құтан Сұлтанбеков 1863 ж. Пішпек қамалын алуға қатысқаны үшін Үлкен алтын медаль, 1864 жылы Әулиеата бекінісін алуға қатысқаны үшін үлкен күміс медаль алады, ал 1867 жылы оған қырғыз бен ұлы жүз қазақтарының арасындағы даулы мәселелерге арналған Тоқмақ съезінде белсенділік танытып, Ресейдің мүддесін жақтағаны үшін прапорщик әскери атағы беріледі [29]. Оразалы Қожамжаров деген қазақ 1862 жылы Ұзынағаш шайқасына Ресей жағында қатысқыны үшін күміс медаль және мақтау қағазын, 1864 жылы Әулиеата бекінісін алуға қатысқаны үшін 3-ші разрядтағы халат, сол жылы Түркістан және Шымкент бекіністерін алуға қатысқаны үшін әскери орден, ал 1865 Ташкенді алуға қатысқаны үшін алтын қылышпен марапатталады [30]. Жетісулық қазақ Мәнке Боқтыбаев 1847 жылы Омбыдағы Батыс Сібір әкімшілігіне барып ұлы жүз. Оның үлкен інісі Дәуітәлі Боқтыбаев 1855 жылы орыс билігіне жасаған қызметі үшін құрмет халатын, ал 1856 жылы прапорщик атағын, кіші інісі Ахметжан Боқтыбаев 1864 жылы Әулиеата бекінісін алуға қатысқаны үшін күміс медаль алады. Хорунжий Танеке Дүйсетов орыс билігіне құлшына көрсеткен қызметі үшін 1852 жылы 22 қаңтарда алтын медаль мен марапатталып, 1854 жылы орыс әскер бөлімшесіне Тентек және Ырғайлы өзендерін өтуге көмектескені үшін алғашқы офицерлік атағын алады. 1860 жылдары сұлтан Уәш Ақымбеков бастаған оннан астам қазақ билеушілері орыс әскер билеушісіне қытайлықтарға қарсы қимылда көрсеткен көмектері үшін түрлі медаль және силықтармен марапатталады. қазақтары атынан Ресей бодандығын қабылдауға әзір екендігін білдіргені үшін алтын медаль, құрмет халатын және жүзік, 1861 жылы орыс әскери бөлімшесі жорығына атсалысқаны үшін құрмет қағазын, ал 1864 ж. прапорщик атағын алады [31, 32].

	Орыс билігінің Жетісу жеріндегі алғашқы қадамына байланысты мұндай мысалдарды ұзын тізіммен келтіре беруге болады. Бірақ қандай «мырзалықтың» да болмасын шегі бар екендігі мәлім. Көп ұзамай, яғни XІX ғасырдың 70-ші жылдары-ақ бұл марапаттау саясаты өзгеріске ұшырай бастайды. Оған мынадай факті айғақ бола алады. 1877 жылы 29 қазанда Тоқмақ уезінің бастығы полковник Лисовский Жетісу әскери губернаторы атына хат жазып онда Бас Штабқа өзімен бірге 1875 жылы Қоқанды бағындыру жорығына қатынасқан 113 қырғыз жігіттерін «Қоқан иелігін бағындырғаны үшін» медалімен марапаттау жөнінде ұсыныс жасауды өтінеді. Бұл өтінішке байланысты Бас Штабтан 1881 жылы (№ 940 жауап) жауап келіп, онда «Жоғары мәртебеліден Қоқан хандығын бағындырғаны үшін медальмен қосымша ұсынылған адамдарды марапаттау жөнінде нұсқау түскен жоқ, соған байланысты полковник Лисаковскидің басшылығымен Қоқан жорығына қатынысқан кісілерге медальді өз қаржыларына алуды ұсынғандарыңыз жөн болар еді,» – деп көрсетілген еді [33].

	Міне шамамен осы кезден бастап Жетісудағы орыс билігінің қызметінде түбегейлі өзгерістер байқала бастайды. Ендігі уақытта өз мүмкіндігіне сене бастаған ресейлік әкімшілік жергілікті билеушілерді марапаттауды сиретіп, сый-сыяпат берген күнде де алтын-күміс медальдарды шектеп, олардың орнына түрлі разрядтағы халаттар беруге көшеді [34].

	Патшалық билік қазақ қоғамындағы ықпалды топты қаншама марапаттап, сырттай өзін оған достық пиғылдағы күш ретінде көрсетуге тырысқанымен, ал іс жүзінде қазақ билеушілеріне ешуақытта да сенген емес.Бұл тарихи шындықты әу бастан-ақ орыс билігіне өзін жақын ұстап, оның сеніміне кіруге тырысқан жеке тұлғалардың өмірінен де айқын байқауға болады. Жетісу жерінде сондай орыс билігімен тығыз қатынаста болған сұлтандардың бірі Тезек Абылайханов болды. 1847 жылы орыс билігін мойындаған Тезек төре 1850 жылы Батыс Сібір генерал-губернаторының үкімімен Ұлы жүздің албан тайпасының аға сұлтаны болып бекітіліп, жылына 343 рубль күміс жалақы алып тұрды. Орыс билігіне үлкен ынтамен көрсеткен қызметі үшін ол 1858 жылы поручик, 1859 жылы капитан, 1861 жылы қоқандықтарды Жетісудан ығыстыру ісіндегі еңбегі үшін подполковник, ал 1863 жылы полковник әскери атағын иемденіп, 1863 жылы шілдеде Құшмұрынға жеткен қытай қолдарын қазақ жігіттерімен талқандап жеңіп, кейін қашырғаны үшін патшаның өзінің жарлығымен «За храбрость» деген жазуы бар алтын қылышпен марапатталады. 1851 жылдан бастап өмірінің соңына шейін Тезек төренің орыс билігі тарапынан алған түрлі сый-құрметінің тізімі өте ұзақ еді [35].

	Осыншама алған атақ және құрметіне қарамастан Тезек төре Жетісудағы орыс билігінің «өз адамына» айнала алған жоқ-тын. Мәселен, 1869 жылы әскери губернатор Г.А. Колпаковский Түркістан генерал-губернаторы генерал-адъютант К.П. фон-Кауфманға ресми өтініш жазып Торғай, Орал, Ақмола және Семей облыстарындағы сияқты Жетісу облысында да әскери губернатордың жанынан ерекше тапсырмалар бойынша шенеунік қызметін белгілеп, оған орыс билігіне үлкен құлшыныспен қызмет жасап келе жатқан полковник Тезек Абылайхановты бекітуді сұрайды. Мұндай қадам, Г.А. Колпаковскийдің пікірі бойынша, жергілікті халықтың қалың ортасында болып жатқан өзгерістер мен әрекеттерді өз уақытында біліп отыру үшін және орыс билігіне сенімді қызметімен көзге түскен құрметті қазақтардың өзімшіл көңілін қанағаттандырып отыру үшін де қажет еді. Бірақ әскери губернатордың бұл орынды өтінішін генерал-губернатор қабылдамай тастайды. Жеке адам үшін қызмет орнын белгілеу тура емес деген уәж айтып, ал Тезек төре болса өз жұртына онсыз да ықпалды, оның үстіне оған патшалық жарлығымен өмірлік пенсия белгіленген, сондықтан да «Тезек үшін бұл жасалғандар аз емес» деген тұжырым жасайды [36]. Ташкентте билік құра отырып, өлкедегі белгілі тұлғалардың әрекет-қимылын қырағы бақылап отырған фон-Кауфман осы жауап хатында жаңа әкімшілік басқару жүйесі бойынша Тезек төре «адамдарының болыстықтар бойынша қалай бөлінгендігі жөнінде мәлімет жеткізуді» тапсырады [37]. Облыстық басқарма генерал-губернатордың тапсырмасын орындай отырып оған мынадай мәлімет береді: «Сұлтан, полковник Тезек Абылайхановтың бұрынғы төленгіттерін оңтүстік Қапал қайта құру Комиссиясы Алтын Емел және Борохудеир болысы ауылдарына бөліп, олар сөйтіп жалайыр, қаңлы, суан, қоңыр бөрік және албан руларымен араластырылды, қазір олар осы екі болыс құрамындағы азшылықты құрайды. Ал Тезек сұлтанның өзі болса Бейсенбі болыс басқаратын Алтын Емел болыстығының бір ауылымен бірге көшіп-қонып жүр. Соңғы кезде ол болыс басқарушысының ашық жауына айналған, сондықтан да Тезектің ықпалы тіптен өзі бірге көшіп жүрген болыс ауқымында да әбден әлсіз» [38].

	Генерал-губернаторға арналған осы жауап хатқа әскери губернатор үшін қол қойған полковник Веселитский Тезек төренің сыртынан құпия бақылаушының қойылғанын, оның орыс қызметіндегі полковник Т.Абылайхановтың әрбір қадамын жіті бақылап отырғанын жасырмай айтқан [39].

	Бұл келтірілген фактілер 1867-1868 жылдары жүргізілген әкімшілік-басқару реформасы нәтижесінде қазақ даласында орнаған тәртіп бойынша жалғыз Тезек Абылайханов емес, жалпы ықпалды ақсүйектер сыртынан қойылған бақылаудың, олардың жалпы саяси жағдайының көрінісі еді.

	Ресейлік билік тарапынан қазақ билеуші тобы мен саяси элитасына қатысты көрсетілген бұл сенімсіздік кейінгі жылдары әлсіреген жоқ, қайта қатая түсті. Оны біз сенатор Паленнің 1908-1909 жылдары жүргізген ревизия нәтижесі бойынша Жетісу облысына қатысты жасаған тұжырымдарынан да анық аңғара түсеміз. Пален қазақ қоғамын жақсылар (байлар) мен қара бұқараға бөліп, бұл екі әлеуметтік топтың орыс билігіне қатынасына ерекше тоқталып, «жақсылар орыс қоныстарының құрылуына теріс пікірде, өйткені орыс шаруаларының жер алуы олардың мал шаруашылығын тарылта түсуде, ал қара бұқара болса орыс қоныстанушыларынан жерді жеке басқа тең бөлетін орыс қауымының не екенін түсіну үстінде, отырықшы егіншіліктің артықшылықтарын біліп, егіншілік қаруларын пайдалануды үйреніп отыр. Міне осының бәрі жақсыларға таяу уақытта ескі тұрмыс пен қазақ бұқарасы үстінен жүргізіп отырған билігінен біржола айыратын заманның келе жатқанын сездіріп отыр,»-деген ойды айтып, сондықтан да «жақсылар барлық үкімет орындарына шапқылап, қоныстанушыларға учаскілер бөлу барысында қазақтарға жасалған қиянат жөнінде шағымдар жаудыруда. Ал қара бұқара болса іштей отарлау қызметіне тілектестік білдіріп, болашақта өзінің крепостниктік тәуелділіктен азат болар күнінің тууын осы іспен байланыстырып отыр» – деп тұжырымдайды [40].

	Міне бұл келтірілген фактілер орыс әкімшілігінің, біріншіден, Жетісу жерінде саналы және мақсатты түрде жеке ықпалды тұлғалардың беделін өсірмеу, тіптен мүмкін болса әлсірету, екіншіден қазақ бұқарасын билеуші топтың ықпалынан ажыратып алып, жаңа келіп қоныстанған орыс селоларының ықпалына аудару пиғылында болғандығын аңғарамыз. Басқаша айтқанда, Жетісу облыстық басқармасы жергілікті халықтың өз билігіне айнала алған жоқ, ондай мақсатты алдына қойған да емес.Облыстық басқарма төңірегін «бұратаналар» теңізі қоршаған отаршыл әкімшілік «аралын» еске салатын еді.

	Қорыта айтқанда, ХІХ ғасырдың 60-шы жылдарының соңына қарай орнаған әскери губернатор мен облыстық басқарма билік орындарының жергілікті халықтың күнделікті тіршілігі мен өміріне тереңдеп еніп, оларды түбегейлі өзгертуге қажет ешқандай да даярлықтары болған емес. Жергілікті халықтың тұрмысын, оның экономикалық және мәдени жағдайын өзгертуге байланысты оның белгілі бір мақсатты әрекеті де байқалаған жоқ-тын. Облыстық әкімшілік құрамындағы межелеу және құрылыс бөлімдері, олардың аты көрсетіп тұрғандай, негізінен қоныс аудара келген еуропалықтардың жағдайы үшін ашылған бөлімдер еді. Сондықтан да бастапқы кезеңдегі Г.А.Колпаковский сияқты жеке тұлғалар қызметінің жалпы алғанда өлкеге түбегейлі өзгеріс алып келуі, әрине, екі талай нәрсе болатын.

	Облыстық басқарманың жоғарыда баяндалған құрамда жергілікті өмірді нәтижелі басқаруға қабілетсіз екендігін өзі де жақсы білетін еді. Мәселен Облыстық басқарма 1914 жылғы 20 және 27 ақпан күндері өткен Жалпы Жиналысының отырысында «Жалпы Жиналыс Жетісу Облыстық Басқармасының 1883 жылы белгіленген штат құрамы атқарып отырған жұмыс ауқымы оның әрбір қызметкеріне шаққанда тым үлкен болып отырғандығын ескертеді. Егер штат белгіленген жылы облыс тұрғындарының саны 660 мың адам болғандығын еске алсақ, ал қазіргі уақытта бұл сан 1.320.000 жанға жетіп отыр,» – деп көрсетіп, яғни халық санының өсуіне байланысты облыстық басқарма кеңсесінің де қызмет ауқымының өсіп кеткендігін айтып, Жалпы Жиналыс «Жетісу Облыстық Басқарма штаты құрамын жақын арада өсіріп, күшейте түсуді аса қажет деп табады» деген шешім қабылдайды [41].



	Болыстық басқару – елді бөліп-жару құралы



	Жоғарыда айтылғандай облыстық және жергілікті басқару ісінің негізін құрған заңдық құжат 1867 жылы 11 шілдеде бекітілген «Жетісу және Сырдария облыстарын басқару Ережесінің жобасы» болды. 8 бөлімнен тұратын бұл құжатта облыс шеңберіндегі жергілікті басқарудың барлық буынына тиесілі атқарылатын істердің мазмұны белгіленді. Түркістан генерал-губернаторы К.П. Кауфман 1867 жылы 26 қазанда Жетісу облысының әскери губернаторы болып бекітілген Г.А. Колпаковскийге жолдаған №112 нұсқау хатында оған облыстағы жергілікті әкімшілік басқару мекемелерін ұйымдастыру ісіне кірісуді тапсырып, бұл жұмысты жүргізудің реті мен орындаушыларына, аяқтау мерзіміне шейін көрсетіп береді [42].

	Ереже жобасы бойынша облыста бес, яғни Сергиополь, Қапал, Верный, Ыстық көл және Тоқмақ уездері құрылуға тиіс болды [43]. Олардың шекарасы да белгіленді. Сергиополь уезінің солтүстіктегі, батыстағы және шығыстағы шеті Жетісу облысының шекарасын білдірді. Оңтүстікте бұл уез Басқан өзені арқылы Қапал уезімен шектесті. Қапал уезінің оңтүстіктегі шекарасы Іле өзені болды. Верный уезінің оңтүстік-батыс шекарасы Балқаш көлі мен Шу өзені арасын бөліп жатқан тау жоталары арқылы өтіп, одан ары Алатаудың солтүстік жоталарын, Шілік және Үлкен Кебін өзендерінің жоғарғы сағасын бөліп жатқан таулармен жүріп, одан ары Шіліктің оң сағасын Ыстық көлден бөліп жатқан жоталармен бойлай отырып, Санташ асуына жетіп, одан Кеген өзені бойымен жоғары Қытай шекарасына барып тірелді. Верный уезімен шектесетін Тоқмақ және Ыстық көл уездерінің шеті облыстың шекарасын білдірді. Бұл екі уез өзара Үлкен Кебіннің сол сағасын Ыстық көлден бөліп жатқан Алатау жотасымен, сондай-ақ Шу өңірін Қошқар және Қарақол өзендерінің сол сағасынан бөліп жатқан таулармен өтетін болып белгіленді [44].

	Генерал-губернатор фон-Кауфман жаңа ұйымдастырылып жатқан уездердің бастығы міндетін атқарушылардың да белгіленгендігін хабарлап, атын атайды. Олар Сергиополъ уезі бойынша капитан Фридерикс, Қапал уезі бойынша подполковник Халютин, Тоқмақ уезі бойынша капитан Кулябка, Ыстық көл уезі бойынша капитан Томский еді [45]. Верный уезінің бастығы бірден анықталып, оған полковник Фридерикс тағайындалады [46].

	Жаңадан белгіленген уез бастықтарының міндетін атқарушыларға уез бастықтары тағайындалып, іске кіріскенше бұрынғы округтік приказға жүктелген іспен айналысу міндеттелді. Осы ұсыныс-хатымен генерал-губернатор жаңа билік жүйесі ұйымдастырылып біткенге шейін облыстағы барлық сот істерін уақытша тоқтата тұруды тапсырады. Мұндай шара енді ғана құрыла бастаған жаңа билік жүйесіне жергілікті халық тарапынан сенімсіздік туғызбау үшін қажет еді.

	Уездердің ашылуымен бір мезгілде жергілікті халық арасында болыстық және ауылдық басқару орындарын ұйымдастыру мақсатында бес қайта құру (реорганизационные комиссии) Комиссиялары құрылып, оларды басқару уез бастығы міндетін атқарушыларға жүктелді. Оларға көмекке бір әскери лауазымындағы немесе уездік сотқа белгіленген адамдар қосылды [47]. Комиссия құрамындағы екі кісінің бірі міндетті түрде қазақ тілін жақсы меңгерген болуы керек еді, ал ондай адам болмаған күнде жергілікті жұрттан орыс билігіне сенімділігімен байқалған аудармашы есебінде бір адам тартуға рұқсат берілді. Комиссия құрамындағы екі адамның құқы тең саналып, ал егер олардың арасында пікір қайшылығы туа қалғанда, ол жөнінде облыс губернаторына мәлімдеу міндеттелді. Н.Аристовтың айтуына қарағанда комиссиялардың құрамына таңдаулы деген жергілікті қайраткерлер енді [48].

	Ресей әкімшілігі Жетісу және Сырдария облыстарында өзі құрып жатқан басқару жүйесінің маңызын тура және дәл түсіне отырып, жергілікті халықтың арасындағы билік орындарын ұйымдастыруға шыққан комиссия мен оның мүшелерінің беделіне аса үлкен назар аударды. Ташкентте отырған генерал-губернатор атқарылып жатқан істің саяси маңызын түсіне отырып, сондай-ақ комиссия мүшелерінің қыс мезгілінде қазақ ауылдарында болатындығын ескеріп, оларға белгіленген жалақыдан тыс күнделікті шығынына мынадай қаржы белгілейді: 1) сөткелік тамағына 3 сом; 2) киіз үй сатып алу үшін 40 сом; 3) көлікке жылқы немесе түйе сатып алу үшін 120 сом және 4) көлік малына жем сатып алу үшін айына 18 сом. Бұдан тыс комиссияның екі мүшесінің әр қайсысына айына жол көрсетушілерді жалдау үшін 25 сомнан және комиссия жұмысы барысында болуы мүмкін күтпеген шығындар үшін деп 100 сомнан бөлінеді.

	Комиссия жұмысына тартылған аудармашылардың 1) сөткелік тамағына 1 сом 50 тиын; 2) көлікке жылқы немесе түйе сатып алу үшін 60 сом және 3) көлік малының айлық жем шығынына 9 сом бөлінді [49]. Егер осы тарихи мезгілде қазақ қоғамындағы жылқы малының әрбір басының базарлық құны 3-4 сомнан, ал қой басының 50-60 тиыннан тұрғанын еске алсақ, комиссия мүшелеріне бөлінген қаржы көлемінің деңгейін түсінуге болады. Қазақ ауылдарына орыс билік жүйесін құруға шыққан комиссияға біраз қаржы бөле отырып, генерал-губернатор мынадай деп көрсетті: «Мен бөлген қаржыға комиссия мүшелері мен тілмаштар өздеріне қажет деген барлық нәрсені сатып алып, қырғыздар отырған қыстауды аралағанда олардан үй-жай, көлік малын, қандай түрде болмасын құн ағасы немесе сарпай талап етуге тиісті емес», – деп көрсетті [50].

	Генерал-губернатор нұсқау-хатында комиссия мүшелеріне ең алдымен Жетісу және Сырдария облыстарын басқару Ережесінің жобасымен және оған берілген түсінік хатпен мұқият танысып шығып, өздерінің қазақ даласында жасаған әрбір қадамын осы құжаттармен ылғи даүйлестіріп, өлшеп отыруды жүктейді.

	Бұл айтылғандарға қосымша комиссия мүшелеріне мынадай да міндеттер жүктелген болатын: а) егер де жұмыс барысында комиссия мүшелері әлде-кімнің тарапынан реформаға қарсы сөзімен немесе ісімен әрекет етушіні байқаған болса, ондай адамды комиссия уез ортасындағы белгілі бір орында полиция бақылауында ұстайды; ә) комиссия мүшелерінің шешімімен жергілікті бұратаналар оның жұмысына тартылуы мүмкін, ондай жағдайда ол дауыссыз мүше жағдайында болады; б) комиссияға оның ұйымдастыру жұмыстарына аса белсенділікпен араласқан бұратаналарға генерал-губернатор атынан награда жөнінде уәде беру құқы жүктеледі… [51].

	Комиссияларға сондай-ақ уездегі қазақ ауылдарының қыстауларға орналасу тәртібін мұқият зерттеп білу, ол үшін қажет деген құжаттарды бұрынғы Алатау округтік және Семей облыстық басқармаларынан алу тапсырылды. Жетпеген мәліметтерді комиссия мүшелері сенімді деген қазақтардан үлкен сақтықпен сұрап алуға тиіс болды.

	Комиссия мүшелеріне жүктелген негізгі міндет, әрине, болыстық және ауылдық билік орындарын ұйымдастыру, осы мақсатта болыс, би және ауылнайларды сайлау, ауылдардағы жұрттарды жинап, енгізіліп отырған билік жүйесінің жұмыс тәртібін, Ереженің тиесілі баптарын түсіндіру жүктелді.

	Комиссия жұмысындағы ел арасы жылы қабылдаған жаңалық 1868 жылдың 1 қаңтарынан бастап генерал-губернатордың шешімімен қазақ ауылдарының әскер және орыс шенеуніктері үшін жиналатын көлік (жылқы және түйе) және киіз үй салығынан босатылуы еді. Бұдан былай тек генерал-губернатор ғана төтенше жағдайға байланысты, онда да алдын ала белгіленген баға бойынша көлік малын жинатуға әмір бере алатын болды. Осы нұсқаумен орыс шенеуніктеріне қазақ ауылдарының мал басын санауға тиым салынды. Салық көлемін әрбір болыс үшін заңда көрсетілген мөлшерде губернатор анықтап, ал кімнің қанша төлейтінін әрбір отбасының мүмкіндігіне сай қазақтар өз ішінде шешетін болды.

	Генерал-губернатор нұсқауында «Халықты ешкім де ренжіте алмайды: ауылбасы да, болыс билеушілері де халықтан оның өзі белгіленген мөлшерден тыс ешнәрсе жинай алмайды» [52] – деп көрсетті.

	Комиссия өзінің келген мақсаты жөнінде халық арасында дұрыс пікір қалыптастырып алған соң барып, ауылдарды құру ісіне кірісіп, әрбір ошақ иесінен қандай туыстарымен бір ауылда болғысы келетіндігін анықтайды. Әрбір ауыл бойынша отбасыларының тізімін жасағанда, комиссия мүшелері бұл істе қазақтардың наразылығын туғызып алмауға тырысып, үлкен сақтықпен жүргізуге тиіс болды.

	Басқаша айтқанда, жоғары билік орандары жаңа ғана қалыптаса бастаған орыс басқару жүйесінің беделін сақтауға аса қатты көңіл аударды. Өз ретінде Ташкенттен келіп түскен бұл нұсқау-хат иесінің арғы тегі неміс мәдениетіне барып тірелетін генерал-адъютант фон-Кауфман екендігін де еске алған жөн сияқты.

	Ел арасына шыққан комиссияларға қазақ ауылдарын құру барысында мынадай жағдайларға да көңіл аудару жүктелді. Ауыл тұрғындары тізімін жасау барысында ебін тауып және наразылық туғызбай бұрынғы сұлтандарды тізімнен тыс қалдыру, сондай-ақ олардың төленгіттерінің бір бөлігін басқа ауылдарға жазып жіберуге нұсқау берілді. Мұнымен қатар ауылдарға тегі ортаазиялықтар мен ресейлік татарларды жазуға тиым салынды. Егер де комиссияға ауылдарды ұйымдастыру барысында қазақ арасында тұрып жатқан ондай адамдар кездесе қалған күнде, оларды ауыл тұрғындарының тізіміне енгізбей, сонымен бірге тізімге алу жөніндегі тілектерін де біржола үзіп тастамай, еппен ауыл арасы жүрген сарттар мен татарлар немен шұғылданатындықтарын, қашаннан бері қазақтармен бірге көшіп-қонып жүргендіктерін, қанша мал жинағандықтарын біліп, осы және басқа мәліметтерді ерекше есепке алу тапсырылды.

	Тарихи әдебиетте орыс әкімшілігінің қазақ даласында өз басқару жүйесін құру тәжірибесі арнайы баяндалған емес. Жетісу облысына қатысты деректік материалдарға сүйене отырып, осы тақырыпқа тоқталып өтейік. ''Ереже жобасына'' сәйкес, сондай-ақ оған қосымша жіберілген фон-Кауфманның нұсқау-хаты бойынша ауылдағы билік жүйесін құру ісі мынадай бағытта және жүйеде жүруге тиіс болды.

	Әрбір уезге шыққан комиссия өз жұмысын алдымен ауылдарды құрудан, яғни ұйымдастырудан бастауға тиіс болды. ''Ереже'' жобасында әр ауылда жүз шаңырақтан (отбасы) екі жүз шаңыраққа шейін, ал болыста мың шаңырақтан екі мың шаңыраққа шейін болуға тиіс деп көрсетілді [53]. Генерал-губернатор нұсқауында комиссияның неғұрлым үлкен, яғни екі жүзге таяу шаңырақтан тұрған ауыл құруға күш салғандығын қалады. Қазақ қоғамы неғұрлым үлкен ауылдардан тұрса, басқару ісі де соғырлым жеңілдене түспек еді. Ауылды құру ісін аяқтаған бетте комиссия сол ауылдағы әрбір он ошақтан бір сайлаушы (онбасы) сайлатып, олар ауылдың сайлаушылар жиналысын құрды. Өз ретінде ауылдың сайлаушылар жиналысы ауылдың старшыны (ауылнай) мен оған кандидатты сайлады. Сайлау барысында комиссия сайланушыларға қатысты өз пікірін білдіре алмайды, тек сайлауды әділ өтуін қамтамасыз етуге міндетті. Ауыл старшыны анықталған соң, комисия сайлаушылар жиылысы алдында старшынды басқарудың барлық саласына қатысты міндеттері және құқықтарымен мұқият таныстырады. Комиссия айырықша ынтамен ауылдағы сот билігінің билерге тән екендігін түсіндіреді, дау-дамай және ұрыс-керіс істерге ол тек дауласушы екі жақтан бірдей өтініш түскенде ғана араласады, ал ауылда туа қалған жанжал істі тоқтату үшін ол өз билігін қолдана алады.

	Бұл атқарылған істен соң комиссия ауыл отбасыларынан әрбір 50 ошақтан бір өкіл (елу басы) сайлауды ұсынады. Осы арада отбасыларына мынаны ескертеді: олар өз мүдделері үшін түрлі ауқатты топтардан таңдаулы деген кісілерді сайлайды, өйткені бұл сайланғандар жиылып болыс съезін құрайды, ал съезд өз ретінде ауылдарға салынатын отбасы (шаңырақ) салығын бөледі. Елубасылар өз ретінде болыс басқарушы мен билерді сайлайды.

	Тізім бойынша құрылған ауылдардағы шаңырақтардың саны 1000-2000 толғанда комиссия болыстар құруға кірісетін болды. Сондай-ақ бұл арада да ауыл құрғандағыдай болыс тұрғындары неғұрлым көп болса, соғырлым тиімді саналды, өйткені болыс әкімшілігі шығынын өтеу көпке жеңілдеу түспек.

	Болыс ұйымдастыруға кірісе отырып, комиссия орталық ауылдардың біріне болыс сайлаушыларды шақырып, өз ретінде олар ауыл старшындары мен болыс басқарушының жалақы көлемін анықтайды. (Ереженің 100-параграфы). Ереженің 101-параграфіне сәйкес «болыс басқарушының жалақысы және оған хатты жолдау үшін белгіленетін қаржы 300 сомнан кем болмауы» керек-тін [54]. Комиссия осы арада болыс съезіне ауыл басы мен болыс басқарушының өздеріне қарайтын тұрғындардан жалақыға белгіленген суммадан тыс ешнәрсе талап ете алмайтындықтарын түсіндіреді. Болыс съезінде болыс басқарушы мен ауыл старшынына тиесілі жалақы мөлшері жөніндегі құжатты бекіткен соң, болыс басқарушыны, оған кандидат және билерді сайлау басталады. Сайлаудан соң комиссия съезге жиналғандар алдында болыс пен билердің атқаратын қызметіне тән міндеттерін баяндайды. Комиссияларға тіптен жаңа ұйымдастырылған болыстықтардың атын қою да міндеттелді. Болыстықтардың аты оның құрамындағы негізгі рудың немесе екі рудан тұрса онда екеуінің атымен бірдей аталатын болды. Ал егер оның құрамына екіден де көп рулар енген болса, онда болыстықтың аты аса маңызды мекеннің атымен аталғаны жөн деп көрсетілді.

	Ауылдар мен болыстарды құруға шыққан комиссияның жұмысы «ауылдардың тізіміне енбеген адам қалған жоқ, сондай-ақ уездің жұрты болыстықтарға үйлесімді бөлінді-ау» деген ұғымға өздерінің көздері жеткен соң барып аяқталмақ деп көрсетілді.

	Комиссия осы баяндалған ұйымдастыру жұмыстары кезінде әрбір шаңыраққа салынатын салықтың көлемі, оны жинау тәртібі және салыққа қатысты басқа да істер жөнінде түсінік бермейді, өйткені мұндай мәліметтерді ел арасындағы орыс билігіне қарсы пиғылдағы кісілер халықты қорқыту мақсатында пайдаланып кетуі ықтимал деп қаймықты. Шаңырақ салығы мен оны жинау тәртібі жөнінде комиссия болыстық пен ауылдарды құру жұмысын аяқтап, оларды екінші мәрте қайтадан аралауға шыққанда барып айтуға тиісті болды.

	Комиссиялардың жұмысы жергілікті болыстық пен ауылдарға біріккен тұрғындарға «Ереже» жобасына сәйкес салық төлеу тәртібін түсіндірумен аяқтауға тиіс болды. Қазақ ауылдары салықты 1868 жылдан бастап төлейтін болып келісілді. Бұл мәселе жөнінде сөз нақтырақ кейінгі параграфта болмақ.

	Жергілікті жерлерде ауыл, болыс және уез сондай-ақ оларды басқаруға тиіс билік жүйесін жаңадан құру (реорганизационная комиссия) үшін жіберілген бұл комиссиялар өз жұмысын 1868 жылдың 1-ші наурызында аяқтап, мынадай құрамдағы құжаттар пакетін тапсыруға міндеттелді: 1. Жұмыстың барысы мұқият баяндалған рапорт; 2.Әрбір ауылдағы шаңырақ иесінің аты көрсетілген тізім, олардың орналасқан қыстауының атымен қоса; 3. құрамындағы ру, ауылдардың аты көрсетілген болыстықтардың тізімін, олардың нақты белгіленген шекаралары мен қыстауларын қоса тіркейді. Сондай-ақ жаңа құрылған болыстықтар бұрынғы болыстықтардың қандай бөлігін қамтығаны және әрбір болыстықтың жазғы көшу аумағы мен бағыты көрсетілген мәліметтердің болғаны жөн екендігі де айтылды; 4. болыстар мен ауылдар бойынша болыс басқарушыларының, билердің және ауыл старшындарының тізімі; 5. қазақ ауылдарындағы татарлар мен ортаазиялықтардың тізімі, олардың қазақтармен қашаннан бері бірге көшіп жүргендігі, айналысатын кәсібі мен мал басы жөніндегі мәліметтер де қоса тіркеледі; 6. әрбір болыстардағы шаңырақ басынан алынатын салық көлемі көрсетілген ведомость; 7. комиссияның жұмысы кезінде оған ерекше қызмет көрсеткен қазақтарды марапаттау жөнінде ұсыныс және 8. әкімшілік қызметке немесе ғылым үшін пайдалы деген мақсатта комиссия жұмысы кезінде жиналған мәліметтер [55]. Комиссиялар даярлаған бұл есептік мәліметтерді өз ретінде Әскери Губернатор қорытып, Ташкенттегі Түркістан Генерал-губернаторлығына жіберуге тиіс болды.

	Міне бұл баяндалған фактілік материалдардан Ресей үкіметінің Жетісу сияқты стратегиялық маңызы аса зор өлкені қай жағынан болса да шындап игеруге кірісіп кеткенін аңғару, әрине, қиын емес. Сондықтан да генерал-губернатор өз нұсқау хатында өлкедегі болашақ ресейлік әкімшіліктің тағдыры белгілі дәрежеде осы ұйымдастыру комиссияларының тапсырылған аса маңызды бұл істі орындау мәдениеті мен дәрежесіне тәуелді екендігін баса көрсетуі тектен-тек емес-тін.

	Сонымен, Жетісуда ресейлік билік жүйесінің ұйымдастырылуы қалай жүрді, оған жергілікті жұрттың қатынасы қандай күйде болды? Енді осы мәселеге тоқталайық. Құжаттық материалдардың көрсетуіне қарағанда 1867 жылы бекітілген «Жетісу және Сырдария облыстарын басқарудың уақытша Ережесінде» белгіленген талаптарға сәйкес жаңа тұрпаттағы ауыл, болыс және уездерді құру, сондай-ақ оларды басқаратын билік жүйесін ұйымдастыру ісі генерал-губернатор белгілеген мерзімнен, яғни 1868 жылдың 1 наурызынан сәл кешігіп аяқталғаны байқалады.

	Анығырақ айтқанда, ұйымдастыру комиссиялары өз жұмыстарын мынадай мерзімде аяқтаған болатын: Ыстық көл комиссиясы 1 сәуірде, Оңтүстік-Сергиополь 25 сәуірде, Солтүстік-Сергиополь 11 мамырда,

	Оңтүстік-Қапал 18 маусымда, Солтүстік-Қапал 27 мамырда, Верный 16 шілдеде, Тоқмақ 8 шілдеде [56].

	Қайсыбір комиссиялар өз жұмысына кешігіп кірісті. Сергиополь және Қапал уездерінде қалың қар түсіп, күннің суытуына байланысты бұл аймақтардағы істі тездету үшін қосымша комиссиялар түзуге тура келген еді. Комиссиялардың жұмысы мынадай нәтижелермен аяқталады: Верный уезінде 17, Тоқмақ уезінде 19, Ыстық көл уезінде 6, Қапал уезінде 13, Сергиопольде 13 болыстықтар құрылды. Әр болыстыққа 1000-нан 2500 шаңыраққа шейін енді. Облыстағы жаңа құрылған 68 болыстық 104.659 отбасын қамтыған еді [57].

	Жетісу әскери губернаторы өзінің 1868 жылғы есебінде «Комиссиялар өз міндетін абыройлы және қанағаттанарлықтай дәрежеде орындап шықты. Соның нәтижесінде 16 шілдеге қарай облыстың көшпелі жұрты Жетісу және Сырдария облыстарын басқарудың уақытша Ережесінде көрсетілген жаңа негіздегі құрылым алды,» – деп жазды. Облыс губернаторы есебінде сондай-ақ жаңа құрылым «қазақтардың тұрмысын мұқият зерттеу нәтижесінде жасалған, халық оны ризашылықпен қабыл алуда, сөйтіп әлгінде ғана енгізіле бастағанына қарамастан ол игі жемісін бере бастады,» – деп те көрсетті [58].

	Халықтың ресми билікке қатынасындағы мұндай жағымды өзгерісті облыс басшысы осы уақытқа шейін салынып келген түйе және киіз үй салығының жойылумен, сонымен бірге отбасынан жиналатын салықтың көлемі екі есе өскенімен, бірақ салық бөлу және оны жинау тәртібінің бұрынғыдан жетіле түскендігі, ал осы жаңалықтарды халықтың жағымды қарсы алғандығымен байланыстырды. Бұл, әрине, облыс губернаторының Тәшкендегі тікелей басшысы алдында берген есебінде жасалған тұжырым болатын, ал есепте жасалған тұжырым мен өмірлік шындықтың арасында алшақтық болатындығы белгілі. Енді соған тоқталайық.

	Орыс әкімшілігі үшін ең негізгі және біраз күрделігі бар іс, әрине, қазақ және қырғыз ауылдарын әкімшілік бөліктерге (ауыл және болыс) бөлу, сондай-ақ олар үшін жергілікті билік аппаратын құру болғандығы айқын. Отаршыл әкімшілік құжаттарында жергілікті ауылдарды басқару ісін жүргізетін орындарды «туземная администрация», яғни «бұратаналар әкімшілігі»атады.



	Жергілікті басқару немесе «бұратаналар әкімшілігі



	«Жергілікті ауылдық және болыстық басқару аппаратының қалыптасуы мен қызметін, сондай-ақ өзгеру эволюциясын мүмкіндігінше дәл бере алатын құжаттар өте аз кездеседі. Олардың қатарына облыс губернаторының жылдық есебі, оның облыстағы әкімшілік орындарының қызметіне байланысты Түркістан өлкесінің генерал-губернаторы кеңсесіне жолдаған түрлі хаттары, облыс әкімшілігі тарапынан уездерге шығарылып отырған ревизия материалдары ж.б. құжаттар. Бұл ретте біздің зерттеу жұмысымыз үшін аса маңызды болған құжаттардың бірі 1869 жылы, яғни жергілікті әкімшілік орындары құрылған бетте «Ережемен» (1867) халықты таныстыру үшін ел арасына шыққан ерекше тапсырмалар бойынша шенеунік подполковник Рейнтальдың есебі болды [59]. Осы құжатпен таныса отырып, жергілікті «бұратаналық» әкімшілік орындарының қалыптасу барысы және оның ал ғашқы кезеңдегі қызметі жөнінде жап-жақсы түсінік алуға болады.

	Сонымен, 1867 жылдың соңы және 1868 жылдың алғашқы жартысында, яғни, бас-аяғы 7-8 ай көлемінде Жетісу өңіріне жаңа әкімшілік-басқару жүйесі енгізілді. Кесте түрінде ол мынадай буындардан тұрды:





	Болыс басқарушысының кеңсесі өзінен басқа хатшы (писарь) және түрлі тапсырмалар орындаушы жігіттен тұрды. Болыс басқарушысының жалақысы болыстық тұрғындарының саны мен әл-ауқатына сай, жылына үш жүз сомнан бес жүз сомға шейін болып белгіленді. Бұған хатшы мен жігіттерді жалдауға үш жүзден төрт жүз сомға шейін қосымша ақша белгіленді. Бұл қаржы жылда алым-салықпен бірге болыс тұрғындарынан жиналды. Ауылнай мен оның көмекшілерінің жалақысы да осы тәртіп бойынша ауыл тұрғындарының саны мен әл-ауқатына сай, жылына екі жүз сомнан аспауға тиіс болды. Билерге арнайы жалақы белгіленген емеc. Олар қалыптасқан салт бойынша жүргізген сот ісі үшін кінәліден «билік» ақысын алуға құқылы болды [60].

	Тарихи әдебиетте осы уақытқа шейін бұл мәселеге байланысты «патша үкіметі жаңа билік жүйесін енгізе отырып қандай мақсатты көздеді?» деген сауал қойылып келді. Жалпы бұл тура қойылған сұрақ. Дегенмен, біздің түсінігімізше, әуелде «Ресей үкіметі қазақ облыстарына қандай билік жүйесін енгізді,»-деген сауал қойып, соған жауап іздеген орынды болатын сияқты. Өйткені бұл арада көзделген мақсат пен оған жеткізуге тиіс болған құралдың арасында тікелей байланыс бар.

	1867-1868 жылдары қазақ жеріне орнатылған әкімшілік-басқару жүйесі ең жоғарғы сатысы генерал-губернатор кеңсесінен бастап, оның ең төменгі сатысы болыс басқарушы мен ауыл старшынына дейін бүтіндей ғасырлар бойы ішкі ресейлік тарихи эволюция нәтижесінде қалыптасқан басқару жүйесі болатын.

	Ішкі Ресейлік мемлекеттік басқару жүйесінің төменгі буыны болған селолық немесе болыстық әкімшіліктің заң жүзінде анықталған статусы орыс селосында ғасырлар бойы қалыптасқан дәстүрлі қатынастар жүйесі арнасында да және қоғамдық пікір арқылы да орныққан болатын. Орыс селосындағы болыс старшыны өзінен жоғары тұрған сансыз көп әмір берушілер мен өзі тікелей тәуелді селолық сходтың (жиналыстың – Қ.М.) арасындағы үйлестіруші тұлға еді. Анығырақ айтқанда оның қызмет ауқымы өте шектеулі-тін, болыс басқару қызметі ол үшін аса үлкен жүк болатын, сондықтан да ол бұл қызметті қайткен күнде де сақтап қалу үшін түрлі айла шараға бармайтын. Сол сияқты кез-келген орыс шаруасына да болыс старшынының қызмет ауқымы мен мүмкіндігі тайға тамға басқандай айқын еді. Сондықтан да әрбір жаңадан сайланған орыс селосындағы болыс басқарушысы өз орнын даяр және қалыптасқан жүйе арнасынан тауып отырды, ол үшін де және оған тәуелді болыс тұрғындары үшін де бұл қалыпты жағдай-тын.

	Міне, осы орыс селолық басқару жүйесі қазақ топырағына сол күйінде көшірілді. Орыс тарихи шындығында қалыптасқан бұл басқару жүйесінің қазақ қоғамына сәйкес келуі немесе келмеуі «Ережені» даярлаған Дала комиссиясын аса қатты толғандырған жоқ еді. Бұл арада ресми құжаттарда айтыла бермейтін ірі мақсаттар көзделгендігі де анық. Олардың ең негізгісі, әрине, қазақ қоғамының іргелі экономикалық, әлеуметтік және рухани негіздерін әлсірете отырып, оған Еділ бойы, Орал және Сібір халықтарына жасаған зорлығын жасап, біржола орыстандырып, шоқындырып жіберуге жол ашу болғандығы күмән тудырмаса керек. Енгізілген жаңа басқару жүйесіне байланысты енді осы жағдайға тоқталайық:

	1)жаңа басқару жүйесін енгізе отырып орыс әкімшілік орындары қазақ қоғамындағы рулық қатынастарды, сол тұстағы әкімшілік орындары пайдаланған ұғыммен айтар болсақ «рулық негізді» жоюды көздеді. Реформа авторларының түсінігі бойынша орыс билігінің қазақ қоғамына енер жолында көлденең тұрған негізгі кедергі осы рулық фактор, оның негізгі сыртқы көрінісі болған ру басылары мен рудың ықпалды байлар тобы еді.

	2)орыс билік орындарының қазақ қоғамына сайлау жүйесін енгізе отырып көздеген мақсаты да ру басылары мен қуатты саяси топтардың халыққа ықпалын әлсірету болатын. Патшалық билік өзінің бұл пиғылын әсіресе «1868 жылғы Дала облыстарын басқару жөніндегі уақытша Ережеде» ашық байқатты. Оның «V. О правах киргизов» аталатын тарауында «параграф 243. Киргизы пользуются общими правами, представленными всем сельским обывателям по их состоянию…», – деп көрсетілген еді [61]. Бұл іс жүзінде қазақ қоғамындағы сол уақытқа шейін орын алып келген сословиялық жіктеулерді жою, яғни сұлтан, бай, батыр және басқа әлеуметтік категорияларды «ауыл тұрғындарына» теңгеру еді.

	Жаңа «Ереже» жобасы бойынша болыстық және ауылдық әкімшіліктердегі қызметкерлерді сайлау, салықты ауыл және жеке отбасыларына бөлу және басқа қоғамдық істерді атқару түгелдей бұрынғы ақсүйек, ықпалды топтарға емес, ауылдастар сайлаған елубасылары мен онбасылардың құзырына берілген-тін.

	Жаңа тәртіптің ең түйінді жері де осы тұс болатын. Орыс билігі қазақ бұқарасына ықпал үшін күресте белсенділікті өз қолына алуға тырысты.

	3)орыс билігі қазақ ауылына жаңа басқару жүйесін енгізе отырып жергілікті халық арасынан өзіне әлеуметтік сүйеніш болатын жаңа саяси топты қалыптастырудан үметтенді.

	4)енгізілген басқару жүйесі, егер оған жұмсалған қаржы тұрғысынан келсек, мемлекет үшін өте арзан билік болатын.

	Енді отарлаушы биліктің осы баяндалған мазмұндағы әрекеті қандай нәтиже берген еді, соған тоқталайық.

	Құжаттық материалдардың көрсетуіне қарағанда облыстың жергілікті халқы жаңа енгізілген билік жүйесін аса үлкен ынтамен қабылдаған емес, тіптен оған салғырттық, салқындық танытқан. Оны 1869 жылы «Ереже» жобасын халыққа түсіндіру мақсатында Сергиополь және Қапал уездеріне арнайы іс сапармен барып қайтқан ерекше тапсырмалар бойынша шенеунік, подполковник Рейнтальдың есебінен және осы есепте көрсетілген фактілерді арнайы талқыға алған Облыстық басқарманың қаулысынан аңғаруға болады.

	Халықтың жаңа басқару жүйесін жағымды ынта танытып қабылдай алмауының басты себебі жаңа биліктің ә дегеннен-ақ әділетсіздіктің торына шырмалуы, малтығуы еді. Өйткені, біріншіден, жергілікті басшыларды сайлау арқылы анықтау қазақ қоғамына жат құбылыс болатын. Қазақ қоғамы Ресей билігіне енгенге шейін тек хандарын ғана сайлайтын. Ханды сайлауға бүкіл халық емес, оның беделді, жұрт мойындаған тұлғалары ғана қатыса алатын. Ал ел арасындағы ру басы, билер еш уақытта сайланған емес, оларды халық ру басы немесе би ролінде жеке қасиеті мен адамгершілігін негізге ала отырып мойындайтын. Екіншіден, жаңадан енгізілген сайлау жүйесі болыс басқарушы, ауылнай және би қызметтеріне лайықты, ел мойындаған тұлғалардың келуін қамтамасыз ете алған жоқ. Бұрынғы төрелік, ақ сүйектік тегіне, жеке тұлғалық қасиетіне байланысты ел билегендердің орынын енді патшалық билікке жағыну арқылы өзіне дәулет, абырой алудан үміттенген пысықайлар тобы төбе көрсете бастайды.

	Үшіншіден, «Ереже» жобасының 94 бабында «Болыс сайлауы уез бастығының немесе оның көмекшісінің қатысуымен өтеді. Олар сайлаудың барысына ешқандай да араласпай, тәртіпке ғана бақылау жасайды» деп көрсетілген болатын [62]. Шын мәнінде олай болып шықпаған еді. Уез бастығы кімнің болыс болуға лайықтығына байланысты әрқашанда өз пікірін білдіре отырып, сайлау ісіне араласуымен болды. Бұл жағдай бүкіл қазақ даласында болыстық билікке негізінен уез (қазақтар оны «ояз» деген-авт.) бастығы қолдаған адамдардың келуіне, өз ретінде болыстықтан үміткердің уез бастығына пара арқылы жақындауына жол ашқан еді.

	Жаңа басқару жүйесін енгізушілер болыс басқарушысын, ауылнай және билерді сайлау арқылы рулық қатынастарға соққы беруден үміттенді. Халық арасында басшы орындарға әділ, дұрыс адамдарды сайлап алуға мүдделілік артады, сөйтіп халықтың жаңа «жоғарғы орыс өркениетінің» артықшылықтарына, оны орнықтыратын әкімшілік жүйесінің келгеніне көзі жете бастайды деп түсінді. 1870 жылы 5 қыркүйекте болып өткен Облыстық басқарманың жалпы мәжілісінің хаттамасында: «Ереже» жобасы бойынша әкімшілік мекемелерінің бәрі де рулық негізді жою бағытында құрылған: барлық қызметкерге сайлау салықты бөлу және қоғамдық істер ру басылары мен байларға емес, шаңырақ иелерінің басым бөлігінің мүддесін білдіретін сайлаушыларға берілген. Сондықтан да орыс билігінің «Ереже» жобасының дәл қолдану барысын қатаң бақылауы нәтижесінде рулық тұрмыс-салт, анығырақ айтқанда оның зиянды көрінісі болған рубасыларының өктем де әділетсіз билігі уақыт өте жойылады», – деп көрсетілді [63]. Бұл жергілікті халықтың ішкі өмірін терең және дәл түсіне алмағандықтан, оны мағынасыз қарабайыр тіршілік деп танудан туған үстірт пікір болатын. 1867-1868 жылдары болып өткен алғашқы сайлау нәтижелері соны көрсетіп берген еді. Оны билік орындарының өздері де мойындайды. «Заңдық шаралар халық тұрмысын бірден өзгерте алмайды, – деп мойындады жоғарыда аталған Облыстық басқарма мәжілісі. Рулық негіз халық тұрмысы мен санасында өзінің қуатын толық сақтай отырып, жаңа тәртіппен айқасқа түсіп, мүмкін болған жерде оның сыртқы көрінісін өз пайдасына пайдалануға тырысуға тиіс-тін. Соның нәтижесінде жаңа құрылымды енгізгенде болыс басқарушыларының, оларға кандидаттардың, би және ауыл старшындарының басым бөлігі бұрынғы ру басылары, манаптар, сұлтандар, олардың туыстары мен жігіттері болып шыға келді» [64].

	Жаңадан енгізілген билік жүйесін ру басылары мен байлар өздеріне берілген артықшылық есебінде қабылдап, барлық қызметті өзара бөліске салды. Мәселен, Қапал уезіндегі Арасан болыстығының басқарушысы болып Есенбек Танекин, ал оған кандидат болып әкесі Танеке, Тоқмақ уезіндегі Сарыбағыш болыстығының басқарушысы болып Мырзалы Жантаев, ал оған кандидат болып інісі Мананай сайланған еді. Қайсыбір екі немесе одан көп рудан құрылған болыстарда болыс басқарушысы болып ішіндегі ең үлкен рудың басшысы, ал оған кандидат болып келесі кішірек рудың басшысы сайланады [65]. Осылайша сайлау ісіне рулық мүдде тұрғысынан келу болыс, старшын және би қызметіне қабілетсіз, лайық емес адамдардың келуіне жол ашты. Қарапайым халық алғашында бұл қызметтегі адамдардың атқаратын міндетін түсіне алмады, оларға артылған жүкті құрметті атақ деп ұқты.

	1870 жылы облыс губернаторы генерал Колпаковскидің тапсырмасымен Сергиополь уезіндегі халыққа «Ереже» жобасын түсіндіруге шыққан ерекше тапсырмалар бойынша шенеунік подполковник Рейнталь Тасбоқан өзені бойында отырған Арғанаты болысындағы сайлаушылардан өз құлағымен естіген мынадай бір оқиғаны баяндайды. Осы болыстың басқарушысы Тыныспай деген кісі қызметтен кететінін мәлімдеп, оның орнын Нзыккай (кісі есімінің өзгеріске ұшырағаны байқалады – Қ.М.) алып, ал болысқа кандидаттың орны бос қалады. Шілде айының орта тұсында болыстыққа келген уез бастығының кіші көмекшісі Құнанбай Өскенбаев елубасыларды жинап, кандидатты сайлау жөнінде айтып, бұл орынға Бекболсын деген кісінің сайланатындағын мәлімдеп, елубасыларға алдын ала даярланған қаулыға қол қоюды талап етеді. Сайлаушылар уез бастығы көмекшісіне қарсылық көрсетіп, дауыс беруге шар талап етіп, оның үстіне араларында 12 сайлаушының жоқ екендігін айтып, мұндай сайлау тәртібімен келіспейтіндіктерін білдіреді. Құнанбай Өскенбаев сайлаушылардың келтірген пікірлерін құлаққа ілместен, оларға зекіп ұрысып қаулыға қол қойдырады [66].

	Халық арасында міне осы сыңайдағы «Ереже» жобасында көрсетілген заңдық ұстанымдарды өз мағынасы және дәрежесінде түсіне алмаушылық жеткілікті еді. Өзінің қызмет ауқымы мен міндетін тура ұғына алмаушылық немесе оны жүзеге асыруда асыра сілтеушілік, әсіресе, болыс басқарушылары арасында көп кездесті. Болыс басқарушылары өздерін болыстықтағы барлық істерді шешуге құқылы ру басыларындай сезінді, билер сотының ісіне, болыстағы сайлаушылар анықтауға тиіс от басына салық бөлуге араласты. Олар өздерінің негізгі «Ереже» жобасына сәйкес функциялық міндеті а) өз болыстығы шеңберінде тыныштық пен тәртіпті сақтау, адамдардың жеке және меншіктік құқының бұзылуына жол бермеу; ә) үкімет және жергілікті басқарушы орындардың шығарған заңдары мен үкімдерін жұртқа жеткізіп әрі олардың орындалуын қадағалау: («Ереже» жобасының параграф 109); билердің болыстық съездеріне қатынасып, тәртіп сақталуын бақылау (параграф 196), билердің талап етуі бойынша жауапкерлер мен куәларды шақырту (параграф 207) және сот шешімдерінің орындалуын қамтамассыз ету (параграф 111) ж.б.т.с.с. екендігін түсінгілері келмеді. Болыс басқарушылары азаматтарды соттауға, сондай-ақ оларға салынатын салық ісіне араласуға құқылы емес-тін.

	Тура осы мазмұндағы түсінбеушіліктерді ауылнай, елубасы және онбасылар да жіберді. Мәселен соңғы екі қызметтегілер салық ісіне келгенде өздерін полицейлер міндетін атқарушылар есебінде сезініп, өздері сайлаған ауылнай мен болыс басқарушыларының бұйырықтарын орындады. Ал шын мәнінде сайлаушылардың (елубасы мен онбасы) міндеті ең төменгі буындағы қызметкерлерді (болыс, ауылнай және би) сайлау, ауылнай мен болыстарға төленетін жалақы көлемін анықтау және оны тұрғындарға шашу, жиналатын алым-салықты болыс тұрғындарына бөлу («Ереже» жобасының параграф 61, 93, 100, 183, 257, 266, 269, 355) еді.

	Осы мазмұндағы қайшылықтар билердің статусы мен қызметінде де байқалды. Мәселен «Ереже» жобасының 183 параграфына сәйкес билерді болыс басқарушылармен бір мезгілде сол бір құрамдағы сайлаушылар сайлады. Ал сайлаушыларға ауылнайлар мен болыстар өздеріне тәуелді адамдарды, сондай-ақ өз пікірі жоқ жағымпаздарды бекітті. Сайлаушылардың сапалық құрамының төмен болуы билердің қатарына ескі қазақ билеріндей ешкімге жалтақтамай әділ шешім қабылдай алатын адамдар емес, керісінше болыс бастығына тәуелді, қабілетсіз адамдар сайланып жатты. Сөйтіп «халық соты» дербестігінен айрылды, параға сатылатын қызметке айналды. Бұған қосымша билер сотының өз үкімін іс жүзіне асыру құқы мен күші жоқ-тын. Сондықтан да билер өздері шығарған үкімді орындату үшін болыс бастығына өтінішпен қайрылуға мәжбүр болды. Өз ретінде болыс бастықтары ел алдында билердің беделі неғұрлым төмен болса, өздерінің беделінің соған сай өсе түсетіндігін жақсы білді. Міне бұл жағдайды байқаған ауыл адамдары өз мәселесін билерден гөрі тікелей болыс басқарушысына барып шешіп алуды жөн көрді. Болыстар сот ісіне араласуға қатаң тиым салған «Ереже» жобасының 196-параграфына көңіл де аударған емес. Билер съезінің шешімін іске асыруды болыс басқарушысына тапсырған «Ереже» жобасының 194-параграфы билердің беделін түсірді.

	Сөйтіп билік айтушының ел арасындағы беделі мен әділдігіне негізделген қазақтардың байырғы билер институты келмеске кетіп, оның орнын сайлану арқылы келген шенеуніктер басты.

	Сонымен Жетісу облысына енгізілген жергілікті әкімшілік шенеуніктерін сайлау жүйесі қазақ қоғамы үшін көптеген күрмеуі күрделі қиыншылықтар алып келіп қана қойған жоқ, сонымен қоғамдық дертке айналған ауыртпалықтар туғызды. Енгізілген басқару жүйесі бойынша қазақ қоғамындағы негізгі саяси тұлға болыс басқарушылары, яғни болыстареді. Өйткені орыс отаршыл әкімшілігі болыстан ары тереңдеп қазақ қоғамына ене алған емес, ене де алмайтын еді. Орыс қоғамы жағдайында қалыптасқан басқару жүйесі ішкі дүниесі мүлдем өзгеше қазақ қоғамының ерекшеліктеріне бейімделіп құрылған жоқтын. Сондықтан да орыс әкімшілігінің билігі болыс басқарушыларына келіп тірелетін, ал болыстар болса қазақ ауылдарын орыс әкімшілігімен жалғастыратын жалғыз тетікке айналған еді. Сөйтіп болыс басқарушысының статусы реформа авторлары күткендегідей емес, ол жергілікті басқару ісінде аса маңызды тұлға дәрежесіне көтерілген болатын. Ал өз ретінде болыс басқарушысы болыс ішіндегі руаралық бақталастықтың қаруына айналды. Өзінен жоғарғы дәрежедегі отаршыл әкімшілік шенеуніктерінің қолдауына сүйеніп өз қарауындағы адамдарға түрлі қиянат істер жасады. Ресми құжаттардан бұл ретте көптеген фактілер кезіктіруге болады. Солардың бірер мысал келтірейік.



	«Жетісу облысының Әскери Губернаторы мырзаға Шу болысының қазағы Үйсінбай Байғозиннен



	Арыз



	1877 жылы 18 қазанда біздің болыс басқарушымыз, старшын және билеріміз Биқожа Алетов, Дүйсенбай Құдаринов, Жалбек Наймантаев, Төрегелді Сырымбетов және Мақышев қазынаға салық төлеу үшін кейін 38 құнан қой түрінде қайтаратын болып, ол жөнінде маған қолхат беріп, қарызға ақша алған еді. Алған қарызын өз уақытында қайтара қоймаған соң мен бірнеше мәрте болыс басқарушысына шағым айтып, қарыз алушылардан маған тиесілі қойларды алып беруді өтіндім. Болыс басқарушысы арызыма құлақ аспады. Онда мен уез бастығына арызданып едім, ол мені 3 күнге отырғызып қойды. Сондықтан да енді міне Жоғары Мәртебелім жоғарыда аталған кісілерден аласы қарызымды қайтарып беру жөнінде уез бастығына нұсқау беруіңізді өтінемін.

	1878 жыл 26 июль» [67].



	Г.А. Колпаковский сияқты беделді де әділ облыс басшысының араласуына қарамастан бұл іс шын мәнінде арызданушы үшін нәтижесіз аяқталған еді. Өйткені істің осылай бітуіне уез бастығы, болыс басқарушысы және билер бір ауыздан мүдделі-тін.

	Тағы бір мысал. 1880 жылы Талғар болысының басқарушысы Алпысбай Тасболатов осы болыстықтың тұрғыны Әлдекенің Әлімпия атты қызына құда түсіп, тоқалдыққа алмақ болады. Қыздың туыстары қарсылық көрсетіп, қызды Іле поселкесіне жасырады. Болыс А. Тасболатов Верный уезінің бастығы полковник Кушакевичтің тікелей қолдауымен қызды жасырған жерінен зорлық пен тартып алады. Қыздың туыстары болған іс жөнінде Түркістан генерал-губернаторы фон-Кауфманға шағымданады. Соған қарамастан А. Тасболатов бар болғаны жеті-ақ күн абақтыда отырып, тағы да сол генерал-губернатордың араласуымен біржола босанып шығады [68].

	Міне, бұл келтірілген фактілік материалдардан болыс басқарушылары мен олардың серіктерінің өз отандастарына жасаған түрлі қиянатынан аз да болса түсінік алуға болады. Сондай-ақ, болыс басқарушылары бұл түрлі әділетсіздіктерді отарлаушы әкімшіліктің қолдауына сүйене отырып жасады.

	Біз қарап отырған тарихи мезгілдің ішінде Қазақстан бойынша, соның ішінде Жетісу облысында шамамен он жеті рет жергілікті әкімшілік шенеуніктерін, яғни болыс, би және ауыл старшындарын сайлау болып өткен. Өз ретінде бұл сайлау науқандары қазақ қоғамы үшін нағыз қоғамдық дертке айналған еді. Ол жөнінде кезінде «Туркестанские ведомости» сияқты басылым орындары, Барлыбек Сыртанов және Мұхамеджан Тынышпаев сияқты Жетісу өңірінің белгілі қайраткерлері өздерінің ресми орындарға жолдаған өтініш және түсінік хаттарында ашық жазған болатын.

	Мәселен, «Туркестанские ведомости» газеті «Киргизские выборы в Семиречье» атты мақаласында «Өткен 1903 жыл біздің «Н» болысы қазақтары үшін болыс басқарушысы қызметіне қызу талас жағдайында өтуімен есте қалды. Барлық «атқамінерлер» болыстағы шаңырақ иелерін сатып алу әрекетінде болды.

	«Атқамінерлер» бұл іспен қызу араласып кеткені соншалық, олар бар малымен жайлауға көшу, сауда, егін егу, жалпы шаруашылық дегенді естерінен шығарып алды. Жылда егіншілікпен және мал шаруасымен беріліп айналысып жүрген олардың енді қысқа жасаған ешқандай да даярлығы жоқ, күн суыта шөпті, астықты ақшаға сатып алуға мәжбүр болмақ. Ал сайлауға жұмсаған шығындары шаш етектен. Қазақтардың өздері де біледі, осы уақытқа шейін бірде бір сайлаудың мұндай қымбатқа түскен еместігін» [69].

	Одан ары мақала авторы болыс сайлауының ішкі механизміне тоқталып, не себепті болыстықтан үміткердің шаңырақ иелерін сатып алуға күш салатындығын түсіндіреді. Ол мынаған байланысты еді. Жетісуға «Дала Ережесі» енгізгенге шейін болыстықтан үміткерлер өзін сайлайтын елубасымен ғана ісі болатын. Ендігі уақытта болашақ болыстық қызметтен үміткер өзінің сайлау компаниясын ертерек, яғни болыс сайлауына шейін бірнеше ай бұрын бастай алатын еді. Басқаша айтқанда, ол енді болыстық сайлаудан бұрын өтетін елубасы және онбасы сайлауын да қамти алатын мүмкіндікке ие болған-тын. Ал соңғыларын сайлайтын ауылдағы шаңырақ иелері еді. Соған байланысты болыстықтан үміткерлер енді шаңырақ иелеріне пара бере отырып, бұдан былайғы сайлау сатыларында елубасы мен онбасы қызметіне түгелдей өз адамдарын өткізіп алуға күш сала бастайды. Бұл жағдай өз ретінде үміткер мен оның жақтаушыларын көп шығынға баруға итермеледі. Жетісу облысы әскери губернаторы жанындағы ерекше тапсырмалар бойынша кіші шенеунік Барлыбек Сыртанов «По вопросу об улучшении киргизской жизни» атты баяндамасында (1907 ж. 9 маусымда жазылған) Пішпек уезінің Талқан болысында болыстық қызмет үшін таласқа түскен екі үміткердің жұмсаған шығынының 52.000 сомға жеткенін жазады [70].

	Соның нәтижесінде болыстағы билік орындарына сайланған онбасы, елубасы, ауыл старшыны, билер өздерінің жеңісі үшін алдымен болыс басқарушысына қарыздар екендігін жақсы білетін. Сондықтанда олар билікте отырған ендігі үш жыл бойы тек болыс басқарушысының үкімін орындап, соның қалауы бойынша салықтың басым бөлігін жеңілген партия жағындағы ауылдарға салып, сот үкімін де болыс қалағандай мазмұнда шығарып, түрлі айла-әдіспен қарсы партиядағы бақталастарын басып, жаншып отыруға күш салды.

	Міне осылайша бірғана болыстықтағы жеке рулардан тұрған ауылдар арасындағы мүдде қақтығысы үш жыл араға салып жасанды түрде қайта жаңғырып, тұтанып, өртке айналып отырды. Өз ретінде бұл жағдай рулық сананың терең тамыр жаюына негіз болды.



	Уез әкімшілігі



	1867 жылғы «Ереже» жобасы бойынша уез бастығы өз қызметінде әскери билік пен азаматтық билікті қоса алып жүрді. Уез бастығы қолына әскери күшті пайдалану мүмкіндігін бере отырып үкімет, біріншіден, орыс әкімі санасына өз күшіне деген сенімділік ұялатуды көздесе, екіншіден, керісінше жергілікті халық санасында орыс билігі алдында ылғи да өзін әлсіз сезіну сезімін орнықтыруды мақсат тұтты. Басқаша айтқанда, жергілікті халық өзіне жақын тұрған уез бастығы жанындағы әскер күшін сезе отырып, оның үкіміне құлақ аспау мүмкін еместігін мойындауға тиіс еді. Осы принцип өлкедегі барлық әкімшілік буындарын қалыптастыру ісінде, яғни генерал-губернатор, әскери губернатор және уез бастығы қызметінде негізге алынды. Жетісу облысында 1867 жылғы ереже жобасы бойынша уез бастығына соған дейін өз алдына билігі болған казак атты әскері де бағынатын болды. Ондағы мақсат уез аумағындағы барлық тұрғындар мен әскер бөлімшелері (ішінде казак құрамылары да бар) үстінен билікті бір қолға шоғырландыру, сөйтіп «қырғыздар санасына үкімет билігіне деген тиесілі құрмет сезімін егу» болып табылды [71].

	Әскери биліктен басқа уез бастығына уезде мемлекет заңдарының, жоғарғы билік орындарының қаулы-қарарлары мен үкімдерінің орындалуын, уездегі шенеуніктердің өз міндеткерліктерін атқаруын бақылау жүктеледі. Сондай-ақ уез бастығына уездегі тәртіп, тыныштық және қауіпсіздік, «бұратаналар» әкімшілігі үстінен бақылау, алым-салықтың өз уақытында жиналуын қамтамасыз ету, жолдар мен көпірлердің қызметін, мектептердің таралуы мен қалыпты жұмыс істеуіне жағдай туғызу, сауда мен өнеркәсіптің өсуіне қамқорлық жасау, сот орындарының шешім қабылдауына араласпай, бірақ олардың шешімдерінің орындалуын полицейлік қызмет арқылы іске асыру сияқты міндеткерліктер жүктелді [72].

	Облыстағы Верный, Қапал және Сергиополь қалаларындағы қала шаруашылығы уез бастығына қарады, ал полицейлік билік городничий билігінде болды [73]. 1886 жылғы «Ереже» бойынша әкімшілік және полицейлік түгел уез бастығы құзырына өтті [74].

	Уез әкімшілігінің штаты мынадай сандық көрсеткіштермен сипатталады [75].



	№ 3 кесте.

	Уез әкімшілігінің штаты





	Бұдан басқа әрбір уезде уездік дәрігер, оған көмекші акушер және сот қызметі болды. Граф К.К.Пален ревизиясының көрсетуіне сүйенсек уез шенеуніктерінің жылдық жалақысы 14 650 сом болған. Бұл сомаға 500 сом кеңсе шығындары қосылған [76].

	1914 жылғы штат бойынша бұл аталған қызметтерге облыс көлемінде 10 учаске бастықтары қосылған. Осы жылға тән дерек бойынша уез бастығының жылдық жалақысы 2200 сом. Оның көмекшісінің жалақысы 1500, хатшыларының жалақысы 800, аудармашыларының жалақысы 800 сом болып белгіленген. Уез әкімшілігінің штат құрамы 1917 жылғы өзгерістерге дейін өзгеріссіз қалды [77].

	Облыстағы уездердің көлемі уез басқару ісіндегі ең үлкен мәселе болды. Облыстағы алты уездің әрқайсысының көлемі орта есеппен 55 000 шаршы верстен тұрды [78]. Бұған қосымша қазақ ауылдары уез жерінде шаруашылыққа байланысты шашырай орналасты. Қайсыбір уездердің географиялық және ауа райы жағдайына байланысты уез орталығынан алыстағы ауылдарға барып қайту тек жазғы мезгілде мүмкін еді. Соған байланысты уез бастықтары мен оның қарамағындағы қызметкерлерінің ауылдарды аралап қайтуы тек қажеттілікке байланысты ғана іске асырылды. Ал олардың жеке ауылдардың ішкі өміріне араласуы, онымен жақынырақ танысуы бұл өте сирек кездесетін құбылыс болатын. Уездік орыс шенеунігін қазақ ауылдарына келіп қайтуы алым-салық төлейтін шаңырақ санын анықтаумен шектелетін. Басқаша айтқанда, қазақ және қырғыз ауылдары өздерінің ішкі мәселелерімен өз бетінше, ал оларға ең жақын орналасқан уез әкімшілігі уез орталығындағы қалада өз тіршілігімен өмір сүріп жатты. Уез бастығы мен оның кеңсесін қазақ ауылымен жалғастырып тұрған жалғыз тұлға болыс басқарушы еді.

	Біз бұл арада отаршыл әкімшілік пен қазақ қоғамы арасындағы шенеуніктердің екі тобын атамай өтуге хақымыз жоқ. Олар уез бастығының кіші көмекшілері мен аудармашылар. Мәселен, 1867 жылғы мәлімет бойынша алғашқы уездер әкімшілігі құрамында мұндай міндетті Верный уезінде штабс капитан Қажығұл Байсеркин, Тоқмақ уезінде Сауранбай Құдыяров, Сергиополь уезінде Оразбай Бекхожин [79], Қапал уезінде сұлтан Атхан Құдаймендин [80], Ыстық көл уезінде Тоқсаба Олжабаев атқарған [81].

	Өкінішке орай мұрағат құжаттарында аудармашылардың аты-жөнінде деректік материалдар жоқтың қасында. Дегенмен, анығы сол, Жетісу облысындағы уездер әкімшілігіндегі тілмаштар қызметін түгелдей дерлік екі тілді меңгерген қазақтар атқарған [82]. Тілмаштардың қызметіне тән мынадай екі көріністі кездесетін деректерден байқауға болады. Олар біріншіден, тілмаштар өздерінің уез бастығына жақын тұрғанын пайдаланып бай ықпалды кісілердің, болыстардың уез бастығымен кездесулерін ұйымдастырғандары үшін пара алуды әдетке айналдырған [83]. Екіншіден, тілмаштар, граф Пален есебінде орынды көрсетілгендей, руаралық тартыстарға, кикілжіңдерге араласып, руаралық алауыздықтың өршуіне өз үлестерін қосып отырған [84].

	Жалпы алғанда қазақ арасынан шыққан уез бастығының көмекшілері мен тілмаштардың уездік басқару ісіндегі ролі ешуақытта да ықпалды болған емеc. Бұл жағдай аталған қызметтегілердің билік иерархиясындағы алатын статусына тікелей сәйкес болатын.

	Жалпы алғанда облыстағы уез бастықтарымен оның әкімшілігінің қызметі жоғары билік орындары күткендегідей дәрежеде болған жоқ. Уездік билікке тән мұндай жағдайы Пален ревизиясы да атап көрсеткен болатын [85]. Оны мынадай мысалдан байқау қиын емеc. «Ереже» бойынша болыстардағы халық соты қызметін тікелей бақылау уездік әкімшілікке жүктелген. Ревизия болып өткен 1908-1909 жылдары Облысқа қарасты, ауыл санына қарай Верный уезінде-259, Қапал уезінде – 206, Лепсі уезінде – 152, Жаркент уезінде – 137, Пржевальскі уезінде – 212 және Пішпек уезінде – 282 билер соты болды. Осыншама сот орындарының шешімдерінен жергілікті халықтардың тілі мен салтынан, жазу мәдениетінен мақұрым уез бастықтарының хабардар болып, бақылап отыруы әрине мүмкін емес болатын [86].

	Граф Пален өз есебінде уез бастықтарының қызметіндегі түрлі қиындықтар мен кемшіліктерді ең алдымен уездердің жер көлемінің үлкендігімен, яғни басқаруға епетейсіздігімен байланыстырады. Әрине бұл факторды біржола жоққа шығаруға да болмаc. Дегенмен, уез әкімшілігінің қызметін бағалауда бұл билік орнының жергілікті халықтардың түпкілікті мүддесінен мүлдем алыс болғанын, яғни олардың экономикалық және мәдени даму жағдайын ешуақытта да өзінің негізгі мұраты ретінде нысана тұтпағанын, анығырақ айтқанда өзін отарлаушы билік буыны дәрежесінде қалып қойғанын айтуға тура келеді.



	Облыс өміріндегі өзгерістер



	Біз қарап отырған мезгілде (1917 жылы өзгерістерге дейін) облыс әкімшілік тұрғыдан 6 уезге, яғни Верный, Жәркент, Қапал, Лепсі, Пішпек және Пржевальскі уездері болып бөлінді. Облыста 1 облыстық – Верный және 5 уездік қалалар болды.

	Облыстағы әкімшілік бөліктер мынандай көрсеткіштермен сипатталады (1900 жылы 1 қаңтары-1914 жылы 1 қаңтары аралығы) [87]:



	№ 4 кесте.

	Облыстағы әкімшілік бөліктер





	Келтірілген кестеден облыста бұл мезгілде сандық тұрғыдан ең көп жеке әкімшілік бөліктерді құраған қазақ және қырғыз болыстықтары екендігі түсінікті. Көрсетілген мезгілде қазақ және қырғыз болыстықтары бар болғаны төртке ғана өскен және олар жергілікті халықтардың табиғи өсімі арқылы жүргендігі айқын (35.062 отбасыға) күрт өсу орыс переселен шаруа болыстықтарына тиесілді болды. Бар болғаны 14 жыл ішінде облыста 57 қоныс аударушы орыс болыстықтары құрылған. Бұл, әрине, қоныс аудару процесінің өте жоғарғы деңгейде жүргендігін айғақтайды. Соның нәтижесінде облыста жаңадан 137 орыс селолары пайда болған. Осы мезгіл ішінде облысқа қарасты қырғыз жерінде жергілікті халық арасында отырықшы тұрмысқа жедел қарқынмен өту процесінің жүргендігін байқаймыз. Жаңадан пайда болған бес отырықшы қырғыз болыстықтары соның көрінісі. «Обзор Семиречинской области за 1913 год» жинағында көрсетілген бұл сан дәл емес болуы әбден ықтимал. Өйткені облыс әскери губернаторының 1914 жыл бойынша берген есебінде «1915 жылдың қаңтарына қарай он отырықшы қырғыз болыстықтары біржола қалыптасты, оларды 21210 жан ер және 17365 жан әйел жынысты тұрғындары бар 8267 шаруашылық 67 селоға біріккен. Бұл болыстықтардың бәрі де Еуропалық Ресейден қоныс аударушылар аса ынтық Пішпек уезінде пайда болды,» – деп көрсетіледі. Осы есепте Лепсі және Пржевальскі уездерінде де қазақтар мен қырғыздардың топ-тобымен отырықшы тұрмысқа өтіп, алты село құрып, оларды орыс шаруа болыстықтары сипатына жатқызу жоспарланып отырғандығы айтылады [88].

	Облыстағы қазақ және қырғыз болыстықтары құрамындағы өзгерістер мынадай көрсеткіштермен сипатталады [89]:



	№ 5 кесте.

	Облыстағы болыстықтардың саны





	Бұл кестеден қазақ және қырғыз болыстарының саны тұрақты осу жолында тұрғанын байқамыз. Болыстықтар санының артуы негізінен, әрине, халық санының табиғи осуі арқылы жүргендігі дау туғызбаса керек. Дегенмен жергілікті халықтардың сандық тұрғыдан осуін болыстықтар санынан аңғару қиын. Бұл процес отбасы санының артуымен анығырақ байқалады. Оны мына кестедегі корсеткіштерден көреміз [90]:



	№ 6 кесте.

	Облыстағы отбасыларының саны





	Жалпы облыс көлемінде отбасы санының қарқында өсуі алғашқы жиырма жылдықта (16.798) емес, келесі екінші мерзімде (37.015) жүргендігі байқалады. Бұл отырықшы тұрмысқа өткен Шығыс-Сокулук болысы (15 село, 4 хутордан тұрған) қырғыздарының отбасы санын есепке алмағанның өзінде [91]. Кестеде берілген сандық көрсеткіштер 1897-1914 жылдар аралығында облыстағы қазақ және қырғыз халықтарының күрт демографиялық өсу процесін бастарынан кешіргендігін айғақтайды.

	Ресей империясы құрамына енгеннен кейінгі мезгілдегі облыс жұрты санының өсуі және оның ұлттық құрамы мынадай көрсеткіштермен сипатталады [92]:



	Кесте № 7.

	Облыс тұрғындарының саны және ұлттық құрамы





	Шамамен жарты ғасыр мерзім ішінде облыс халқы 3.5 есеге өсті. 1897 жылы облыс халқының саны 987.863 адамға жетті, яғни облыс құрылған 1867 жылмен салыстырғанда оның жұртының саны 579 671 адамға көбейген. 1917 жылғы революциялық өзгерістерге шейінгі облыс халқының ең көп өсімгі жеткен жылы шамамен 1913 жыл. Бұл жылы облыс халқының саны 1 331 115 адамға жеткен, яғни 1897 жылмен салыстырғанда 343 252 адамға өскен.

	Біз қарап отырған тарихи кезеңде облыс халқының саны табиғи да және механикалық та тұрғыдан өсу жолында тұрды. 1897-1906 жылдары, мәселен, облыс тұрғындарының әрбір жылғы табиғи өсімі 12% жетті [93]. Осы тирихи мезгілде, яғни 1897-1917 жылдар аралығында облыстағы орыс тұрғындардың үлес салмағы 7.79 дан 19.41 пайызға көтерілді. Облысқа ішкі Ресейлік губерниялардан келген қоныстанушылардың ең үлкен бөлігі 1909-1912 және 1914 жылдары (86.4 мың адам немесе 1897-1916 жылдары келгендердің 72.6 %) келген [94].

	1868 жылы бар болғаны 24.765 адам ғана болған орыстардың 5.265-і әскер қызметіндегілер, 15.000 казактар және 4.500 әртектілер [95]. Бұдан орыс тұрғындарының бастапқы кезеңдегілердің басым бөлігі әскер қызметіндегілер мен олардың отбасы мүшелері болғандығын аңғарамыз. Қоныс аударушылардың арасында шаруалардың үлес салмағы тек ХІХ ғасырдың 90-шы жылдарынан соң ғана арта бастайды.

	Біз қарап отырған мезгілде Жетісу өңірінің өмірі Қытай империясы құрамындағы Шығыс Түркістанмен тығыз байланысты болды. ХІХ ғасыдың 60-шы жылдарындағы Қытайдың батыс Шанши, Гансу және Іле аймақтарын қамтыған саяси оқиғалар, осы өңірдегі дүнген, ұйғыр, қазақ, қырғыз және басқа халықтардың азаттық қозғалысының жеңіліс табуы, олардың белгілі бір бөлігінің Жетісуға ығысуына мәжбүр етті. Бір ескерерлік жағдай, Қытай ресми билік орындарынан шыққан құжаттарда көтерісшілер «басбұзар», «қарақшылар» есебінде аталды [96].

	1871 жылы орыс әскері Құлжа өлкесіне басып кіріп көтерілісті басуға атсалысты. 1881 жылғы екі арадағы келісім шарт бойынша Ресей Қытайға Құлжа өлкесін қайтарып, бірақ жергілікті халықты тыныштандыру мақсатында, сондай-ақ басқа да себептерге байланысты дүнген, ұйғыр және басқа өлке тұрғындарын өз қалауларымен Жетісуға қоныс аударуға рұқсат береді. Қоныс аударушы ұйғырлар Жаркент және Верный уездерінен, ал дүнгендер Тоқмақ және Ыстық көл уездерінен егіншілікке жарамды жер үлестерін алды. Ұйғырлар 1897 жылғы санақ бойынша 56 мыңға жуық болса, бұл көрсеткіш 1917 жылы 78 мыңнан асып жығылды. Дүнгендердің саны осы мезгілде 15 мыңнан 20 мыңға көтерілді.

	1867 жылғы көрсеткіштерге қарағанда қазақтар мен қырғыздардың арасындағы татарлар мен сарттардың сандық құрамы көп болған емес. Басым бөлігі саудамен айналысып, негізінен қала, бекініс және станицаларда тұрған олардың саны 1500 адам ғана.

	Сарт және татарлардың саны бұл көрсеткіштен анағұрлым көп болуы әбден ықтимал. 1867 жылға тән бір құжаттың көрсетуіне қарағанда қазақ және қырғыз ауылдары арасында өмір сүрген олардың Алатау округындағы саны 730 отбасы. Олардың 251-і Верный, 177-і Қапал, 158-і Тоқмақ, 77-і Ыстық көл және 67-і Сергиополь уездерінде тұрған [97]. Алғашқы кезеңде бұл әлеуметтік топқа орыс билігі сенімсіз қараған, қазақ пен қырғыз арасында өздеріне қарсы үгіт жүргізеді деп түсінген.

	Кейінірек жаңа өлкеде сауда мен қолөнердің жедел дамуына мүдделілік таныта отырып билік орындары біртіндеп қалалар мен елді мекендерге ортаазиялық сарттар4 мен татарлардың қоныстануына рұқсат береді. 1891 жылы Тоқмақ және Зайцевскідегі (Верный уезі) орыс селоларының қасынан сарттар сауда орындарын ашады, ал 300 татар отбасылары Қапал уезіндегі Гавриловскі поселкісіне тіркеледі [98].

	1915-1917 жылдар аралығы жалпы Қазақстандағыдай Жетісу облысында да халық санының азайып кетуі байқалады. Ол, әрине, 1916 жылғы белгілі оқиғалардың салдары болатын.

	М. Тынышпаевтың есебі бойынша 1916 жылғы дүрбелең Жетісу облысының 44 болысын қамтып, осы болыстықтарда тұратын 47 мың 759 түтіннің 40 мың 250-і, яғни 201.250 адам Қытай жеріне босқыншылықпен барған. Барғандардың 95 200-і ашаршылықтан, суықтан және басқа түрлі себептерге байланысты қырғынға ұшыраған.

	Босқындардың кейін оралғаны 69 мың, ал Қытай жерінде қалғаны 12 мың адам [99].

	Облыс халқының осы мезгілдегі қалалық және ауылдық құрамындағы өзгерістер мынадай сандық көрсеткіштермен сипатталады [100]:



	№ 8 Кесте.

	Облыс халқының қалалық және ауылдық құрамындағы өзгерістер





	Кестеден көрініп тұрғандай, 1914 жылы да облыс жұртшылығының басым бөлігі, сол бұрыңғы 1897 жылдағыдай (91.24%) ауылдық жерде тұрды. Жеке уездерге шаққанда ауыл тұрғындарының көптігі жағынан бірінші орында Верный уезі, ал онан соңғы кезекте ретімен Пішпек, Қапал, Лепсі, Пржевальскі және Жаркент уездері тұрды.



	Қала өмірі



	Облыста 6 қала болды. Олардан Верный-1868, Қарақол-1869 (Пржевальск атанып), Пішпек-1878, Лепсі-1883 және Жаркент-1891 жылдары қала мәртебесін алды [101]. Бұлардың арасында үлкен қарқынмен даму алғандары Верный, Пішпек және Пржевальскі қалаларыеді. Оның басты себебі, әрине, бұл қалалардың (географиялық тұрғыдан) өте қолайлы жерде, яғни қарқынды қатынас жолы бойына орналасуына байланыстыболса керек.

	Билік орындары Жетісу өңірінде қалалардың әкімшілік, өнеркәсіп және сауда орталықтары ретінде қалыптасып, дамуына қажет шарттар туғыза отырып, бірақ олардың тұрғындарының басым түрде орыстардың болғандығына, яғни әу бастан-ақ қалалардың орыс билігі мен өмірінің бұл өңірдегі тірегі болуына жете көңіл аударды. Осы мақсатты көздей отырып билік орындары «Жетісу және Сырдария облыстарын басқару Ережесінің жобасына» «Сергиополь мен Қапал қалаларына берілген жеңілдіктер Верный қаласына қоныстана бастаған тек орыс тұрғындарға ғана тарайды» деген бап енгізілді [102]. Бұл қандай жеңілдіктер еді?

	Ол жөнінде 1859 жылы маусымда патша бекіткен Сібір Комитетінің Ережесінде айтылған. Өкінішке орай бұл құжат біздің қолымызда жоқ. Дегенмен оның мазмұны жөнінде Жетісу әскери губернаторының 1869 жылғы 3 мамырдағы №1218 Түркістан генерал-губернаторына жолдаған рапортында баяндалған. Онда Жетісу жерінде жаңа қалыптаса бастаған қалалардың Ресей және Сібір тұрғынды мекендерінен шалғай орналасқандығын ескере отырып, сондай-ақ жаңа қалаларға тұрғындарды молырақ тарту және оларда қала кәсіпшілігінің қарқынды дамуына пәрменді ықпал жасау мақсатында жергілікті билік орындары Жетісу қалаларына қоныстанушы орыс отбасыларына түрлі құрылыстар (үй-жай, жол, көпір, сауда орындарын) салуға қолдау көрсетіп, олардан он жыл көлемінде салық алмайтын болды. Бұл жеңілдік алдымен Сергиополь және Қапалға берілді. 1866 жылы 2 қыркүйекте патша бекіткен Министрлер Комитетінің Ережесі бойынша бұл жеңілдік тағы да бес жылға ұзартылды [103]. Өз уақытында жасалған бұл жеңілдіктер өзін ақтаған да еді. Аз уақыттың ішінде, яғни ХІХ ғасырдың 60-шы жылдарының соңына қарай Верный қаласының тұрғындарының саны 10 мыңға, ал Қапал қаласының тұрғындарының саны 5 мыңға жеткен болатын [104]. Жаңа қалыптаса бастағандығына қарамастан, бұл елді мекендерде өнеркәсіп және сауда қарқынды түрде өркен жая бастайды.

	Жергілікті билік орындары, ең алдымен облыстық басшылық уықыт өте түрлі жеңілдіктердің тек қалалардың орыс тұрғындарға ғана жасалуы облыстағы қалалардың қарқынды өсуіне кедергі жасайтын фактор екендігін түсіне бастайды. Әскери губернатор Ташкент әкімшілігіне жолдаған ресми хатында жеңілдіктерді Жетісудың басқа да қалаларына таратқан жөн екендігін айта келіп, ондай жеңілдіктерді тек қана «Орыстарға» берумен шектелмей орыс бодандығындағы неміс, фин, латыш тектілер, сондай-ақ ислам дінін ұстанбайтын мұндағы барлық басқа халықтардың өкілдеріне де беру қалалардың дамуына аз пайда келтірмес еді деп жазды.

	Жергілікті облыс басшылығы Жетісу қалаларында мұсылман дініндегі тұрғындардың көбеюіне үзілді-кесілді қарсы ұстанымда болды. Олар «Ресейге жау пиғылдағы іргелес ислам дініндегі халықтармен бірігіп кетуге бейім сарт, татар және басқалалардың облыс қалаларында шектен тыс көбейіп кетуі саяси тұрғыдан қауіпті. Міне осы жағдайға байланысты қалаларға қоныс тебуші мұсылман тұрғындарға жасанды түрде жеңілдіктер жасап, оларды күшейту орынсыз болмақ. Сондықтан да Жетісу облысындағы қалаларға қоныстанушы мұсылмандарды басқа қоныстанушыларға берілетін жеңілдіктерден айыру әбден негізді. Сонымен, патша 1859 жылғы 6 маусымда бекіткен «Ережеде» белгіленген жеңілдіктерді мұсылмандардан басқа Верный, Тоқмақ және Қарақол қалаларына тіркелуші барлық орыс бодандарына берген жөн. Олар қала тұрғындары қатарына тіркелгенде бұрынғы тұрған жеріндегі сословиялық атағы мен оған қоса берілетін жеке артықшылықтарын сақтауға тиіС. Осы негізде көпестер көпестікке, мещандар мещандар сословиясына және сол сияқты басқалары да жазыла алатын болулары қажет. Сондай-ақ салық төлеуші төменгі сословия және гильдиялардан жоғары көтерілуге тиым болмағаны жөн, тек осы құқын пайдаланған жеке тұлғалар жаңа өткен сословиялық сатысына лайық сауда салығы мен міндеткерліктерін өтесе болғаны…» [105].

	Сондай-ақ осы құжатта облыс қалаларына жоғарыда аталған жеңілдіктер бойынша келіп орын тепкен жоғарғы сословия өкілдерінің өздерінің сословиялық дәрежесіне лайық қалалардың экономикалық өмірінде белсенділік танытуға міндеттелгені жөн екендігі айтылды. Мәселен, 1-ші гильдиядағы көпестер тіркелген жерлерінде үй салғаны немесе құны 2 мың рубльден кем емес өнеркәсіп орнын (фабрика, завод ж.б.), 2-ші гильдиядағы көпеске 1.500 рубльден кем емес сомға кәсіпорын салу, т.с.с. міндеткерліктер жүктелуге тиіс деген пікір айтылды. Қойылған талаптарды орындамаған күнде, олар өздеріне тиесілі жеңілдіктерден айырылуға тиіс еді.

	Жетісу облысындағы Сергиополь, Тоқмақ және Қарақол (Ақсу) қалаларында алғашқы кезеңде тұрғындары санының аз болуына байланысты дербес қала өмірін басқаратын мекеме ашылған жоқ, бұл міндет уақытша жергілікті уез бастықтарына жүктелді. Ал Қапал, Верный сияқты қалаларды басқару ісі олардың қалалық шаруашылық басқармасы құзырына өтті. Қала өміріне байланысты маңызды шешімдерді Қала Қауымдастығының Жиналысы қабылдады. Олардың мүшелігі тек көпестер мен мещандардан құралды. Ал орындаушы және бұйрық беруші билік қалалық старостаға тиесілі болды. Қалалардағы сан жағынан ең көп сословия мещандар еді.

	1892 жылғы Қала Ережесі бекітілгенге шейін қала қоғамы жиналысын (Қалалық дума) сайлау учаскілерінен сайланған гласныйлардан тұрды. Ал 1892 жылғы Қала Ережесі бойынша олар енді өкілдер (уполномоченные) аталды. Облыс билігі осы екі тарихи мерзімде де қалалық дума құрамында мұсылман тұрғындардың өкілдерінің үлес салмағының христиандардан артып кетпеуіне аса үлкен көңіл аударды, ал қала басшысы мен оған кандидат және қалалық қоғамдық жиналыс төрағасы, әрине, міндетті түрде христиан дініндегі тұрғындардан сайлануға тиіс болды [106].

	Граф Пален есебінде көрсетілген Жетісу облысындағы уездік қалалардың басшылығын сайлайтын өкілдердің діни сенімі, сословиялық тәндігі және білім дәреже режесі тұрғысынан құрамы мынадай көрсеткіштермен сипатталады [107]:



	№ 9 кесте.

	Қала басшылығын сайлайтын өкілдердің әлеуметтік құрамы





	Таблицадағы цифрлық көрсеткіштерден байқалып тұрғандай шағын көлемдегі өкілдердің басым бөлігі христиан дінін ұстанатындар (жалпы алғандағы 61 өкілдердің 41-і), ал олардың көпшілігі мещандар сословиясынан (34) болды. Жергілікті халықтан сайланған өкілдердің саны бар болғаны 8, ал олардың 5-і негізгі тұрғындары мұсылмандар болған Жаркент қаласындағы қала жиналысының мүшелері.

	Пален есебінде көрсетілгендей, Жетісу қалаларындағы өкілдер сайлау барысында күрес негізінен қала тұрғындары құрамындағы үш әлеуметтік топтар мещандар, интеллигенция өкілдері және мұсылман тұрғындар арасында жүрген. 1892 жылғы Қала Ережесінің 44 бабы-бойынша өкілдер сайлауға қала мұсылмандарының бес ақ пайызы қатынаса алған [108]. Жаркент және Қарақол қалаларының мұсылман тұрғындары мұндай шектеудің әділетсіз екендігін айтып жергілікті басшылыққа шағымдар түсіріп, бірақ қолдау таба алмаған.

	Міне бұл Жетісу облысы қалаларының бастапқы қалыптасу кезеңіне қатысты келтірілген фактілік материалдар қала тұрғындарының ұлттық құрамын реттеп отыруды көздеген нақты шаралардың белгіленгенін, ал ол шаралардың жергілікті мұсылман тұрғындарға қарсы бағытталғанын аңғару, әрине, мүлдем қиынға түспейді. Бұл саясат 1917 жылға шейін басшылық тарапынан берік ұсталды. Бұл саясаттың облыстағы қала тұрғындарының құрамында мұсылман халықтарының үлес салмағаның өсуіне теріс әсер еткен фактор болғандығы күмәнсыз.



	Өнеркәсіп



	Әскери губернатордың 1868 жылғы есебінде облыстағы кәсіпорындардың жағдайына байланысты мынадай фактілер келтірілген [109].

	Шарап қайнататын жекеменшік заводтар – 2

	Арақ шығаратын жекеменшік заводтар – 1

	Сыра қайнататын жекеменшік заводтар – 1

	Тері илейтін кәсіпорындар – 11

	Шырағдан жасайтын кәсіпорын – 1

	Бұл кәсіпорындардың өнімдері негізінен жергілікті сұранысты қанағаттандырды. Илеуден өткен терілерді тұтынушылардың басым бөлігі қазақтар мен қырғыздар болған, тек шағын бөлігі ғана Қытай және Алтышар базарына шығарылған. Жалпы алғанда Жетісу жерінде өнеркәсіптің дамуы қарқынды жүрген емес. Облыс әскери губернаторлары өздерінің есептерінде облыстағы кәсіпшіліктің баяу дамуын мынадай себептермен түсіндірді: 1) Ірі капиталдың жоқтығы; 2) кәсіпшілікпен айналысуға кәсіби даярлығы және белсенділігі жеткілікті тұлғалардың кемдігі; 3) өлкенің ірі өнеркәсіп және сауда орталықтарынан шалғай орналасуы; 4) завод және фабрика өнімдерін басқа шет аймақтарға шығаруға арзан және қолайлы қатынас жолдарының жоқтығы.

	Облыста даярланатын шикізаттың біраз бөлігі (мәселен, мал терісі) Ресей кәсіпорындарында даяр өнімге айналып, бірнеше есе қымбат бағамен облыс жәрмеңкелеріне қайта оралып жатты. Облыста жергілікті сұраныс үшін металдан ең қарапайым еңбек құралдарын жасайтын шағын шеберханалар да болған емес. Осы кездің өзінде-ақ қытайлықтар жергілікті дүнгендер арқылы металл сынықтарын жинатып, оларды тонналап Құлжа, Шұғанақ және Қашқарияға жөнелтіп, жергілікті кәсіпорындарда қорытып, түрлі бұйымдарға айналдырды [110].

	Жергілікті кәсіпорындардың басым бөлігі шарап және арақ даярлайтын, сыра қайнататын, тері илейтін, май өндіретін кәсіпорындардан тұрды. Ұсақ кәсіпорындар арасында сан жағынан ең көбі диірмендер болды. 1914 жылғы көрсеткіш бойынша Жетісу облысындағы фабрика және зауыттардың даму деңгейі мынадай көрсеткіштермен сипатталады [111]:



	№ 10 кесте.

	Облыстағы өнеркәсіп орындарының және олардағы жұмысшылардың саны





	Міне бұл берілген кестеден облыстағы өнеркәсіптің даму деңгейіне байланысты мынадай жағдайды байқауға болады. Біріншіден, зауыт және фабрика аталып отырған өнеркәсіп орындары көлемі жағынан, әрине, тым ұсақ болатын. Кестеден көрініп тұрғандай, оларда жұмыс жасайтын жұмысшылардың саны орта есеппен алғанда екі адамға да жетпейтін еді.

	Облыстағы өнеркәсіп орындары арасындағы жылдық түсімі жағынан ең тиімдісі шарап, арақ және сыра даярлайтын кәсіпорындар еді. Бұл жағдай, белгілі дәрежеде, облыстағы қалалар мен переселен селоларындағы қарапайым халықтың арасында маскүнемдіктің өріс жаюына, соның негізінде түрлі жағымсыз қылықтардың, тәртіп бұзушылықтың орын алуына жол ашты. Облыс тұрғындары арасына бұл қоғамдық дерттің терең тамыр жая бастағанын мойындауға мәжбүр болған билік орындары 1914-1915 жылдары қуатты ішімдіктермен сауда жасауға шектеу салған бірнеше шараларды іске асырады. Билік орындарының бұл шараларын жергілікті тұрғындар түсінушілікпен қабылдап, тіптен спирт ішімдіктерін сатуға біржола тиым салуды талап етті. Мұндай шешім облыстағы алты қалалық басқармаларда, Жетісу казак әскері станицалары мен тұрақтарында және 104 қоныстанушы селоларда қабылданған [112].

	Осы арада облыстағы өндірістің даму ерекшелігіне байланысты мынадай жағдайды да ескерген жөн. Х1Х ғасырдың соңына қарай облыс өміріндегі маңызды орын қол өнерге тиесілі болды. Оны мына кестеден байқауға болады [113].



	№ 11 кесте.

	Облыстағы қөлөнершілердің саны





	Бұл кестеде көрсетілген 8238 қолөнершілердің 453-і киім тігушілер, 2312-і етікшілер, 667-і ершілер, 103-і ат әбзелдерін жасаушылар, 277-і ағаш ұсташылар, 183-і темір бұйымдарды жөндеушілер (слесарлар), 1457-і балташы, ағаш шеберлері, 445-і кірпіш қалаушылар, 72-і пеш салушы шеберлер, 100-і салықшылар, 56-і әйнек шеберлері, 23-і құрылысшылар, 29-і үй жабушылар, 1425-і темір бұйымдарын жасаушы шеберлер, 144-і тері илеуші шеберлер, 390-ы күміс шеберлері, 88-і жез шеберлері, 8-і сағат жөндеушілер және 6 алтын ұсталары.

	Шеберлердің күндік табысы: темірден жасалған бұйымдарды жөндеуші шеберлер-1 сомнан 1 сом 50 тиынға шейін; ағаш ұста, салықшы, жез ұста, тері илеуші және үй жабушылар 80 тиыннан 1 сомға шейін; киім тігуші, тас қалаушы, ат әбзелдерін жасаушы, пеш салушы, темір ұста, етікші, ершілер 60 тиыннан 80 тиынға шейін болды.

	Қорыта айтқанда, кестеден көрінгендей қолөнершілердің басым бөлігі негізінен ауылдық жерлерде тұрған, яғни облыс халқының басым бөлігін құрған ауыл тұрғындары өздерінің тұрмысқа қажет күнделікті сұраныстарын өнеркәсіп өнімдері арқылы емес, жергілікті қолөнер өнімдері арқылы қанағаттандырып отырған. Ал облыстағы қалаларда енді ғана тамыр жая бастаған кәсіпорындардың басым бөлігі негізінен спирт, шарап және сыра өнімдерін шығаруға маманданып, ал қалған кәсіпорындардың өнімдері жалпы облыс экономикасының жаңа сипат алуына ықпал жасай алмаған.



	Сауда



	Облыстағы сауда қатынастарының жағдайын, біз қарап отырған мезгілдегі өзгерісін әскери губернатордың есептерінен байқауға болады. Орыс билігі орнағанға дейінгі кезеңдегі, оның алғашқы жылдары Жетісу жеріндегі сауда базарында ортаазиялық көпестер үстемдік құрған. Ол жөнінде әскери губернатордың 1868 жылғы есебінен мынадай деректер келтірілген. Осы жылы Ыстық көл уезі арқылы мұнда ортаазиялық қалалардан 121. 214 сом күміс ақшалық тауары бар 180 керуен, Тоқмақ уезі арқылы бірі 800 түйеден, екіншісі 108 аттан тұрған екі керуен келген. Өкінішке орай Тоқмақ арқылы өткен керуендердің әкелген тауарларының ақшаға шаққандағы құны белгісіз. Бұл әкелінген тауарлардың белгілі бір бөлігі Ыстық көл және Тоқмақ уездерінде сатылып, ал қалғаны Верный және Қапал қалаларына жеткізілген [114].

	Жетісудың сауда қатынасы көрші Шығыс Түркістан, (Қытай) қалаларымен де тұрақты күйде жүрген. Жоғарыда аталған есепте 1868 жылы Верный уезіне әкелінген тауарлар жөнінде мынадай деректер бар:

	•Пішпек және басқа қалалардан – 155,400 сомдық тауарлар;

	•Құлжа және Үрімшіден – 88,488 сомдық тауарлар;

	•Қияқтыдан әкелінген шай – 215,565 сомдық;

	•Қашғардан Нарын арқылы – 63,653 сомдық тауарлар; Барлығы – 523,106 сом күміс ақшаға әкелінген.

	Қияқтыдан жеткізілген шайдың біраз бөлігі Ташкенге жөнелтілген. Үрімші мен Құлжадан шай, құйма күмістер, теңге түрінде жез, түлкі ішіктер; ортаазиялық қалалардан армятчина, қағаз және жібек маталар, әсіресе бөз материалдар көп әкелінген.

	Ыстық көл арқылы Алтышардан Құлжаға, Құлжадан кейін қарай транзиттік керуендер жол тартып тұрған. Осы бағыт арқылы тек 1868 жылдың екінші жартысында ғана 100 мың сом күміс ақша өткізілген тауарға 2 мың сом күміс транзиттік салық алынған. Ал Тоқмақ уезі арқылы Қашғарға Қабулдан (Ауғанстан) 20 пұт мата бояуы өткізілген [115].

	Жергілікті халықтың сыртқа шығаратын негізгі өкімі, әрине, мал, оның ішінде қой малы болған. Ортаазиялық, Шығыс Түркістандық және орыс көпестері түрлі кездеме материалдарға, шай-қантқа, күміс, алтын құймаларына жергілікті елден жүздеп, мыңдап қойлар алып Ташкент, Үрімші, Ресей қалаларына айдап кетіп отырған. Тек 1868 жылдың өзінде ғана шамамен Жетісу облысынан Тоқмақ уезі арқылы Алтышарға 10 мың бас, Ташкентке 21.5 мың бас, Петропавловскіге 11.5 мың бас, барлығы 43 мың бас айдап кетілген.

	Осы жылы Верный уезінен Ташкент пен Алтышарға жөнелту үшін 35 мың қой сатылған. Егер әрбір қой басының ең төменгі құнын 1 сом 50 тиыннан алғанда, сатылған барлық қой малы үшін алынған ақшаның көлемі 114.750 сом күміс ақшаға жеткен [116].

	Орыс билігі орнап, орыс-қытай шекарасы анықталғаннан кейінгі уақытта бұрынғы Жібек Жолының ізімен Жетісу арқылы жалғасқан сауда айналымы саябырси бастайды. Ендігі уақытта Ресей билік орындары Жетісу жерін түгелдей өз экономикалық ықпалына қаратуға күш салды. Сөйтіп ХІХ ғасырдың соңына қарай сауда ісінде де үстемдік орыс көпестеріне ауыса бастайды. Дегенмен қазақ ауылдарындағы сауда сол бұрынғыдай сарт және татар көпестерінің қолында болды. Облысқа жеткізілген тауарлардың басым бөлігі орыс заводы мен фабрикасынан шыққан темірден жасалған бұйымдар, матадан және теріден тігілген киім-кешек, маталар, галантерея заттары еді. Оларды көпес, саудагерлер негізінен Ирбит және Крестовскі жәрмеңкесінен алып, тауарлардың шағын бөлігі ғана Нижегородскі жәрмеңкесі мен Мәскеу кәсіпорындарынан келіп жеткен.

	Жетісуда Петропавловскі және Верный қалаларындағы татар көпестерінің сенімді адамдары, сондай-ақ көрші ортаазиялық қалалардан тауар жеткізген өзбек саудагерлері ауыл және жәрмеңке саудасында аса ықпалды болды. Олар мануфактуралық тауар, яғни аяқ-киім, ыдыс-аяқ, шай, сондай-ақ күнделікті үй тіршілігінің сұраныстарын қанағаттандыратын кілем түрлі шапандар, жібек және қағаз маталар және басқа бұйымдар жеткізіп, әсіресе қысқа қарай қазақ ауылдарының арасында сауда жасап, өткен тауарларына негізінен мал алып, көктем келе Семей, Ақмола жәрмеңкелеріне, ал ортаазиялық болса Әулие-Ата немесе Атбашы және Арпы өңірі арқылы Ташкент және Ферғана жәрмеңкелеріне тартып отырған.

	Жаз келе жергілікті сауда Жаркент уезіндегі Қарқара, Лепсі уезінде Нарын-Сергиополь және Бақты жәрмеңкелеріне өткен. Жергілікті халық саудаға мал (қой, жылқы, сиыр) және мал өнімдерін (май, тері, жүн), сондай-ақ қолөнер бұйымдарын (киіс, есілген арқан ж.б.), шығарып, олардың орнына сырттан келген завод және фабрика өнімдерін алған.

	Ел арасында сырттан келгендер басқа жергілікті қала, ауылдарда мұқтаж отбасыларына өсімімен қайтаратын қарызға ақша беретін өзбек, татар, шалақазақ орыс саудагерлері де болған. Олар әсіресе күзге қарай, жеке отбасылар жылдық салықты төлеуге мәжбүр болған шақта белсенділік танытып өсімқорлықпен айналысқан.

	Жоғарыда аталған жәрмеңкелерден басқа облыс қалалары мен уездерінде тұрақты сауда орындары да болған. Мәселен, Верный уезінде Верный қаласы мен Зайцевское селосы, Қапал уезінде Гавриловскі селосы, Жаркент уезінде Жаркент қаласы мен Қарқара жәрмеңкесі ж.с.с. 1893 жылы Верный уезі бойынша 250.217 сомға орыс саудагерлерінің бұйымдары, ал 117.615 сомға ортаазиялық саудагерлердің бұйымдары өткен [117].

	ХІХ ғасырдың соңына қарай Жетісу облысы арқылы Қытай мемлекетімен сауда қатынасы қарқынды өсу жолында тұрған. Бұл елмен сауда Жаркент, Бақты, Ыстық көл (Пржевальскі), Нарын кеден және Харгос кеден пункттері арқылы жүрген. Қытай тарапынан астық, күріш, көк өніс (жаңа және кептірілген түрінде), жеміс-жидек, құс және құс өнімдері, балық, қант, арақ, шарап, сыра, дәрілік шөптер, иленген тері, шойын, темір, болат, сондай-ақ солардан жасалған бұйымдар ж.б. Қытайдан кептірілген жеміс-жидектер, грек жаңғағы, шай, мал, қытай ыдыстары, жүн ж.б. Тек 1893 жылы Қытайға 1.953.783 сом 80 тиынның тауары өткізілсе, ал кейін қарай 1.867.748 сом тауары әкелінген [118].

	Біз қарап отырған мезгілдің соңына қарап, яғни 1914 жылдың 1 қаңтарында облыстағы сауда орындарының саны 13 541 жеткен. Олардың саны тек 1913 жылдың өзінде 1472-ге өскен [119]. Бұл фактілер, әрине, ішкі сауданың жоғарғы даму қарқынын аңғартса керек.

	1913 жылы облыстағы сауда мекемелерінің ақшаға шаққандағы сауда айналымының көлемі 18 миллионнан асып түскен. Бұл көрсеткіш 1912 жылмен салыстырғанда 4 миллионға артық еді. Жетісу арқылы өткен транзиттік тауарлардың көлемі де осы жылы 18 млн. Жеткен [120]. Жетісу өңірінде Еуропалық Ресейдің сауда фирмалары өз бөлімшелерін ашқан. Шығыстағы сауда Қытай империясының Шығыс Түркістан бөлігіндегі Тарбағатай, Құлжа және Қашғар аймақтарымен жүрді. Жетісудағы сауда мекемелері тауарларының ішінде көлемі жағынан бірінші орында мануфактура және галантереялық тауарлар, олардан кейінгі орынға соңғы жылдары ауылшаруашылық өндірісі құралдары мен машиналары шыға бастайды.

	Жергілікті халықтың сауда базарына шығаратын негізгі тауарлары сол бұрынғыдай мал болып қала берді. Оны мына кестеден байқауға болады [121].



	№ 12 кесте.

	1915 ж. облыстан тыс жөнелтілген малдың құрамы мен саны





	Сонымен бірге облысқа Қытайға қарасты Шығыс Түркістан аймағынан жыл сайын мал айдалып келіп отырылған [122].



	№ 13 кесте.

	1915 ж. Қытай аймағынан айдалынып келген малдың құрамы мен саны





	Сырттан келген малдың белгілі бір бөлігі осында қалып, қалғаны сырт аймақтарға жөнелтілген. Жетісу жерінен 1915 жылы үш бағытқа, яғни Семей, Ферғана және Сырдария облыстарына айдалған малдың саны [123]:



	№ 14 кесте.

	1915 ж. облыстан сыртқа жөнелтілген мал басы





	Кестеден көрініп тұрғандай Жетісу малын негізінен Ферғана және Сырдария облыстарынан келген көпестер сатып алатын болған. Бұл осы аймақтармен ерте кезеңдерден келе жатқан сауда қатынасының көрінісі еді. Ал енді осы сатылған малдың облыстағы орта бағасы мен құны мынадай көрсеткіштермен сипатталады [124]:

	Жылқы – 2881920 сом;

	Ірі қара – 2234147 сом;

	Қой мен ешкі – 7410658;

	Барлығы – 12526725 сом.

	Бұл берілген сандық фактілерден жергілікті қазақ малының қалыптасып келе жатқан базарлық қатынасқа тауар ретінде пәрменді түрде тартыла бастағанын аңғару қиын емес. Тек 1915 жылдың өзінде ғана сауда айналымына түскен тірі мал басының саны 1914 жылмен салыстырғанда 4 есеге өскен [125].

	Сонымен облыстағы сауда айналымының жаңа сапаға көтеріліп, жандана түскенін байқаймыз. Сауда қатынасында үстемдік орыс көпестеріне ауысып, сонымен бірге Жетісу арқылы Қытай-Орыс сауда байланыстарының қарқынды даму алғандығы аңғарылады. Өз ретінде бұл жағдай жергілікті халық шаруашылығының базарлық қатынастарға тартыла түсуіне жағымды ықпал жасағандығы даусыз. Дегенмен бұл фактордың жергілікті дәстүрлі қазақ шаруашылығының уақыт талабына сай бейімделіп, оның материалдық-техникалық базасының нығая түсуіне әсері үлкен болды деп айтуға әлі де ертерек еді.



	Жергілікті халықтың дәстүрлі шаруашылығы



	Жетісу облысының экономикалық кескінін ауыл шаруашылығы анықтады. Жергілікті қазақ және қырғыз халықтарының басым бөлігі үшін дәстүрі мен шаруашылығы негізгі тіршілік және табыс көзі болып қала берді.

	Облыстағы мал басы санының динамикасы мынадай көрсеткіштермен сипатталады [126].



	№ 15 кесте.

	Облыстағы мал басының динамикасы





	Кестеден көрініп тұрғандай, мал басы саны біз қарап отырған мезгілде бірқалыпты даму жолында болған жоқ. Мәселен, 1898 жылы 1878 жылмен салыстырғанда мал басы 2.498.108 басқа, ал 1917 жылы 1916 жылмен салыстырғанда 1.845.605 басқа кеміп кеткен. Мал басының кеміп кетуінің басты екі себебін бөліп айтуға болады. Олар біріншіден бұл дәстүрлі шаруашылық түрінің табиғат қолайсыздықтарына тым тәуелділігі, оған қажет материялдық-техникалық база жасауға қоғамның әлсіздігі және мемлекеттік мүдделіктің жоқтығы, сондай-ақ екіншіден, мемлекеттің щұрайлы қазақ және қырғыз жерлеріне ішкі Ресейден орыс шаруаларын жаппай қоныстандыру саясатын жүргізуі, осы саясаттың нәтижесінде үлкен шаруашылық дағдарысына соқтырған 1916 жылғы көтерілісті орын алуы еді.

	Жетісу мал өсіруге аса қолайлы өңір еді. Облыстағы 1916 жылғы мал басы (9.414.116 бас) бүкіл Түркістан өлкесіндегі мал басының 50% құрады [127]. Жетісу мен Түркістанның басқа облыстарымен қатар еуропалық Ресей мен Сібірдің мал өнімдеріне қажеттілігін өтеу ісінде үлкен орын алды. Мәселен, 1916 жылға тән статистикалық көрсеткіштерге қарағанда осы жылдың басынан тамыз айына шейінгі аралықта Жетісудан Сырдария, Ферғана, Ақмола және Семей облыстарына 547.720 бас мал жөнелтілген, олардың 19.367 басы жылқы, 33.124 басы ірі қара және 495. 229 басы қой және ешкі еді. Бұдан басқа соғыс ведомствалары атты әскер қажетіне мыңдап жарамды аттар даярлады. Ал Ақмола және Семей облыстарына жөнелтілген мал Мәскеу, Петроград және Сібір қалаларына жіберілді.

	Осы 1916 жылы Жетісудан тыс жерлерге мал өнімдерінен 58.561 ірі қараның иленбеген терісі, 657.401-қой терісі, 131.128 пұт қой және түйе жүні, 299 пұт ішек-қарын, 1109 пұт май, 2277 пұт жылқы қылы және 800 пұт қой еті жөнелтілген [128]. Бұл бар болғаны бір жыл көлемінде ғана облыстан тыс орталықтарға жөнелтілген мал басы мен оның өнімдері. Уақыт өткен сайын қазақ қоғамының мал ресурстары орталық билік жүргізген түрлі шараларға, әсіресе соғыс шығынына кең тартыла бастады. Метрополия Қазақстанды арзан көлік және мал өнімдерінің көзіне айналдырды.

	Сонымен бірге, әрине орыс билігі тарапынан шаруашылық саласында іске асырылған шаралардың және қоныс аудара келген ресейлік шаруалардың жергілікті халықтың дәстүрлі шаруашылығына сәл ғана болса да жағымды әсерін жоққа шығаруға болмайды. Мұндай жағымды ықпалды, мәселен, қазақ қожалықтарының жыл өткен сайын қысқа пішен даярлау ісінің арта түскендігінен аңғарамыз. Оны облыс губернаторының жыл сайын беріп отырған есебіндегі мәліметтер негізінде жасалған мына кестеден байқауға болады [129].



	№ 16 кесте.

	Қазақ қожалықтарында даярланған пішен көлемі





	Бар болғаны 3-4 жылдың көлемінде ғана жергілікті халықтың қысқа даярлаған пішені 4 есеге жуық өскен. Мал өсірген көрші отырықшы орыс селоларының қысқа пішен даярлау ісінің артықшылығына көзі жеткен қазақ қожалықтары бұл тәжірибені өздері де кең түрде қабылдай бастаған еді.

	1901 жылдың соңына қарай Түркістан генерал-губернаторлығының рұқсатымен Верный қаласында бастапқы айналымдық капиталы 3 000 сомдық мемлекеттік ауыл-шруашылық техникалық құралдар мен тұқым қоймасы ашылады. Мақсат Еуропалық Ресейден облыс тұрғындарына қажет жер жыртуға және өңдеуге, шөп шабуға және басқа істерге қажет техникалық құралдар жеткізіп тұру еді. Соның нәтижесінде, мәселен, облыстағы жердің қыртысын қопсытатын құралдардың саны тек бір жылдың ішінде ғана 1219-дан (1901ж.) 5119-ға жеткен (1903 ж.) [130].

	Ауыл-шаруашылығы құралдары қоймасының қызметін жергілікті қазақ қожалықтары да пайдалана бастайды. Осы жағдайға қатысты облыс губернаторының 1903 жылғы есебінен мынадай фактіні кездестіреміз: «Усовершенствование орудия распространяются главеным образом среди русского населения, по примеру его начинают следовать и кочевники. Как на особенно отрадное явление можно указать на приобретение в Арасанской волости Копальского уезда конной сенокосилки одним из зажиточных киргиз, который, потерявши много скота от безкормицы и видя продуктивность работы сенокосилки у соседа-почтосодержателя, еще в 1902 году купил и для себя сенокосилку. В отчетном году примеру его последовало трое других киргиз его волости.

	При большой склонности киргиз к подражанию, почти с уверенностью можно сказать, что косилки войдут у них в употребление, а с распространением их начнут увеличиваться и запасы корма на зиму, чем только и возможно предупредить столь значительные уроны в скотоводстве, какие наблюдались в отчетном году. При этом, так как усовершенствованные орудия для обработки почвы и уборки урожаев проникают лишь в кочевые волости, ближайшие к русским селениям то колонизация степи должна считаться очень важным средством к распространению среди кочевого населения рационального земледелия» [131].

	Ал жалпы алғанда облыстағы жеке қожалықтардың техникалық құрал-жабдықтармен қамтамасыз ету деңгейі жоғары болған емес. Мәселен 1903 жылдың 1 қаңтарына тән көрсеткіш бойынша облыстағы жеке шаруашылықтарда 1219 завод соқасы, 9 шөп шапқыш (сенокосилка) және 13 егін оратын машина болған [132]. Басқаша айтқанда ат шеккен шөпшапқышты пайдаланған облыстағы жеке қожалықтар бұл кезде онға да жетпеген еді. Яғни, қазақ мал шаруашылығы сол бұрынғыдай қысы-жазы бірдей даярланған пішенге емес, жер отына байлаулы болды. Соның салдарынан тек 1902-1903 жылдың ауыр қысында ғана жеке қазақ қожалықтарының 1. 206. 765. бас малы қырғынға ұшыраған [133].

	Орыс билігімен бірге Жетісуға жеткен жаңа игі істердің бірі жергілікті халықтың мал шаруашылығына ветеринарлық қызметтің жетуі болды. 1868 жылдан бастап-ақ билік орындары көлемді мал басы шығынына алып келіп отырған эпизотиялық (жұқпалы) чума, сібір язвасы, өкпе қабынуы және аусыл сияқты аурулармен түрлі күрес шараларын іске асыра бастайды. Осы мақсатта уез бастығы жанынан ветеринарлық дәрігер штаты ашылып, қала және селоларда ветеринарлық дәрігерлік пункттер ұйымдастырылады. Мәселен, 1899 жылы ветеринарлық-полицейлік шараларды іске асыру мақсатында әкімшіліктің қарауында 23 ветеринарлық дәрігер, 9 фельдшер және 39 бақылаушы (жұқпалы мал ауруына байланысты) болған [134]. Уез бастықтарына өздерінің қарауындағы елді мекендерде мал арасында жұқпалы аурудың белгісі біліне қалған күнде тез арада төтенше шаралар қарастыру міндеті жүктелді. Белгіленген шаралардың құрамында дәрігерлік-полицейлік, яғни ауру малды сауларынан тез арада ажыратып ұстау, ауру ошақтарына қосымша дәрігерлік күштер жұмсау, ауру шыққан жерлерден басқа уездерге мал айдауға тиым салу, арнайы бақылаушылар жіберіп аурудан өлген малдардың сүйегін жер бетінде қалдырмай өртеп көшу және басқа осы сияқты карантиндік шаралар бар еді [135].

	Өкінішке орай, мал басын аман сақтауға бағытталған мұндай шараларға бөлінген қаржы мардымсыз болғандықтан да ветеринарлық көмек облыстағы қазақ қожалықтарын кең қамти алмаған. Соның салдарынан, мәселен, 1901 жылы 349 бас ірі қара мал өліп, 4179 бас ірі қара жұқпалы ауруға шалдыққан деген себеппен өлтірілген. Мұндай сан 1902 жылы 415 және 1487 бас болған [136]. Дегенмен, кейбір жылдарда қарастырылған ветеринарлық шаралардың жағымды нәтижелері де байқалады. Мәселен, 1903 жылы жұқпалы аурудан 151 бас ірі қара өліп, 232 бас ірі қара сондай ауруға шалдыққан деген себеппен өлтірілген [137].

	Жалпы алғанда, өлкедегі мал шаруашылығының материалдық-техникалық және ветеринарлық базасының әлсіз болуы мал басы санының тұрақты өсуін қамтамассыз ете алмаған. Оны облыс шаруашылығының бейбіт бірқалыпты өсу жолында тұрған 1902-1904 жылдарға тән мына сандық көрсеткіштерден байқауға болады [138]:



	№ 17 кесте.

	1902-1904 жж. мал басы саны





	Біз қарап отырған мезгілдің соңына қарай дәстүрлі мал шаруашылығы жалпы алғанда сол бұрынғы негізде және әдістер арқылы жүргізілді. Ресейлік билік орындары Жетісудағы мал өнімдерінің өсуіне мүдделілік танытқанымен, бұл шаруашылықты жаңа сапаға көтеруге соншалықты ықыласты да емес-тін, сондай-ақ оған қажет мүмкіндігі де шектеулі еді.



	Денсаулық сақтау ісі



	1867 жылғы Жетісу және Сырдария облыстарын басқару Ережесінің Жобасында облыстық басқарма және уез бастығы жанынан дәрігерлік іс бойынша штат қарастырылған болатын [139]. Облыс губернаторы өзінің 1868 жыл есебінде осы жылдың екінші жартысында-ақ Верный, Қапал және Сергиополь уездерінде уездік дәрігерлердің жұмысқа кірісіп кеткенін хабарлап, жарты жылға жуық мерзім ішінде олардың қызметін 634 адамның пайдаланғанын айтады [140]. Алғашқы кезеңде уез дәрігерлеріне негізінен соттық-дәрігерлік қызмет жүргізу және шешек ауруына қарсы егу істері жүргізіледі. Тек осы жылы ғана шешекке қарсы егу шарасы 2745 балаларды қамтиды [141]. Жыл өткен сайын уез және қала дәрігерлерінің міндеті кеңи түскенін байқаймыз. Өз қызметіне кіріскен жылы уез дәрігерлері шешекке қарсы егу ісіне тарту мақсатында жергілікті халықтың арасынан 20 шәкірт даярлап, оларды тиесілі құрал жабдықтармен және дәрігерлік материалдармен қамтамассыз етеді.

	Облыстағы денсаулық сақтау ісін 1893 жылғы 1 қазанға шейін, яғни 1891 жылғы 25 наурыздағы Дала Ережесі облыс өміріне енгізілгенге шейін Облыстық басқарма штатындағы облыстық дәрігер жүргізді. Өз ретінде ол Соғыс Министрлігіне қарады. Ал 1891 жылдың 1-ші қазанынан Облыстық басқарма жанынан облыстық дәрігерлік инспектор штаты ашылып, қала және уездердегі дәрігерлердің қызметін облыстық инспектор басқаратын болды [142].

	1897 жылы патша бекіткен заң бойынша облыстағы дәрігерлік қызмет жаңа штаттық орындармен толықтырылып, облыстағы дәрігерлік жүйе 17 учаскеге бөлініп, кейін ол 19-ға жеткізілді [143]. Олардың әрқайсысында Земскі қаржысына сүйенген 6 орындық ауруханалар жұмыс жасауға тиіс-тін. Бірақ дәрігер мамандарының жетіспеуіне байланысты ауруханалардың біраз бөлігі жұмыс істей алған жоқ [144].

	Облыстағы дәрігерлік мекемелерді мамандармен қамтамасыз ету ісі өте ауыр жүрді. 1892 және 1893 жылдары болып өткен Жетісу облыстық қоғам денсаулығын сақтау комитетінің төтенше кеңестері өлкедегі дәрігерлік қызмет жағдайының ауыр халіне байланысты Түркістан генерал-губернаторына хат жолдап Ішкі Істер Министрлігінен Жетісуға «Харьков, Қазан және Томск университеттерін аяқтаушылардан 30 дәрігерді жіберуін өтінуді» сұрайды [145].

	Дегенмен бұл жағдай кейінгі жылдары да аса үлкен өзгеріске ұшырай қоймағандығы байқалады. 1905 жылы Жаркенттен жазған автор «Бізде, жалпы Жетісудағыдай, дәрігерлік көмек өте ауыр жағдайда. Үлкен кеңістік, жол қатынасының нашарлығы, надандық пен мінездегі тағылық, кедей және сүрең орта бұл өңірде дәрігерлердің тұрақтай алмауына негіз болып тұр. Дәрігерлік учаскелер дәрігерлерсіз бос тұр, жалғыз дәрігер екі, тіптен үш учаскелерді қатар меңгеруге мәжбүр. Сондықтан да мұнда тәуіп пен емшілердің жолы болып тұрғаны сырт көзге бірден байқалады.

	Қалалық аурухана тек Верный қаласында. 20 мың тұрғындары бар Жаркент амбулаториялық көмекке қанағаттануға мәжбүр. Қаладағы дәрігерлік қызметке бар болғаны 200 сом қаржы бөлінген, оның өзі қалалық дәрігерлік алғашқы көмек бөлмесін ұстауға жұмсалып отыр,» – деп көрсетеді [146].

	1913 жылға шейін переселен мекемелерінің дәрігерлік қызметі (шамамен 1906 жылы құрылған) облысқа ертерек келіп қоныстанған еуропалық тұрғындарға қызмет жасап, ал облыс дәрігеріне қарайтын дәрігерлік қызмет жүйесі дербес жұмыс істейді. Осы жылы бұл екі қызмет бірігіп облыстық басқарма жанындағы облыс дәрігеріне бағынды. Сөйтіп облыста қызмет жасайтын дәрігерлік персоналдың саны 124 жетіп, оның сапалық құрамы мынадай көрсеткіштермен сипатталды [147].



	№ 18 кесте.

	Облыстағы дәрігерлік персоналдың құрамы





	Кестеден көрініп тұрғандай дәрігерлік қызметтегі мамандардың басым бөлігі Верный және Пішпек қалалары мен уездерінде жұмыс жасаған. Бұл жағдай аталған қалалар мен уездердің қатынас жолы үстіне және жайлы табиғи ортаға орналасқандығына байланысты болса керек. 1913 жылы облыстағы дәрігерлік қызметке жұмсалған қаржы мынадай көрсеткіштермен сипатталады [148].

	а) қазына есебінен – 152248 сом 90 тиын;

	ә) земскі қаржысынан – 144044 сом 04 тиын;

	б) қалалар қаржысынан – 31002 сом 39 тиын;

	в) әскер ж.б. қаржыдан – 7577 сом 81 тиын;

	барлығы – 334873 сом 14 тиын.

	Яғни, 1914 жылдың 1 қаңтарына қарай 1.331.115 адам болған облыс тұрғындарының денсаулығын сақтауға жұмсалған қаржы жан басына шаққанда 0.25 тиыннан, ал облыс тұрғындарының шамамен 40.336 адамына бір дәрігерден келетін еді. Сондай-ақ, облыстағы дәрігерлік қызмет орындары негізінен қалалар мен уез орталықтарында, переселен селоларында орналасқандықтан да ол қазақ ауылдарына жете алған жоқ. Дәрігерлік көмек қазақ ауылдарына жұқпалы эпидемиялық аурулар кең тарай бастағанда немесе шарықтау шегіне жеткен шақта ғана келді.

	Қорыта айтқанда, өркениеттіліктің негізгі белгілерінің бірі болып табылатын дәрігерлік қызмет Жетісу облысында біз қарап отырған мезгілде бар болғаны бастапқы қалыптасу кезеңінде тұрды және негізінен қоныс аудара келген, сондай-ақ патшалық биліктің әлеуметтік тірегі болған еуропалықтарды қамтыды.



	Несие беретін банк және қазақ-қырғыз қарыз кассасының қызметі.



	Нарықтық қатынастардың пәрменді дамуы облыста түрлі несие беретін банктердің және ұсақ несиелік мекемелердің қалыптасып, көбеюіне алып келді. Верный қаласында ашылған Мемлекеттік банктің, Орыс-Азия банкінің, Сібір Сауда банкінің бөлімшелері мен Қалалық Қоғамдық банкі негізінен жергілікті сауда және өнеркәсіп орындарының несиелік мұқтажын қанағаттандырды.

	1914 жылдың 1 қаңтарына қарай облыста негізінен село тұрғындарының несие мұқтажын қанағаттандыратын 26 ұсақ кредит мекемелері жұмыс істеген. Олардың 19-ы тек орыс тұрғындарға ғана қызмет жасаған, ал қалған 7-нің қызметіне атсалысқандардың құрамында, дүнген, қазақ және басқа ұлт өкілдері де болған еді [149].

	1903 жылы ашылып Жетісу Облыстық Басқармасының қарауында болған Қырғыз несие кассасы жергілікті халықтардың ұсақ несиеге мұқтажын өтеу үшін құрылған болатын. Бірақ қаржы мүмкіндігінің шектеулі болуына байланысты оның қызметі қазақ пен қырғыз қожалықтарының шағын ғана бөлігін қамтыды. Оны 1913 жылдың қаңтары қарсаңындағы бұл кассаның айналымдағы ақша көлемінен байқауға болады [150].

	•Кассадағы бар сома – 4092 сом 65 тиын;

	•Қарызға берілген – 70942 сом 75 тиын;

	Барлығы – 75035 сом 40 тиын.

	Әрине Ресейлік тұсында Жетісу жеріне келіп жеткен жаңалықтар жоғарыда баяндалған фактілермен шектелмейді. Облыс және уез орталықтарының өзара дөңгелекті транспортқа бейімделген жолдармен жалғасуы, облыста почта-телеграф жүйесінің пайда болуы, ішкі Ресейден келіп қоныстанушылардың егін шаруашылығына қажет гидротехникалық құрылыстардың түсуі соның айғағы болса керек. Бұдан тыс білім беру ісіндегі жаңалықтар диссертациалық зерттеулердің 3 тарауындағы бөлімде арнайы қарастырылады.

	Қорыта айтқанда, ХІХ ғасырдың 60-шы жылдары мен 1917 жылғы саяси биліктегі өзгерістерге шейінгі аралықта Жетісу өмірінде Қазақстанның басқа өңірлерінде орын алған жаңалықтар көрініс тапты. Ортағасырлық бұйығы қоғамдық қатынастар торына шырмалған Жетісу елі ендігі уақытта Еуропалық Ресейдің қоғамдық-саяси жүйесіне тартылып қана қойған жоқ, сонымен бірге экономикалық және мәдени өміріне де біртіндеп ене бастайды. Бұл процесс өңірдің жергілікті халқы үшін жеңіл болған жоқ. Өңір енді ғана қарқынды капиталистік даму жолына түскен метрополияның арзан шикізат көзіне айнала бастады, ал оның халқы ұлы державалық кемсіту мен қорлауды басынан кешіруге мәжбүр болды.

	Сондай-ақ Жетісу жерінде тамыр жайғанына жарты ғасырға жуық мерзім болған империялық билік көп ұзамай-ақ өзінің осал жақтарын білдіре бастайды. Бірінші дүние жүзілік соғыстың иіріміне тартылған Ресейдің Қазақстан сияқты шет аймақтарында саяси биліктің бұрыннан пісіп жетіліп келе жатқан қайшылықтары енді терең дағдарысқа ұласқан еді.



	ЕСКЕРТУЛЕР



	1 Отчет по ревизии Туркестанского края, произведенной по Высочайшему повеление Сенатором Гофмейстером Графом К.К. Паленом. Краевое управление. С-Петербург, 1910. С. 7-8.

	2 Сонда. 8-б.

	3 Материалы по истории политического строя Казахстана. Т. 1. Алма-Ата, 1960. С. 281-282.

	4 Отчет по ривизии Туркестанского края… Т. 4. С-Петербург, 1910. С. 97-98.

	5 Сонда. 89-б.

	6 Сонда.

	7 Сонда. 90-б.

	8 Сонда.

	9 Сонда. 91-б.

	10 Сонда. 92, 93-б.

	11 ӨР ОММ. 1-қ., 12-т., 80-іс., 11, 11 об. пп.

	12 Семиреченские областные ведомости. 1889, 16 декабря, № 50; Қазақ Совет Энциклопедиясы. Алматы, 1976. 502-б.

	13 ӨР ОММ. и-1-қ., 14-т., 24-іс, 92-92 об. пп.

	14 Сонда. 20-т., 1753-іс, 18-18 об. пп.

	15 Сонда.

	16 ҚР ОММ. 44-қ., 1-т., 29016-іс, 6 об. пп.

	17 Отчет по ревизий Туркестанского края, пройзведенной по Высочайшему повелению Сенатором Гофмейстером Графом К.К. Паленом. Областное управление. С.-Петербург, 1910. С. 109; ӨР ОММ. и-1-қ., 25-т., 95-іс, 82 об. п.

	18 Отчет по ревизии Туркестанского края. Областное управление. Т. 4, С. 110.

	19 ҚР ОММ. 44-қ., 1-т., 5268-іс, 2,10,13-15-пп.

	20 Тынышпаев М. История казахского народа. Алматы,1993. С. 29-48.

	21 Отчет по ревизии Туркестанского края. С. 102.

	22 Сонда.

	23 Всеподданнейшая Записка, содержащая главнейшие выводы отчета о произведенной в 1908-1909 г.г. по высочайшему повелению, сенатором гофмейстером графом К.К.Паленом ревизии Туркестанского края. Часть ІІ, Административный строй. С-Петербург. 1910. С. 4-5.

	24 Сонда. 27-б.

	25 Сонда. 30-б.

	26 Тынышпаев М. История казахского народа. Алматы, 1993. С. 30

	27 ҚР ОММ. 44-қ., 1-т., 47-іс, 1, 4-4 об. п.п.

	28 Сонда. 2-2 об. пп.

	29 Сонда. 3-3 об. пп.

	30 Сонда. 4-4 об. пп.

	31 Сонда.

	32 Сонда. 7-13-пп.

	33 Сонда. 1-т., 124-іс, 1-26 об. п.п.

	34 ҚР ОММ. 44-қ., 1-т., 512-іс, 16-18 об. п.п.

	35 Туркестанские ведомости. 1879, 14 август, № 32.

	36 ӨР ОММ. и-1. 20-қ., 2192-іс, 3 об. 4-п.

	37 Сонда. 4-п.

	38 Сонда. 5-5 об. п.

	39 Сонда. 5 об. п.

	40 ӨР ОММ. и-1-қ., 27-т., 38 а іс, 30-30 об. пп.

	41 ӨР ОММ. 1-қ., 27-т., 419-іс, 3-3 об. пп.

	42 ҚР ОММ. 44-қ., 1-т., 28959-іс, 70-85-пп.

	43 Материалы по истории политического строя Казахстана. Т.1. Алма-Ата, 1960. С. 283; ҚР ОММ. 44-қ., 1-т., 28959-іс, 71-п.

	44 ҚР ОММ. 44-қ., 1-т., 28959-іс, 70-72-пп.

	45 Сонда.

	46 Сонда.

	47 Сонда.

	48 ӨР ОММ. 1-қ., 20-т., 3801-іс, 5-п.

	49 ҚР ОММ. 44-қ., 1-т., 28959-іс, 70-72-пп.

	50 Сонда.

	51 Сонда.

	52 Сонда.

	53 Материалы по истории политического строя Казахстана. С. 289 (параграф 81).

	54 Сонда. 291-б.

	55 ҚР ОММ. 44-қ., 1-т., 28959-іс, 82-85-пп.

	56 Сонда. 12-іс, 2-п., 2 об. п., 5 об. п; ӨР ОММ. 4-қ., 20-т., 1753 – іс, 17-п.

	57 ӨР ОММ. 1-қ., 20-т., 1753-іс, 17-18-п.п.

	58 Сонда. 17 об. п.

	59 Сонда. 3801-іс, 12-45 об. пп.

	60 Материалы по истории политического строя Казахстана… С. 298, 359-360.

	61 Материалы по истории политического строя Казахстана… . С. 339.

	62 Сонда. 290-б.

	63 ӨР ОММ. 1-қ., 20-т., 3801-іс, 5 об. п.

	64 Сонда. 5-п.

	65 Сонда.

	66 Сонда. 17-18 об. п.

	67 ҚР ОММ. 44-қ., 1-т., 196-іс, 3-4 об. пп.

	68 ҚР ОММ. 44-қ., 1-т., 505-іс, 3-15-п.

	69 Туркестанские ведомости, № 27, 1904, 3 март.

	70 ӨР ОММ. 1-қ., 27-т., 1222 а іс, 10-п.

	71 Отчет по ревизии Туркестанского края, произведенной по Высочайшему повелению Сенатором Гофмейстером Графом К.К. Паленом. Уездное управление. С.-П., 1910. С. 4.

	72 Материалы по истории политического строя Казахстана. Параграф 42-70. С. 286-288; параграф 59-65. С. 357-358.

	73 Сонда. Параграф 65, 78, 79. С. 288, 289.

	74 Сонда. Параграф 70. С. 358.

	75 ӨР ОММ. 1-қ., 27-т., 419-іс, 23-27-пп.; Отчет по ревизии Туркестанского края, …Уездное управление. СПб., 1910. С. 4-5.

	76 Қараңыз: Отчет по ревизии Туркестанского края,…Уездное управление. С. 5.

	77 ӨР ОММ. 1-қ., 27-т., 419-іс, 23-24 об. пп.

	78 Қараңыз: Отчет по ревизии Туркестанского края. …Уездное управление. С. 13.

	79 ҚР ОММ. 44-қ., 1-т., 29016-іс, 6, 9, 14-пп.

	80 ҚР ОММ. 44-қ., 1-т., 47-іс,7-8 об. пп.

	81 Сонда. 22 п.

	82 Қараңыз: Отчет по ревизии Туркестанского края,…Уездное управление. С. 52.

	83 Тынышпаев М. История казахского народа. С. 37.

	84 Отчет по ревизии Туркестанского края,…Уездное управление. С. 52. 61.

	85 Сонда. 46-б.

	86 Сонда. 43-б.

	87 Обзор Семиреческой области за 1913 г. Верный, 1915. С. 36-37.

	88 ӨР ОММ. 1-қ., 27-т., 1216-іс., 5 об. п.

	89 Обзор Семиреческой области за 1897 г. Верный, 1898. С. 5; Обзор Семиречиской области за 1913 г. С. 23-36.

	90 Обзор Семиреческой области за 1897 г. С. 6; Обзор Семиреческой области за 1913 г. С. 23-36; ҚР ОММ. 44-қ., 4826-іс, 56 об. п., 85 об. п.

	91 Обзор Семиреческой области за 1913 г. С. 34.

	92 ӨР ОММ. 1-қ., 20-т., 1753-іс, 2 об., 3 п.; Первая перепись населения Российской империи. 1897, LXXXV. Семиреченская область. 1905. С. VІ; Обзор Семиреченской области за 1913. Верный, 1915. С. 37; ҚР ПА. 3-қ., 1-т., 482-іс, 10-12-пп.; Сонда. 666 – қ., 1-т., 76-іс, 1-7-пп.

	93 Бекмаханова Н.Е. Многонациональное население Казахстана и Киргизии. С. 166.

	94 Сонда. С. 162.

	95 ӨР ОММ. 1-қ., 20-т., 1753-іс, 3-п.

	96 Мұхаметханұлы Н. Қытайдағы қазақтардың қоғамдық тарихы (1860-1920). Алматы, 2000. 85-б.

	97 ӨР ОММ. 1-қ., 16-т., 22-іс, 9 а п.

	98 Отчет по ревизии Туркестанского края, пройзведенный… К.К. Паленом., Областное управление. С. 101.

	99 Қазақ газеті, 1917, 6 желтоқсан, № 254; Қойгелдиев М. Панасыздарға араша түскендер //Қазақ әдебиеті, № 21 (2251), 1992, 22 мамыр.

	100 Первая всеобщая перепись населения Российской империи. 1897, LXXXV. Семиреченская область, 1905. С. ІV,V; Обзор Семиреченской области за 1913 г. С. 37.

	101 Статистика Российской империи. XXVІІ. Волости и населенные места 1893 г. Вып.7. Семиреченская область. С. – П., 1895. С. 16.

	102 Материалы по истории политического строя Казахстана. т. 1. Алма-Ата, 1960. С. 283.

	103 ӨР ОММ. и-1-қ., 27-т., 458-іс, 46-46 об. пп.

	104 Сонда. 46-п.

	105 Сонда. 46 об., 7 об п.

	106 Сонда. 51 об. п.

	107 Отчет по ревизии Туркестанского края … Городское управление. С. 260.

	108 Сонда. 261-б.

	109 ӨР ОММ. и-1 қ., 20 т., 1753 іс, 51 п.

	110 Обзор Семиреченской области за 1893. С. 29.

	111 Обзор Семиреченской области за 1914 г. Верный, 1915 г. С. XLXІ.

	112 Всеподданнейший отчет и.д. военного губернатора Семиреченской области за 1914 год. 8 об. п.

	113 Обзор Семиреченской области за 1893 г. С. 27-28.

	114 ӨР ОММ. и-1-қ., 20-т., 1753-іс, 50-п.

	115 Сонда. 50-50 об. п.

	116 ӨР ОММ. и-1-қ., 20-т., 1753-іс, 45-46-пп.

	117 Обзор Семиреченской области за 1893 год. С. 30-33.

	118 Сонда. С. 32-33.

	119 Обзор Семиреченского области за 1913 г. Верный, 1915 г. С. 71.

	120 Сонда. С. 72-73.

	121 Сельскохозяйственный обзор Семиреченской области за 1915 г. Верный, 1916 г. С. 90-91.

	122 Сонда.

	123 Сонда.

	124 Сонда.

	125 Сонда.

	126 ҚР ОММ. 44-қ., 1-т., 48256-іс, 56 об., 85 об. пп.; ӨР ОММ. 1 – қ., 12-т., 32-іс, 32 об. п.

	127 Социалистическое строительство в селах и аулах Семиречья 1921-1925 гг.// Документы и материалы. Ч. 1. Алма-Ата, 1957. С. 23.

	128 Сонда.

	129 ӨР ОММ. и-1-қ., 12-т., 240-іс, 23 об. 24-п.; Сонда. 396-іс, 32 об. п.; Сонда. 529-іс, 13 об. п.

	130 ӨР ОММ. и-1-қ., 12-т., 240-іс, 23-п.; Сонда. 529-іс, 15-п.

	131 Сонда. 1-қ., 12-т., 529-іс, 15-п.

	132 Сонда. 1-қ., 12-т., 396-іс, 32 об. п.

	133 Сонда. 1-қ, 12-т., 529-іс, 14-п.

	134 ӨР ОММ. 1-қ., 12-т., 80-іс, 14-п.

	135 ӨР ОММ. 1-қ., 20-т., 1753-іс, 7-8-пп.

	136 ӨР ОММ. 1-қ., 12-т., 240-іс, 24-п.; Сонда. 396-іс, 32 об. п.

	137 Сонда. 529-іс, 14-п.

	138 Сонда. 240-іс, 24-п.; 396-іс, 32 об. п.; 529-іс, 14-п.

	139 Қараңыз: Материалы по истории политического строя Казахстана. Т. 1. Алма-Ата, 1960. С. 285; ӨР ОММ. 1-қ., 20-т., 1753-іс, 6-6 об. пп.

	140 ӨР ОММ. 1-қ., 20-т., 1753-іс, 6 об. п.

	141 Сонда.

	142 Обзор Семиреченской области за 1893 год. С. 82.

	143 ӨР ОММ. 1-қ., 12-т., 8-іс, 14 об. п.; Обзор Семиреченской области за 1906 г. С. 96.

	144 Обзор Семиреченской области за 1913 г. С. 93.

	145 Семиреченские областные ведомости. 1890, 27 февраля, № 9.

	146 Туркестанские ведомости за 1905 г., 6 января, № 4.

	147 Обзор Семиреченской области за 1913 г. С. 93.

	148 Сонда. С. 96.

	149 Обзор Семиреченской области за 1913 г. Верный, 1915. С. 73-75.

	150 Сонда. С. 80.





1.3 ДАҒДАРЫСҚА ТІРЕЛГЕН БИЛІК




	Жер тағдыры – ел тағдыры



	Қазақстандағы ресейлік патшалық биліктің қандай жолдан өткенін Жетісудағы әскери губернатор мен облыстық басқарманың белгілі бір қоғамдық өмір саласындағы қызметіне қатысты тарихи фактілерді талдау арқылы көз жеткізуге болады. М. Тынышпаев, жоғарыда айтылғандай, орыс әкімшілігі қызметінің бастапқы кезеңін жергілікті халықтың өміріне көптеген жағымды өзгерістер әкелген тарихи кезең ретінде сипаттайды. Қайраткер-ғалымның бұл пікіріне бізде қосыламыз. Нақты фактілік материалдарға сүйенейік. Орыс әкімшілігінің Жетісуға келіп табан тірегенде, алдынан шыққан негізгі мәселелердің бірі жер мәселесі болды. Өз ретінде бұл мәселенің ішкі анатомиясы бар-тын, яғни: 1) жергілікті халықтың күнделікті тіршілігінде жер қорын пайдалану ерекшелігін, жерге меншік түрін анықтау, сол арқылы орыс билігінің жер мәселесіндегі ұстанымдарын белгілеу; 2) бұрынғы, яғни орыс әкімшілігі келгенге дейінгі жер қорын пайдалану жүйесі мен жаңа әкімшіліктік басқару жүйесі (ауыл, болыс, уез және облыс) орнағаннан соңғы кезеңде жерді пайдалануда қалыптасқан мәселелерді шешу; 3) орталық билік орындарының мақсатты түрде жүргізе бастаған ішкі ресейлік орыс шаруаларын мұнда әкеліп қоныстандыру шараларын жүзеге асыру арнасында «қоныстандыру қорларын» жасау; 4) қазақтарды мүмкін болғанша көбірек отырықшы тұрмысқа көшуге ынталандыру және мәжбүр ету болды.

	Әрине, бұл ретте ресейлік билік аса үлкен мүдделілік танытып қана қойған жоқ, сонымен бірге Жетісудағы жер мәселесін өз пайдасына шешу жолында тәжірибелі отарлаушыларға лайық тапқырлық та таныта білді деп айтуға негіз жеткілікті. Мәселен, Түркістандағы Ресей әкімшілігі өз қызметіне кіріскенде ә дегенде үлкен белсенділікпен қолға алған мәселелердің бірі жергілікті халықтың жерге меншіктік қатынасын анықтау болды. Осы мақсатта жоғарғы билік орындарының тапсыруы бойынша Түркістан генерал-губернаторлығы әкімшілігінің шенеуніктері полковник Николаев, қызметкер Комаров және Кунның осы өлкедегі жер қатынасы жөніндегі талдау еңбектері өмірге келеді [1]. Осы мазмұндағы еңбектердің санатына «Жетісу облысындағы жерге орналастыру жөнінде» атты Аристовтың еңбегін де жатқызуға болады [2]. Түркістан генерал-губернаторлығы кеңсесінің бастығы генерал-майор Гомзин шенеуніктер қаламынан туған бұл зерттеу еңбектерге баға бере келіп «Таким образом вопрос этот с теоретической стороны уже достаточно выяснен. Остается практическая и главнейшая сторона этого дела», – деп тұжырымдады. Ал осы құжатта Түркістандағы Ресей билігі келгенге шейінгі жерді иемдену және игеру мәдениетіне байланысты мынадай баға берілген еді: «Население, обитающее в Туркестанском крае, хотя и жившее под законом мусульманским, но по краткости, неточности и общности его, пользовалось в своих правоотношениях более обычаем, чем законом, который лишь намечал принцип, не развивая его»[3]. Бұл берілген бағаның үстірт жақтары болуы әбден ықтимал, дегенмен оның негізінде шындық жатқаны даусыз. Түркістандағы жер қатынастары пәрменді даму жолында тұрған рыноктық жүйенің талап-тілектеріне сай емес-тін.

	Өз ретінде айта кетелік, Түркістан өлкесін тұтас алған Жетісу облысындағы жер қатынасының өз ерекшеліктері бар еді. Түркістан өлкесінің Жетісудан басқа облыстарында отырықшы егіншілікке жарамды жерлер, әрине, анағұрлым мол болатын. Сондықтан да мұнда дәстүрлі егіншілік мәдениеті айтарлықтай жоғары дәрежеде даму алғандығы мәлім. Ал Жетісу облысында керісінше егіншілікке жарамды жер көлемі табиғи жайлымдардан анағұрлым аз болатын, сондықтан да мұнда ерте замандардан дәстүрлі мал шаруашылығы айтарлықтай өркен жайды. Міне осы негізгі жағдайға байланысты біз қарап отырған тарихи мезгілде бұл екі аймақта жерді иемдену және пайдалану ісінде тек өздеріне ғана тән ерекшіліктері болғаны дау тудырмаса керек [4].

	Ресей империясы Жетісу өңіріне өз билік жүйесін енгізе салысымен бұл аймақты пәрменді отарлау ісіне кірісіп кеткен-ді. Оның бұл әрекеті империяның ішкі губернияларынан Жетісу жеріне орыс шаруаларын әкеліп жаппай қоныстандыру саясатынан көрінді. Қоныс аударушылардың алғашқы легі Жетісуға келгенге дейін бұл өңірді патша өкіметі казак әскері арқылы отарлаумен шектелген болатын. Казактарға өлкені отарлау ісінде патшалық биліктің үлкен сенім артқанын Жетісу казактарының тарихын зерттеуші Н.В. Леденев өз еңбегінде былайша білдірген еді: «Жетісуды әскери қызметке жарамсыз шаруалар арқылы ғана отарлау мүмкін емес. Мұнда кез-келген уақытта көрініс табуы мүмкін шабуылға тойтарыс беретін әскери-егінші қажет. Бұл талапқа Сібір казагы ғана жауап бере алады» [5].

	1867-1868 жылдары енгізілген әкімшілік-басқару жүйесіне шейінгі кезеңде Жетісу жеріне казак қоныстарының орын тебуі жөнінде біз жоғарыда баяндаған болатынбыз. Әскери тірек пункті міндетін атқарған казак қоныстары қазақтарды шұрайлы да құнарлы мекендерінен айырумен бірге, оның егіншілік мәдениетінің дамуына кедергі жасады, мал шаруашылығының дәстүрлі қоныс аудару жүйесін бұзды. Патша өкіметі түрлі артықшылықтар берген казак қоныстары панасыз қазақ жұртына түрлі зорлық-зомбылықтар жасап отырды. Казактар қазақ жері табиғатына немқұрайды қарап, ормандарды ысырапсыз пайдаланып, біразын жоқ етті, жергілікті халықтан тартып алған егіншілікке жарамды жерлерді құнары таусылғанша пайдаланып, сонан соң оларды тастап жаңа жерлерге кетіп отырдыm [6]. Жетісу жеріне қоныстанған казактар үкімет берген түрлі жеңілдіктерді пайдалана отырып, өздеріне бөлінген құнарлы жерлерді тиянақты өңдеп пайдаланудың орнына, ол жерлерді шаруашылығы күйзелген қазақтарға жалға беріп, арзан пайда тауып жатқандығы жөнінде орыс басылымдарында да жазылып жатты [7].

	Казактардың ормандарды ысырапсыз пайдаланып, Жетісудың әсем табиғатына ауыр зардаптар тигізіп жатқанын Түркістан генерал-губернаторы К.П. Кауфман 1867 жылы қазан айында Жетісу өңірінде болған кезінде өз көзімен көрген болатын. Ол казактардың мұндай әрекетіне ашынып, 1871 жылы желтоқсанда Соғыс министрі атына жолдаған хатында былай деп жазды: «Түркістан генерал-губернаторлығы құрылғаннан бері мен Жетісу облысындағы ормандардың сақталуына, олардың жөн-жосықсыз шабылмауына ерекше көңіл бөліп келемін. Дегенмен, соңғы 10 жыл ішінде өңірде ормандар азайып, құрып кету жағдайына жетіп отыр. Ормандарды сақтау тұрғындардың отынға, құрылысқа деген күнделікті қажеттіліктерін өтеу үшін ғана қажет емес. Ормандар жердің құнарлығын, тозбауын қамтамасыз ету үшін аса маңызды. Ормандардың оталуы жердің өнімділігіне тікелей әсер етіп отырғаны байқалуда. Оған Қапал қаласы мен станицасының бүгінгі жағдайы дәлел бола алады. Онда казактардың көрегенсіз әрекетінен ормандар жойылып, егістік алқаптар жарамсыз күйге түсті. Мен осыған орай 1867 жылғы сапарымның кезінде облыс басшысына орманды шабуға шек қою үшін тиісті шаралар қолдануды тапсыруға мәжбүр болдым» [8].

	Әскери күш ретінде отарлау саясатында белсенді рөл атқарған казактар, жергілікті халықты күшпен ығыстыру нәтижесінде алған құнарлы жерлерді игеруге келгенде айтарлықтай жоғары егіншілік мәдениетін таныта алмады. Оны мынадай мәліметтерден аңғаруға болады. ХІХ ғасырдың 80-жылдары Жетісу облыстық басшылығы облыста тұратын казактардың шектен тыс артық жер иемденіп отырғандығын, ал ол жерлердің игерусіз жатқандығын мойындауға мәжбүр болып, казактар иелігінен 214 511 десятина жерді алып, оның 7529 десятинасын қалаларға, ал қалған бөлігін қазақтарға қайтарған [9].

	1874 жылы генерал Колпаковский қазақтардан түскен шағымды ескере отырып, Лепсі уезіндегі казактар иелігіндегі жерді тексеру үшін арнайы комиссия шығарады. Оның құрамында жергілікті қазақ тұрғындардың да өкілдері енген. Осы комиссия жұмысы нәтижесінде тек Лепсі уезінде казактардың иелігінде пайдаланусыз жатқан 10 мың десятина жер қазақтарға қайтарылған. Игерусіз жатқан казактар жерлерін шектеу Қапал және Верный уездерінде де орын алған [10]. Түркістан өлкесі генерал-губернаторы К.П.Кауфман осындай жағдайларды ескере отырып, бұдан кейінгі уақытта Жетісуда казактарды отарлау процесінде пайдалануды біраз тежеу қажет деп санады. Ол егін егіп, шарушылықты дамытуға барлық жағдайы бар казактардың құнарлы 22376 десятина жерді иелене отырып, осы жердің 1526 десятинасын ғана игергендігін өзінің қызметі жөніндегі есебінде баяндады [11].

	Генерал-губернатордың бұл ойын Жетісу облысы әкімшілігі қолдап, өз кезегінде, өлкенің экономикалық потенциалын толығырақ пайдалану ісіне басқа да сословие өкілдерін, әсіресе ішкі губерниялық орыс шаруаларын молырақ тартуды тиімді санады [12]. Басқаша айтқанда казак қоныстарын құру, әскери бекіністер салу патша өкіметі үшін Жетісу жерін отарлаудың өтпелі кезеңі ғана еді. Тиянақты отарлаудың баянды жолы жаңа жерге орыс шаруаларын мейлінше көбірек қоныстандыру екендігін билік орындары жақсы түсінді.

	Орыс шаруаларын шет аймақтарға қоныстандырудың алғашқы кезеңінде помещиктер арзан жұмыс күшінен айырылып қалудан қауыптеніп, шаруалардың шет аймақтарға көшуіне әр түрлі кедергілер қойып бақты. Тек қана арнайы рұқсат қағазы барлар және үкімет тарапынан жеңілдіктер мен көмек ақша алған шаруалар ғана қоныс аудара алатын болды. Патша әкімшілігі қоныс аудара келген шаруалар шет аймақтарда орыстандыру саясатының құралы, отарлаушы әскерлерді толықтырудың көзі болады деп санады. Осыған орай Түркістан генерал-губернаторы фон Кауфман: «Өлкеде орналастырылатын орыс қоныстары кең тарап, өзара тікелей байланыс орнатқан жағдайда ғана олар нағыз маңызға ие болып, үлкен күшке айналады. Осы негізге сүйеніп, облыста жаңадан құрылып жатқан орыс селоларын қазақ қоныстарымен және қалалармен біріктіріп, мүмкіндігінше отырықшы селолардың біртұтас жүйесі қалыптаса алатындай етіп орналастыру қажет»[13], – деп жазған еді.

	Генерал-губернатор фон-Кауфманның нұсқауымен Жетісу облысының әскери губернаторы Колпаковский өңірді орыс шаруалары арқылы отарлаудың жобасын жасап шықты [14]. «Жетісуда шаруаларды қоныстандыру туралы уақытша ережелер» деп аталған бұл жобаны 1869 жылы генерал-губернатор бекітті. Онда Жетісуға келген қоныс аударушылардың жағдайын жеңілдетуді көздеген мынадай шаралар қарастырылған болатын: әрбір қоныс аударушы ер адам басына егіншілікке қолайлы 15 десятинадан жер бөлініп, оған басы артық 15 десятина қосылады; почта тракті бойындағы бекеттерге орналасқандарға 30 десятина бөлініп, оған 15 десятина басы артық жерлер қосымша беріледі; қоныс аударушылар 15 жыл бойы салықтан түрлі міндеткерліктерден босатылады [15].

	Осы жобаға сәйкес облысқа жылына 1375 отбасын қоныстандыру көзделді. 1882 жылдан бастап қоныс аударушылардың саны бұл көрсеткіштен асып түсетін болды. 1882 жылы Жетісу облысына 1718 отбасы қоныс теуіп, олардың 7398-і ер, 6219-ы әйел жынысты болды [16].

	1883-1891 жылдар аралығында Жетісу Өңірінде қоныс аударушылар үшін жаңа поселкелер салынбады. Бұл кезде қоныс аударушылар легі саябырсып қалған болатын. 1892 жылы Ресейдің еуропалық бөлігінде астықтың шықпай қалуына байланысты Ішкі істер министрлігінің рұқсатынсыз Жетісу өңіріне 1769 отбасы көшіп келді. Жергілікті әкімшілік оларға арнап Пішпек уезіне қарасты территорияда Георгиевка және Ивановка поселкелерін құрды [17]. ХХ ғасыр басындағы белгілі статист ғалым А.А. Кауфманның көрсетуінше үкіметтің рұқсатынсыз шет аймақтарға көшіп келушілер ХІХ ғасырдың соңына қарай қоныс аударушылардың 85%-ке жуығын қамтыған [18].

	Бұл кезеңде Жетісу облысы Дала генерал-губернаторлығының қарамағында болғандықтан 1891 жылғы «Ақмола, Семей, Жетісу, Орал және Торғай облыстарын басқару ережесі» бойынша басқарылып, оның 120-бабының 1-қосымшасы қоныс аударушыларға жарамды жерлерді мол алып беруге кең жол ашты. Ол қосымшада:»Көшпенділер үшін артық болуы мүмкін жерлер мемлекеттік мүлік министрлігі қарамағына өтеді»-делінген еді. Мұндай қосымша 1886 жылы қабылданған «Түркістан өлкесін басқару Ережесінде» болмады. Сондықтан да көршілес жатқан Сырдария облысына қарағанда Жетісуды орыс шаруалары арқылы отарлау әлде қайда нәтижелі жүрді.

	Осылайша орыс шаруаларының Жетісу облысына ағылып келуіне толық мүмкіндік жасалды. Алайда, қоныс аударушылар легінің артуына байланысты оларды жерге орналастыруға әкімшілік орындарының мүмкіндігі жете бермеді. Соған орай Жетісу облысына қоныс аударушыларды орналастыру мәселесі бойынша 1895 жылы Омбы қаласында арнайы комиссия құрылды. Бұл комиссия қазақтар мен қырғыздарды жерге орналастырылып алмайынша, яғни басы артық жердің көлемін анықтамайынша қоныс аударуды доғара тұру қажет деген шешімге келді. Мұндай пікірді Ішкі істер министрлігі де қолдап, 1896 жылы 15 маусымда Жетісу облысына орыс шаруаларына қоныс аударуға рұқсат қағаздарын беруге тиым салды [19].

	Сөйтіп, 1896 жылдан Жетісу өңірі қоныс аударушылар үшін жабылды. Жетісуға ешқандай рұқсатсыз, өз бетімен келген орыс шаруалары жерге орналастырылмады. Олар бұрын келген қоныс аударушылардың үйлеріне орналастырылып, соларға жалданып күн көретін болды. Жерге орналастырылмаса да жергілікті тұрғындардан арендаға жер үлесін алуға болатынын естіген орыс шаруаларының Жетісуға қарай ығысқан ағымы тоқтамады. Соның нәтижесінде 1903 жылға қарай Жетісуда рұқсатсыз келген шаруалардың саны 17 мыңға, 1904 жылы 23 мыңға жетті [20]. Осыған орай қоныс аударушылар легін тежеу мүмкін болмағандықтан орталық билік орындары Ресейдің азиялық бөлігіне қоныс аударуға «есік ашық» деп жариялауға мәжбүр болды. Сонымен қатар үкімет қоныс аударушылар шығынын өз мойнына алуды міндеттеніп, қоныс аудару пунктерін ұйымдастыруды жолға қойды.

	1904 жылы 6 маусымда қабылданған «Село тұрғындары мен мещан егіншілерді өз еркімен көшіру туралы уақытша ережеде» егіншілікпен айналысатын және «үкімет қажет деп тапқан» аудандарға барғысы келетін жері тапшы губерниялардан шыққан қоныс аударушыларға бұдан былай үкімет орындарының қолдау көрсететіндігі айтылды. Бұл категорияға жататын қоныс аударушылар үкімет тарапынан түрлі артықшылықтар мен материалдық көмек алуға құқықты болды [21].

	Ішкі істер министрлігі жанынан 1895 жылы Қоныс аудару басқармасы ашылған болатын. 1905 жылы мамыр айында аталған басқарма жаңа құрылған Егіншілік және мемлекеттік меншік министрлігі қарамағына өтті. Бұл мекемеге империя көлеміндегі қоныс аудару мәселесіне байланысты барлық іс-шаралар жүктелді.

	Мұнын артынша үкімет орындары Қазақстан жерін қоныс аударатын бес ауданға бөлді. Олар Торғай-Орал, Ақмола, Семей, Сырдария және Жетісу аудандары еді. 1906 жылы осыған сай Жетісу облысында аудандық қоныс аудару басқармасы ашылды. Ол өз кезегінде Түркістан өлкелік егіншілік және мемлекеттік мүлік Басқармасына бағынды [22].

	Жетісу аудандық Қоныстандыру басқармасы өз кезегінде Қапал, Лепсі, Сергиополь-Бахты, Балқаш-Іле, Жаркент, Верный, Шу, Нарын, Пржевальск және Пішпек аталатын 10 кіші аудандарға (подрайон) бөлінді [23].

	Аудандық қоныс аудару мекемелері әкімшілік тұрғысынан ғана емес, жұмыс жасау әдісі, атқарған міндеттері жағынан да таза отаршылдық мазмұндағы мекемелер еді. Уездік, облыстық деңгейдегі бұл мекемелердің негізгі міндеті жергілікті халықтың пайдалануындағы жердің «артығын» тауып, қоныс аударушыларға учаскелер даярлау, осы мақсатта құрылған жер межелеу топтарының қызметін ұйымдастыру, қоныс аударушыларға тиесілі мемлекеттік түрлі көмектердің уақытында берілуін қамтамасыз ету, қоныс аударушылардың орналасуы барысында пайда болатын әрқилы мәселелерді, солардың ішінде жергілікті халық пен келімсектер арасында туатын дау-дамайды реттеп отыру еді. Ал әкімшілік орындары болса, бұл мекемелердің басына империялық мүдделерді жақсы түсінген, соған қызмет етуге ынталы адамдарды ғана қоюға тырысты [24].

	Аудандық басқармаға қоныстандыру ісінің меңгерушісі жетекшілік жасады. Ол өз ауданындағы қоныстандыру ісінің барысына жауап берді. Оның қарамағында ерекше тапсырмаларды орындайтын және агрономиялық, гидротехникалық, т.б. жұмыстарды атқаратын маман-шенеуніктер істеді. Кіші аудандардағы қоныстандыру мекемесінің меңгерушісі қызметін ерекше тапсырмаларды орындайтын шенеунік атқарды.

	Аудандық қоныс аудару Басқармасы статистикалық, агрономиалық, гидротехникалық, жер межелеу, жол, дәрігерлік, азық-түлік, ветеринарлық, жер бөлу, қоныс аударушыларды жабдықтау бөлімдерінен тұрды.

	Статистикалық бөлім міндетіне облыстағы елді мекендердегі тұрғындардың санын, қоныс аударушылар мен жергілікті тұрғындардың жер пайдалану ретін анықтау, сол жерлерді тарихи және географиялық тұрғыдан зерттеу кірді.

	Агрономиалық бөлім жер қыртысын, өсімдік дүниесін зерттеп, қоныс аударушыларға агрономиалық көмек көрсетумен, тәжірибелік-үлгілі шарушылықтар ұйымдастырумен айналысты.

	Гидротехникалық бөлім шенеуніктері ирригациалық су жүйелерін (арықтарды, каналдарды) салу, өзендер мен көлдерді зерттеу, су көздерін ашу, шөлейтті жерлерді суландырудың тиімді жолдарын табу істерімен шұғылданды.

	Жер межелеу бөлімі облыс тұрғындарының пайдалануындағы жерлерді өлшеумен, егіншілікке жарамсыз жерлердің көлемін анықтаумен айналысса, жол бөлімі қоныс аударушылар орналасқан елді мекендерге баратын жолдардың жобасын жасап, оны салумен, ал дәрігерлік және ветеринарлық бөлімдер қоныс аударушыларға тиісті көмек көрсетумен шұғылданды.

	Жер бөліп беру бөлімі қазыналық жер қорларын анықтаумен, қоныс аударушыларға арналған учаскелер даярлаумен, қоныс аударушыларды жабдықтау бөлімі қоныстанушыларды несиемен қамтамасыз етумен, мектептер ашуды ұйымдастырумен айналысты [25].

	Қоныс аудару мекемесі қазақтар пайдалануындағы «басы артық» жерлерді табуды негізгі мақсаты деп есептеді. Соған орай қазақ шаруашылығына тиесілі жер нормасын анықтауға баса мән берді. Қоныстандыру мекемелері құрылғанға дейін Қазақстанның далалық облыстарында Щербина экспедициасы негізінде жасалған жер нормасы патша өкіметін қанағаттандырмады. Сондықтан да Қоныс аудару басқармасы 1906-1910 жылдар аралығында Азиялық Ресейдің әртүрлі аудандарында қазақ шаруашылықтарын қайта зерттеу жұмыстарын жүргізді. Жетісу өңірінде Румянцев бастаған экспедиция және статистикалық партиялар жұмыс жасады.

	Егер Щербина экспедициасы әрбір орта қазақ шаруашылығына тиесілі жер нормасын сол орта отбасының жылдық тұрмыс шығынына жарайды деген 24 бас малды (жылқыға аударғанда) асырап-сақтай алу мүмкіндігінен шығарса, кейінгі зерттеу жұмысын жүргізгендер ол шығын санын 16 бас малға түсіріп, соған сай жер нормасы көлемін айқындауды ұсынды. Дала облыстарына белгіленген бұл норма Жетісу өңірі үшін тым артық деп саналды. Жетісу облысы жерін зерттеген статистикалық партиялар бұл өңірде жергілікті халықтың мал шаруашылығынан басқа егіншілікпен де шұғылданатындығын көлденең тартты. 1907 жылы Жетісу қоныстандыру мекемесі ұйымдастырған экспедиция қазақтардың жер нормасын Верный уезінде 8.7 бас малмен, Жаркент уезінде 13.10 бас малмен, Қапал уезінде 8.26 бас малмен, Лепсі уезінде 6.82 бас малмен айқындаған дұрыс деп санады [26]. Осылайша жер нормасын қысқарта отырып, жергілікті қоныстандыру мекемелері «артық» жер көлемін Жетісу облысы бойынша 4 949 500 десятина деп шығарды [27].

	Түркістан өлкесіне орыс шаруалары легінің ағылып келуі суландыратын жерге деген сұраныстың күннен-күнге көбейе түсуіне алып келді. Бұл, әсіресе, 1907-1908 жылдары қоныс аударушылардың үлкен толқынының келуіне орай айқын көрініс тапты. Осындай жағдайда қазақтардың пайдалануындағы суармалы жерлерді тартып алу үшін қоныстандыру мекемелері саналы түрде ирригациялық жүйелерді қиратуға дейін барды. Нәтижесінде қазақтар ондай жерлерді тастап кетуге мәжбүр болды. Сенатор К. Паленнің Түркістан өлкесінде жүргізген тексеруі нәтижесінде жасаған есебінде келтірілген мәліметтерге қарағанда қоныс аудару мекемелерінің шенеуніктері Жетісуда 5 100-ден астам отырықшы қоныс ошақтарын қиратқан [28].

	Міне, осы келтірілген мәліметтен отарлық билік жүйесінің қазақтардың егіншілік мәдениетінің дамуына шектеу қойғандығын аңғарамыз. Бұл жөнінде белгілі ғалым, қазақ жері мәселесінің білгірі Т. Шонанұлы: «Отаршылдар саясатының қазақ шаруасының өзгеріліп келе жатқан бағытына жалпы тигізген әсері егіншілікке айналуды кешеңдету болды, иәки тіпті өмірінше егін салмастай қылу болды» [29] – деп жазған еді.

	Жетісу облысындағы қоныстандыру ісін қарастырған зерттеуші В.А. Васильев сол тарихи кезеңде-ақ қоныс аудару саясаты нәтижесінде: «1. Өмір сүруге қолайлы жерлер су бастауларымен және қазақтар пайдаланып отырған жерлермен қоса алынды. 2. Қазақтардың мүддесі аяқ асты етіліп, олардың қалыптасқан көшіп-қону бағыттары бұзылды. 3. Бүтіндей ауылдар ертеден тұрып келе жатқан орындарынан ығыстырылып, дайын су жүйелері және қыстаулардығы құрылыстар бұзылды. 4. Жер кесуде техникалық тәртіптер сақталмай қазақтарға берілген жерлер орыс поселкелерімен араласып, ұлттық шиеленіс өрши түсті» [30] – деп атап көрсеткен болатын.

	Осыған қарамастан қоныс аудару мекемелерінің жергілікті өкілдері Жетісу өңірінде бос жатқан жерлердің көптігі жайында орталық билік орындарына ақпараттар беруден қайтпады. Өз кезегінде Қоныс аудару басқармасы Түркістан өлкесіндегі жергілікті мекемелеріне «қоныс аударушыларға қажетті учаскелерді бос жатқан жерден емес, керісінше халық орналасқан жерлерден іздеу керек» [31] – деген нұсқаулар берумен болды.

	Міне, осындай қалыптасқан жағдайда жергілікті билік орындарында біртіндеп «орталықтан түскен мұндай нұсқаулар бойынша әрекет ету халық наразылығын тудырып, бүкілхалықтық «бүліктің» шығуына алып келуі әбден мүмкін» деген пікір туа бастады. Мұны Түркістан генерал-губернаторы Н.Гродековтың 1906 жылы орталық билік орындарына жолдаған хатының мазмұнынан аңғаруға болады. Ол бұл хатында Түркістан өлкесінің қоныс аударушылар орналасып жатқан басқа өңірден айырмашылығына, қоныс аудару ісін дұрыс жолға қою үшін нендей жағдайларға көңіл бөлу қажеттігіне тоқтала отырып, былай деп жазған-ды: «Түркістан өлкесін тұрғындарының саны мен алып жатқан аумағын салыстыра қарап, соның негізінде бұл өлкеде бос жатқан жерлер көлемі ұлан байтақ деп есептеу түбірімен дұрыс емес. Қоныс аударушылар бағыт алған басқа облыстарға қарағанда Түркістандағы егін шаруашылығы жағдайының өзгеше екендігін есте ұстау қажет. Өлкенің барлық облыстарында егістікті қолмен суғарған жағдайда ғана егіншілікті дұрыс және тұрақты етіп жүргізуге болады. Ресейдің басқа өңірлеріндегідей жаңбырға негізделген егістік түрі мұнда қолмен суарылатын егіншілікке сүйеу ғана. Сондақтан қоныс аударушыларды орналастыру бос жатқан жерлерді іздеп табумен ғана шешілмейді. Жетісу облысына қатысты заң бойынша (1891 жылғы Ереженің120-бабына жасалған 1-ші қосымша) қоныс аударушыларды көшпенділер үшін артық болатын жерлерде ғана орналастыруға болады. Бұдан өзінен-өзі мына жағдай айқындалып шығады: түземдіктердің үлкен қаржы жұмсап, тер төгіп жүргізген су жүйелері, еш уақытта, қарапайым әділдікті барып тұрған сорақылықпен бұзбайынша түземдіктер үшін артық болуы мүмкін емес. Бұл өлкеде орыс поселкелерін құру тарихы, шындығында, жергілікті әкімшіліктің түземдіктерге өздері өңдеп, суарып отырған жерлерінен бас тартқызу жолында жасап отырған құпия қысым жасау тарихы екенін көрсетеді… Қоныстандыру мекемелерінің қызметкерлері көшпенділер үшін шын мәнінде артық болатын немесе аз қаржы жұмсап су жүйелерін жүргізуге болатын жерлерді іздеп табудың орнына, түземдіктер үшін қай жағынан алып қарасақ та артық болмайтын жерлерін олардың еркінен тыс тартып алумен айналысуда. Түземдіктерге, бұл жағдай ауыр тисе де, орыс үкіметінің әміріне үйреніп қалған әдеті бойынша, өз жерлерінен көшулеріне мәжбүр болып отыр. Бірақ мұндай жағдай ұзаққа созыла береді екен деп ойлауға болмайды. Мұндай ахуал халықтың бүлік шығаруына алып келуі мүмкін» [32].

	Алайда, Түркістан генерал-губернаторының бұл хатына орталық билік орындарының көңіл бөлу мәселесін былай қойғанының өзінде, Министрлер Кеңесінде «Американы отарлау барысында еуропалықтар ондағы қызыл нәсілдегі халықпен қандай қатынас орнатқан болса, Жетісуды отарлауда көшпенділермен де сондай қатынас құру қажет,» деген сөздер айтылып жатты [33].

	Жетісу өңірінде жергілікті халыққа деген мұндай қатынастың орнауына Жетісу аудандық қоныс аудару мекемесі аса мүдделілік танытты. 1906 жылы бұл мекеменің меңгерушісі қызметінен О.А.Шкапский босатылып, оның орнына орталық қоныстандыру басқармасының ерекше тапсырмалар бойынша шенеунігі С. Н.Велецкий тағайындалған болатын. «Қоғамдық көзқарасы және практикалық қызметі тұрғысынан алғанда ұлыдержавалық, шовинистік ұстанымдағы С. Н.Велецкий үшін жергілікті халық, оның табиғи мүддесі деген ұғымдар жоқ-тын. Оның сенімді пікірі бойынша, өзі басқарған қоныстандыру мекемесі егіншілікке жарамды жерлерден ешқандай да мүдірместен қоныстандыру учаскелерін ашып, оларға ішкі Ресей губернияларынан келген орыс шаруаларын орналастыра беру керек-тін.

	М.Тынышпаевтың тап басып көрсеткеніндей, Жетісу облысына келген соң қызметін Верный уезінің Шамалған болысындағы егіншілікке жарамды қазақтардың жерін қоныс аударушыларға тартып әперуден бастаған Велецкийдің «алғашқы істеген әрекеттері жергілікті халықтың ғана емес, облыс әкімшілігінің де үрейін алған еді». Орталық қоныстандыру басқармасы берген ерекше өкілдік құқына сүйенген Велецкийдің ұстанған бағыты отарлау саясатында басқа, ұстамдылық әдістерді қолданған Жетісу әскери губернаторы генерал М.Е. Ионовқа ұнай қойған жоқ еді» [34].

	С.Н.Велецкий жер және басқа қоғамдық мәселелерді шешуде ашықтан-ашық күшке сүйенуді жақтап: «Қоныс аудару ісін шешу үшін батыл табандылық пен күшті үкімет қажет,» – деп санады. Оның ойынша, өзі басқарып отырған қоныс аудару мекемесі егіншілікке жарамды жерлерден қоныс аудару учаскелерін ашып, оларға Ресейдің ішкі губернияларынан келген орыс шаруаларын ешқандай да именбестен орналастыра беруі қажет еді.

	Жетісу облыстық қоныс аудару мекемесін басқарып отырған С. Н.Велецкийдің мұндай әрекеттері жайлы хабарлар Түркістан генерал-губернаторына жетісімен ол 1908 жылы 10 қыркүйекте Жетісу облысы әскери-губернаторы атына Ташкенттен мынадай мазмұндағы жеделхат түседі: «Генерал Гродековтың жергілікті тұрғындар иеленген қыстаулары, шабындықтары және егістік жерлері тек төтенше жағдайда ғана алынсын деген қатаң бұйрығына қарамай, сіз басқарып отырған облыста мұндай жағдайлар кең етек алып отырғаны байқалады. Қоныс аудару мекемесі неге қырғыз-қазақ жерлерін әуелде алып қойып, соңынан оларға басқа жерге орналасуды ұсыну тәжірибесін іс жүзінде көп қолдануда? Неге қырғыз-қазақтарға ұсынылған жерлерге қоныс аударушылардың өздерін бірден орналастыруға болмайтындағын түсіндіруіңізді сұраймын» [35].

	Осы жеделхатқа орай Жетісу облыстық басқармасында 24 – қыркүйекте арнайы жиналыс өткізіледі. Жиналыста Велецкий баяндама жасап, онда: «Жетісу облысында қоныс аударушыларға учаскелер құру ісінде Дала облыстарын басқару Ережесіндегі 120-баптың бірінші қосымшасы негізінде, яғни көшпенділерге артық болатын жерлер алынсын деген заң басшылыққа алынуда.

	Мұндай артық жерлерді иелерінен алуға байланысты қырғыз-қазақтардың мүддесін қорғау үшін қандай жерлерді оларға қалдыру қажет екендігін анықтау керек. Бұл жағдайда Дала Ережесінің 119-бабы басшылыққа алынғаны жөн. Онда көшпенділер қоныстанған жерлер, оның бар байлығы мемлекет меншігі ретінде мойындалады делінген. Өзінің меншіктік құқын пайдалана отырып, мемлекет қырғыздар иелігінен өзіне қажет деген кез келген жерді қырғыздар үшін артық деп жариялай алады» [36] – деп мәлімдеді. Яғни оның пайымдалуынша, жергілікті тұрғындар тағдыры, олардың жерлерінің алыну-алынбауы немесе қандай көлемде алынуы үкіметтің, оның шенеуніктерінің ар-ожданына байланысты болып шықты.

	Жетісу облысы қазақтарының жерін алуға байланысты Велецкий баяндамасында өзінің әрекетін ақтай отырып, былай дейді: «Қазақтардың құқын қорғаушылар заңды дұрыс түсінбегендіктен менің әрекетімді сынауда. Ереженің 120-122-баптарында қырғыз-қазақтардың қыстаулары және өңдеп отырған жерлері қоғамдық пайдалануға беріледі, оның ішінде құрылыстары және бау-бақшалары бар жерлер өңделуі тоқталмайынша немесе құрылыстары бұзылмайынша атадан балаға мұра болып қала береді делінген. Қырғыздар және олардың адвокаттары осы бапты айтылған заңға сүйеніп, өздері өңдеп отырған жерлерді алынбайды деп санауда. Алайда, жоғарыда айтылғанға салыстыра отырып қарайтын болсақ, қырғыздар иелігіндегі кез келген жер мемлекет меншігі екендігіне, көшпенділерге ол жерді тек қоғамдық пайдалануға ғана берілгендігіне көз жеткізуге болады. Бір сөзбен айтқанда, қоныстанушылар учаскелерін құру үшін қырғыздарды көшіруге тура келеді, ал оларды жерлері артық басқа қырғыздардың арасына орналастыруға болады. Өйткені, Жетісуда ешкім иеленбеген бос жатқан жерлер жоқтың қасы, әсіресе ондай жерлер қоныстанушылардың отарлауы үшін өте қажет деп саналатын, ауыр және қымбат су жүйелерін жүргізуді қажет етпейтін аудандарда тіптен жоқ» [37].

	Велецкийдің пікірінше, жергілікті халық тарапынан пәрменді қарсылық болуы мүмкін емес, егер ондай қарсылық көріне қалғанда, үкімет орындары оны аяусыз жаншып басу керек болатын. Ол өзінің алдына қойған мақсатын жүзеге асыру барысындағы әрекеттерін заңға қайшы келмейтіндігін негіздеуге тырысып бақты. Оның осы жолда жасаған жүгенсіздіктерін, яғни қазақтардың қолмен суғарып, егін егіп отырған жерлерін «артық» деген сылтаумен тартып алуға бейімділік танытып отырғаны жайында Жетісу облысының әскери-губернаторы генерал Ионов Түркістан генерал-губернаторына мәлімдеумен болды [38].

	Түркістан генерал-губернаторы егер қоныстандыру ісі Велецкийдің ұстанымы бойынша жүре беретін болса, онда ол бүкіл халықтық «бүлік» туғызуы әбден мүмкін деп қауіптеніп, орталық билік орындарынан Велецкийді қызметінен босатуды талап етті [39].

	Осы тартыс барысында орталық билік Велецкий жағына шығып, оның ұстаған бағытын қуаттады. 1907 жылы Жетісу әскери-губернаторы генерал Ионов, оның артынша Түркістан генерал-губернаторы Гродеков орындарынан босатылды. Орталық билік орындары мен жергілікті әкімшілік арасындағы «түсінбеушілік» 1909 жылы өлкенің генарал-губернаторлығы қызметіне реакциалық пиғылдағы генерал Самсонов, ал Жетісу облысы әскери губернаторлығына генерал Фольбаумның тағайындалуымен шешімін тапты. Генерал Самсонов өзінің 1909 жылы атқарған қызметі жайында патшаға жазған хатында «Еуропалық Ресейде жер тапшылығынан туындаған шиеліністі Түркістан өлкесіне орыс азаматтарын орналастыру арқылы шешуге болады,» – деп түйіндейді [40].

	Сол тұста патша өкіметі Түркістан өлкесіндегі жергілікті тұрғындардың жерін алуды заңдастыру жолын да қарастырып жатқан болатын. 1886 жылғы 12 маусымда бекітілген Түркістан өлкесін басқару Ережесінде қазақтан артылған жерді қазына өз пайдасына алады деген қосымша жоқ еді. Бұл жағдай өлкедегі қоныстандыру мекемелеріне тым жайсыз тиетін. Сондақтан да олар орталықтан дала облыстарын басқару Ережесіндегі қосымшаны Түркістанды басқару Ережесіне де тездетіп енгізуді өтініп жатты.

	«Көшпелілер үшін артық болуы мүмкін жерлер Жерге орналастыру және Егіншілік бас басқармасы қарауына өтеді» деген қосымша 1910 жылы 7 сәуірде Мемлекеттік Думаның жалпы жиналысында қаралып, қабылданды. Мемлекеттік Кеңестің енгізген редакциалық өзгерісінен соң, бұл заң жобасы 1910 жылы 7 желтоқсанда Мемлекеттік Думада қайта қаралып, Мемлекеттік Кеңестің енгізген өзгерісінен соң қабылданып, сол жылғы 19 желтоқсанда патша оны өз қолымен бекітті.

	Қазақтар иелігіндегі жердің көптігіне орталық биліктің көзін жеткізу мақсатында жергілікті қоныстандыру мекеме қызметкерлері «артық» жерлер қатарына шөлді, құмды жерлерді де кіргізді. Жарамды жерлердің жалпы көлеміне болыстықтар бойынша ешнәрсеге жарамайтын қамысты, батпақты жерлер, тау етектері, арасынан өтуге болмайтын итмұрын және басқа да тікенді бұталары бар қопалар, суландыруға келмейтін далалы жерлер, койтасты жерлер жатқызылды. Оның үстіне межелеу жұмыстары ұқыпсыздықпен, күрделі қателіктер жіберу арқылы жүргізілді. Топографтардың жұмыстарын ешкім қадағаламады және олардың көпшілігі өз мамандығына сай келмейтін, қызметіне қарапайым адалдығы жоқ, өздері арасында жұмыс істеп жүрген халықпен әділ қатынаста болуға ықылассыз адамдар еді.

	Іс жүргізетін шенеуніктер тарапынан межелеу жұмысына мұндай қатынас жағдайында әрбір болыстықтардан қоныстанушыларға өлшемді тең жер бөлуді күту қисынсыз еді. Бір болыстықтан қоныс аударушылар үшін тым үлкен жер кесілсе, екіншісінен тіптен аз алынды. Мұндай жағдай жергілікті халық арасында түсінбеушілік туғызып жатты.

	Жетісу облысы қоныстандыру мекемесі қызметкерлерінің өз жұмысына жауапсыздықпен қарауы салдарынан қазақтардың жерсіз қалып отырғандығы туралы осы мекеменің бөлім меңгерушісі былай деп жазды: «Көп жағдайларда қазақтар иелігінен жерлерді алуда заңсыздыққа жол берілді. Егер жер заңдық негізде алынатын болса, онда жерінен ығыстырылған қырғыздарға құндылығы жағынан өздерінің игеріп отырған жерінен кем емес жер бөлініп берілуі тиіс, бірақ мұндай іс-шара жүзеге асырылмады. Жер бөліп беретін уақытша комиссиялар «пәлен жерден жер беріледі» деген жоспарын көрсетеді де, алайда ол жоспар орындалмайды. Есесіне қазақтар пайдаланып отырған жерлер иелігінен алынып, олар жерсіз қаңғырып қалады» [41].

	Жетісуда қоныс аудару мекемелерінің осындай әрекеттерге барып отырғанына 1908 жылы 21 тамызда Верный уезінің Шығыс-Талғар болысына қарайтын қазақ ауылдарының өкілдері граф К.К. Паленнің атына шағымданған. Ол шағымда Шығыс-Талғар болысында 14351,5 десятина жерді қоныс аудару мекемесі «артық» деп тапқаны, осы кесілетін жерде қазақтардың 74 қыстауы барлығы айтылып, граф К.К.Паленнің өздеріне араша түсуі өтінілген болатын [42].

	Граф К.К. Пален Түркістан өлкесін тексеру барысында осындай шағымдарды жинастырып, өзінің есебінде Жетісу қоныс аудару мекемесінің жүгенсіз әрекеттері қазақтардың шаруашылықтарын күйзеліске түсіруде деген тұжырымға келген болатын [43].

	Жетісудағы қоныс аудару мекемесінің жүгенсіздігі жайлы сол кезеңде орыс басылымдарында да жазылып жатты. «Современник» журналының 1912 жылғы санында бұл жайлы былай деп жазылды: «Нұсқаулар мен циркулярларды оқып көріңіздер, қоныс аудару мекемесінде істейтіндердің, уақытша комиссиялардың қызметтеріне көңіл бөліңіздер, олардан қырғыздар меншігін дөрекі түрде саудаға салу, талау, алдау-арбау жасырынып жатқандығын көруге болады» [44].

	Отарлық билік орындары қоныстанушыларды жер үлесімен қамтамасыз ету үшін қазақтарды жаппай отырықшы тұрмысқа көшіру қажеттігін жақсы түсінді. 1908 жылы маусымда Министрлер Кеңесі қазақтарды қоныстанушылармен теңеріп, жан басына 15 десятинадан жер бөліп беру арқылы отырықшылыққа өткізу керек деп шешім қабылдады. Сондай жоба 1909 жылы 12 сәуірде Думаға қарауға берілді. Қазақтардың отырықшылыққа көшуі олардың жерлерін «артық» деген желеумен қоныстанушыларға көбірек алып беруге мүмкіндік туғызатын. Бұл істе әсіресе Жетісу облыстық қоныстандыру мекемесі белсенділік танытты. Ол жөнінде Велецкий 1909 жылғы қызметі жайлы есебінде былай деп жазды: «1909 жылы қырғыздарға (қазақтарға) тиесілі жер үлесі нормасын анықтап, оларды бір жола отырықшы тұрмысқа көшіріп, ал соның нәтижесінде артылған жерлерді облыстық отарлау ісіне жарату үшін алғаш рет облыстағы барлық қырғыздардың жерді пайдалану және шаруашылық жүргізу тәжірибесі статистикалық зерттеуге, сондай-ақ жылына екі уезден зерттеп, бұл істі үш жылдан асырмай аяқтау жоспарланып отыр» [45].

	Отырықшылыққа негізінен кедейленген қазақ қожалықтары ғана өте бастады. Қазақ қожалықтарының кедейленуінің өзі де патша өкіметінің қоныстандыру шараларымен тығыз байланысты. Мұны Верный уезіне қарасты Тайторы болыстығының старшыны Санғұлы Жансейітовтың қоныстандыру мекемесіне жазған шағымынан аңғаруға болады: «Жетісу облысында Ресейден келген қоныс аударушыларды орналастыру басталып және оларға ең жақсы, топырағы құнарлы жерлер алынып жатқандықтан біздің көшпенділердің жағдайы қиындап кетті. Сондықтан, біз отырықшылыққа өтуге келістік» [46].

	Мұндай мазмұндағы өтініштер мұрағат құжаттарында көптеп кездеседі. Олардың барлығында дерлік қазақтардың отырықшылыққа көшуі шаруашылықтағы күйзеліспен, яғни қоныс аудару саясатының нәтижесімен байланыстырылған. Патша өкіметінің ең құнарлы деген жерлерді қоныстанушылардың пайдасына кесіп алуы қазақ қожалықтарын тығырыққа тіреп, олардың біразының дәстүрлі шаруашылық жүргізу мүмкіндіктерін шектеді. Ондай қожалықтар көп ұзамай отырықшылыққа көшуге мәжбүр болды. Отырықшылдыққа кедейленген қазақ қожалықтарын көшіп жатқанын 1909 жылы Верный қаласында өткен облыстық ауыл шаруашылық съезіне қатысушылардың әскери-губернаторға жолдаған хатындағы мына бір жолдар да айғақтай түседі: «Қазіргі уақытта, өкінішке орай қазақтардың басым көпшілігінің кедейленгені сонша, олардың бір орыннан екінші орынға көшіп-қонуға қуаты жоқ. Сондықтан да ондай қазақ қожалықтары отырықшылыққа бір жола көшті» [47].

	Жергілікті отарлық билік орындары қазақтарды отырықшыландыру шарасына олардың жерін тонаудың жаңа бір тәсілі деп қарады. Бірақ, сонымен бір уақытта қазақтардың ешқандай кедергісіз отырықшы тұрмысқа өтуіне түрлі тосқауылдар қойылды. Көп жағдайда жергілікті билік орындарынан отырықшылыққа өту үшін арнайы жер бөліп берулерін сұраған қазақтардың өтініштері жауапсыз қалдырылды. Мәселен, Лепсі уезінің Мақаншы-Шілікті болысындағы қазақтар атынан Мірсейіт Елебаевтың, сол уездегі Мақаншы-Садыр болыстағы қазақтарының, Қапал уезі Көлдей-Жұмас болыстығындағы 52 үй иелері атынан жазған Досымбек Телғозинов пен Еренші Райымбековтердің өздері орналасқан жерлерге поселке құрып, отырықшы тұрмысқа өтуге рұқсат сұрап жазған өтініштері түрлі негізсіз себептермен қанағаттандырылмай, кейінге қалдырылып отырған [48]. Себебі, отырықшылыққа көшуге тілек білдірушілер өтініштерінде өздері бұрыннан тұрып келе жатқан жерлерінің бір бөлігін орыс шаруалары сияқты поселке құрып орналасу үшін сұраған болатын. Ал бұл жерлер ең құнарлы, суландыру жүйелері жүргізілген жерлер болғандықтан орыс әкімшілігі оларды қазақтарға бергісі келмеді. Көп жағдайда қазақтар өтініштеріне жергілікті билік орындары «ретіне қарай шешіледі» деп жауап берумен шектелді.

	Қазақтарды жерге орналастыруда қоныс аудару мекемесінің шенеуніктері отырықшы тұрмысты насихаттап: «сендерге бөлініп берілген жерлер өздерің пайдаланып отырған жерлеріңнен аз болуы мүмкін, алайда ол жерлерді сендерден ешкім ешуақытта алып қоя алмайды. Бұған толық сенулеріңе болады,»-деп уәде етті. Қазақтар шенеуніктер сөзіне иланарын немесе иланбасын білместен олар белгілеп берген учаскелерге орналаса бастайды. Учаскелердің пәлен жерден берілгендігі туралы уақытша комиссиялар арнайы қаулы шығарып бекітеді. Қаулы заңдақ күшіне енеді. Алайда көп ұзамай, қазақтар орналасқан жерге орман шаруашылығы қызметкерлері келіп «бұл жерде орман саяжайлары құрылуы қажет» деп, уақытша комиссия қаулысын мойындамайтындығын мәлімдейді. «Екі ортада шыбын өлетіннің» кебін киген қазақтар қоныстандыру мекемелері қызметкерлерінің жауапсыз тірлігінен жерсіз қаңғырып қалады [49]. Ал отаршыл әкімшілік болса жерінен айырылған қазақтардың тағдырын ойлап басын ауыртқысы келмеді.

	Патша өкіметі шенеуніктерінің пайымдаулары бойынша көшпенділерден жер қанша көп тартылып алынса, сонша көп көлемде олар отырықшы тұрмысқа өтулері тиіс болатын. Ал іс жүзінде қалыптасқан жағдай әкімшілік орындарының бұл ойының негіссіз екендігін көрсетті.

	Сол тұста қазақтардың жерге орналасуына кедергі болған жағдайлардың бірі отырықшы тұрмысқа өткен қазақтар иелігіне тиген жерінің көлеміне қарай емес, әрбір түтін басына міндетті түрде салық төлеулеріне байланысты болды. Бұл жағдай, әрине бұрын ұлан байтақ жерде мал бағып, еркін жүрген қазақтарға, енді аз ғана жер алып, өзіне қыры мен сыры белгісіз кәсіппен айналысып, бұрынғыдай мөлшерде салық төлеу өте ауыр тиді.

	Осылайша, патша өкіметі бір жағынан, қазақтарға жер бөліп беріп жарылқаймыз, егіншілікпен айналысуға жағдай жасаймыз деп жар салса, екінші жағынан, қоныс аударушылар үшін ең құнарлы жерлерді, дайын су жүйелерін тартып алып, ең соныңда қазақтардың жер бөліп беру жөнінде өтініп жазған хаттарын жауыпсыз қалдырып отырды. Нәтижесінде патшалық Ресей әкімшілігі қазақтарды шөл далаға, тау-тасты, сортаң жерлерге ығыстырып, өзінің отарлаушыға тән озбыр пиғылын іске асырды.

	Орыс шаруаларының Жетісу өңіріне қоныс аудара бастаған 1832 жылдан 1914 жылға дейінгі аралықта мұнда 191 орыс поселкалары пайда болды, оларда 169.322 адам тұрды [50]. 1916 жылғы мәлімет бойынша Түркістан өлкесінде құрылған 941 орыс поселкелері мен станицалары қарамағында 1 900 000 десятина жер немесе өнделген жерлердің 57.6% болды. Басқа сөзбен айтқанда, Түркістанда өмір сүрген әрбір орыс нәсіліндегі адамға 3.17 десятина, ал жергілікті тұрғындар иелігіне 0.21 десятинадан өңделген жерден келді. Яғни өз жерінде өмір сүрген халықтардың пайдалануындағы егіншілікке жарамды жері келімсектерге берілген жерден 15 есе кем болды. Осылайша өлкедегі халықтардың 94%-ын құрайтын жергілікті халық шаруашылыққа жарамды жерлердің 42.4%-ын ғана иеленді. Мұндай қорытындыны Түркістандағы жер мәселесі бойынша маман Мырзағазы Есболұлы да жасаған. Оның есебі бойынша 1916 жылға дейін Жетісу облысында жергілікті тұрғындар қарамағынан «казак-орыстарға 667 мың десятина, қалаларға 3700 мың десятина, ескілік келімсектерге 232 мың десятина, жаңа келімсектерге 1277 мың десятина, қазынаға 1750 мың десятина» жер алынған [51].

	Жетісу өңіріне қоныс аударып келген орыс шаруалары кеңестік ғылыми әдебиетте «жерді игеріп, егін егетін диқандар», «алдыңғы қатарлы егіншілік мәдениетін әкелушілер» ретінде дәріптелді. Алайда, патша өкіметінің қоныстандыру саясаты тың жерді игеру бағытында емес, керісінше, байырғы тұрғындар егін егіп, мал бағып, су жүйелерін жүргізіп игерген құнарлы жерлерді келімсектерге тартып алып беру арқылы жүргізілді.

	Патша өкіметінің қоныс аудару саясаты нәтижесінде «өлкеге келген орыс шаруаларынан қазақтар егін салуды, шөп шабуды үйренді, отырықшылдық пайда болды, өлкедегі өндіріс күштерінің дамуы жеделдеді» деген кеңестік әдебиеттегі бір жақты тұжырым тарихи шындыққа толық қабыса бермейді. Керісінше, қоныстандыру шаралары қазақ қоғамы экономикасының эволюциялық дамуына түрлі кедергілер тудырды.

	Жетісу облысына алғашқылар болып келген казактар да, отарлық билік орындары егіншілік мәдениетін дамытады деп сенген орыс шаруалары да өлкеге айтарлықтай жаңа шаруашылық жүргізу тәсілін алып келе алмады. Казактар болса 1906 жылы өздеріне берілген жердің тек 15%-ға дейінгі бөлігін ғана игеріп, қалған жерлерді игермеді немесе қазақтарға жалға берді. Ал енді орыс шаруаларына келсек, олар казактардан ұзап кете алмады. ХХ ғасырдың басында ұйғырлар мен дүнгендер әрбір десятина жерден орта есеппен 75 сом 40 тиыннан пайда түсіріп жатқанда, орыс шаруаларының пайдасы әрбір десятинадан 19 сом 29 тиыннан аспады [52]. Мұның себебін К.К. Пален орыс шаруаларының жерді тағылық тәсілмен игерумен байланыстырады [53]. Г. Сафаров орыс шаруаларының өлкеге алып келген «егіншілік мәдениеті туралы былай дейді: «Орыс қонысаударушысы Түркістанға жоғары егіншілік мәдениетін алып келді деп ойлау қателік. Әсте, өйтіп ойлауға болмайды. Өйткені, орыс шаруасы мұнда жыртқыш секілді келіп, қолына түскенді тек қана тұтынумен болды» [54].

	Жетісу өңіріне келген қоныс аударушылар өздеріне үкімет тарапынан берілген артықшылықтарды емін еркін пайдаланды. Келімсектер тіпті, отарлық билік орындары тартып әперген жерлерге де жан ашырлықпен қарамады, жердің құнарлығын арттыру жолында ештеңе істемеді. Түркістанда тексеру жүргізген сенатор К.К. Пален қоныс аударушылар өздеріне тиесілі жерді жүдетіп жібергендігін, жерге ешқандай тыңайтқыштар ендірмей отырғандығын, олардан неге тыңайтқыштар қолданбайсындар деп сұрағанда біреулері «ол үшін тезек даярлау керек, ал ол үшін көп жұмыс қажет» – деп өздерінің ерінетіндігін айтса, екінші біреулері үй жанында ондай тыңайтқыш түрі үйіліп жатса да, «бізде тезек жоқ»-деп жауап беретіндігін, алайда, осы поселкелерге жақын орналасқан неміс менониттері өмір сүретін елді мекендерде жағдай тіптен бөлек екендігін, мұндағы немістер үкімет тарапынан ешқандай көмек алмаса да, шаруашылығының өнімділігін арттырып отырғандығын, тіпті ертеден егінмен айналысатын орыс шаруашылығына қарағанда көшпенділердің егіншілігі алдыңғы сатыда тұратындығын ашына жазған [55].

	Сол кезде «Туркестанские ведомости» газеті «ауыл шаруашылығын жүргізу жағынан жергілікті халық біздің орыстарға қарағанда әлде қайда жоғары тұрды», «олар жергілікті халықтан суғару жүйелерін жүргізуді, арықтар қазуды үйренді», ал «ауыл шаруашылығы жұмыстарын жүргізу ісінде қырғыздарды жалдауда» деп көрсеткен болатын [56].

	Әкімшілік орындарының қоныстанушылар пайдасына қазақтар иелігіндегі жерлерді кесіп алуына наразылық таныту Жетісу өңірінде барған сайын өрістей түскен-ді. «1899 жылдан кейін қазақтар мен орыстар арасындағы этникалық жанжалдар (қақтығыстар) даладағы өмірдің сипатты белгісіне айналды» деп Т. Рысқұлов өте дұрыс жазған еді [57]. Мұны Т. Седельниковтың қазақтардың қоныс аударушылармен қақтығыстары ХІХ ғасырдың соңында жиілене түскендігі, аграрлық толқулар негізінде бірқатар облыстарда, соның ішінде Жетісу облысында күшейтілген күзет жұмыс істегені туралы келтірген мәліметтері де растай түссе керек [58].

	Жетісу өңірінде аграрлық толқулар қоныс аудару мекемесінің шенеуніктерінің жер кесу жұмыстарына жол бермеу, «артық» деп табылған жерлерді тастап кетпеу, өздерінің бұрынғы жерлеріне егін егіп отырған орыс шаруаларының егістігін жылқы табанымен таптатып өту, қоныстанушылармен қақтығысу түрінде көрініс беріп жатты.

	Мәселен, 1907 жылы тамызда Верный уезі Ырғайты болыстығының қазақтары қоныс аудару мекемесінің жер кесу үшін жіберген топографтарының жұмысын тоқтатып тастап, оларға Бесмойнақ шатқалында жер кесу жұмыстарын жұргізуге тиым салған. Осындай әрекетке барғаны үшін Ырғайты болысының Шоқай Дайырбеков, Жамбасбай Алашев, Оңбала Әжіқұлова, Саида Қолдабаева, Мысбала Балықбаева және Кәнеш Байсеркина деген тұрғындары қылмысты деп танылып, сотқа тартылған [59].

	Верный уезі Мойынқұм болысында 1909 жылы қоныс аудару мекемесінің жер кесу жұмыстарына наразы болған ру ақсақалдары бірлесіп, Мемлекеттік думаға жер мәселесі бойынша шағым түсірудің жолдарын қарастырған. Осы іс-шараны ұйымдастырушылар ретінде анықталған 26 ру ақсақалдары да сотқа тартылды. Әскери-губернатор Фольбаум енді қайтып мұндай әрекетке баратын болса оларды 5 жыл мерзімге жер аудару керектігін қатаң ескертті [60].

	Әскери-губернатордың мұндай ескертуіне қарамастан осы жылдың күзінде Мойынқұм болысының қазақтары қоныстандыру мекемесінің жер кесушілерін, топографтарын қарулы күзетіне қарамастан ұрып-соққан. Осындай әрекетке барғаны үшін Сиқымбай Жанғазин, Көлбай Байсабин, Жамбай Байсабин және Нұрбай Берегезовтер ісі Түркістан өлкелік әскери сотына тапсырылады [61].

	Жетісу өңірінде жер мәселесінің шиеленісуінен туындаған қақтығыстар жыл өткен сайын жиілей түсті. Отарлық билік орындары қазақтар арасындағы аграрлық толқуларды басуда әскери-полициялық аппаратқа ғана емес, өзінің әлеуметтік-саяси тірегіне айнала бастаған орыс шаруаларына да сенім артты. Осылайша Жетісу өңірінде отарлаудың өктем, тұрпайы күшке сүйенген әдісі үстем алып жатты. Отарлық билік орындары Ресей мен қазақ қоғамы арасындағы, қатынаста бағындырушы мен бағынушы арасындағы байланысты ғана көрді.



	Мәдениет орыстандыру – құралы



	Патша өкіметі отар аймақтардағы мәдени және рухани өмірді қатаң бақылауға алып, оны өз уысынан шығармауға тырысып бақты, отар елдің мемлекеттік рухын қалайда жою ниетінде оның ұлттық санасын тұмшалап, тілінен, дінінен, дәстүр-салтынан айыруға тиіс болған шараларды жоспарлап, іске асырды. Міне осы мақсатта алдымен жергілікті халықты шоқындыруға, сөйтіп оны орыстармен араластырып жіберуге аса үлкен мән берді.

	Түркістан өлкесіндегі оқу-ағарту ісін өркендетуге зор үлес қосушы ретінде дәріптелген Н.П. Остроумов 1886 жылы көшпелі халықтардың хрестиан діні мен мәдениетін қабылдау қабілеті төңірегінде ой қозғап, миссионерлердің назарын қазақ даласы мен Түркістан өлкесіне бұру ниетімен былай деп жазды: «Ресей боданы азиялық көшпенділердің адамгершілік, мәдени жағынан өрлеуі және православиялық орыс халқымен бірігуі үшін христиандықты қабылдаудан басқа жол жоқ. Мұнсыз азиялық көшпенділер төменгі даму деңгейінде қалып, мемлекеттің табиғи дамуын тежеп, оның болашақтағы саяси біртұтастығы мен құдыреттілігіне қауіп төндіреді» [62].

	Отарлық билік орындарының шенеуніктері отар аймақ халқының рухани болмысына терең бойлап ену үшін миссионер ғалымдардың алдына ол халықтың дінін, тілін, әдебиетін, фольклорын, әдет-ғұрпын, салт-санасын, тарихын, психологиялық ерекшеліктерін жан-жақты терең зерттеу міндетін қойды. «Шығыстану қоғамының міндеті, – деп жазды. 1881 жылы Түркістан әскери округы қолбасшысының орынбасары Мациевский Ташкентте жұмысқа кірісе бастаған Шығыстану қоғамының мүшелеріне, – Шығысты зерттеу емес, Шығыс халықтарын орыстандыру» [63].

	Христиан дінін қазақтар арасында насихаттау ісі өлкеде миссионерлік қоғамның бөлімшелері ашылған соң кең өріс ала бастайды. 1899 жылы 28 мамырда Мәскеу митрополиті Владимирдің ұсынысы бойынша Түркістан епископы өлкеде «Православиялық миссионерлік қоғамның бөлімшелерін ашуды қолға алды» [64]. Соның нәтижесінде 1901 жылы 11 қарашада Верный қаласында ресми түрде епархилық комитет құрылып, оның құрамына қаланың бас көтерер шенеуніктері мен әскери адамдары, көпестер енді [65].

	Отаршыл билік орындары христиан дінінің жағдайын нығайта түсу мақсатында шіркеу, монастыр салу үшін жер және қаржы бөліп отырды. Сонымен бірге христиан дінін қабылдағандарға түрлі артықшылықтар жасап, оларға қолдау көрсететіндігін де танынытты. Православие дініне өткендерге жәрдем ақша бөлініп отырды. Патша үкіметі жәрдем ақшаның мөлшерін белгілеуді жергілікті әкімшілік орындарының өз еркіне берді [66].

	Орыстандыру, шоқындыру ісі жер мәселесімен де тығыз байланыстырылды. Мәселен, генерал-губернатор Колпаковский қоныс аударған орыс шаруаларын қазақтар арасына село етіп қоныстандыруға көп көңіл аударды. Христиан дінін қабылдағандарға қоныс аударушыларға берілетін түрлі жеңілдіктерді де жасауға тырысты. Бұл жөнінде орталыққа ұсыныстар да жасалынды [67].

	Патша өкіметінің өлкеде шоқындыру, орыстандыру саясатының іске асуы барысы жайын Қ. Кемеңгерұлы «Қазақ тарихы» атты еңбегінде былайша көрсеткен-ді: «қазақты шоқындыру саясаты туды. Мұны орындау үшін ел арасына миссионерлер шыға бастады. Бұлардың ісі ұлттыққа зияндығы сезіле бастаған соң, қазақтар қарсы құрал қылып, исламға өте бейімделді. Дүниеге қызығып шоқынған орыс қалаларындағы қазақ жұмыскерлерден, ашаршылық жылдарда өлім халіне жеткендерден, рудан пана таба алмай тығылған ғашық жарлардан бірен-саран шоқынғандар болды»[68].

	Жетісу облысындағы әкімшілік орындарының қолдауына сүйенген миссионерлердің шоқындыру жолындағы әрекеті нәтижесінде 1897 жылы қазақтардан 75, татарлардан 32, ұйғырлардан 3 адам христиандықты қабылдаған [69].

	Отарлық билік орындары орыстандыру саясатын халық-ағарту ісімен де ұштастырды. Ресей империясының үстемдігі Жетісу өңіріне орнаған бетте мұнда орыс тұрғындарына арналған оқу орындары ашылып, қызмет ете бастаған-ды. Жетісу өңірінде ең алғашқы орыс оқу орыны қазақтар қоныстанған Сергиполь станицасында 1852 жылы ашылған еді. Отаршыл әкімшілік жүйенің қолдауымен Жетісуда ашылған орыс оқу орындары приход училищесі, алты станицалық мектеп (Кіші Алматы, Сергиполь, Ұржар, Лепсі, София, Қапал станицаларында) және бір поселкелік мектеп болды [70].

	Түркістан генерал-губернаторлығымен бірге оның құрамында Жетісу облысы құрылған соң өлкедегі орыс оқу орындарын басқару жергілікті әкімшілік қолына өтті. Бірақ өлкедегі оқу орындарын арнайы басқарып Халық ағарту министрлігіне тікелей бағынатын арнайы әкімшлік аппарат 1876 жылға дейін болмады. Мұндай кешеуілдеу негізінен жаңа отар аймақты әскери-әкімшілік жағынан басқаруды игеріп алудың бірінші кезекке қойылуына байланысты еді. Сондықтан да бастапқы кезеңде Түркістан өлкесіндегі халық-ағарту мәселесімен генерал-губернатордың өзіне тікелей айналасуға тура келді. 1867 жылы 25 қазанда Түркістан генерал-губернаторы Кауфман өлкедегі әскери-губернаторға халық-ағарту ісін қолға алу жөнінде нақты нұсқаулар жөнелтті. Оның Жетісу облыстық әскери-губернаторы Колпаковскийге жолдаған нұсқау хатында: «Халық ағарту ісіне империялық мүдде тұрғысынан қарап, облыста приход мектептерінің санын көбейту жолында қолдан келген шараның бәрін жасаңыз. Приход мектептерін ашуда әкімшіліктегі қаражаттан басқа, облыстағы қоғамдар мен жеке адамдардан да қаржы тартылсын. Мектептер орыс елді мекендері мен қоныстарында ашылуы тиіс», – делініп, оқу ісіне облыстық деңгейде әскери-губернатор, уездік деңгейде уезд бастықтары жетекшілік ететіндігі айтылған еді [71].

	Мемлекеттік қазынадан бөлінген қаржы бастапқы кезде казак станицалары мен орыс поселкелеріндегі тұрғындардың балаларын оқытуға жұмсалды. Жергілікті қазақ-қырғыз балаларын оқытуға қазынадан қаржы бөлу көзделмеді. Оның үстіне сол кезде жергілікті халық орыс мектептеріне сенімсіздікпен қарап, балаларын оған бермейтін. Сондықтан да әкімшілік орындары жергілікті халықтар арасында халық-ағарту ісін дамытуға қаржы бөлудің қажеті жоқ деп есептеді.

	Дегенмен, жергілікті халық балаларының орыс оқу орындарында оқымауы Түркістан генерал-губернаторы Кауфманды алаңдатқан-ды. Оның пікірінше, жергілікті халық балаларының орыс мектептерінде оқуы империяның тұтастығын қамтамасыз етіп, олардың орыстық рухта тәрбиеленуіне жол аша түсетін. Соған орай Кауфман Жетісу облысы генерал губернаторына: «мектептерде православиялық діні нанымындағы балалармен бірге мұсылман балалары оқымауда. Халық-ағарту ісіндегі мұндай бағыт тіптен дұрыс емес. Орыс мұсылмандарын оқыту ісінде олардың православие дінінде қабылдамағандығы кедергі болмауы тиіc Біздің міндетіміз православие дініндегілерді де, мұсылмандарды да Ресейге пайдалы азамат ретінде қалыптастыру» [72] – деп жазған болатын.

	Осыған байланысты генерал-лейтенант Колпаковский облыстағы уез бастықтарына қазақ балаларын приход училищелеріне тартуды көздейтін шаралар қолдану жөнінде тапсырма береді. Ол сонымен бірге қазақтардың көшпелі тұрмыс кешетіндігін ескере отырып, уез орталықтарында қазақ балалары үшін жатып оқитын арнайы пансион үйін салу жөнінде ұсыныс енгізеді. Бірақ уездегі приход училищелеріне қазақ балаларын тарту табысты жүре қоймайды. Мұны Қапал уезінің бастығы полковник Рейнтальдың 1876 жылы 19 қаңтарда генерал-губернаторға берген мәлімдемесінен аңғаруға болады. Мәлімдемеде Қапалдағы приход училищесіне қазақ балаларын оқыту мақсатында пансион ашылғанымен, оған 15 ғана қазақ баласын тарту мүмкін болғандығын хабарлаған [73].

	1876 жылы мамырда орталық билік орындарының ұйғарымы бойынша Түркістан өлкесіндегі оқу орындары Халық ағарту министрлігі қарамағына өтті. Мұның артынша осы жылы 1 шілдеде Халық ағарту министрлігіне тікелей бағынатын Түркістан өлкесі оқу орындарының Бас басқармасы құрылды. Өлкедегі оқу орындары басқару генерал-губернатор жанындағы Бас оқу инспекторына жүктелді. Бірақ арада көп уақыт өтпей 1879 жылы маусымда Халық ағарту министрлігі Түркістан өлкесіндегі халық училищелерінің инспекторлары туралы ережені бекітті. Бұл ережеге сәйкес өлкедегі оқу орындар үш аудандық инспекцияға бөлініп, әрқайсысы жеке аудандық халық училищелері инспекторы қарауында болатын болды. Аудандық халық училищелерінің инспекторлары өз кезегінде өлкелік бас оқу инспекторына бағынатын.

	Ереже бойынша Жетісу облысы бірінші аудандық инспекцияға қарап, аудандық халық училищелерінің инспекторы Верный қаласында, яғни облыс орталығында орналасатын болды [74]. Жетісу облысында 1879 жылы приход училищелерін және станицалық, поселкелік мектептерді қайта ұйымдастыру жүрді. Соның нәтижесінде приход училищелері Халық ағарту министрлігінің 1872 жылы ережесіне сәйкес қалалық училищелер болып қайта құрылды. 1879 жылғы 1 маусымнан бастап станицалық және поселкелік мектептер 1828 жылғы Уставқа негізделген приход училищелері деп аталдатын болды [75].

	Патша өкіметінің шеткері аймақтарындағы орыс тұрғындарына арналған оқу орындарының жүйесі Жетісу облысында 1876 жылдан бастап орта дәрежелі білім беретін мектептердің ашылуымен ерекшелене түсті. Мұндай орта білім беретін оқу орындар-гимназиялар Жетісу облысында 1876 жылдан бастап бой көтере бастаған еді. Жетісудағы ең алғашқы гимназия 1876 жылы 1 шілдеде Верный қаласында төрт кластық прогимназия түрінде ашылып, 1879 жылдан 6 кластық прогимназия, кейінен 1881 жылдан бастап 8 кластық гимназия болып қайта құрылған еді.

	Жетісу облысында бұдан өзге қыз балаларға орта білім беретін гимназия да болды. Ол Верный қаласында 1877 жылы 1 наурызда үш кластық прогимназия болып құрылып, 1879 жылдан бастап жеті кластық гимназия ретінде қызмет ете бастады.

	Патша өкіметі қазақ халқы арасында гимназиялық орта білім тарату белгілі дәрежеде империялық мүддеге сай келеді деп те есептеді. Бұл жөнінде Верныйдағы ер балалар гимназиясының директоры сол тарих кезеңде өз пікірін былайша білдірген еді: «Гимназия оқу жоспарын және оқытушылардың саны мен сапасын жақсы жолға қойған оқу орны болғандықтан қазақтарға орыс тілі, арифметика, орыс тарихы және жағрафия секілді т.б. пәндерден нақтылы білім бере алады. Мұндай деңгейдегі білімді басқа бірде-бір орыс мектебі бере алмайды. Гимназияда оқылатын пәндер және оқыту әдісі қазақ оқушыларының бойына орыс адамына құрметпен қарайтын сезімді ұялатады. Қазақ оқушылары осындай орындарда алған білімінің тәжірбиесі арқылы орыстар тек билеушілер ғана емес, сонымен бірге жоғары сауатты адамдар екендігін ұғынады» [76].

	Жергілікті халық балаларын оқыту үшін патша өкіметі орыс-түзем мектептерін ашуды қолға алған-ды. Жетісу жерінде орыс-түзем мектептерінің ашылуы орталық билік орындарының орыстандыру саясатымен үндесіп, соны жүзеге асыру шаралары ретінде көрініс береді.

	Түркістан өлкесінде орыс-түзем мектептері ХІХ ғасырдың соңына қарай ашыла бастады. Орыс-түзем мектептерінің меңгерушілеріне арналып «құпия» түрде берілген нұсқауда: «Орыстармен жергілікті тұрғындарды біріктіріп жіберу үшін орыс тілін түземдіктерге үйретуге үлкен көңіл бөлінсін. Бұл мемлекеттік мәні бар шара. Сондықтан бұратаналарды орыстардан оқшаулайтын нәрселердің бәрін орыс-түзем мектептері басшылары барынша меңгеруі тиіс. Бұл үшін мыналарды орындауды ұсынады: түземдіктердің сеніміне кіру үшін ұстамды болу; сырттай болса да олардың діні мен салт-дәстүріне құрмет көрсету, себебі олар бізге балаларын сеніп тапсыруы қажет. Шама-шарқыларың келгенше бұратаналардың тілін және әдет-ғұрпын үйренгендерің абзал. Мұндай қасиет орыс мұғалімдері мен оқыған түземдіктер арасында байланыстар орнауына ықпалын тигізеді» [77].

	Мұсылман дін өкілдері имамдар мен молдалар орыс түзем мектептерін шоқындырудың бірден-бір көзі санап, мұсылман балаларын мұндай оқу орындарға бермеуге шақырды [78]. Олардың сөзіне ерген, әрі мұсылмандық дәстүр ғасырлар бойы қалыптасып, етіне сіңген халық орыс-түзем мектептеріне балаларын беруден бас тарта бастады. Соның нәтижесінде 1902 жылы Қапал уезіндегі үш орыс-түзем мектебінде 57, Жаркент уезіндегі 4 орыс-түзем мектебінде 158, Верный уезіндегі 4 орыс-түзем мектебінде 270 оқушы ғана білім алатын болған [79].

	Мұның өзі патша өкіметі орыстандыру құралы ретінде қараған орыс-түзем мектептерінің алдына қойылған міндеттің орындалмай жатқандығын аңғартатын. Сондықтан да орыс-түзем мектептерінің сәтсіз жұмысының астарын іздестіруді бастаған жергілікті әкімшілік орындары оны өлкеде мұсылмандық білім беру орындарының кең тарауымен байланыстырды.

	Жетісу өңіріне патшалық Ресей үстемдігі орнағанға дейінгі кезеңде басқа жерлердегі секілді, мұнда да халық ағарту саласының негізгі буынын мұсылмандық оқу орындары құрайтын. Мұрағат құжаттарының көрсетуіне қарағанда 1840 жылдары-ақ Жетісу өңірінде мұсылмандық білім беру жүйесі халыққа нақтылы қызмет жасап жатқан [80]. Соның нәтижесінде ХХ ғасыр басында бір ғана Лепсі уезіндегі әр-бір мың ер адамнан 63-і мұсылманша сауатты болған, ал Қапал уезінде мұсылманша білім алғандардың саны 6265 адам болған [81]. Жетісу облыстық әскери-губернаторына 1886 жылы келіп түскен толық емес материалдарға қарағанда облыста 7909 бала (6157 ұл, 1752 қыз) мұсылмандық білім алып жатқан. Бұл балаларға мұсылмандардың білім беру жолында 361 молда қызмет еткен [82].

	Мұсылмандық білім берудің қазақ жерінде қалыптасуы мен дамуы ислам дінінің таралуына байланысты екені белгілі. Қазақ жерін отарлаудың алғашқы кезеңінде патша өкіметі жергілікті халықтың «дініне төзімділік» таныту бағытын ұстанды. Ол негізінен жергілікті феодалдық топ өкілдерінің сеніміне ие болып, отарлық саясатты онан әрі тереңдете жүргізу мақсатында жасалған айла-әрекет болатын. Мұны қазақ даласында ислам дінінің жалпы жағдайымен шұғылданған шенеуніктердің әкімшілік орындарына беріп отырған мәліметтерінен аңғаруға болады. Осындай мәліметтердің бірінде: «Біздің даладағы үстемдігіміздің бастапқы кезеңіндегі саяси мүддеміз қырғыздарға және бүкіл Орта Азияда олардың дініне қол сұғылмайтындығы жөнінде сенім қалыптастыруды талап етті. Ол өз жағымызға хандар мен сұлтандарды және даладағы ықпалды адамдарды тартуға тікелей байланысты болды» [83] – деп көрсетілген.

	Патша өкіметі отарлау процесі барысында православиалық Ресейге қарсы ислам дінінің қорғаныс-ұйтқылық, рухани қарсылық ұйымдастырушы күш міндетін атқаратынын жақсы түсінді. Сондықтан ислам дінінің түркі халықтарының өміріндегі ықпалын әлсіретіп, соңынан оны жоюға үлкен ынта қойды. Ислам дінін патша өкіметі өзінің саяси міндеттерінің жүзеге асыру жолындағы негізгі кедергі ретінде бағалады. Шеткері аймақтардағы халықтарлды орыстандару жолындағы патша өкіметінің сойылын соғушылардын айла-әркеттерінің бірі-мұсылман халықтарын ғасырлар бойы қолданып келе жатқан араб графикасы негізіндегі жазуын қолданудан шығару болды. Араб жазуын мұсылмен халықтарының қолдануын қалайда ығыстырып, оның орнына кириллицаны енгізуді жүзеге асырып қалуда Н.И. Ильминский, Н.П. Остроумов секілді миссионер ғалымдар белсенділік танытып жатты. Н.И. Ильминскийдің пікірінше, әліпби қай уақытта да дінмен бірге қабылданған, мәселен, Батыс Еуропа латын әліпбиін латын шіркеуі, орыстар грек әліпбиін славян шіркеуі арқылы қабылдаған. Татарлар, қазақтар және т.б. түркі халықтары өзге мұсылман елдері тәрізді араб жазуына ислам дінінің таралуына байланысты көшкен. Араб жазуы-оларды ислам дінімен байланыстырушы үлкен құрал. Сондықтан, оның ойынша, түркі халықтарының жазуына орыс әліпбиін енгізу арқылы «екі қоянды бір оқпен өлтіруге болады». Біріншіден, оларды мұсылман дінінен айыруға, екіншіден, біртіндеп православиеге көшіруге болады [84].

	Миссионер ғалымдардың тікелей араласуымен Халық ағарту министрлігі 1870 жылғы 16 наурыздағы ережеге сәйкес оқу-ағарту ісін мұсылман халықтарын рухани езгіге түсіру арнасына бұрған еді. Бұл ереже бойынша мұсылмандық оқу орындарында орыс тілін оқыту міндетті болды. Отаршыл әкімшілік сауаттылықтың өлшемі орыс тілінде оқу және жазу деген көзқарасты қалыптастырды. Ал түркі тілдес мұсылман халықтардың өз жазуы сауаттылық өлшемі болмады. Мектеп, медреселер ашуға орыс тілі мұғалімдері болған жағдайда ғана рұқсат берілді. Түркияда, Бұхарада және басқа да Шығыс елдерінде білім алып қайтқандарға империя көлеміндегі мектеп, медреселерде ұстаздық етуге тиым салынды. Сонымен бірге мұсылмандық оқу орындарында балаларын оқытқысы келгендердің бәрінің оқу орны бастықтарынан бұл үшін берілген үлгіде рұқсат алған куәлігі болуға тиіс еді.

	Мұндай куәлік үшін 50 тиыннан алым алынатын. Оқытуға рұқсат беретін куәлік алудан бас тартып, балаларын мектептер мен медреселерге өз бетімен берген адамдарға бірінші жолы 10 сом, екінші жолы 30 сом айып төлеттіретін, ал үшінші ретте ондай адамдар 5 тәуліктен 15 тәулікке дейін абақтыға жабылып, одан әрі балаларын мұсылман оқу орындарына оқытуына тиым салынатын [85].

	Түркістан өлкесінің генерал-губернаторы фон Кауфман мұсылмандық оқу орындарға «араласпау саясатын» ұстанған-ды. Оның пікірінше, жергілікті мұсылмандық оқу орындарының ісіне араласпау, яғни олардың бақылаусыз болуы күйреуге әкеліп соқпақ, мұсылмандық оқу орындарын орыс-түзем мектептері күнделікті өмірден бейбіт түрде ығыстырып шықпақ. Алайда, Жетісу облысында орыс-түзем мектептері мұсылмандық оқу орындарды ығыстыра алмады.

	Қазақ ауылдарында негізінен мұсылмандық білімді таратушылар татар молдалары болды. Жергілікті әкімшілік орындары мұндай молдаларды көшпелі молдалар деп атады. 1882 жылы толық емес мәліметтерге қарағанда Жетісу облысында 281 көшпелі молда болып, олардан 4608 қазақ-қырғыз балалары білім алған [86].

	Жетісу облысындағы мұсылмандық оқу орындар бастапқы кезде мектептерден тұрды. Мектептер мұсылмандық білім берудің төменгі сатысын, яғни бастауыш білім беру жүйесін құрайтын.

	Патша өкіметінің жалдамалы жандайшаптары бүкіл империяны мекендеген ұлттар мен ұлыстардың патша өкіметінің саясатына наразылығын ауыздықтуда сан қилы әрекеттер жасап, оның ішінде халықтар арасында алауыздық туғызу саясатын жүргізіп, бір-біріне айдап салып, олардың бірігіп күш қосуына тосқауыл жасауға тырысты. Бұл істе билік орындары алдымен қазақтарды татарлардың рухани әсерінен бөлектеп ұстауды, араластырмауды мақсат етіп қойды. Сондықтан мұсылман балаларының бір мектепте оқуына қарсы болып, әрбір мұсылман халқы балаларының бөлек оқуын жіті қадағалап отырды. Осылайша 1876 жылы Жетісу облыстық оқу ісі меңгерушісі Верныйда татар мектебінде оқып жатқан қазақ балаларын мектептен қуып жіберіп, олардың бұл мектепке қайтып келуіне тиым салды [87]. Жетісу облыстық оқу инспекторының бұл әрекеті ешқандай заңдық негізге және ережелерге сай келмейтін. Ешқандай да оқу ережесінде мұсылмандық оқу орындарында мұсылман халықтарының балалары бөлек оқысын деп көрсетілмеген еді. Сондықтан Жетісу облыстық оқу ісі меңгерушісінің әрекетін «Бөліп алда, билей бер» саясатының нақты көрінісі ретінде бағалауға болады.

	Жетісу облыстық оқу ісі меңгерушісінің әрекеті облыстағы басқа уездерде де көрініс тапты. Мәселен, Қапал уезі бастығының 1879 жылы 14 мамырда Жетісу облыстық әскери-губернаторға жолдаған мәлімдемесінде: «Қапал қаласында екі мұсылман мектебі бар. Оның біреуі бұдан отыз жыл бұрын ашылған. Мұсылман мектептеріндегі балаларды оқыту әдістерімен танысу мақсатымен мен жуырда осы аталған екі мектепте болдым. Осы танысу кезінде уездегі көршілес болыстардың қырғыз балалары да мектепте оқып жатқанын көрдім. Бұл қырғыз балаларының сауаттылыққа деген құштарлығын аңғартса керек. Бірақ мұсылман мектептерінде орыстарға қарсы рух беретін құранның оқытылатынын ескеріп, қырғыз балаларын мектептен шығарып жібердім және олардың мұнда оқуына тиым салдым. Мен сіздің құзырыңызға осы әрекетімді хабарлай отырып, мұны жоғары әкімшіліктің мүддесіне сай келетіндігіне көз жеткізу үшін уез бастықтарын мұсылман мектептеріне қандай қатыста болу керектігін көрсететін нұсқаулармен қамтамасыз етуіңізді сұраймын» [88], – деп көрсетілген.

	Осыдан кейін, көп ұзамай 1879 жылы 30 мамырда Жетісу облыстық әскери-губернаторы уез бастықтарына құпия түрде мынадай мазмұндағы нұсқау жолдады: «Барлық мұсылман мектептерінде құран оқытылады. Оның ілімі негізінде оқушылар бойына орыстарды жек көрсететін сенім қалыптасады. Мұхаммед Пайғамбардың ілімі өлкені басқарудағы орыс үкіметінің мүддесіне сай келмейді. Мұндай мектептерде оқып шыққан қырғыз балалары жақын арада даладағы мұсылман миссионерлеріне айналуы ықтимал. Сондықтан да уез және қала басшыларына қырғыз балаларының мұсылман мектептерінде оқуын жиі қадағалауды ұсынамын» [89].

	Мұсылман мектептеріне жергілікті әкімшілік орындары Түркістан халықтарын діни негізде біріктіретін рухани күш ретінде қарап, оған тежеу салу жолында әрекеттерге көшті. Мұсылмандық факторға үлкен қауіппен қарап, оның отаршылдық жүйге қарсы күш екенін түсінген патша өкіметі мұсылмандық оқу орындарды құрту мақсатында түрлі шаралар ұйымдастыра бастады. Патша әкімшілігі, әсіресе облыстың әскери-губернаторы мен халық училищелерінің инспекторлары мұсылман мектептерін тіпті қадағалап отырды, олар исламға қарсы іс-әрекеттің нәтижелі түрде қазақтар арасына орыс оқуын тарату, яғни орыс-түзем мектептерін көптеп ашу деп есептеді.

	1886 жылы Жетісу облысында тұрақты түрде қызмет ететін 144 мектеп болған. Оларда 3340 ұл және 1504 қыз бала оқыған. Бұдан өзге қазақ ауылдарында молдалардан 4179 ұл және 491 қыз бала білім алып жатқан [90].

	Жетісудағы қазақтар мен өзге де мұсылман халықтар арасында мұсылмандықтың әсерін әлсірету үшін жергілікті әкімшілік орындары мұсылман мектептерінде орыс тілін оқытуды талап етті. Мұндай талап орындалмаған жағдайда мұсылман мектептері жабылуы тиіс болды.

	Жетісу облыстық әскери-губернаторы 1898 жылы 10 сәуірде уез бастықтары мен Верный қаласы полицмейстріне берген нұсқауларында мұсылман мектептерінің мәселесін оларға орыс тілін оқытуды енгізу арқылы шешуді тапсырды.

	Халық училищелері инспекторлары мұсылмандық оқу орындарында орыс тілі пәнінің оқытылуын талап етуде аса белсенділік танытып жатты. Олар мектептерде болуын жиілете түсіп, халықтың ығырына тиді. Сондықтан да жергілікті халық тарапынан оқу инспекторларына шағымдандан хаттар орталық билік орындарына да жетіп жатты. Халық ағарту министрі атына түскен хаттардың бірінде: «Біздің жұртқа халық училищелерінің инспекторлары тіптен таныс емес, бөтен адамдар. Халық училищелері инспекторлары арасында миссионерлік қоғамдардың мүшелері де бар болғандықтан мұсылмандар оларға өз діндеріне қол сұғушылар деп қарайды. Сондықтан халық училищелерінің инспекторлары мұсылмандар арасында ешқандай да беделге ие емес. Мұндай адамда мұсылмандық қоғамдарға ықпал етіп олардың қаржыларына ашылған мектептерге орыс тілін енгізуге ықпал етеді дей алмаймыз… Мектеп-медреселерді орыс тілін оқытпаса ашуға тиым салу мұсылмандарға ауыр тиюде, тіпті бұл орындалмайтын шарт. Мұсылман мектептерінде орыс тілін оқытуды халық училищелері инспекторларының талап етуін халық балаларға ана тілі мен діни негіздерді үйретуге үкіметтің әдейі жасап отырған кедергісі ретінде қабылдауда. Мұсылмандық оқу орындарға орнатылған бақылаулар және онда жүргізілетін тексерулер жүйесі мұсылмандарға деген сенімсіз қате пікірден туындаған. Мұндай жағдайда мұсылмандық оқу орындардың дамуына мүмкіндік жоқ. Сондықтан үкімет орындары қол астындағы мұсылмандардың оқу орындарына сеніммен қараса дейміз» [91], – делініп көрсетілген.

	Орталық өкімет орындары мұндай шағымдар бойынша белгілі бір шара қолдануға асықпады. Бірақ Жетісу облысында орыс тілін оқыту бағдарламасына енгізбеген мұсылмандық оқу орындарды жабу халық наразылығын туғызып, толқуларға алып келуі мүмкін деп сезіктенген Түркістан генерал-губертаторы Жетісу Әскер-губернаторына арнайы хат жолдап, орыс тілін енгізудің жаңа жолдарын қарастыруды ұсынды. 1898 жылы Жетісу облысында мұсылмандық оқу орындарының саны 164 болды, онда 268 адам дәріс беріп, 4397 бала білім алып жатты. Бұл мектептердің 72-сі Верный уезінде, 39-ы Жаркент уезінде, 9-ы Қапал уезінде, 3-і Лепсі уезінде болды [92].

	Түркістан генерал-губернаторы Духовский қызметке тағайындалысымен мұсылмандық оқу орындарды орыстандыруға кедергі жасайтындығын ескере отырып, онымен күресудің жолдарын қарастыра бастады. Осыған орай орыс мемлекетінің құдіреттілігінің символы ретінде мектеп-медреселерде император портретінің ілініп тұруын талап етіп, мұны халық училищелерінің инспекторларына қадағалауды тапсырды [93].

	Мектеп-медреселерде император портретінің ілініп тұруын жергілікті халық қолдай қоймады. Мұндай ахуалды мұсылман халықтары өздерінің дініне қол сұғушылық деп қабылдады. Сондықтан да халық училищелерінің инспекторлары билік орындарына берген мәлімдемелерінде мектеп-медреселерде император портретінің ілінбей тұрғандығын атап көрсетіп жатты. Мәселен, Лепсі уезінен Жетісу облысы әскери-губернаторына келіп түскен осындай мәлімдемелердің бірінде: «Әңдіжанда болған 1898 жылғы бейберекеттіктен кейін мектеп-медреселердің қызметін бақылау және онда император патша ағзамның портреті болуын қадағалау тапсырылғанына байланысты бұл іс қолға алынуда. Бірақ мектептерде император портреті ілінбек түгілі оқушылар императордың өзі кім екенін білмейді. Оның орнына оқушылар Бұхара мен Ауғаныстанның әмірлерін және түрік сұлтанын жақсы біледі. Мектептерді ылғи қадағалап тұрмаса олардың бағыты орыс саясатына қауіпті» [94], – делінген.

	Патша өкіметінің мұсылмандық оқу орындарға деген реакциялық саясаты оның ішкі саясатта жүргізген басты міндеттерімен, яғни орыс емес халықтарды, соның ішінде қазақ халқын да орыстандыру арқылы Ресей империясының тұтастығы мен үстемдігін нығайта түсуге бағытталған әрекеттерімен тығыз байланыста жүрді. Мұсылмандық оқу жүйесіне патша өкіметі тарапынан жасалған кедергілер мен оның салдарлары тек Жетісу халықтарына ғана емес, Ресей империясы құрамындағы мұсылман дініндегі түркі және өзге халықтарға да ауыр тиіп, олардың тарих сахнасында өзіндік ұлттық болмысын сақтап қалуына қауіп төндірді. Мұсылмандық оқу орындарының эволюциялық түрде дамуын патша өкіметі тежеп, оларда білім берудің схоластикалық сипат алуын, сөйтіп, мектеп-медреселердің заман талабына жауап бере алмай күнделікті өмірден ығысып шығуын жақтады.

	Жетісу өңіріндегі мұсылмандық оқу жүйесінің осындай мүшкіл халіне ХІХ ғасырдың соңына қарай екпін алған жәдидтік қозғалыс жаңа леп ала келді. Жәдидтік қозғалыстың көш басында мұсылман халықтарын өркениетке тартуды көздеген И. Гаспринский тұрды. Ол мектеп, медреселерде діни сабақтармен қатар, дүниетану ғылымдар – математика, жағрафия, тарих биология секілді т.б. пәндерді оқыту заман талабы екенін насихаттады. Сондай-ақ жас баланың тәрбие алатын жері мектепті түзеп, ұлтжандылық тәрбиесін мектептен бастау керектігін баса көрсетті. Ол осы мақсатта алдымен араб әліпбиін түркі халықтарының тіліне лайықтап, дыбыстық естілуі ерекшеліктеріне сәйкес бір ізге түсірілген жазу ісіне, яғни ескі «қадымшылықтан» «усул-жәдидке» көшуді ұсынды.

	Заман талабына жауап беруден қалған қадими мұсылмандық оқу жүйесін дүниауи білім алуға сәйкестендіріп қайта құруды ұсынған И. Гаспринскийдің пікірі Түркістан өлкесіне де тарады. Жаңа оқу үлгісіндегі жәдидтік оқу орындар Жетісу облысында ХХ ғасырдың бас кезінен бой көтере бастады. Жетісу өңірінде жәдидтік оқу орындарының ашылуы жергілікті халық тарапынан кең қолдаушылыққа ие болды. Халықтың мұндай белсенділігін жергілікті әкімшілік орындары күтпеген еді. Сондықтан да әкімшілік орындары жергілікті жерлерде жәдидтік мектептердің ашылуы жайлы немесе ескі қадими мұсылмандық оқу орындарының жәдидтік болып қайта құрылып жатқандығы жөнінде бастапқы кезде еш хабарсыз болды. Мәселен, Жетісу облысы халық училищелерінің инспекторы Верный қаласындағы 1904 жылы Ысқақ Ғабдулвалиев медресесін облыстық әкімшілік 1912 жылы ғана кездейсоқ білгенін құпия түрде Түркістан өлкелік бас оқу инспекторына хабарлаған [95].

	Жетісу өңірінде ескі қадымшылдықтан жәдидтік жолға түскен ең алғашқы оқу орны 1883 жылы Верныйдағы татар мешіті жанынан ашылған Ысқақ Ғабдулвалиев медресесі. Бұл медресе жоғарыда айтылғандай 1904 жылы жәдидтік болып қайта құрылды. Осыған орай «Тәржіман» газеті 1904 жылғы санында: «Ысқақ Ғабдулвалиев өз медресесіне жаңа оқыту жүйесін енгізді. Бұл оқиға жергілікті халық тарапынан қолдаушылыққа, зор ризашылыққа ие болды. Халық оянып, қазіргі өмір талабын түсіне бастады. Кертарпалық көзқарастар мен түсініктер өскелең өмір ағысымен біртіндеп ығыстырылуда» [96], – деп хабарлаған болатын.

	Верныйдағы аталмыш медресе қаладағы «Ғабдулвалиев және оны балалары» атты сауда үйінің қаражатымен қаржыландырылып тұрған. Медресеге бөлінген қаржыны жұмсау және медреседегі оқу процесін ұйымдастыру ісімен З. Тазетдинов айналысқан [97].

	Жетісу жеріндегі жәдидтік оқу орындарды ұйымдастыруда, онда балаларды оқытуда татар зиялылары ғана емес, көзі ашық қазақ азаматтары да белгілі дәрежеде белсенділік таныта білген. Мұның жарқын көрінісі Қапал уезіне қарасты Қарағаш деген жердегі ағайынды Маманов пен Тұрысбековтар ашқан мектеп. Оны жұрт кезінде «Мамания» медресесі деп атап кеткен. «Мамания» медресесінің кезінде аса беделді оқу орнына айналғанын жергілікті отаршыл әкімшілік орындары да мойындаған. Мұрағат құжаттарына қарағанда «Мамания» медресесі 1909 жылы өкімет орындарының рұқсатынсыз ашылып, 1912 жылы ғана заңды түрде тіркеуден өткен [98].

	«Мамания» медресесі атанған жәдидтік оқу орнына қазақ интеллигенциясының алғашқы толқының өкілі Ғабдолғазиз Мұсағалиев жетекшілік еткен [99].

	Жетісуда жәдидтік оқу орындарының көп шоғырланған жері Жаркент уезі болды. Онда жәдидтік мектептердің саны 1912 жылға қарай 13-ке жетті. Әр оқу жылы сайын оларда 579 балаға дейін оқитын [100].

	Жәдидтік оқу орындарының бағдарламасы негізінен еуропалық орта мектептердің бағдарламасына сәйкес келетін. Мұсылмандық оқу орындардың жаңа оқыту әдісінен сескенген жергілікті әкімшілік орындарынан полиция Департаментіне жәдидттердің әрекеті туралы:

	«Ресей мұсылмандарының ұлттық сезімін ояту арқылы автономия мен ұлттық мектептерді иеленбекші. Осылайша өздерінің оқшауланған шеңберін құрып алған соң, орыс ықпалына және үкіметтің орыстандыру саясатына қарсы әрекет етпекші» [101], – деген шағым хаттар түсіп жатты. Мұндай шағым хаттар орталық үкімет орындарын жәдидтерге қарсы тезірек шара қолдануға шақырған еді.

	Түркістан генерал-губернаторы Самсонов 1909 жылы 14 наурызда Халық ағарту министріне жолдаған құпия мәлімдемесінде, жаңа оқу бағытындағы мұсылмандық оқу орындарда дүниади білімдер негізімен қатар діни пәндер оқытылып жатқандығын айта келіп, былай деп хабарлайды: «мұндай пәндердің оқытылуымен бірге жастардың бойында сепаративтік, тар ұлттық сипаттағы идеялар сіңірілуде. Жағдай бұдан әрі осылай жалғаса берсе мұсылмандық оқу орындар тек панисламизмнің ғана емес, пантүркизмнің ошағына айналуы мүмкін» [102]. 1909 жылы Түркістан өлкесі халық училищелерінің бас инспекторы Ф.Керенский өкімет орындарының жәдидтік мектептерге деген көзқарасын өзгерту керектігін алға тартқан еді. Ол мұсылман мектептерінің эволюциялық дамуын тежеуге ешқандай нақты негіз жоқ, мұсылман мектептеріне қарсы жасалған әрекет құпия түрде құрылған мектептерді алып келді. Сөйтіп, онда жалпы мемлекеттік мүддеге қайшы келетін оқу-тәрбие жұмысы жүргізілетін болды деген пікірде болды [103].

	Патша өкіметінің жәдидтік мектептерге деген қатынасын айқындауда 1908 жылы Түркістан өлкесінде болған граф Паленнің тексеру комиссиясының пікірі де ерекше орынға ие. Тексеру комиссиясы Түркістан өлкесіндегі бірқатар жәдидтік оқу орындарда болып, олардың оқу жоспарымен танысты. Түркістан өлкесіндегі жәдидтік мектептер арнайы тіркеуге алынбағандықтан тексеру комиссиясы олардың саны жөнінде толық мәлімет ала алмады. Тексеру комиссиясы өз есебінде жәдидтік мектептердің кең қанат жаюының себебін мұсылмандардың бұрынғы құдыретін жаңа өмір мазмұнын насихаттау арқылы қалпына келтіруді армандаған алдыңғы қатарлы «исламшылдар» әрекетімен байланыстырды. Сонымен бірге есепте «исламшылдар «мұсылмандар арасында біртіндеп өршіп бара жатқан саяси, әрі діни ынтымақтастық пен бірлікті қоздыру үшін ең алдымен оларды қараңғылықтан алып шығуды бірінші кезекке қойып отыр» делінді. Тексеру комиссиясы:

	«Мұсылман реформаторлары өз қолына мектепті алуға, әрі онда оқу-тәрбие жұмысын тиісті деңгейге қоюға ұмтылуда. Осылайша өз ойларын жүзеге асыратын сауатты, әрі білікті мықты күрескерлерді әзірлемекші» [104] –деген қорытындыға келген.

	Түркістан өлкесінде граф Пален жетекшілік еткен тексеру комиссиясы өз есебінде тексерілген жәдидтік мектептерде Қазан баспаханаларында шыққан оқу құралдарының пайдаланылатындығын, оқу мен тәрбие ісі «мұсылмандықтың бірлігіне және мұсылмандықты жандандыра түсуге» негізделгенін мәлімдеген. Сонымен бірге комиссия мұсылмандар арасында бақылаусыз кез-келген кітаптардың таралуына жол бермеу керектігін де ескертеді. Түркістан өлкесіндегі жәдидтік мектептердің тағдыры жөнінде Паленнің комиссиясы ешқандай пікір білдірмеді. Дегенмен, тексеру комиссиясы Жетісу облысындағы жәдидтік оқу орындарынан татарлардың ықпалын әлсірету үшін Верныйда қазақ балаларынан мұғалімдер әзірлейтін семинария ашу керектігін білдірген болатын [105].

	1909 жылы Түркістан өлкелік оқу ісінің бас инспекторының ұйымдастыруымен жәдидтік оқу орындарының мәселесін қарастырған мәжіліс өтеді. Ол мәжіліске Жетісу облысы оқу ісі инспекторлары да қатысты. Мәжілісте жаңа оқу әдісіндегі мұсылмандық оқу орындарды 1907 жылғы бастауыш мектептер туралы ережеге сәйкес басқаруға келмейтіндігі айтылып, олар жөнініде жаңа ереже жасалу қажеттігі талқыланды. Сөйтіп, осы мәжілісте жәдидтік мектептер мен медреселер жайындағы ереженің жобасы әзірленді. Бұл жоба Түркістан генерал-губернаторының келісімімен Халық ағарту министрлігіне жіберілді [106].

	Халық ағарту министрлігінің жауабын күтпестен генерал-губернатор Самсонов жәдидтік оқу-орындар туралы жоғарыда жасалған ереже жобасын 1912 жылы қаңтарда бекітті. Бұл ереже мынандай бес тармақтан тұрды:

	«1. Жаңа оқыту әдістегі барлық жалпы білім беретін оқу орындарын ашу халық училищелері инспекторының рұқсатымен ғана жүзеге асырылады.

	2.Бұрын ашылған және жаңадан ашылатын мектептерде оқушылар мен оқытушылар бір тайпа (ұлт) өкілдерінен болуы тиіс.

	3.Жаңа оқу әдісіндегі мектептерді ұйымдастырушыларға және қалалық, ауылдық қоғамдарға мектепте мемлекеттік орыс тілін оқыту керектігі ескерілсін.

	4.Жаңа оқу әдісіндегі мектептердің ашылуы кезінде оқу курсының бағдарламасы, оқулықтарының тізімі, оқытушылар жөніндегі мәлімет талап етілсін.

	5.Бұрын ашылған жаңа оқу әдісіндегі мектептер осы ережеге бағынсын» [107].

	Түркістан генерал-губернаторы бекіткен осы ереже бойынша жәдидтік оқу орындар жергілікті билік орындарына толығымен тәуелді күйге түсті. Әсіресе, ереженің екінші тармағындағы шарт, яғни мұсылман халықтарының араласып оқуына тиым салуы өлкеде жәдидтік мектептердің дамуына ауыр соққы болып тиді. Жалпы, 1912 жылғы ереже өлкеде жәдидтік оқу орындарды біртіндеп ығыстыруға, полиция мен оқу әкімшілігінің араласуымен оларды жабуға жол ашып берді.

	Жетісу облысы халық училищелерінің инспекторы 1913 жылы 4 наурызда Түркістан өлкесі оқу орындарының бас инспекторына Верныйда орыс-түзем мектебінің ашылғанын, бұл мектептің 1912 жылғы ережеге сәйкес жабылған жәдидтік мектептің орнында құрылғандығын қуана хабарлайды. Инспектордың мәлімдемесіне қарағанда жәдидтік мектептің жабылуының негізгі себебі, онда орыс тілі оқытылмауы болған [108].

	Жәдидтік мектептерді жабуға әкімшілік орындары олардың санитарлық-гигиеналық ахуалын да негізгі сылтаудың бірі ретінде пайдаланды. Халық училищелерінің инспекторы жәдидттік оқу орындарыныі мектеп үйіне жарық түспейтіндігі жөнінде, мектеп үйі санитарлық талапқа жауап бермейтіндігі жайлы актілер толтырып, жергілікті өкімет орындарына оларды тезірек жабуға қолғабыс көрсетуге өтініштер білдіріп жатты. Жәдидтік оқу орындарының арасында мектеп үйлерінің ескі болып, санитарлық талапқа жауап бере алмайтындары да болды. Мұндай жағдай жәдидтік мектептердегі қаражаттың тапшылығынан туындайтын. Жергілікті билік орындары ондай мектептерге қол ұшын созбады. Керісінше, олардың тезірек жабылуына мүдделі болды.

	Осылайша Түркістан өлкесіне қараған Жетісу өңірінде жәдидтік оқу орындарының дамуына 1912 жылғы ереже негізгі кедергіге айналды. Жәдидтік оқу орындарды қатаң бақылауға алып, оларды жабу жолындағы әрекетін патша өкіметі бірінші дүниежүзілік соғыс жылдарында одан әрі өрістете түсті.

	Отарлық билік орындары мұсылмандық оқу орындарға соққы беру арқылы өлкеде орыс оқу орындары жүйесінің қанат жаюын көздеді. Патша өкіметі орыс оқу орындарына жергілікті халық балаларын тартқанда, оларды сауаттандырып, ғылым-білімге тарту үшін емес, өздерінің күнделікті саяси-әлеуметтік мұқтажына қызмет ететін төменгі дәрежедегі қызметкерлер даярлауды мақсат етті.

	ХХ ғасырға сауатсыздықтан айрылмаған күйде жеткен елдердің бірі Ресей мен оның құрамындағы отар елдер болатын. 1897 жылғы бүкілресейлік халық санағы империядағы тұрғындардың 21,1 проценті ғана сауатты болғанын көрсетеді. Ал шет аймақтардағы, отар өлкелердегі жағдай бұдан да сорақы еді. Жетісу облысында халық санағының көрсетуінше тұрғындардың 5 проценті ғана оқи білетіндер болған. 1897 жылғы санақ қорытындысы бойынша түркі халықтарының әр мыңынан 96 адам оқи алатын күйде болған. Арада 10 жыл өткен соң Түркістан өлкесіндегі сауаттылық 0,4 пайызға ғана артқан. ХХ ғасыр басында Ресей империясында 89 губерния мен облыс болса, сауаттылық деңгейі жағынан Жетісу облысы 86 орынды иеленген екен [109]. Мұның өзі патша өкіметінің отаршылдық саясатының ешқандай да өркенитеттілік рөл атқармағандығын аңғартса керек.



	Билік дағдарысы



	Патша өкіметінің Түркістан өлкесін жаулап алып, ондағы басқару жүйесін империя мүддесіне сәйкес құруы, орыс қоныс аударушыларына құнарлы жерлерді тартып әперуі, рухани отарлауы міндетті түрде халық наразылығын туғызбай қоймайтын. Сондықтан да Түркістан өлкесін отарлау процесі барысында патша өкіметі жергілікті халық тарапынан «бүліктің» шығуы мүмкін екендігін ескере отырып, ондағы әскери-полициялық тәртібін нығайта түсу жолындағы шараларын жүзеге асырып, өзінің өлкедегі саяси билігін ұстап тұруға бар күш-жігерін жұмсап бақты.

	1867 жылғы «Түркістан өлкесін басқару туралы Уақытша Ереже» қабылданған соң қалыптасқан саяси билікке, отарлық бұғауға қарсы Жетісу өңіріндегі алғашқы наразылық 1868 жылы көктемде көрініс берді. Жетісу облысы әскери-губернаторының 1868 жылы орталық билік орындарына берген есебінде келтірілген мәліметтерге қарағанда, бұл наразылықтың шығуына осы жылы көктемде Бұхар әмірлігіне қарсы орыс әскерлерінің жүргізген соғыс қимылдары түрткі болған. Халық наразылығы барысында облыстағы қазақтар мен қырғыздар бірлесе отырып, отарлық билік жүйесіне ашық қыр көрсетуге дейін барған. Қапал және Ыстық көл (Пржевальск) уездеріндегі халық толқуларын басу үшін арнайы әскер бөлімі аттандырылды. Қырғыз манапы Осман бастаған топтың Тоқмақта уез басқармасына жасаған шабуылы әскер күшімен тойтарылған. Стихиялы түрде болған толқу көп ұзамай басылған соң, жергілікті әкімшілік «бүлікті» шығарушыларды іздестіріп, кінәлілерді жазалауды қолға алды [110].

	Орыстардың өлкедегі үстемдігіне наразылықтың өрістей түскендігіне 1898 жылғы Әндіжан көтерілісі дәлел бола алады. Өлкедегі дәстүрлі басқару жүйесін қалпына келтіруді көксеген Мәдәлі шаһ бастаған көтерілісшілер 1898 жылы 18 мамырда Әндіжан бекінісіндегі орыс гарнизонына шабуыл жасап, 18 орыс солдатын өлтіріп, 22-сін жарадар етті. Мәдәлі шаһтың бұл әрекеті сәтсіз аяқталса да, Ферғана және оған іргелес аудандарда отаршылдық қысымға қарсы азаттық күресінің өршуіне ықпал етті. Сырдария және Жетісу облысы қазақтары көтеріліске ниеттестік танытты [111].

	Әндіжан көтерілісі күшпен басылған соң көтеріліске қатысқан 20 адам дарға асу жазасына кесіліп, 343 адам абақтыға жабылды [112].

	Көтерілісшілерді қатаң жазалау генерал-губернатор Духовскийдің жіті бақылауымен жүрді. Духовский жөнінде М.Шоқай былай деп орынды жазған болатын: «1898 жылғы Әндіжан көтерілісінен кейін бүкіл Әндіжандағы ғұлама, дін басыларды мешітке жинап, өзінің аяғына жығып, тағзым етуге мәжбүрлеген. Аса қадірменді ғұламалардың біразының сәждеге қойған басын желкесінен басып өткен де осы Духовский. Бұл қорлықты түркістандықтар ұмыта қоймаған шығар» [113].

	Генерал Духовскийдің тікелей тапсырмасы бойынша Әндіжан көтерілісіне өлкедегі басқа облыстарда қолдаушылық танытқандарды іздестіру қолға алынды. Осыған орай Жетісу облысында да «бүлікшілерді қолдаушыларды» табу науқаны басталып кетті. Мұндай адамдарды табу мақсатында жандарм мекемелері қазақтар мен қырғыздардың саяси белсенді азаматтарының арасына өз тыңшыларын жіберіп жатты. Осындай іздестіру барысында жергілікті әкімшілік орындарының көзіне іліккендердің бірі Нарындағы гарнизонда қызметте жүрген штабс капитан Ноғайбай Жетпісбаев болды. Тыңшылардың жеткізген мәліметтеріне қарағанда, Н. Жетпісбаев Әндіжан көтерілісі күшпен басылғаннан кейін орыстармен салқын араласып, «біз сендерге әлі көрсетеміз, Жетісуда 15 жылдан кейін бірде-бір орыс қалмайды» деп жиі айтатын болған. Н. Жетпісбаев тыңшылардың жеткізген осындай мәліметі бойынша «бүлікшілдікті қоздырушы» адам ретінде айыпталып, оның үстіне қылмыстық іс қозғалды [114].

	1898 жылы 18 қарашада Верный уезінің азаматы Шаяхмет Мустафин деген қазақтың үстінен дәл осындай қылмыстық іс қозғалды. Ш. Мустафин Михайловка селосына келіп, орыстармен әңгімелесу барысында «мұсылмандар әлі сендерге өздерінің кім екендігін көрсетеді» деген сөзі үшін жауыпқа тартылды [115]. Верный уезінің София станицасында казактарға жалданып жұмыс істеп жүрген Ж. Медетбекев, Д. Есіркепов және Д. Игіліков деген азаматтар Әндіжан көтерілісі туралы әңгіме құрғандары үшін көтеріліске қолдаушылық танытушылар ретінде айыпталып, олардың үстінен қылмыстық іс қозғалды [116]. Осылайша отаршыл әкімшілік халық наразылығын ауыздықтауды мақсат тұтып сан қилы әрекеттерге барды.

	Әндіжан көтерілісінен кейін патша өкіметі өлкедегі әскери-полициялық тәртіптің басты тірегі санаған орыс шаруаларын қаруландыруды қолға алды. Орыс шаруаларын қаруландыру мәселесін алғаш көтерген Сырдария облысының әскери-губернаторы Гродеков болатын. 1891 жылы 15 қыркүйекте Соғыс министріне жолдаған ұсынысында орыс шаруаларын қаруландыру арқылы өлкедегі әскердің санын қысқартуға болатынын айтып, мұндай қаруландыру нәтижесінде «әрбір орыс қонысы әскери батальонға пара-пар келеді» деген пікірін білдірген болатын [117].

	Гродековтың орыс қоныс аударушыларын қаруландыру туралы ұсынысы орталық билік орындарында пікірталас туғызған еді. Пікірталас барысында үкімет тарапынан таратылып берілген қаруды орыс шаруалары қалай қолданады, қаруланған шаруалар өкіметке қауіп төндірмей ме деген мәселе көтерілді. Осыған қарамастан қоныс аударушыларды қаруландыру туралы ұсыныс қолдау тапты.

	«Орыс қоныстарын қаруландыру туралы» заң жобасы 1891 жылы 29 қарашада Министрлер Кеңесінде қабылданып, патша тарапынан бекітілді. Мұның артынша қоныс аударушыларға таратылып берілген қаруды айырбастауға, сыйға тартуға және түземдіктерге сатуға қатаң тиым салған арнайы «Ереже» қабылданды. «Ережеге» сәйкес қару алған әрбір қоныс аударушы өкімет өкіліне «мен бұл қаруды түземдіктерге сатпаймын. Жай да бермеймін» деп қолхат беруге тиіс болды [118].

	Орыс шаруаларын қаруландыру керек деген шешім қабылданғанымен, оны жүзеге асыру Әндіжан көтерілісінен соң іле-шала қолға алынып, 1898 жылы Сырдария облысындағы орыс қоныстарына 1134 винтовка, Жетісу облысына 3000 винтовка таратылды. Жетісу облысында таратылған винтовканың 1000-ы казактардың, 2000-ы орыс шаруаларының үлесіне тиген-ді [119].

	Түркістан өлкесіндегі орыс қоныстарын қаруландыру ісі бұдан кейінгі кезеңде де жалғасын тапты. 1911 жылы 26 қаңтарда Жетісу облыстық әскери-губернаторы уез басшыларына құпия түрде нұсқау хат жолдап, онда орыс қоныстарындағы әрбір 8 үйге бір винтовкадан келетіндей етіп қару таратуды қолға алуды талап еткен болатын. Осы кезде уез басшыларының қарауындағы қоймаларда 7257 винтовка, 412 089 оқдәрі (патрон) сақталып тұрған еді. Оның ішінде Верный уезінде 2223, Қапал уезінде 441, Лепсі уезінде 1161, Жаркент уезінде 119 винтовка болды [120].

	Жетісу облысы әскери губернаторы жоғарыда айтылған нұсқау хатында уез басшыларына қаруды таратып болған соң орыс қоныстарында қарулы жасақтар құруды да ұйымдастыруды тапсырған еді. Әскери-губернатордың нұсқауы бойынша мұндай қарулы жасақтың міндетіне қоныстардағы тәртіпті сақтау, төңіректегі қазақ-қырғыздардың көңіл-күйін қадағалау, бүлік бола қалған жағдайда қоныстарды қорғап, бүлікшілдерге тосқауыл қою жүктелді [121].

	1914-1915 жылдары соғыс майданында қарудың жетіспеуіне байланысты кезінде Түркістан өлкесінде орыс қоныстарында таратылып берілген қаруды жиып алу мәселесі көтерілген болатын. Алайда жергілікті билік орындарының өтініш білдіруіне орай Түркістан өлкесіндегі орыс қоныстарынан қару жиналып алынбайтын болды. Бұл жөнінде Соғыс Министрі жергілікті билік орындарының өтініштерін ескере отырып, Министрлер Кеңесі төрағасы атына жолдаған қатынас хатында: «Таратылып берілген қарулардың кейбір түрлері соғыс майдандарына аса қажет емес. Ресейдің азиялық бөлігіндегі кейбір аудандар үшін саяси мәнге ие. Сондықтан Түркістан өлкесіндегі орыс шаруаларына таратылып берілген қаруларды жинастырып алудың қажеттігі жоқ деп санаймын» [122] деп жазған-ды.

	Отарлық билік орындары орыс қоныс аударушыларын қаруландырумен қатар жергілікті халықтарды қарусыздандыру саясатын жүргізеді. 1891 жылы 27 қарашада жергілікті халықтарға оқпен атылатын қару ұстауға тиым салған бұйрыққа Түркістан генерал-губернаторы қол қойды. Осы бұйрық негізінде облыстық және уездік әкімшілік жанынан жергілікті халықтың қолынан оқпен атылатын қаруды жинастырып алу үшін арнайы топ құрылды [123]. Мақсат жергілікті халықты қарусыздандыра отырып, оның отарлық билік орындарына қарсылық көрсету мүмкіндігін барынша әлсірете түсу болатын.

	ХІХ-шы ғасырдың соңына қарай Түркістан өлкесіндегі отарлық билік орындарының халық наразылығын басып жаншуына 1881 жылы 14 тамызда патша бекіткен «Мемлекеттік тәртіп пен қоғамдық тыныштықты сақтау шаралары туралы Ереже» кең жол ашып берген-ді. «Ережеге» сәйкес генерал-губернатор өзінің қарамағындағы территорияның кез-келген жерінде «күшейтілген» және «төтенше» жағдай жариялау құқына иемденді. «Күшейтілген» күзет белгілі бір елді мекенде мемелекеттік құрылысқа қарсы және жеке адамдардың өмірі мен мүлкіне қауіп төнгенде, ал «төтенше» күзет тұрғындардың көңіл-күйінде қалыпты тәртіпке қарсы әрекеттер байқалғанда жарияланатын болып белгіленді [124].

	«Күшейтілген» күзет жарияланған жағдайда жергілікті әкімшілік пен полициялық жазалау функциясы барынша кенейтіле түсетін. Жергілікті билік орындарына мұндай жағдайда кез-келген жиналыстарға тиым салуға, мерзімді басылымдардың шығуын бір ай мерзімге тоқтатуға, оқу орындарының қызметін доғара тұруға құқық берілді. Сондай-ақ әскери-губернатор күшейтілген күзет жағдайында «қоғамдық тәртіпті сақтау жолында» әскери күштерді қолдану үшін жоғары билік орындарынан ешқандай нұсқау күтпейтін болды.

	Патша өкіметі отар аймақтардағы әскери-полициялық тәртіпті нығайта түсу мақсатында 1892 жылдан бастап уез басшыларына көмек көрсететін бөлімшелік приставтар институтын енгізу бастады. Бөлімшелік пристав қызметіне патша өкіметі армиясының саптағы офицерлері тағайындалды. Приставтарға салықтардың жиналуын қадағалау, уез бастығының қаулы және шешімдерінің жүзеге асуын қамтамасыз ету, тұрғындардың «қоғамдық тәртіпті» сақтауын бақылау жүктелді. Олар күдікті деп танылғандарды тергеуге, 3 күнге абақтыға жабуға құқылы болды [125].

	Жетісу облысында приставтар қызметі бірінші орыс революциясы тұсында барынша қуат ала түскен-ді. Жергілікті билік орындарына әсіресе оппозициядағы саяси партиялардың үгіт-насихат жұмысын өрістете түсуі аса жайсыз тиді. Осыған орай 1905 жылы желтоқсанда Түркістан генерал-губернаторы Соғыс министріне берген рапортында: «Верный, Жаркент және Пішпек уездерінде бұдан бірнеше ай бұрын басталған үкіметке қарсы үгіт-насихат жұмыстарын жүргізу қарқын алып, ауқымы кеңейе түсуде. Аталған уездердегі тұрғындар мен әскерлерді билік орындарына қару алып қарсы шығуға шақырған үн-парақтар таратылуда», – делініп, Жетісу облысы уездеріне күшейтілген күзет енгізуді сұраған болатын [126].

	Түркістан генерал-губернаторының өтінішіне сәйкес Верный және Жеркент уездерінде күшейтілген күзет жағдайы енгізілген кезде бөлімшелік приставтар үгіт-насихат жұмыстарын жүргізіп жатқан орыс саяси партияларының өкілдерін қара тізімге алып, олардың үстінен қылмыстық іс қозғауда аса белсенділік танытты.

	Мәселен, Верный уезіндегі 1-бөлімше приставының көрсетуімен Верный қаласындағы эсерлер ұйымы әшкерленіп, оның белсенді мүшелерінің бірі болған Л.Н. Румма сотқа тартылды. Сөйтіп, өз мақсаттары жолында террорлық әдістерді қолдаған эсерлер партиясының Верныйдағы ұйымының уездегі қазақтарды да өздерінің ықпалына тартуды көздеген әрекетінен нәтиже шықпай қалған еді. Л.Н. Румманның сот процесі барысында эсерлердің Шамалған болысы қазақтарына қару-жарақ үлестіріп беруді, сөйтіп қазақтардың қарулы көтерілісін ұйымдастыруды жоспарлағаны белгілі болды [127].

	Эсерлер партиясының мұндай талпыныстарына қарамастан Жетісу өңіріндегі қазақтарға социал-демократиялық ұйымдардың ықпал ету дәрежесі мардымсыз болды. Олардың жүргізген үгіт-насихат жұмыстарына қазақтар арасында үн қатушылық байқала қомады. Бірақ бұл бірінші орыс революциясы тұсында қазақ азаттық қозғалысы өрбімеді дегенді білдірмесе керек. Жалпы бұл кезеңдегі қазақтардың саяси күресі ең алдымен патшаға, отарлық билікке петиция жазып тапсыру түрінде көрінді.

	Бірінші орыс революциясның бастапқы кезеңінде отарлық тәуелділіктегі қазақ елінің мұқтажын білдірген арыз-тілектер қазақ даласының барлық аймақтарында жазылды. Жетісу облысы Лепсі уезі қазақтары дайындаған петицияға 1000 адам қол қойған. Жетісу облысына орыс шаруаларын қаныс аударуды доғаруды, Түркістан өлкесі мұсылмандарының діни істерін жергілікті әкімшілік қарамағынан алып, оны жеке діни басқармаға қарату қажеттілігін және бастауыш мектептерде ана тілінде білім алуға кедергі жасамау керектігін талап еткен бұл петиция, Министрлер Кеңесінің төрағасы атына жеделхат арқылы жіберілген болатын. Осыған орай Жетісу облысы қазақтарының петициясы туралы М. Тынышпаев: «Онда үкіметтің пасық саясатына ашық наразылық білдірілді» [128] – деп атап көрсеткен еді.

	Отар аймақтағы патша өкіметінің саяси билігіне қарсы күрестің өрістей түсуіне байланысты полиция департаменті «қоғамдық тәртіпке іріткі салушыларды» іздестіріп, «бүліктерді» алдын алу үшін Түркістан өлкесінде 1907 жылы тамызда өзінің Ерекше бөлімін құру туралы шешімін қабылдады. Жергілікті полиция Ерекше бөлімге өлкедегі қоғамдық саяси қозғалыс жайлы барлық мәліметтерді жеткізіп тұруға міндетті болды. Ерекше бөлімге жергілікті полиция қызметін бақылау құқығы берілді. Өз қызметіне кіріскен Ерекше бөлім көп ұзамай осы жылы желтоқсанда Түркістан аудандық күзет бөлімі болып қайта құрылды [129].

	Ташкент қаласында орналасқан Түркістан аудандық күзет бөлімінің Ашхабат пен Верный қалаларында іздестіру бөлімшелері ашылды. Іздестіру бөлімі тыңшылар арқылы халықтың көңіл-күйіндегі өзгерістер жайында, халықтың арасында «іріткі» туғызушылар туралы мәліметтер жинаумен, ол мәліметтерді билік орындарына жеткізіп тұру міндетін атқарды.

	Жетісу облысында Түркістан аудандық күзет бөлімінің 10-ға жуық тыңшылары болды. Оның ішінде «Бала», «Қара», «Грамотный», «Красивый», «Служащий» деген бүркеншік есімдегі тыңшылары қазақ азаттық қозғалысы жетекшілерінің және облыстағы өзге де түркі-мұсылман халықтарының белсенді азаматтарының іс-әрекеттері жайында мәлімет жинаумен шұғылданды. Осындай тыңшылар ұстау арқылы патша өкіметі жергілікті халықтың азаттық қозғалысы жетекшілерінің әрекеттерінен хабардар болып отыруға белгілі дәрежеде қол жеткізді. Мәселен, Жетісу облысы қазақ-қырғыздарының 1910 жылы 21 қазанда жасырын түрде өткізген съезі жайында отарлық билік орындары «Қара» деген бүркеншік есімді тыңшының мәлімет беруі нәтижесінде хабардар болған [130].

	Жетісу облысы қазақ-қырғыздарының бұл съезі орыс әскерлерінің Қоқандықтармен Ұзынағаш түбінде болған шайқастағы жеңісінің 50 жылдығын жергілікті әкімшілік орындарының салтанатты түрде атап өтуі кезінде ұйымдастырылған болатын. Осы салтанатты атап өтуге орыс халқының өкілдерінен басқа облыстағы қазақ және қырғыз халықтарының қадірменді азаматтары да шақырылған еді. Сол жиынның кезінде жергілікті белгілі қайраткерлер: облыстық басқарма қызметкерлері Б. Сыртанов пен Ы. Жайнақов Верный уезі Шамалған облысының басқарушысы М. Смаилов, Үлкен Алматы облысының өкілі Б. Әшекеев, Пішпек уезінің қырғызы Д. Сауранбаев, белгілі қырғыз манапы Ш. Жантаев және т.б. белсенді азаматтар жасырын түрде съез өткізуді ұйымдастырған-ды.

	Ұзынағаш съезі атанған қазақтар мен қырғыздардың 50 шақты өкілі қатысқан бұл жиын 21 қазан күні кешкісін Казанско-Богородский селосында өтті. Онда қазақ-қырғыздардың отаршылдық саясат нәтижесінде бастан кешіп отырған тауқыметі талқыланып, жергілікті әкімшілік орындары тарапынан қазақ пен қырғызға жасалып жатқан қысымшылыққа орталық билік орындарының назарын бұру үшін Петербургке арнайы өкіл жіберу мәселесі қаралды. Көпішіліктің ұсынысы бойынша Петербургке жіберілетін өкіл ретінде Барлыбек Сыртанов белгіленді. Сондай-ақ съездің кезінде Б. Сыртановтың Петербургке баруы үшін деп 500 сом ақша жиналды. Мұндай қаржы съездің ұйғарымы бойынша облыстағы уездерден де жиналатын болып келісілді [131].

	Осыған орай Верный қаласындағы Іздестіру бөлімі Түркістан аудандық күзет бөліміне Б. Сыртановтың Петербургке баруына деп қазақ-қырғыз ауылдарында кімдердің қаржы жинап жатқандығын анықтау үшін өз тыңшыларына тапсырма бергенін хабарлайды. Іздестіру бөлімі тыңшыларының осы мәселе бойынша түсірген мәліметтеріне қарағанда Верный уезінде Ы. Жайнақовтың ұйымдастыруымен әр болыстан 100 сомнан жиналып, Б. Сыртановқа бұл қаржы тапсырылған. Сондай-ақ Пішпек және Пржевальск уезі қырғыздары әр болыстан 200 сомнан жинап, Петербургке Б. Сыртановпен бірге Д. Сауранбаевты да жібергелі жатқаны жайында тыңшылар арқылы жергілікті әкімшілік орындарына мәлім болады [132].

	1910 жылы 26 желтоқсанда Верный қаласында Б.Сыртанов, Ы.Жайнақов және т.б. қазақ зиялылары бас қосып, Мемлекеттік думаға қазақ-қырғыздар атынан тапсырылатын талап-тілектерді талқыға салып, оның мәтінін құрастырған болатын. Қазақтар мен қырғыздар атынан тапсырылатын бұл талап-тілекте жер, оқу-ағарту, сот ісі және дін мәселелері қамтылды. Онда жер мәселесі бойынша қазақтар мен қырғыздар жерге орналасып болғанша Жетісу өңіріне орыс шаруаларын қоныстандыруды доғара тұру керектігі, оқу ағарту ісі бойынша қазақ-қырғыз балаларының ана тілінде білім алуына мүмкіндік беру және оқу ағарту ісін бүркемелеген орыстандыру саясатына тиым салу қажеттігі, сот ісі бойынша болыстардағы билер сотының өкілеттілігін кеңейту, дін мәселесі бойынша Түркістан өлкесіндегі діни істердің жергілікті әкімшіліктің қарауынан алынуы, Түркістанда өз алдына бөлек мұсылмандық діни басқарма құрылып Жетісу облысы қазақ-қырғыздары соған қарау көректігі көрсетілген-ді[133].

	Б. Сыртановтың Петербургке сапарының нәтижелі болуына қазақтар мен қырғыздар ғана емес сонымен бірге облыстағы татар, ұйғыр халықтарының алдыңғы қатарлы азаматтары да мүдделілік танытты. Сондықтан Б. Сыртановтың сапарына деп татарлар мен ұйғырлар арасында да қаржы жиналды. Бұл іске, күзет бөлімі тыңшыларының жинастырған мәліметтеріне қарағанда, Верныйдағы белгілі татар көпесі Ә. Ғабдулвалиев жетекшілік еткен. Осыған орай Верныйдағы Іздестіру бөлімінің меңгерушісі 1912 жылы 9 қыркүйекте Түркістан аудандық күзет бөліміне жолдаған қатынас хатында Ә. Ғабдулвалиевті «қырғыздың, татар мен тараншылардың белсенді азаматтарын біріктіруші және оларға жетекшілік жасаушы адам ретінде көзге түсуде» деп баяндап, Б. Сыртановтың Петербургке сапарынан «панисламизмнің» көрінісі байқалады деген ойды жеткізеді [134].

	Бұл кезеңде патша өкіметі империядағы мұсылман халықтарының ұлттық сана-сезімнің оянуынан және олардың өзара ынтымағының нығаюынан сескенгендіктен түркі-мұсылман зиялыларын саяси қудалауға түрлі себептер қарастыра бастаған-ды. Полиция департаменті осыған орай аудандық күзет бөлімдері мен губерндік жандарм басқармаларының басшыларына: «Соңғы жылдары империяның мұсылман тұрғындары арасында, сондай-ақ шетелдерде панисламизм деп аталатын идеядан туындаған ашық толқулар көрініс табуда. Ресейде мұндай фанаттық қозғалыс жас түріктер мен жас парсылардың комитеттері тарапынан жан-жақты қолдау табуда. Бұл панисламшылдық қозғалыстың негізгі мақсаты бүкіл мұсылман әлемін саяси және экономикалық жағынан Түркияның қол астына біріктіріп, болашақта бүкілтүріктік республика құру. Түріктер мен орыс мұсылмандарының әйгілі публицистері соңғы уақытта өздерінің түбі бір екенін дәлелдеуге тырысуда. Олар мұсылмандардың Ресейге өшпенділігін қоздырмақшы. Сондықтан панисламизмді мұсылмандық қозғалыс ретінде империяның бүгінгі мемлекеттік құрылысына қарсы бағытталған құбылыс деп тұжырымдауға болады,» – деген мазмұндағы нұсқау хат жолдай отырып, «панисламистердің» қастандық әрекеттерін әшкерелейтін және олардың ұйымдары жайлы тыңшылар арқылы мәліметтер жинаудың тиімді шараларын қарастыру, мұсылмандық оқу орындарындағы мұғалімдердің және мұсылман дін иелерінің қызметтеріне бақылау орнату, «панисламшылдық» рухтағы басылымдардың таралуына жол бермеу қатаң тапсырылды [135].

	Түркістан аудандық күзет бөліміне мұндай нұсқау түсісімен өлкедегі түркі-мұсылман халықтарының белсенді азаматтарына қатаң бақылау орнатылып, олардың іс әрекеттерінен «панисламшылдықтың» көрінісін іздестіру қалыпты жағдайға айналды. Сондақтан 1910-1912 жылдары Түркістан өлкесінде 170-ке жуық адам «панисламизмге» қатысы бар деген күдікпен тіркелген [136]. Олардың қатарында Верныйдағы медресенің оқу ісінің меңгерушісі, татар зиялысы Зайнетдин Тазетдинов та бар еді.

	З. Тазетдиновқа тағылған айыптардың бірі оның 1906 жылы Жетісу облысы мұсылмандарының съезін өткізуге талпынғаны болды. Күзет бөлімі келтірген мәліметтерге қарағанда, З. Тазетдинов бұдан кейінгі кезеңдерде де Верныйдағы мұсылман кітапханасында облыстағы татар, ұйғыр, қырғыз және қазақ зиялыларының жасырын түрде бас қосқан жиналыстарын өткізген. Мәселен, 1911 жылы өткен жиналыста «3 маусым» жарлығына сәйкес Түркістан мен Қазақстан халықтарының Мемелекеттік думаға сайлау құғынан айырылуы орынсыз деп бағаланып, өлке халқына сайлау құқын қайыру мәселесі талқыланады. Сөйтіп, Мемлекеттік думадағы мұсылман фракциясына бұл жөнінде өтініш білдіру керек деген шешім қабылданған-ды [137].

	Түркістан өлкесі халқының «3 маусым заңына» сәйкес Мемлекеттік думадан шеттетілгені мұсылман фракциясын да бей – жай қалдырмаған болатын. Мұсылман фракциясы бұл мәселені шешу жолдарын жақын арада өткізілуі тиіс бүкілресейлік мұсылман съезінде қарастыруды жоспарлаған еді. Ол жөнінде 1912 жылы «Айқап» журналында және «Уақыт» газеті секілді т.б. татар басылымдарында жарияланып жатты. Осыған орай 1912 жылы 6 маусымда Верныйдағы іздестіру бөлімінің меңгерушісі Түркістан аудандық күзет бөліміне жолдаған мәлімдемесінде былай деп жазады: «Келіп түсіп жатқан мәліметтерге қарағанда 1911 жылдан бері бүкілресейлік мұсылман съезін өткізуге қызу әзірлік жұмыстары жүргізіліп жатқан сияқты. Әзірге съездің өткізілетін мерзімі мен орны анықталған жоқ. Әйтсе де, онда мұсылмандардың үкіметке ықпал ету тактикасы қарастырылатындығы мәлім болып отыр. Ресейдің ішкі аймақтарынан қоныс аударған орыс шаруларына жерді тартып әперіп жатқан үкіметке облыстағы мұсылмандар ізгі ниетте емес. Облысқа таралып жатқан «Айқап», «Ақмолла», «Уақыт» секілді басылымдарда бүкілресейлік мұсылман съезін өткізу ашық талқылануда. Мұны біздің қызметкерлеріміз панисламизмді насихаттаудың көрінісі ретінде бағалап отыр» [138].

	Патша өкіметінің жергілікті билік орындары Жетісу өңіріне басқа облыстардан келушілердің барлығына дерлік «панисламизм» идеологиясын насихаттаушылар ретінде қарауды әдетке айналдырады. Мәселен, 1911 жылы Жетісу облысына Торғай өңірінен келген әйгілі Балуан Шолақты жергілікті бақылау орындары өкіметке қарсы үгіт жүргізуші ретінде бағалап, ол жөнінде Түркістан аудандық күзет бөліміне мынадай мазмұндағы мәлімдеме жолдайды: «бұдан екі жыл бұрын Торғай облысынан Верный уезіне 50 пұт көтеретін «Шолақ Батыр» деген қырғыз келді. Ол Верный уезінің Төменгі Іле, Жаңа Іле, Сыратакөл болыстарын, Пішпек уезінің елді мекендерін және Шу жағалауын 20 шақты қарулы жігіттермен аралап жүр. Оның өзі офицер киімін киіп алған. «Шолақ Батыр» жұртқа түрік сұлтанының өз қолынан алғамын деп құжаттар көрсеткен. Бұл құжат бойынша қырғыздар оған азық-түлікпен және қару-жарақпен көмек көрсетуге тиіс көрінеді. Ол мұндай көмек алған жағдайда қырғыздарды бейбіт күнде және соғыс жағдайында қорғауға міндетті екендігін білдірген көрінеді» [139].

	Осы мәліметке қарағанда Балуан Шолақ тұтқынға алынып, бірақ ол Ы.Жайнақовтың араласуымен босатылады. Сол себепті отарлық билік орындары қазақ азаматтық қозғалысының мұндай қайраткерлерінен құтылудын түрлі жолдарын қарастырып, оларды Бұхар әмірімен және түрік сұлтанымен астыртын байланысы бар деген желеумен қудалауды ойластырған еді. Мұндай негізсіз айыптау осылайша өз кезегінде Ы. Жайнақовқа да тағылған-ды [140]. Түркістан аудандық күзет бөлімінің тыңшылары Жетісу облысындағы саяси қозғалысқа жоғары және орта оқу орындарында білім алған Б. Сыртанов, Ы. Жайнақов, И. Абылайханов, М. Мұраталин, Д. Саурамбаев, Н. Тулин, Т. Серікбаев секілді қайраткерлер жетекшілік ететіндігін, оларды тез арада тұтқындау қажеттігі жайында ұсыныстарды орталық билік орындарына жолдап жатты [141]. Бұл қайраткерлерге сол тұста М.Дулатовтың азаттық үшін күрес рухында жазылған «Оян, қазақ!» атты өлеңдері жинағын және «Бақытсыз Жамал» романын Жетісу өңірінде таралуына атсалысқандығы кінә болып тағылды.

	М. Дулатовтың «Оян, қазағы!» Пішпек уездік әкімшілігінде тілмаштық қызмет атқарған Тергеусіз Серікбаев арқылы таратылған. Т. Серікбаевтің уездегі көшпелілер арасына тарату үшін әрбір болыс басқарушыларының қолына «Оян, қазақтың!» көптеген тиражын ұстатқандығын жергілікті полиция өз тыңшылары арқылы анықтаған. Верный уезінде «Оян, қазақты!» таратумен Ы. Жайнақовтың шұғылданғаны да осы тыңшылар арқылы мәлім болған. Жетісу өңірінде «Оян, қазақты!» таратуда Верный қаласындағы Ахметкәрім Зейнуллиннің кітап дүкені де елеулі рөл атқарған. Сол үшін де А.Зейнуллин тергеуге тартылған болатын. 1910-1911 жылдары Верныйда «Оян, қазақты!» оқып, ондағы өлеңдерді жаттап алып халыққа таратушылар қатарында Жетісудағы белгілі тілмаш, жергілікті патша әкімшілігіне жақын жүретін Қойсерке Тоқсанбаевтың, Қалмұқаммед Қадырбаевтың, Мырзахан Төлебаевтың, Теміровтың есімдері аталады [142]. Мұндай адамдар Жетісу облысының барлық аймақтарында болды. Олар «Оян, қазақты!» өздері ғана оқумен шектелмей, оның мазмұнын халық арасында мүмкіншіліктері жеткенше кеңінен насиғаттаған. Сөйтіп, «Оян, қазақтағы!» жалпы демократиялық талап-тілектер халық ішінде отаршылдыққа қарсы саяси ахуал қалыптастыруға қызмет еткен.

	Осылайша, Жетісу өңірінде өрбіген азаттық қозғалыста аттөбеліндей, саны жағынан аз қазақ зиялылары тез шыңдалып, отарлық езгіге қарсы саяси ахуалды қалыптастыруға қызмет етті. ХХ ғасыр басындағы Жетісу өңіріндегі қазақ зиялыларының көшбасшысы саналған Б. Сыртанов 1912-1914 жылдар аралығында баспасөз беттерінде басылған публицистикалық мақалаларында М. Сералин, Б. Қаратаев, Ж. Сейдалин С. Лапин, Р. Мәрсеков сияқты тез арада жалпықазақ съезін шақырып, онда халықтың жанына батқан отарлық саясаттың салдарынан әлеуметтік, рухани және саяси күйзеліске ұшыраған елдің көкейтесті мәселелерін шешу жолдарын қарастыруды қолдаған еді.

	«Айқап» журналына басылған бір мақалысында ол былай деп жазды: «Біздің жақтағы ел өзге ел жұртымызға қарағанда әлі қараңғыда жүр. Жарық көре алмаймыз. Бәріміз наданбыз. Оның үстіне әркімнен көріп жүрген зорлығымызды айтып жеткізе алмаймыз. Әсіресе, өстіп жүрген елге жиналыс, бас қосу айырықша керек деп білемін. Ағын су басынан лайланса, оның төменгі ағымы да лайланады. Бұл сөзге қарағанда осы болатұғын жиылыс жақсы болып өтсе, кейінгілері де жақсы болып өтіп тұрар. Әуелгісі жаман болып өтсе, түзуі қиын болар» [143]. Шақырылатын жалпықазақ съезіне Б. Сыртанов мынадай мәселелерді талқылауға ұсынды:

	«1. Отарлық саясаттың салдарынан қазақ елінен тартып алынып жатқан жерін қазақ халқына қайтарып беру және болашақта мұндай әрекеттерді тоқтату.

	2. Мемлекеттік Думаға қазақ халқының депутаттарын сайлау.

	3. Қазақ даласында өз алдына бөлек мүфтилік құру.

	4. Жергілікті халықтың құқықтарын орыстардың құқықтарымен теңестіру» [144].

	Әрине, мұндай ұсыныстарды сол тарихи кезеңде өткізу тіптен мүмкін емес еді. Себебі патша өкіметінің жандармерия органдары қазақ зиялыларының бостандыққа, тәуелсіздікке шақырған ұран, идеяларын тұншықтыруға әрқашан да дайын тұрды. Өйткені қазақ жұртына саяси мәселелерді бас қосып талқылауға жол беру оған өз қолымен құрған астындағы империя тағын шайқаумен тең еді.

	Қалыптасқан жандармдық тәртіп жағдайында ондай съезді өткізіп, оның шешімдерін іске асыру мүмкін еместігін жақсы түсінген қазақ зиялыларының А. Байтұрсынов пен Ә. Бөкейханов бастаған тобы жалпықазақ съезін шақыруға үзілді-кесілді қарсы шықты [145].

	Оның үстіне көп ұзамай 1914 жылы бірінші дүниежүзілік соғыстың басталуымен патша өкіметі тыңшылары азаттық қозғалыс жетекшілерінің ұлттық мүддені қорғау жолындағы әрекетін «түрік және герман үгітінің» әсерімен байланыстыруды әдетке айналдырған жағдайда жалпы қазақ съезін өткізу тіптен мүмкін емес-тін.

	Ресейдің бірінші дүниежүзілік соғысқа қатысуы қазақ халқының хал-ахуалын күрт төмендете түсті. Соғыс шығындарын жабуға байланысты қазақтардың мойнына тағы бір салық-соғыс салығы түсті. Т.Рысқұловтың келтірген мәліметі бойынша соғыс басталған алғашқы жылдары Түркістан өлкесінен 40 899 244 мың пұт мақта, 299 мың пұт сабын, 473 мың пұт балық, 300 мың пұт ет, 70 мың жылқы, 12 797 түйе, 3 109 мың пұт мақта майы, 13 441 киіз үй алынған [146]. Тек 1914 жылдың өзінде Жетісу облысынан 34 млн. сомның малы мен шаруашылық өнімдері жиналып алынды. Уақыт өткен сайын соғысқа байланысты отарлық билік орындары жергілікті халық төлейтін салықтың көлемін ұлғайта түсті. Мәселен, 1915 жылы Жетісу облысы үшін земство салығы ұлғайтылып, оның көлемі облыс бойынша 454 мың 850 сом болып белгіленді. Осы салықтың 324 мың 881 сомын қазақтар, 37 мың 240 сомын қоныс аударған орыс шаруалары төлейтін болды [147]. 1914-1916 жылдар аралығында Жетісу облысында әр түтінге салынатын салық 3 сомнан 8 сомға дейін өсті [148]. Сонымен Жетісу өңірінен әскер қатарына шақырылған орыс шаруаларының егістік алқаптарында қазақтар еңбек етуі тиіс болды. Жетісу облысының әскери-губернаторының 1916 жылдың 16 ақпанындағы бұйырығына сәйкес әскер қатарына алынғандардың егіндік жерлерінде қазақтар мен қырғыздар еңбек еткені үшін еңбекақы сұрамаулары тиіс еді [149]. Бұратана халықтардан майдан жұмысына адамдар алу туралы 1916 жылғы 25 маусымдағы патша жарлығынан соң бүкіл қазақ даласындағы секілді Жетісу өңірінде де ауыр жағдай қалыптасты. Бір жағынан, майданның қара жұмысына адам бермеймін деп қарапайым халық көтерілсе, екінші жағынан, қайтсем де аламын деп үкімет орындары күшке көшуге дайындалып жатты. Міне, осындай жағдайда, М. Тынышпаев дәл басып көрсеткендей, аз ғана қазақ зиялылары екі бірдей оттың ортасында қалды [150]. «Жаңа басталған ұлттық бас көтеру жағдайында ресми билік орындары қазақ зиялыларына қозғалыстың ұйымдастырушылары ретінде сезіктене қараса, ал қарапайым қазақ болса оларға патшалық зорлыққа өздері қарсы қойған заңды наразылығын қолдай қоймағандығына түсінбей қарады» [151].

	1916 жылғы 25 маусым жарлығы шығып, халық наразылығы бұрқ ете түскенде мәселенің мән-жайын жақсы білетін қазақ зиялылары бірден жұртты ашуды тиып, ақылға келуге шақырды. Өйткені қанша наразылық көрсеткенімен, күштің тең еместігі, қарулы қарсылықтың қан төгумен аяқталатындығы айқын болатын. Оның үстіне отаршыл әкімшіліктің мұндай сәтті қазақ қоғамы үстінен өзінің саяси билігін күшейте түсу, қоныс аударушыларға тағы да жаңа жерлер алып беру үшін пайдаланып кетуі мүмкін екендігін қазақ зиялылары жақсы түсінді. Сондықтан да олар көтерілістің алғашқы күндерінен бастап халық арасында көтеріліске шықпауға шақырған үгіт жүргізді. Мәселен, Ы. Жайнақов Жетісудағы көтерілістің алдында қалыптасқан жағдайға байланысты Верный полицмейстеріне берген жауабында мынадай мәліметтерді келтіреді: «Верный уезіндегі қырғыздардың арасындағы толқу жөнінде естіп және соған дейін менің жерлестерім шенеунік Шегіров пен дәрігер Жақыпбаевтың жүргізген үгітінен ештеңе шықпағанын біліп, 13 шілде күні мен облыстың әскери-губернаторы мырзадан қырғыздарға жоғары мәртебелінің жарлығының мағанасын түсіндіріп, оған көнуге шақыру үшін Верный қаласында Үлкен Алматы болыстығындағы басшы адамдардың кеңесін өткізуге рұқсат алдым. 14 шілде күні шақырылған адамдар келіп, менің үйімнің ауласында жиналыс өтті». Кеңеске жиналғандар екіге бөлініп, Жайнақовтың басу айтуын қабылдамаған топ Тоқаш Бокинді қолдаған [152]. Жетісу облысында мұндай үгіт-насихат жұмысын ХХ ғасыр басындағы қазақ қоғамының белгілі қайраткерлерінің бірі Отыншы Әлжанов та жүргізген. Ол жөнінде М. Дулатов 1918 жылы жазған мақаласында былай деп көрсеткен: «Отыншы 5 жылын Жетісу облысындағы Қытаймен шектес Лепсі қаласында өткізді. Қазақ даласының қараңғы бір түпкіріне айдалып барған Отыншы 5 жыл жүргенде Еуропа соғысы, онан кейін 25 маусымның қанды жарлығы шығып қалған еді. Отыншы үркіген елге тоқтау айтып, көбінесе қан төгілетініне жұрттың көзін жеткізіп, тағы да сол елге қызмет етіп қалды» [153].

	Халықты қарулы көтеріліске шықпауға шақырып М. Тынышпав та үгіт жұмысын жүргізген болатын. Ол 1917 жылы ақпаңда 16 жылдағы Жетісудағы көтеріліске байланысты сот тергеуіне берген жауабында «Ташкентке жаңа келген генерал Куропаткиннің қабылдауында бірінші рет (10 тамызда) болғаннан соң, мен Пішпек қырғыздарын тынышталуға шақырып жеделхат жөнелттім» деп көрсетеді [154].

	Тыл жұмысына «бұратаналарды» алу туралы жарлық жергілікті халықтың көтеріліске шығуына түрткі ғана болды. Бұл туралы Т. Рысқұлов: «Түркістанның жергілікті халқын патшалық отаршылдық өктемдікке қарсы көтеріліске итермелеген ең басты себептердің әлде-қайда елеулі негіздер бар еді. Бұл негіздер патша өкіметі өзі билеп-төстеген 50 жыл ішінде Түркістанды отаршылдық қанауға салуы салдарынан орын алған терең экономикалық және саяси қайшылықтарында жатқан еді. Сондықтан әбден шыдамы таусылған жергілікті халықтың жан төзгісіз езгіге жаппай қарсы шығуынан басқа амалы қалмады» [155] – деп жазған еді. Ал 1916 жылғы оқиғалардың куәгері болған Г.И. Бройдо Ташкент сот палатасының прокурорына берген көрсетуінде «көтеріліс отарлық билік орындарының арандатуынан туындады, отарлық билік орындары көтеріліске шыққан қазақ-қырғыздарды қырып-жою арқылы олардың жеріне иемденіп қалғысы келді» деген пікір білдірген [156].

	Жетісу өңірінде басталған көтерілістің жетекшілері ретінде Бекболат Әшекеев, Ұзақ Саурықов, Жәменке Мәмбетов, Тоқаш Бокин, Әубәкір Жүнісов, Серікбай Қанаев, Монай және Мұқан Ұзақбаевтар танылды. Жаркент уезіндегі көтерілісшілерге басшылық еткен Ж. Мәмбетовтың ұйымдастыруымен 6 шілде күні 16 болыстың өкілдері бас қосқан жиын өтіп, «ақ патшаның жарлығына мойысынбау,» билік орындарына қарулы қарсылық көрсету жөнінде шешім қабылданды. 7 шілдеде Верный уезі қазақтарының Үшқоңыр шатқалында өткен кеңесінде де тура осындай шешім қабылданып, жергілікті билік орнына мәлімделген болатын [157].

	1916 жылы 17 шілдеде Түркістан өлкесінде әскери жағдай жарияланды. Патша өкіметі өлкедегі әскери гарнизондарды нығайтып, қырғыз және қазақ көтерілісшілерін жазалау мақсатында қоныс аударған орыс шаруаларынан қарулы отрядтар құрды. Түркістан генерал-губернаторының Жетісудағы «бүлік» жөнінде патшаға жолдаған мәлімдемесінде: «Қырғыздардың бүлігі жайындағы алғашқы хабар 6 тамызда түсті. Осы күні Верный уезінің оңтүстік-шығыс бөлігіндегі екі болыс тыл жұмысына алынушылардың тізімін жасауға келген уез бастығының орынбасарына қарулы қарсылық көрсеткен. Сондай-ақ Верныйдан 80 шақырым жердегі Самсы елді мекені маңында қырғыздардың бір тобы телеграф бағаналарын қиратып, пошта байланысына нұқсан келтірді. Олар 9 тамызға қарай Верный мен Қордай арасындағы пошта станицаларын толығымен қиратты. Пішпек, Пржевальск және Жаркент уезінің таулы аймақтары көтерілістің негізгі ошағына айналды. Бұл жерлердегі орыс поселкелері қиратылды. Ондағы тұрғындар Тоқмақ поселкесіне, Пішпек және Пржевальск қалаларына келіп паналауда. Тек бір ғана Пржевальск уезінде орыс қоныс аударушыларының 6024 отбасы зардап шегіп, бар мүлкінен айырылды. Жетісу қырғыздарын тыныштандыру үшін 3 дружина, 7 атқыштар ротасы, 14 зеңбірекпен қаруланған 5 казак жүздігі аттандырылды. Оның үстіне Семейден Сібір казактарынан 9 полк Верныйға жіберілді», – дей отырып, тамыз-қыркүйек айларында орыс тұрғындарынан Верный уезінде – 16, Жаркент уезінде – 32, Пішпек уезінде – 98, Пржевальск уезінде – 2179 адамның өлгенін, облыс бойынша 1384 адамның хабар-ошарсыз жоғалып кеткенін айтады [158].

	Осылайша көтерілісшілер орыс селоларына шабуылдар жасап, сол арқылы өзінің патшалық биліктің отаршыл саясатына деген шексіз наразылығын білдірді. Соның салдарынан мәселен, Пржевальск уезінде жиырма село түгелдей өлтіріліп, мал мен мүліктері талан-таражға түсті [159]. Мұның өзі өз кезегінде өңірдегі ұлтаралық қатынастың шиеленісіне түсуіне алып келді. Жеркенттегі қоныс аудару мекемелерінің меңгерушісі жазған қатынас хатында көтерілістің ұлтаралық сипат алып бара жатқанын мойындап: «Көтерілістің орыс тұрғындарына деген жаулығы тура Әндіжан көтерілісіндегідей анық байқалып отыр» [160], – деп жазды.

	Жетісу облысының әскери-губернаторы Фольбаум 18 қыркүйекте генерал Куропаткинге жолдаған жеделхатында: «Орыс қаны төгілген жердің бәрі де түземдіктердің қолынан алынады. Мұндай кек алу орыстар тарапынан айқын көрінуде. Бірақ нақтылы нұсқау керек. Мәселен, Ыстық көл жағалауы, Кебен аңғары, Қастек алқабында орыс қаны молынан төгілген. Осы жерлердің бәрі қырғыздарға болашақта орналасуға тиым салынған кеңістікке айналады деп ойлаймын» [161]– деп жазып, көтерілістің шығуын пайдаланып, қазақтар мен қырғыздарды өз атамекенінен ығыстырып шығуды көздейтіндігін білдірді.

	Осындай мақсатпен шыққан жазалаушы отрядпен Жаркент уезіндегі Асы жайлауында, Қарқара таулы алқабында, Шарын, Нарынқол елді мекендерінде, Лепсі уезінің Садыр-Матай болыстығында көтерілісшілердің ірі қақтығысулары болды. Бірақ, нашар қаруланған, бытыраңқылық жағдайындағы көтерілісшілер жазалаушы отрядтың соққысана төтеп бере алмай жеңіліс тауып жатты. 13 тамызда Верный уезінің көтерілісшілері талқандалып, олардың жетекшісі Бекболат Әшекеев тұтқындалды. Қолға түскен Б. Әшекеев Верный әскери гарнизоны сотының шешімімен өлім жазасына кесіліп, 9 қыркүйекте дарға асылды [162].

	Патша әскері мен орыс қоныс аударушыларының қарулы жасақтары жасаған ойран Жетісу халқына бұрын болмаған қайғы-қасірет әкелді. Қазақ пен қырғыздардың 94 ауылы бүліншілікке ұшырады, соның ішінде 5373 үй өртеліп, 1905 адам өлді, 684-і жараланды, 1105 адам тұтқынға алынды. Жетісу облысының жергілікті халқының төрттен бір бөлігі, яғни шамамен 300 мың адам Қытай жеріне барып паналауға мәжбүр болды немесе қуып тасталынды [163]. М.Тынышпаевтың есебі бойынша, Жетісу облысына қарасты Алматы, Жеркент, Пішпек, Пржевальск уездеріндегі 44 болыста тұратын 47 мың 759 түтіннің 40 мың 250 түтіні Қытай асқан [164]. Бір ғана Верный уезіндегі Қызылбөрік болысындағы 1129 отбасының 263-нен өзгесі Құлжаға ауып кетті [165].

	1916 жылы қыркүйек айының ортасында Мемлекеттік Думаға түсірілген депутаттық сұрауға сәйкес патша жарлығын орындау барысында жіберілген заңсыздықтарды, көтеріліске байланысты туындаған оқағалармен болған жерінде танысу үшін Дума мүшелері А.Ф. Керенский мен Қ. Тевкелев, мұсылман фракциясының бюро мүшелері М. Шоқай мен Ш. Мұхаммедияров Түркістанға келіп қайтты [166].

	Мемлекеттік думаның 1916 жылы 13 желтоқсандағы жабық мәжілісінде Түркістан өлкесінде болған оқиғалар талқыға түсті. Мәжілісте бұл мәселе бойынша баяндама жасаған А.Ф.Керенский Түркістан өлкесінде 1916 жыл ойранын ұйымдастырған және бастан аяқ «бұл іске жауапкер тек патша өкіметі» деген тұжырым жасап, «кінәсіз ондаған мың адамды өлімге душар еткен» отарлық жүйені өзгертуді, Түркістанды басқаруда жергілікті халықпен санасатын жаңа тәртіп енгізуді күн тәртібіне қою керектігін ұсынған болатын [167]. Белгілі қайраткердің бұл мәлімдемесі Түркістан өлкесіндегі отаршыл билік жүйесінің терең дағдарысқа ұшырағандығын Мемлекеттік дума мінбесінен ашық мойындаудың өзі болатын.

	Осылайша, Ресей империясындағы саяси биліктің дағдарысы 1917 жылға қарай өзінің шарықтау шегіне жетіп, күйреу жолына түсті. 1917 жылы Ақпан революциясы нәтижесінде патша өкіметінің құлауын қазақ қоғамы зор қуынышпен қарсы алды. Қазақ елін тәуелділікте ұстаған саяси жүйенің тарих сахнасынан кетуін ұлттың көзі ашық азаматтары мемлекеттік бостандыққа қол жеткізетін сәт ретінде қабылдады.



	Қорытынды



	Англиямен бақталастық барысында Орта Азияны өзіне біржола қаратып алу саясатына кірісіп кеткен Ресейдің Батыс Сібірден бұл аймаққа тереңдеп ену әрекеті тек Жетісу арқылы ғана өріс алуы мүмкін еді. Ресей Жетісуға келгенде осы мезгілге дейін бұл өңірді билеп-төстеген Қоқан хандығы тарапынан да, қазақ және қырғыз күштерін біріктіруден үміттенген Кенесары Қасымұлы қолдары жағынан да елеулі қарсылыққа ұшыраған жоқ.

	Ресей билігі Жетісу мен Солтүстік Қырғызстанды алу барысында өзін тәжірибелі отарлаушы ретінде көрсетті. Ол өзін экономикалық мүмкіндігі төмен, өзара ауызбірлігі жоқ, дүрдараз, оның үстіне ортағасырлық Қоқаннан қорлық көрген қазақ пен қырғыздарға жарылқаушы, қамқор «әке» ретінде көрінуге тырысты. Олардың бітпейтін өзара дауына төрелік айтты, барымтаға, ұрлық-қарлыққа қарсы екендігін байқатты, тәртіпке шақырды. Жергілікті халықтың көзі, еті үйренгенше қылышын сүйретіп алым-салық жинай қойған жоқ. Ең негізгісі халықтың бас көтерер төрелері мен билері, манаптарын сылап-сипап бауырына тартып, түрлі әскери атақтарын, сый-сияпатын берді. Орыс билігінің бұл стратегиялық әдісі өз нәтижесін берді, өзін толық ақтады. Сонымен бірге орыс әкімшілігі қазақ пен қырғыз арасындағы жүз, руаралық қатынастардың қыр-сырын өз мамандарына арнайы зерттетіп, халықтың әлі де болса пісіп-жетілмеген ұлттық таным, сана-сезімдегі кемшіліктерін өз отарлаушылық мақсатына ұтымды пайдалана білді. Бұл істе орыс билігінің жүгін ел ішіндегі өресіз сұлтандар мен феодалдар біраз «жеңілдете» түсті.

	1867-1868 жылдары жүргізілген әкімшілік-басқару реформасы нәтижесінде енгізілген ресейлік билік жүйесі жергілікті халықтың қоғамдық өміріндегі ерекшеліктері мен табиғи мүддесін есепке алу негізінде емес, отарлаушы жақтың талап-тілегін тезірек орнықтыру мақсатында жоғарыдан таңылған мемлекеттік аппарат болып шықты. Сондықтан да ол төңірегін «бұратаналар» теңізі қоршаған отаршыл әкімшілік «аралын» еске салды, басқаша айтқанда оның жергілікті халықтың күнделікті тіршілігі мен өміріне тереңдеп еніп, оларды түбегейлі өзгертуге қажет даярлығы болған жоқ. Жергілікті халықтың тұрмысын, оның экономикалық және мәдени жағдайын өзгертуге байланысты оның белгілі бір мақсатты әрекеті де байқалаған жоқ-тын. Облыстық әкімшілік құрамындағы межелеу және құрылыс бөлімдері, олардың аты көрсетіп тұрғандай, негізінен қоныс аудара келген еуропалықтардың жағдайы үшін ашылған бөлімдер еді. Сондықтан да бастапқы кезеңдегі Г.А. Колпаковский сияқты жеке тұлғалар қызметінің жалпы алғанда өлкеге түбегейлі өзгеріс алып келуі, әрине, екі талай нәрсе болатын. 1867-1868 жылдары қазақ жеріне орнатылған әкімшілік-басқару жүйесі ең жоғарғы сатысы генерал-губернатор кеңсесінен бастап оның ең төменгі сатысы болыс басқарушы мен ауыл старшынына дейін бүтіндей ғасырлар бойы ішкі ресейлік тарихи шындық жағдайында қалыптасқан басқару жүйесі болатын.

	Біріншіден, жаңа басқару жүйесін енгізе отырып орыс әкімшілік орындары қазақ қоғамындағы рулық қатынастарды, сол тұстағы әкімшілік орындары пайдаланған ұғыммен айтар болсақ «рулық негізді» жоюды көздеді. Реформа авторларының түсінігі бойынша орыс билігінің қазақ қоғамына енер жолында көлденең тұрған негізгі кедергі осы рулық фактор, оның негізгі сыртқы көрінісі болған ру басылары мен рудың ықпалды байлар тобы еді.

	Екіншіден, орыс билік орындарының қазақ қоғамына сайлау жүйесін енгізе отырып көздеген мақсаты да ру басылары мен қуатты әлеуметтік топтардың халыққа ықпалын әлсірету болатын. Патшалық билік өзінің бұл пиғылын әсіресе «1868 жылғы Дала облыстарын басқару жөніндегі уақытша Ережеде» ашық байқатты. Бұл іс жүзінде қазақ қоғамындағы осы уақытқа шейін болып келген сословиялық жіктеулерді жою, яғни сұлтан, бай, батыр және басқа әлеуметтік категорияларды «ауыл тұрғындарына» теңгеру еді.

	Жаңа «Ереже» жобасы бойынша болыстық және ауылдық әкімшіліктердегі қызметкерлерді сайлау, салықты ауыл және жеке отбасыларына бөлу және басқа қоғамдық істерді атқару түгелдей бұрынғы ақсүйек, ықпалды топтарға емес, ауылдастар сайлаған елубасылары мен онбасылардың құзырына берілген-тін. Жаңа тәртіптің ең түйінді жері де осы тұс болатын. Орыс билігі қазақ бұқарасына ықпал үшін күресте белсенділікті өз қолына алуға тырысты.

	Үшіншіден, орыс билігі қазақ ауылына жаңа басқару жүйесін енгізе отырып жергілікті халық арасынан өзіне әлеуметтік сүйеніш болатын жаңа саяси топты қалыптастырудан үметтенді. Төртіншіден, енгізілген басқару жүйесі, егер оған жұмсалған қаржы тұрғысынан келсек, мемлекет үшін өте арзан билік болатын.

	Әрине, Жетісуға орыс билігімен бірге ере келген түрлі жағымды жаңалықтарды жоққа шығару әділдік болмас еді. Дәстүрлі мал шаруашылығы жергілікті қазақ және қырғыз халықтарының негізгі тіршілік көзі болып қала берді. Мұнда қоныс аудара келген орыс шаруа қожалықтары үшін ХХ ғасыр басында ашыла бастаған ауыл шаруашылығына қажет техникалық құрал-жабдықтар қоймасы, белгілі дәрежеде, жергілікті қазақ қожалықтарына да қызмет жасай бастады. Көрші отырықшы орыс селоларынан қысқа пішен даярлау ісінің артықшылығына көзі жеткен қазақ қожалықтары бұл тәжірибені өздері де кең түрде қабылдай бастайды. Осы мезгілде қазақтардың мал шаруашылығына әлсіз дәрежеде болса да ветеринарлық қызмет енгізіле бастады. Тұрғындарға арналған дәрігерлік көмек белгі берді. Облыс және уез орталықтары өзара дөңгелекті транспортқа бейімделген жолдармен жалғастырылды. Облысқа почта-телеграф жүйесі келді. Ресейден келіп қоныстанушылардың егін шаруашылығына бейімделген гидротехникалық құрылыстар түсті. Аз көлемде болса да орыс-түзем мектептері ашылды.

	Ортағасырлық бұйығы қоғамдық қатынастар торына шырмалған Жетісу елі ендігі уақытта Еуропалық Ресейдің қоғамдық-саяси жүйесіне тартылып қана қойған жоқ, сонымен бірге экономикалық және мәдени өміріне де біртіндеп ене бастайды. Бұл процесс өңірдің жергілікті халқы үшін жеңіл болған жоқ. Өңір енді ғана қарқынды капиталистік даму жолына түскен метрополияның арзан шикізат көзіне айнала бастады, ал оның халқы ұлы державалық кемсіту мен қорлауды басынан кешіруге мәжбүр болды.

	Сондай-ақ Жетісу жерінде тамыр жайғанына жарты ғасырға жуық мерзім болған империялық билік көп ұзамай-ақ өзінің осал жақтарын айқын көрсете бастайды. Бірінші дүние жүзілік соғыстың иіріміне тартылған Ресейдің Қазақстан сияқты шет аймақтарында саяси биліктің бұрыннан пісіп жетіліп келе жатқан қайшылықтары енді терең дағдарысқа ұласты.

	Жетісу өңірінде жер мәселесінің шиеленісуінен туындаған қақтығыстар жыл өткен сайын жиілей түсті. Орталық билік орындары қазақтар арасындағы аграрлық толқуларды басуда әскери-полициялық аппаратқа ғана емес, өзінің әлеуметтік-саяси тірегіне айнала бастаған қоныс аудара келген шаруалар мен басқа әлеуметтік топтарға да сенім артты.

	ХХ ғасырға жаппай сауатсыздық сияқты қоғамдық мәселені шеше алмаған күйде жеткен елдердің бірі Ресей мен оның құрамындағы отар аймақтар болды. 1897 жылғы бүкілресейлік халық санағы империядағы тұрғындардың 21,1 пайызының ғана сауатты болғаның көрсетті. Жетісу облысы тұрғындарының бар болғаны бес пайызы ғана оқи алды. Жетісу облысы Ресей империясындағы 89 губерния мен облыстар арасында сауаттылық деңгейі жағынан 86 орынды иеленді. Бұл көрсеткіш патшалық биліктің өркениеттік функциясының дәреже-деңгейінен хабар берсе керек.

	Жергілікті халықтың Патшалық билікке қарсы пісіп жетілген наразылығы 1916 жылғы қарулы көтеріліске ұласты. Мемлекеттік думаның осы жылғы 13 желтоқсан күнгі жабық мәжілісінде Түркістан өлкесіндегі билікке қарсы көтеріліс жөнінде баяндама жасаған депутат А.Ф.Керенский ойранды ұйымдастырған және бастан аяқ «бұл іске жауапкер тек патша өкіметі» деген тұжырым жасады. Түркістанды басқару ісінде жергілікті халықпен санасатын жаңа тәртіп енгізуді күн тәртібіне қойды. Белгілі мемлекет қайраткерінің бұл мәлімдемесі жалпы Түркістан өлкесінде, оның құрамды бөлігі Жетісу жеріндегі отаршыл билік жүйесінің терең дағдарысқа ұшырағандығының Мемлекеттік дума мінбесінен ашық мойындаудың өзі болатын.

	Осылайша, Ресей империясындағы саяси биліктің дағдарысы 1917 жылға қарай өзінің шарықтау шегіне жетіп, біржола күйреу жолына түсті.



	ЕСКЕРТУЛЕР



	1 ӨР ОММ. и-1-қ., 14-т., 25-іс, 1-2-пп.

	2 Сонда.

	3 Сонда. и-1-қ., 14 – т., 25-іс, 1 об. п. 4 Сонда. 29-30-пп.

	5 Леденев Н.В. История Семиреченского казачьего войска. Верный, 1908. С. 88-89.

	6 Терентьев М.А. История завоевания Средней Азии. Т. 2-3. СПб., 1906. С. 268.

	7 Иванов А. Русская колонизация в Туркестанском крае / Русский вестник. 1890, № 16. С. 192.

	8 ӨР ОМА. И-1-қ., 1-т., 436-іс, 10-11-пп.

	9 Вопросы колонизации. 1914, № 15. С. 426.

	10 Қойгелдиев М. Алаш қозғалысы. Алматы, 1995. 28-б.

	11 Проект всеподданейшего отчета генерал-адъютанта К.П. Кауфмана. СПб., 1885. С. 151-159.

	12 ҚР ОММ. 39-қ., 1-т., 239-іс, 38-п.

	13 ҚР ОММ. 19-қ., 1-т., 26-іс, 139-140-пп.

	14 Материалы для статистики Туркестанского края. Под ред. Маева. Вып. 1, СПб., 1872. С. 196-198.

	15 ӨР ОММ. и-1-қ., 27-т., 38-іс, 2-п.

	16 Обзор Семиреченской области за 1882 г. Верный, 1884. С. 3.

	17 ӨР ОММ. и-1-қ., 27-т., 38-іс, 3-п.

	18 Кауфман А.А. Переселение и колонизация. СПб, 1905. С. 31.

	19 ӨР ОММ. И-1-қ., 27-т., 38-іс, 3-п.

	20 С онда. 4-п.

	21 Қойгелдиев М. Алаш қозғалысы… 34-б.

	22 ӨР ОММ. И-1-қ., 16-т., 13-іс, 8-п.

	23 Обзор Семиреченской области за 1907 г. Верный, 1908. С. 1.

	24 Қойгелдиев М. Алаш қозғалысы… 35-б.

	25 ҚР ОММ. 33-қ., 1-т., 37-іс, 30-п.

	26 Сонда. 19-қ., 1-т., 38-іс, 5-п.

	27 Обзор переселения и землеустройства за Уралом за 1906-1910 г.г./ Вопросы колонизации. 1912, № 10. С. 260.

	28 Отчет по ревизии Туркестанского края, произведенный сенатром Паленом. СПб., 1910. С. 57.

	29 Шонанұлы Т. Жер тағдыры – ел тағдыры. Алматы, 1995. 186-б.

	30 Васильев В.А. Семиреченская область как колония и роль в ней Чуйской долины. Пг., 1905. С. 85.

	31 ӨР ОММ. 7-қ., 1-т., 5059-іс, 41-п.

	32 Сонда. 687-іс, 13-18-пп.

	33 Жемчужников Н.Н. Движение на восток к вопросам переселения, землеустройства и колонизации. М., 1927. С. 41.

	34 Қойгелдиев М. Алаш қозғалысы… 36-б.

	35 ҚР ОММ. 19-қ., 1-т., 1260-іс.





36 Сонда. 25-26-пп.

	37 Сонда. 30-32-пп.

	38 Сонда. 41-іс, 29-п.

	39 ӨР ОММ. 7-қ., 1-т., 670-іс, 4-п.

	40 Всеподданейший доклад Туркестанского генерал-губернатора о положении Туркестанского края в 1909 г. Официальное издание. С. 28.

	41 ҚР ОММ. 19-қ., 1-т., 2049-іс, 4-п.

	42 Рабочее и аграрное движение в Казахстане в 1907-1914 г. Сборник документов и материалов. Составители: Ф.Н. Киреев, Ф.И Колодин. Алма-Ата, 1957. С. 77-79.

	43 Пален К.К. Отчет по ревизии Туркестанского края. Переселенческое дело. СПб., 1910. С. 50.

	44 Современник. 1912. Кн. 2. С. 286.

	45 ҚР ОММ. 19-қ., 1-т., 38-іс, 1-п.

	46 Сонда. 48-іс, 5-п.

	47 Сонда. 396-іс, 209-п.

	48 Сонда. 1390-іс, 35-п.

	49 Сонда. 2049-іс, 10-п.

	50 Галузо Г.Г. Аграрные отношения на юге Казахстана. Алма-Ата, 1965. С. 219.

	51 Есболұлы М. Түркістандағы келімсектер орнаған аудандардағы жер мәселесі. Ташкент, 1923. 13-б.

	52 Васильев В.А. Семиреченская область как колония и роль в ней Чуйской долины… С. 135.

	53 ӨР ОММ. и-1-қ., 16-т., 13-іс, 14-п.

	54 Сафаров Г. Колониальная революция (опыт Туркестана). М.: Госиздат. 1921. С. 75.

	55 ӨР ОММ. и-1-қ., 16-т., 13-іс, 19-п.

	56 Туркестанские ведомости. 1907, № 76, 19 июня.

	57 Рыскулов Т. Из историй революционной борьбы в Казахстане / Революция и национальности. 1935, №11. С. 37.

	58 Седельников Т. Борьба за землю в киргизской степи. СПб., 1907. С. 77-78.

	59 Рабочее и аграрное движение в Казахстане в 1907-1914 г. С. 36-38.

	60 ҚР ОММ. 77-қ., 1-т., 391-іс, 9-10-п.

	61 Сонда. 44-қ., 2-т., 6931-іс, 57-п.

	62 Остроумов Н.П. Способны ли кочевые народы Азии к усвоению христианской веры и христианской культуры. М., 1886. С. 15.

	63 ӨР ОММ. и-1-қ., 31-т., 1249-іс, 27-п.

	64 ҚР ОММ. 44-қ., 1-т., 1507-іс, 1-п.

	65 Мырзахметов М. Қазақ қалай орыстандырылды? Алматы, 1933. 31 б.

	66 ӨР ОММ. и-1-қ., 3-т., 675-іс, 4-п.

	67 ҚР ОММ. 64-қ., 1-т., 436-іс, 10-15-пп.

	68 Кемеңгерұлы Қ. Қазақ тарихынан. М.: КСРО халықтарының кіндік баспасы. 1924. 25-26-бб.

	69 Жаркенова А.М. Население Казахстана по первой всеобщей переписи 1897 г. (демографический анализ). Афтореферат дис. канд., Алматы, 2002. С. 22-23.

	70 ҚР ОММ. 44-қ., 1-т., 48265-іс, 121-п.

	71 ӨР ОММ. и-1-қ., 27-т., 1-іс, 1-4-пп.

	72 Сонда. 17-п.

	73 Сонда. 19-іс, 5-8-пп.

	74 Сонда. и-47-қ., 1-т., 106-іс, 2-п.

	75 Сонда. и-1-қ., 27-т., 1-іс, 12-п.

	76 ҚР ОММ. 44-қ., 1-т., 36774-іс, 59-п.

	77 Сонда. 26012-іс, 114-115-пп.

	78 Думенко М.Ф. Русско–туземные школы Туркестана. Ташкент: Учпедгиз, 1957. С. 5.

	79 ҚР ОММ. 44-қ., 1-т., 22356-іс, 74-п.

	80 Сонда. 26012-іс, 13-п.

	81 Материалы по обследованию туземного и русского старожильческого хозяйства и землепользования в Семиреченской области собранные и разработанные под руководством П.П. Румянцева. т. 1. Лепсинский уезд. Спб., 1911. С. 306; т. 2. Копальский уезд. Спб., 1911. С. 157.

	82 ҚР ОММ. 44-қ., 1-т., 48280-іс, 41-п.

	83 Сонда. 64-қ., 1-т., 2674-іс, 5-7-пп.

	84 Ильминский Н.И. Из переписи по вопросу о применении русского алфавита к инородческим языкам. Казань, 1883. С. 20.

	85История Казахстана. В пяти томах. Т. 3. Алматы, 2000. С. 525.

	86 ҚР ОММ. 44-қ., 1-т., 48226-іс, 54-п.

	87 Сонда. 32721-іс, 685-п.

	88 Сонда. 684-п.

	89 Сонда. 686-п.

	90 Сонда. 952-іс, 3-4-пп.

	91 ӨР ОММ. и-47-қ., 1-т., 657-іс, 3-5-пп.

	92 ҚР ОММ. 44-қ., 1-т., 48280-іс, 41-п.

	93 ӨР ОММ. и-1-қ., 32-т., 384-іс, 9-п.

	94 ҚР ОММ. 44-қ., 1-т., 20012-іс, 14-п.

	95 ӨР ОММ. 47-қ., 1-т., 1149-іс, 55-п.

	96 Тәржіман, 1904, 9 қаңтар. № 2.

	97 ӨР ОММ. 47-қ., 1-т., 1149-іс, 56-п.

	98 Сонда. и-1-қ., 31-т., 943-іс, 37-п. 99 Сонда. 83-п.

	100 Сонда. и-47-қ., 1-т., 227-іс, 11-п.

	101 Сонда. 3531-іс, 17-п. 102 Сонда. 3055-іс, 72-п.

	103 Отчет по ревизии Туркестанского края, произведенный по величайшему повелению сенатором Паленом. Вып. ІV. Учебное дело. СПб., 1910. С. 135.

	104 Сонда. 137-б.

	105 ҚР ОММ. 44-қ., 1-т., 24236-іс, 95-п.

	106 Сонда. 204-п.

	107 ӨР ОММ. 47-қ., 1-т., 3381-іс, 390-п.

	108 Богданов И.М. Грамотность и образование в дореволюционной России и СССР. М., 1963. С. 62.

	109 Сонда. 64-б.

	110 ӨР ОММ. и-1-қ., 20-т., 1753-іс, 14-п.

	111 История Узбекистана. Ташкент, 1995. С. 145.

	112 История и историография национально-освободительных движений второй половины ХІХ-ХХ в.в. Средней Азии и Казахстане. Ташкент, 1989. С. 219.

	113 Шоқай М. Таңдамалы. 2-т. Алматы, 1999. 267-б. 114 ӨР ОММ. и-1-қ., 29-т., 77-іс, 17-п.

	115 ҚР ОММ. 64-қ., 1-т., 5572-іс, 2-п.

	116 Сонда. 5587-іс, 12-п.

	117 Галузо П.Г. Вооружение русских переселенцев в Средней Азии (исторический очерк). Ташкент, 1926. С. 5.

	118 ҚР ОММ. 41-қ., 1-т., 252-іс, 340-п.

	119 ӨР ОММ. и-17-қ., 1-т., 17654-іс, 58-п.

	120 Сонда. и-1-қ., 2-т., 124іс, 18-19-пп.

	121 Сонда. 15-п.

	122 Сапаргалиев Г.С. Карательная политика царизма в Казахстане. Алматы, 1996. С. 73.

	123 ҚР ОММ. 124-қ., 1-т., 7-іс, 28-30-пп.

	124 Зайнчковский П.А. Кризис самодержавие на рубеже 1870-1880 годов. М., 1964. С. 402.

	125 ӨР ОММ. и-1-қ., 27-т., 659-іс, 22-49-пп.

	126 Сонда. 77-п.

	127 Кривков А.Л. К вопросу о террористической деятельности революционеров Южного Казахстана // Отан тарихы, 2000, № 1-2. С. 158.

	128 Тынышпаев М. История Казахского народа. Алматы, 1993. С. 27.

	129 Перегудова З.И. Политический сыск России (1887-1917). М.: РОСС-ПЭН, 2000. С. 123-124.

	130 ӨР ОММ. и-461-қ., 1-т., 1026-іс, 26-п.

	131 Сонда. 75-76-п.

	132 Сонда. 85-87-пп.

	133 Сонда. 1025-іс, 5-6-пп.

	 134 Сонда. 1172-іс, 246-п.

	135 Сонда. 2 а іс, 195-196-пп.

	136 Галузо П.Г. Туркестан – колония (Очерки истории колониальной политики русского царизма в Средней Азии). Ташкент, 1926. С. 199.

	137 ӨР ОММ. и-461-қ., 1-т., 1319-іс, 31-32-пп.; и-1-қ., 31-т., 1009 – іс, 87-89-пп.

	138 Сонда. и-461-қ., 1-т., 1172-іс, 131-п.

	139 Сонда. 1-п.

	140 Сонда. 2-3-пп.

	141 Сонда. 41-42-пп.

	142 Нұрпейісов К. Алаш һәм Алашорда. Алматы, 1995. 49-50 б.б.

	143 Айқап, 1913, № 16, 356-б.

	144 Өзбекұлы С. Барлыбек Сыртанов. Алматы, 1996. 28-29-б.б.

	145 Қазақ. 1913, № 18.

	146 Рыскулов Т. Восстание туземцев Туркестана в 1916 году // Восстание киргизов и казахов в 1916 году. Бишкек, Учкун, 1991 С. 43.

	147 Бөкейхан Ә. Таңдамалы. Алматы, 1995. 270-б.

	148 ӨР ОММ. и-1-қ., 31-т., 2061-іс, 152-п.

	149 Восстание 1916 года в Средней Азии и Казахстана. Сборник документов. Под ред. А.В. Пясковского. М., 1960. С. 37.

	150 Тынышпаев М. История казахского народа… С. 42.

	151 Қойгелдиев М. Алаш қозғалысы… 183-б.

	152 Национально-освободительное восстание казахских трудящихся против царизма в 1916 г. Сборник воспоминания и материалов. Алма-Ата, 1937. С. 274-275.

	153 Дулатов М. Шығармалары. Алматы, 1991. 294-295-б.б.

	154 Тынышпаев М. История казахского народа…С. 29-47.

	155 Рыскулов Т.Р. Из истории освободительной борьбы Востока // Новый Восток. 1924, № 6. С. 273.

	156 Восстание киргизов и казахов в 1916 году… . С. 111.

	157 История Казахстана. В пяти томах. Т.3. Алматы, 2000. С. 643.

	158 ҚР ОММ. 380-қ., 1-т., 1-іс, 175-177-пп.

	159 Сонда. 9-қ., 1-т., 34-іс, 17-п.

	160 Сонда. 19-қ., 1-т., 623-іс, 157-158-пп.

	161 Сонда. 44-қ., 1-т.,19370-іс, 1-п.

	162 Сапаргалиев Г. Карательная политика царизма в Казахстане (1905-1917 г.г.)… . С. 219.

	163Қойгелдиев М. Алаш қозғалысы… . 191-б.

	164 Қазақ. 1917, № 254.

	165 ҚР ОММ. 13-қ., 1-т., 1-іс, 6-п.

	166 ӨР ОММ. и-1-қ., 31-т., 1139-іс, 1-2-п.

	167 Қаһарлы 1916 жыл (Құжаттар мен материалдар жинағы). Алматы, 1998. 189 – б.





	ҚОСЫМШАЛАР



	1 – қосымша





	Командир Сиб. корп.

	Военному министру:

	18 мая 1847г. №130. Петербург•.

	Воен.-учен. арх. Отд ІІ. № 6730.

	Из предшествовавших моих донесений Вашему Сиятельству небезизвестно, что цель постоянного нахождения отряда в Семиреченском крае состояло наипаче в удержании вновь приобретеннаго нами влияния над южными киргизскими племенами и что для сего поставлено было в обязанность отрядному там начальнику своевременною высылкою партий удерживать сомнительных от присоединения к Кенисары и подавать руку помощи его неприятелям, в числе коих важнейшие был дикокаменные киргизы.

	Ныне, из прилагаемого донесения и оригинальных писем Ваше Сиятельство изволите усмотреть, что распоряжение это увенчалось полным успехом, и султан Кенисары, его брат, два сына и 15 султанов, ему приверженных, в набеге против дикокаменных киргизов погибли: все скопище его уничтожено и, кажется, за тем можно надеяться на прочное установление спокойствия в Киргизской степи.

	Почтительнейше прося Ваше Сиятельство о сем важном событии довести до Высочайшего сведения, позволяю себе ходатайствовать о награждении начальника Семиреченскаго отряда есаула Нюхалова, за благоразумные его распоряжения, а сотника Абакумова за успешныя действия к удержанию некоторых Юсуповских племен от присоединения к мятежникам, чем содействовал их истреблению, следующими чинами.

	Что-же касается до награждения киргизов, наиболее в сем случае отличившихся, то покорнейше прошу Вашего, милостивый государь, начальственного ходатайства пред Его Императорским Величеством о доверении в мое распоряжение шести золотых и стольких-же серебряных медалей, по одной на александровской, по две анненской и по три на георгиевской лентах, для возложения, по прибытии моем в Омск, на тех, которые, по ближайшему усмотрению, окажутся того достойными.

	Вместе с сим дерзаю испрашивать знака Императорского благоволения состоящему в должности пограничного начальника генерал-майору Вишневскому, столь много содействовавшему как предшествующими, так нынешними распоряжениями к сему окончательному успеху.

	Подпись: ген.-от-инф. князь Горчаков.





	Приложение 1-е.



	Рапорт

	состоящаго в должности пограничнаго начальника сибирских киргизов



	ген.-м. Вишневскаго командиру отдельнаго Сибирского корпуса, 27 апреля 1847 г. №796. Омск.



	Имев честь донести Вашему Сиятельству от 25 февраля за № 371, что мятежный султан Кенисары, с открытием весны, намерен был вступить в бой с дикокаменными киргизами, я в тоже время писал к главным биямь, управляющим дикокаменными киргизами, Буранбаю и Качике Пирназарову, дабы они не допустили Кенисары нанести себе вред, а напротив, если будет возможность, то уничтожить самого его с аулами, и что они по этому предпримут, то уведомили бы есаула Нюхалова, для оказания со стороны его, если по местным обстоятельствам представится возможность, содействия силою нашего отряда; вследствие чего, был прислан к есаулу Нюхалову от дикокаменных киргизов посланец, татарин Мухамед Тагиров, с письмом заключающим в себе только то дабы верить ему все, что он объявить от котораго есаул Нюхалов узнал что дикокаменные киргизы решились действовать против Кенисары отчаянно и погибнуть самим или его уничтожить, но что киргизы из некоторых родов Большой орды, питая вообще вражду к дикокаменным киргизам, начали приставать к шайке Кенисары, почему есаул Нюхалов, дабы не допустить Юсуповцев присоединяться к Кенисары, отправил, под видом разъезда, большую партию казаков, под командою сотника Абакумова, за реку Каратал и от 12-го сего апреля за №86 доносит, что мятежный султан Кенисары, действуя против дикокаменных киргизов, имел сначала большой успех и истребил более 1000 кибиток, не щадя даже детей, и углубился в их пределы, но дикокаменные киргизы, будучи ожесточены его поступками, сделали общее возстание и собравшись под начальством бия Армана, разбили первый кенисаринский отряд в 5000 человек, предводимый племянником Кенисары Худаймендою, котораго взяли в плен и потом казнили.

	Кенисары, видя значительное превосходство сил, соединил все свои шайки и, имея два орудия, остановился на месте и держался долгое время, в ожидании помощи от юсуповцев, которые не могли отправить к нему своих партий будучи наблюдаемы за этим отрядом сотника Абакумова.

	Наконец, бий Арман со всеми своими силами напал в полночь на Кенисары, разбил его совершенно, причем он сам, его брат, два сына до 15 других султанов взяты в плен и казнены мучительною смертью; Кенисары–же отрублена голова бием Чижим, а аулы его разграблены и разсеяны. Известие о совершенном поражении Кенисары прислано есаулу Нюхалову от султана Большой орды Джалаировского рода Камбара, известного своею преданностью нашему правительству, с письмом чрез своего сына, а также и почетного бия Сары-Юсуповскаго рода Сары, каковыя письма подлиннике с переводом представляя у сего Вашему Сиятельству имея честь донести о совершенном уничтожении мятежнаго султана Кенисары и его скопище чрез что, с помощью Божиею, можно надеяться на постепенное возстановления спокойствия в степи, долгом считаю покорнейше просить, в поощрение дальнейшей преданности к правительству, не оставить исходатайствовать наград для главных лиц из дикокаменных киргизов, действующих к уничтожению мятежника, а равно султанов Большой орды Камбара и его сына и бия Сары, поспешивших дать известие к отряду о таковом поражении.

	Подпись: ген.-м. Вишневский.





	Приложение 2-е.



	Перевод.

	Отрядному начальнику, есаулу Нюхалову, приветствие от султана Камбара Аланова.

	Затем, скажем о следующем:

	Вам и нам известно было, что Кенисары в течение всей зимы все бился с каракиргизами и присоединив к себе пришедших из Ташкении и из волостей Уйсунов, нападал на многое аулы каракиргизов, побил множество их людей и овладел великим числом скота, о чем донесено было мною прежде.

	Волею Всевышняго Бога и по повелению Белаго Царя, как Вы, так и сей отряд, были на Лепсе; потом, прошедши далее, остановились на Алатаве, выстроив деревянные дома.

	Вы счастливы! Преследуемый Вами враг Ваш Кенисары умер; дня за три до бывшаго ономедни продолжительнаго бурана, каракиргизы собрались толпами с правой и левой стороны толь множество, что число их могло простираться почти до 100.000; бились с Кенисары два-ли, три-ли дня, стрелянием из ружья; наконец, каракиргизы одержали верх.

	Люди Кенисаринские были расположены на двух местах, из коих одна часть с отдельною волостию бежали на Или, а самого Кенисары, тоже обратившегася в бег, преследовали, захватили его всеми бывшими при нем 10 султанами и людьми и двумя пушками; убили премножество людей его, и только весьма немногое число людей спаслось бегством.

	Самого Кенисары держали только три дня; потом убил его один из каракиргизов, по имени Чижим, а султанов варили в котле живых, которые отрезывали сперва руки и после умерщвляли.

	Из сыновей султана никого не осталось; аулы кенисаринские раздробились и разбежались во все стороны, кому куда попало.

	Это известия мое справедливо, и послал сына своего для врученья этого письма, собственною рукою, с приложением печати.

	Послано с места Мукур-и-Куксу.

	Переводил переводчик Курбанаков.





	Приложение 3.



	Перевод.

	Почтеннейшему отрядному начальнику Нюхалову

	от бия Сары Алтаева



	ИЗВЕЩАНИЕ

	Главный разбойник и мятежник Кенисары-султан и девятнадцать значительных султанов убиты; кроме них, известных биев и людей побито бесчисленно. С тысячу человек попались в плен в руки каракиргизов.

	Конгратовцы и таминцы ушли обратно на свои места; остальная –же часть народа перешла вся через Кара-ямбул (название урочища).

	Волости, принявшия желание покориться Государю, в довольно большом количестве перешедши на сию сторону р. Чу, спустились с устья речки, называемой Учь-су ( три речки).

	В удостоверение чего послал при этом чела-казака своего Махомеджана и приложил печать бий Сары Алтаев.

	Апреля 10 дня.

	Что каракиргизы действительно убили Кенисары, разбили и поразили его войско, я, Котруаш Умиров, в справедливости сего удостоверяю приложением печати.

	Переводил переводчик Курбанаков.



	Сборник материалов для истории завоевание Туркестанского края. 1847. Сост. Серебреников А.Г. Ташкент, 1914, с. 108-112.



	2-қосымша



	Доклад

	младшаго чиновника особых поручений при Военном Губернаторе Семиреченской области.



	9 июня 1907 г. гор.

	Верный

	Его Превосходительству Г. Помощнику Туркестанского Генарал –Губернатора По вопросу об улучшений киргизской жизни

	Вследствие личного приказания, докладываю Вашему Превосходительству, что в настоящее время самым главным из всех зол в киргизской жизни являются выборы волостного управителя, а затем действия последнего, выражающися в следующем:

	1. Для того, чтобы попасть в волостные управители претенденты расходуют громадные деньги на подкуп выборщиков, выборных и даже некоторых должностных лиц. Бывают такие большие расходы, что иной, пожалую, не поверит, так например в последние выборы в Талкановской волости Пишпекского уезда от двух претендентов на должность волостного управителя было израсходовано всего 526000 руб, 2000 с одной стороны, а с другой – 32000 руб. Куда ушли эти деньги, известно только самим расходчикам. Когда выборы кончаются , то затраченные деньги с избытком собираются с населения. Обиднее всего в эти случаях бедноте, нищете , которой, если приходится получить, при дележе добычи, павшей на долю известного рода или аула от претендента, то какие ни будь гроши, в большинстве случаев даже ни копейки. Полученыя деньги попадают в карманы влиятельных киргизов, а при платеже ответственным лицом являются бедный класс населения.

	2. При производстве выборов, когда уже выяснилось, на чьей стороне большинство, победитель – претендент старается проводить во всех аулах на должности выборных и народных судей из своих приверженцев, которые затем в течение трехлетия готовы исполнить что угодно для него, даже готовы подписать смертный приговор себе, о чем будет сказано ниже.

	3. Через выборных волостной управитель производить нижеприведенные злоупотребления:

	а) пристрастную, неправильную раскладку податей и повинностей, при распределении которых победившая сторона старается свалить большую часть сборов на побежденную (сторону), а сама получает ничтожную часть, хотя в материальном отношении была бы богаче побежденных.

	б) при отбывании натуральной повинности тоже самое совершается, больше страдают побежденные.

	в) Волостной управитель для того, чтобы влиятельные киргизы противной партии не служили помехой в будущем, заранее сам составляет приговор о том, что такой-то киргиз – конокрад, опорочен этим то, а потому подлежит высылке из волости и затем предлагает подписать приговор не разрешая даже читать его, а говоря, что приговор о чем то совершенно другом, не заслуживающем внимания. Немало и таких случаев, когда все имяные печати выборных находятся у волостных писарей, для прикладывание таковых на приговорах, могущих состояться в отсутствии их. В этих то случаях волостные управители могут написать какой им угодно приговор, даже смертный, как я сказал раньше, надо кем нибудь из тех же выборных, которые приложили свои печатю. Бывают другие случаи, когда выборные сами подписывает свои печати на нескольких совершенно белых страницах книги приговоров, для вписания затем в отсутствии их, нужного волостному управителю текста, такие случаи неоднократно замечались Вице-Губернатором, при производстве им ревизии делопроизводства волостных управителей.

	г) Через выборных же перечисленным в предшествующем пункте в способом волостной управитель отнимает лучшия угодья в волости себе, в пользу своих родственников и приверженцев, а иной раз отдает в аренду переселенцам принадлежащую противной партии землю, без ведома владельцев этой земли.

	4) Народным судом, который всецело в его руках, волостной управитель губит своих противников. Через подставных лиц предъявлять к ним ложные иски, обвиняя в кражах. Но разбору дела, народные судьи пишут решения по подсказу волостного управителя, приговаривая во всех случаях к тюремному заключению для того конечно, чтобы эти киргизы в последствии не могли баллотироваться на какия либо должности в волости чем объясняется то обстоятельство, что в некоторых волостях волостные управители и или мальчишки или же какие нибудь идиоты, за которых De facto управляют волостями отсидевшие раньше в тюрьмах их близкие родственники.

	5) Полученные от приходящих войск, этапов, деньги за дрова, скот для убоя не всегда попадают по принадлежности а в большинство случаев остаются в карманах волостных управителей.

	6) Волостной управитель производить сборы в свою пользу, как то на прием Генерал-Губернатора, Губернатора и других должностных лиц на кормления себя при командировках при исправлении дорог при истреблении саранчи и пр.

	7) Долгое время не сдает в казну получаемыя от аульных старшин в продолжения года деньги, следующия в подать, земские сборы и др. сборы, пуская их в оборот на торговлю, на устройство поминах по близким родственникам, а иногда даже на расходы по выборам.

	Для искоренения перечисленных злоупотреблений я полагал бы необходимым следующие:

	Волостной управитель. Совершенно устранить волостных управителей от хозяйственного управления в волостью, каковое управления волостью, поручить самостоятельно аульным обществам, оставив им лишь только административную чисто полицейскую часть: вручение повесток через аульных старшин, отобрание подписок от киргизов в объявлении им предложений правительственных учреждений и должностных лиц, выдать паспортов и т.п.

	Существующий порядок производства выборов волостных управителей необходимо изменить тем, чтобы волостной управитель в будущем назначался по жеребю из числа всех претендентов от каждого аула по одному, установив для них известный цензь.

	Содержание волостного управителя должно быть, по моему мнению, более или менее приличное, чтобы ему при недостаточности содержания не было надобности искать побочных незаконных источников, а равно народные судьи и аульные старшины должны быть обставлены приличным содержанием. При таких условиях во волости не должно быть менее 2000 кибиток.

	Волостной управитель не должен принимать участия в сборе и сдачи в казну разных поступлений с волости, а каждый аульный старшина сам должен собирать и непосредственно сдавать деньги в казну.

	Волостной управитель не должен принимать никакого участия при решений всевозможных дел, не касающихся его лично, как у выборных, так и в народном суде, а он как простой киргиз, должен судиться во всякое время, может от искать с кого угодно ли быть ответчиком.

	Выборные или пятидесятники избираются пятидесятничеством по большинству голосов. Так как власть пятидесятником в волости довольно значительная, то на эти должности должны быть избираемы грамотные помусульманский, а по возможности и по русский, вполне благонадежные и соблюдающие интересы своих доверителей.

	Им, выборным, должно быт отведено особое помещение, для заседания. Необходимо прекратить прежние перечисленные выше порядке, следует им, выборным собираться в весеннее (в конце весны) летнее и осеннее время года тотчас же, как только назревает известный вопрос, в так называемом волостном доме в центре волости, для обсуждения тех или других вопросов, непременно личным присутствием, а не решать судьбу других заочную своей подписью или заочным приложением печатей. Зимою же заседания устраивать в самых крайних случаях, ибо в это время почти все киргизы озабочены исключительно хозяйством и созыв это время, по отсутствию путей сообщений и по дальностей разстояний, сопряжен с большим затруднениями.

	При обнаружении первого незаконного действия со стороны кого либо из выборных, таковой выборной должен быть немедленно устранен сходом от должностей и наместо его назначить кандидат, а в случае не имения последнего, то немедленно должно быть избранно другое лицо.

	Раскладка податей и повинности за трехлетие должна быть произведена за год вперед до наступление времени производства выборов, накануне же выборов должна производиться тщательная проверка со стороны уездного начальника и податного инспектора ранее составленных списков, не допуская при этом во время выборов никаких новых «отавовң, которые должны быть записаны до производства выборов.

	Падающая на волость денежная повинность должна быть распределена волостным сходом (съездом) на аул, по благосостоянию последних, а при раскладке повинностей на кибитковладельцев каждого аула, аульный схот должен также разделить денежную повинность между юрта владельцами по благосостоянию их.

	Недовольные раскладкой податей немедленно должны принести жалобы уездному начальнику, который совместно с податным инспектором должен проверить жалобы и затем все производство с объяснением представить в областное правления, для отмены или утверждения.

	Народные судьи. Народные судьи и аульные старшины должны быть избираемый аульными сводами, каждый по своему аулу. Аульному обществу больше всего известно, кто из них может занять должность судьи или старшины и, в силу соблюдения своих личных интересов, оно должно избирать на эти должности самых лучших людей.

	В настоящее время между народными судьями, как при единоличном решении, так и при решении дел на чрезвычайных съездах: волостном и уездном, ужасно распространено взяточничество, для прекращения которого, по моему мнению, следовало обставить народных судей более или менее прилично в материальном отношений насчет общества, т.е назначить ежемесячное содержание в 20-25 руб. и тогда конечно не должно быть никаких процентных исчислений с исковых сумм в пользу народных судей.

	При установлений такого порядка численность аульного общества не должно быть менее 250 кибитковладельцев и более 500, так как аульныя общества с меньшим числом кибитковладельцов с трудом будут отбывать денежную повинность. Народные судьи и аульные старшины должны быть устраняемы аульным сводом с должностей при первом же установлении противозаконного их поступка, для преследования котораго законным путем аульный сход должен немедленно представить копию своего приговора уездному начальнику. Народные судьи и аульные старшины по возможности должны быть грамотные, желательно было бы, чтобы они хорошо владели русским языком, на котором писали бы свои решения и сами вели бы квитанционные книги.

	Заочных решений по возможности избежать, так как за последние время масса злоупотреблений по этим решениям за последние время во всех уездах значительно усиливается конокрадство и долго не разбираются гражданские дела между киргизами разных волостей одного уезда и разных уездов за редким назначением чрезвычайных съездов по причине нежелания некоторых уездных начальников выезжать из уездного города. Поэтому в каждом уезде в средине весны, летом и в начале осени необходимо назначать чрезвычайные съезды как по волостям, так и по всему уезду. Чем чаще будут разбираться дела, тем значительно будет сокращаться конокрадство и через два-три года можно дойти до того, что, если совсем не будет конокрадства в степи, то будет самое ничтожное число. Что же касается конокрадства в городах, селениях и станицах, то таковое в большинстве случаев совершается русскими городскими жителями, крестьянами, казаками, таранчинцами и даже дунганами, участие киргизских конокрадов заключается в том, что они принимают краденный остальными конокрадами скот, для сбывание в степи.

	Назначение съездов всецело зависит от администрации, поэтому для этого не требуется ничего законодательного, а только остается сделать распоряжение.

	В зимнее же время и в крайних надобностях в остальное время года необходимо иметь в уездных городах, а также в областном, несколько народных судей не более четырех, для разбора всевозможных поступающих в уездное управлений исков киргизов разных волостей.

	Заинтересованных лиц народные судьи могут через разсыльных уездного управления, когда они отправляются в волостей по служебным делам, что несколько обременить разсыльных, ибо они исполняют это поручения между делом. Что же касается чрезвычайных между уездами, тот таковые следует назначать обязательно ежегодно раз в большее свободное для киргизов время, а в не терпящем отлагательства случаях созывать чрезвычайный съезд в одном из двух уездов, пригласив по два народных судьи с каждой стороны.

	Аульные старшины. Аульные старшины должны сами собирать податей, земские и другие сборы, записывать таковыя в подлежащую книгу, из которой выдавать квитанции киргизам из затем немедленно же сдавать деньги в казну, не задерживая у себя кроме того аульный старшина исполняет все полицейские обязанности, возложеныя на него.

	При каждой сдачи денег в казну обязать аульных старшин предъявлять на ревизию в уездное управления все денежные книги, находящиеся у него, для того во первых, чтобы учесть его, а во вторых, чтобы знать, долго ли держит у себя на руках аульный старшина деньги.

	Волостные писаря. В данное время, в виду ничтожности содержания, в волостные писаря идут более или менее испорченные люди, которые при содержании от 25 до 25 руб. в месяц новерстывают свое жалование до громадных цифр посредством незаконных поборов, как то взиманием особой платы за выдачу паспортов, за выдачу справок, копий с бумаг и проч. Чтобы устранить эти незаконные поборы, следует назначить волостным писарям такой приличные содержания которые соблазняло бы более честных людей и тогда конечно волость может быть образцовой во всех отношениях.

	Учение людей в русских учебных заведениях. По опыту киргизы приходят к заключениям, что в долг образования детей низшия школы, открытые для киргизских мальчиков, не удовлетворяют киргизских потребностей. Таковыми школы являются сельско-хозяйственные и недавно открытые интернаты. Большинство окончивших курс в упомянутых учебных заведениях никуда непригодны, ибо они хорошо не владеет даже разговорным языком и поэтому не могут занять какия либо должности даже в волостях. В виду таких обстоятельств киргизы предпочитает отдавать своих детей в среднеучебныя заведения т.е., здесь только в гимназию, при которой имеется пансион для киргизских мальчиков числом до 20 человек.

	Должностныя лица, влиятельные киргизы Верненского уезда ходатайствовали пред губернатором области увеличить число пансионеров из киргизов, в случае недостаточности земских средств, они принимали содержания числа увеличенных пансионеров на общественные суммы. Ходатайство это было отклонено за не представленность приговоров от обществ. Потребность у киргизов давать своим детям русское образование из года в год усиливается, что заметно даже из тех прощении, которыя поступают в областное правление, об определении сыновей просителей в пансион при гимназии.

	В виду этого я полагал бы необходимым увеличить число пансионеров из киргизских мальчиков по крайне мере по одному мальчику от каждой волости каждого уезда области. В случаях недостаточности земских сумм, содержания пансионеров киргизское общество с удовольствием возьмут на себя.

	Преподавание в гимназии мусульманского Закона божияго для киргизских мальчиков. В гимназии для киргизских не мальчиков не преподается мусульманский Закон божий, а поэтому необходимо теперь ввести преподавание этого предмета в здешней гимназии, так как в таких однородных гимназиях, как наша преподавание уже введено, например в Семипалатинской гимназии. Родители пансионеров давно уже заявляют претензию на эту недостаточность.

	Землепользование и скотоводство. Смею обратить внимание Вашего Превосходительства на то обстоятельство, что все народы, покоренные русскими силою оружия, получили в собственность все, что имело у себя до покорения, как то: землю, дома и движимое имущество, киргизы же принявшие русское подданство добровольно, все время постепенно лишаются того, что имели и недалеко то время, когда киргизы будут так оттеснены, что им негде будет пахать, негде пасти скот, о чем скажу ниже. Не буду говорить о том, как поживают европейские народы, покоренные русскими, ибо это всем хорошо известно, но скажу несколько слов о родственных киргизам племена, как то: о татарах и сартах. Как первые так и вторые, за отличие в сражениях с русскими после покорения все, что им принадлежало раньше. У киргизов же с принятием подданства и с водворением Семипалатинской области русских, взяли самыя лучшия земли, обработанныя ими, с выведенными ими же оросительными канавами и отбирание земель продолжалось и продолжается до настоящего времени и доходит даже до бесцеремонности со стороны переселенческой партии, которые, не руководствуясь существующими законами, циркулярными распоряжениями высшего своего начальства, продолжают творить беззакония, отбирая у киргизов те земли, которыя по закону считаются собственностью. По видимому для них законы не существуют.

	Киргизы, как известно, были и есть главным образом скотоводы и вместе с тем земледельцы, в прежнее время в слабой степени, а в настоящее время такие хлебопашцы, что некоторые из них могут соперничать с русскими. Я уверен, что в скором будущем многие из них превзойдут самих русских хлебопашцев, теперь уже многие хорошо усовершенствованным способом. В случае недостатка удобной земли в волости, многие киргизы арендуют земли у казаков для хлебопашества и клеверников.

	За исключением немногих личностей хлебопашество в Семиреченской области возможно только при искусственном орошении посредством оросительных канав. Такия земли могут быть в верховьях рек, откуда берут воду по прорытым канавам, которыя первоначально до присоединения этого края, были только у киргизов и которыя затем вместе с орошаемыми землями безвомезно перешли в пользу казаков, крестьян и горожан.

	С увеличением числа оседлых жителей постепенно стало увеличиваться урезывание киргизских земель, прилегающих к означенным поселениям, в пользу последних. Многия реки Семиреченской области, хотя обильноводныя, разбираются до капли по оросительным канавам, которых масса у устей рек. Таким образом из этого ясно, что горныя реки полезны только для оседлых поселений, расположенных в предгориях у устей рек, а если остается в реках вода, то лишь остатком пользуются киргизы для свое пашни, расположенной в низовьях в соседстве с землями оседлых поселений. Кроме того, киргизы, вследствия отсутствия воды в горных реках, впоследствии стали извлекать пользу из ключевой воды, называемой киргизами «кара-суң (черная прозрачная вода).

	Если сосчитать всю оставшуюся у киргизов орошаемую землю моему мнению, 1/1-1/2 десятины, так как среди киргизских волостей одна треть не имеет хлебопахотной земли. Вот на эту то ничтожную землю зарится переселенческая партия, для устройства переселенческих участков.

	Если отнимут последнюю эту землю, то киргизам, как я сказал раньше действительно негде пахать, остается в их распоряжении безводная степь, пески и горы выше леса, так как нижняя часть гор до леса, а иногда с лесом большею частью принадлежит городам, станицам и селениям, а леса охраняются лесным ведомством, так что киргизам местность выше леса, что по киргизски называется «тазң, что значит паршивый, т.е. такая местность, где местами трава, местами камень, как у плешивого (паршивого) волосы и парш.

	Из выше изложенного усмотрите Ваше Превосходительство, насколько киргизы богаты орошаемой землей, а поэтому впредь до приведения в известность киргизской орошаемой земли и земли, пригодной к орошению, и до установления нормы душевого надела удобной земли для киргизов, не следовало бы трогать киргизской земли, прекратить образование из этой переселенческих участков и прирезку к существующим оседлым поселениям. Если же найдутся лица удостоверяющия, что у киргизов орошаемой очень много, что даже на душу приходится по 10, 20, и т.д. десятин земли, то необходимо иметь в виду, что такие выводы основаны исключительно на глазомерных съемках и на неправильном определении качества почвы: совершенно противозаконно межевые чины считают солонцы удобными землями, тогда как по закону 1898 г. такие земли отнесены к разряду неудобных. Для справедливого распределения всей орошаемой земли в области между населением области, я полагал бы, ради справедливости, разделить всю орошаемую землю поровну на каждую душу всего населения области как оседлого, так и кочевого, а равно опять таки ради той же справедливости разделить и неорошаемую землю области между оседлым и кочевым населением по числу душ.

	Как я раньше сказал, что киргизы-скотоводы. Никто, я думаю, оспаривать, что Семиреченская область по своей природе вполне пригодна для скотоводства. У киргизов раньше было очень много скота бедных почти не было. Бедными в то время считались киргизы, именующие 100 до 200 баранов, несколько десятков лошадей, столько же рогатого скота и от 1 до 10 верблюдов, а теперь с таим состоянием киргиз считаются богатым, тогда как раньше богатыми считались киргизы имеющие баранов от 2000 до 10 и больше тысяча, несколько тысяч лошадей, рогатого скота немного меньше и несколько сот верблюдов.

	Объединению киргизов послужили следующие причины: При ведении скотоводства на подножном корме, необходимо иметь несколько стоянок, самое меньшее при правильном ведении скотоводства, четыре (стоянки) от песков до гор. Киргизы двигают свой скот сообразуясь со временем года и питательностью травы. Зимою скот бывает на песках, долинах и в горах, если на песках зима бывает жестокая, то киргиз гонит свой скот выше песков, а если и там плохо, то в горы.

	Раньше до прихода русских в распоряжении киргизов были занятыя теперь оседлыми поселениями земли, которыя, как теперь, так и раньше считались самыми лучшими, как для хлебопашества, так и для кошения сена, и наконец даже для подножного корма. Теперь киргизы лишились этих земель, поэтому им приходится гонять скот в самыя горы, где зимою снег бывает глубокий и где нет того простора, что было раньше, а имеется теперь у каждого киргиза определенный ничтожный участок на котором можно продержать свой скот немного времени, так как трава поедается в короткое время скотом, затем гонится на соседние земли, если таковые свободны, или на арендуемые у оседлыми поселений земли.

	Опытные киргизы распределяют травы по питательности так: в горах – прокосная (трава), а затем опускаясь постепенно вниз, трава постепенно теряет свою прокосность принимает кислый, горький вкус. Вот почему киргизы, когда перекочевывают в горы, делают запасы соли или соленной глины (солончак), для кормления скота, тогда как в низовьях скот ограничивается или кислыми соленым травами или же лижут соленую глину (солончак).

	Запасы сена киргизы теперь делают там, где можно скосить, а это возможно только в горах и на долине в более или менее влажных местах, а таких мест по сравнению с численностью кочевого населения, немного. Пески и остальная степь совершенно непригодна к сенокошению, а поэтому киргизы, за неимением сенокосных участков, на орошаемых своих землях сеют клевер, и в силу обстоятельств вынуждены сокращать скотоводство.

	С сокращением скотоводства киргизу, по необходимости, остается только сесть на землю и действительно теперь киргизы не только бедные, но и богатые засели на землю и заседают основательно, что видно во первых из того, что киргизы, за редким исключением, зимуют в избушках и до деревянных домов под железными крышами включительно, изредка попадающихся даже по почтовому тракту и во вторых из того, что возбуждали и возбуждают ходатайства об образовании оседлых селений. Таковых селений оффициально существует в Верненском уезде два, оба под названием «Байсеркең (в Восточно-Талгарской волости), неоффициально в Копальском уезде от 10 до 30 дворов: между станциями Алмат-Емель и Кугалы, между ст. Карабулак и Сарыбулак, у Абакумовского выселка, затем по Сергиопольскому тракту. Теперь усиленно ходатайствуют киргизы Пишпекского уезда об образовании оседлых поселений.

	Киргизы сеют там, где только возможно, клевер, разводят сады, рощи, занимаются хлебопашеством не хуже других народностей, что явствует из того, что железные плуги в казенных складах скупаются исключительно киргизами и на базарах продаются за последнее время преимущественно киргизский …. в зерне. Таким образом очень заметно, что киргизы заседают на землю, но при этом не бросают скотоводческого хозяйства.

	В землепользовании в особенности во время перекочевки киргизы крайне стеснены. При перекочевке из долины в горы и обратно приходится перекочевывать через земли оседлых поселений, жители которых, пользуясь случаем, что киргизы не в силах без остановок, даже без нескольких, на их землях совершать перекочевки до своих горных земель, приезжают к ним, требуя подкопытный сбор или за потраву, и конечно, удовлетворившись достаточно, уезжают домой. Отделавшись от низ, киргизы добираются до лесов, где их караулят лесные объездчики, повторяется то же самое; откупившись, наконец добираются до своих летних кочевок. Не кочевать туда нет возможности, потому что на долине в самое жаркое время мухи, комары, оводы ужасно надоедают и мучают скот, потому что скотоводство у киргизов считается нормальным тогда, когда бывает всюду, когда нужно, в горах, а когда нужно в долине. Во время летних стоянок без платежа поборов киргизам также не обойтись.

	Приезжают лесные объездчики узнать, нет ли у них безбилетного топлива, не рубят ли в лесу для своего хозяйства что нибудь и конечно всегда найдется предлог, к чему можно придраться, затем рядятся и в конце концов киргизы откупаются. Если перебирать все побочные незаконные поборы, которые отбывает киргиз, то только надо удивляться платежеспособности его. Кто его только не обирает, чужие и свои, к числу которых нужно отнести от разсыльных до волостных управителей, кроме того он, киргиз бывает ответственным лицом при устройстве поминок по влиятельном киргизе одноаульце, одной волости, хотя он совсем дальний родственник или даже совсем не родственник.

	Таким образом из вышеизложенного изволите усмотреть Ваше Превосходительство, что киргизы так или иначе осели на землю и что они оттеснены в землепользовании, как для обрабатывания, так и для ведения скотоводческого хозяйства, а поэтому для упорядочения киргизского хозяйства необходимо: 1) как я сказал раньше, впредь до приведения в известность киргизской орошаемой земли и земли годной к орошению и до установления нормы душевого надела удобной земли для киргизов, не трогать киргизскую землю, прекратить образование из этой земли переселенческих участков и прирезку к существующим поселениям; 2) для поддержания скотоводческого надо отвести для киргизов два зимовых стойбища, одно на долине, другое в горах, согласно мотивам, изложенным выше; 3) отвести как для кочевого, так и для оседающего киргиза на каждую душу, хотя бы как установлено для крестьян, по 10 десятин орошаемой земли, для обрабатывания, а для пастбища оставить в общем пользовании волости долину и горы, указать при этом границы волостей;

	4) допустить свободный пропуск скота через земли оседлых поселений во время перекочевок или прогона скота через эти земли; 5) разрешить свободную пастьбу скота в лесах, так как лес гибнет не от топтания скота, а от кражи, которая, в силу необходимости поощряется самим лесным ведомством, так как конному лесному объездчику с содержанием в 8 руб. без этого никоим образом нельзя просуществовать; 6) разрешить безбилетную порубку кустарников и саксаула на топливо для своего потребления.

	При таком распределении земли и при условии отдачи обрабатываемой земли в собственность киргизам, может быть у них привязанность и даже любовь к земле и будет более или менее правильный и полезный уход за нею, в противном же случае владелец земли, как не собственник, вынужден бывает выжать все соки земли в течение двух, трех лет, а потом земля окажется совершенно безсильной.

	Духовныя дела должны быть сосредоточены в руках волостных мулл, ведомству которых должны перейти также все те дела, которыя раньше решались Областным Правлением. Муллы избираются волостным съездом, а утверждаются в их званиях и устраняются областным муллой, который избирается из претендентов по одному из уезда по жребию. К обязанностям волостных мулл кроме ведения установленных книг и отправления духовных треб в волости должны входить привод к присяге свидетелей на съездах при решении гражданских и уголовных дел.

	Младший чиновник особых поручений при Военном Губернаторе Семиреченской области Сыртанов



	Өзбекстан Республикасы Орталық Мемлекеттік Мұрағаты, 1 қ., 27 т., 1222 а іс, 10-20 об п.п.





2. ҰЛТТЫҚ БІРЕГЕЙЛІКТІ САҚТАУ ҮШІН КҮРЕС БАТЫРЛАР КЕЗЕҢІ





2.1 ИСАТАЙ ТАЙМАНҰЛЫ: «ҚАРА ҚАЗАН, САРЫ БАЛА» ҚАМЫ ҮШІН




	Исатай Тайманұлы мен Махамбет Өтемісұлы ұлт тарихындағы кездейсоқ, тек бір кезеңге ғана тән өткінші тұлғалар емес, көтерген қоғамдық жүгі мен жеке азаматтық үлгісі тұрғысынан ұлт жадында мәңгі сақталатын қайталанбас құбылыстар. Өйткені олар өз ғұмырларын арнап, орнықтыруға күш салған құндылықтар, яғни халықтың өз ішіндегі әлеуметтік теңдігі, сондай-ақ өзге жұрттан тәуелсіздігі ешуақытта маңызын жоғалтқан емес және жоғалтпайды.

	Әрине Исатай Тайманұлы тұлғасын оның артында тұрған қалың жұртынан, оның соңына ерген елінің сол тарихи мезгілдегі күнделікті ағымдағы өмір сұраныстарынан, сол елдің санғасырлық мәдениетінен бөліп алып қарау мәселенің табиғатына қиянат жасаумен тең болар еді. Міне осы тұрғыдан алғанда Исатай Тайманұлы мен Махамбет Өтемісұлы 19-ғасырдың алғашқы жартысындағы қазақ азаттық қозғалысының көш бастаушылары ғана емес, сонымен бірге ұлттық мәдениет пен сол тұстағы басқарушы саяси топтың, дәреже-деңгейін анықтап берген тарихи тұлғалар болып табылады.

	Осы арада мынадай бір жағдайға көңіл аударуға тура келеді. Көтерілістің басына Исатаймен бірге Махамбет сияқты ірі тұлғаның келуі, әрине, кездейсоқ құбылыс емес-тін. Ол сол тарихи мезгілдегі қазақ қоғамының қоғамдық-саяси өміріндегі өзгерістермен қатар оның рухани әлемінде де терең сілкіністердің жүріп жатқандығының нақты көрінісі еді. Осы ретте біз сол ХІХ ғасырдың 30-40 жылдары, яғни бар болғаны 20 жылға жетер-жетпес мерзімде Жоламан Тіленшіұлы, Жанқожа Нұрмағамбетұлы және Кенесары Қасымұлы сияқты алып саяси тұлғалар бастаған көтерілістердің қазақ даласын өз құшағына алғандығын, ал осы саяси қозғалыстардың мұрат-мақсаты Мұрат Мөңкеұлы, Шортанбай Қанайұлы, Дулат Бабатайұлы, Нысанбай, Досқожа, Күдері, Шернияз сияқты ойшыл ақын-жыраулардың шығармашылығына арқау болғандығын еске алсақ, онда қазақ елінің тек мал соңында күнін өткізген қараңғы тобыр ғана емес, сондай-ақ өмірдің тауқыметін көре жүріп өзінің ертеңі жөнінде ойлана білген, өзінің ұлттық бірегейлігін сақтау үшін күресе алатын ұлт болғандығын байқаймыз. Егер біз тек Ресей империясы құрамында болған мезгілді ғана алсақ, онда старшын Исатай бастаған саяси топтың осы тарихи кезеңдегі ұлттық элита тарихындағы шамамен үшінші буын өкілі екендігін, сондай-ақ бұл саяси топ қызметіне тән мынадай жағдайларды бөліп айтуға тиіспіз.

	1-ден, Исатай Тайманұлы бастаған қозғалысты 19-ғасырдың алғашқы жартысында бүкіл қазақ елі көлемін қамтыған Ресейлік экспансияға қарсы ондаған қозғалыстар контексінде ғана тура түсініп, бағалау мүмкін. Ол сөзсіз өзінің шығу негізі тұрғысынан Ресейлік экспансияның нәтижесі, соған берілген жауап.

	Сонымен бірге, 2-ден, Исатай мен Махамбет бастаған көтерілісті сол тарихи мезгілдегі өзге қарсылықтардан бөліп тұрған ерекшелігі бар. Ол көтерілістің ашық та айқын «қара қазан, сары баланың» қамын жеген бұқаралық сипат алуында еді. Бұдан бұрын қазақ жерінде болып өткен қоғамдық қозғалыстар мұндай айқын әлеуметтік, анығырақ айтқанда таптық сипат алған емес.

	Бұл ретте біз қазақ қоғамынан 19-ғасырдың алғашқы жартысында-ақ әлеуметтік әділетсіздікке қарсылық көрсетіп, хан мен оның қамқоршысы империялық биліктен ақырып теңдік сұраған Исатай Тайманұлы сияқты ұлы тұлғаның шыққанын мақтаныш тұтқанымыз әбден орынды да негізді. Кез-келген ұлы тұлға, бұл ретте, мәселен, Махамбет сияқты ақынның шығармашылығы мен қызметі өз ұлтының сол тарихи мезгілдегі ең озық ұстанымдары мен рухани ұмтылыстарын айғақтайды. Венгерлер үшін ол Ш.Петефи, поляктар үшін – А.Мицкевич, орыстар үшін – А.Пушкин. Міне осы қатарда «Еділдің бойы ен тоғай, ел қондырсам деп едім, жағалай жатқан сол елге мал толтырсам деп едім» деп армандаған Махамбеттің биік тұлғасы тұр. Исатай Тайманұлы бастаған қозғалыс бұл ретте қазақ қоғамының осы тарихи мезгілде өз ішінде биік рухани құндылықтарды қадір тұтып, қастерлей білгендігінің, ал осы құндылықтар жүйесінде ең биік тұрғаны да сол «қара қазан, сары бала қамы» екендігін, сондай-ақ бұл мәселеде де Исатай Тайманұлы қозғалысы қазақ жұртын әлемдік өркениет көшіндегі алдыңғы ұлттардың қатарына көтеріп тұрғандығын батыл да сенімді айта аламыз.

	3-ден, бұл тақырыпқа қалам тартқан қайсыбір зерттеушілер Жәңгір бастаған биліктегі топ пен Исатай старшын арасындағы егесті билік үшін, халыққа ықпал жасау үшін жүргізілген егес ретінде түсіндіруге бейім. Кезінде бұл пікірді Николай І патшаға жазған хатында (1839 ж. 19 шілде) Жәңгір хан да осы ұстанымды орнықтыруға тырысқан. Бұл тақырыпқа қалам тартқан жазушы және журналистер арасында Жәңгір хан мен Исатай, Баймағамбет сұлтан мен Махамбет арасындағы қайшылыққа өткінші сипат беру әрекеті байқалады. Ал Исатай мен Жәңгір хан арасындағы егес қазақ қоғамында, оның ішінде кіші жүз ауқымында бұрыннан келе жатқан, яғни Есім хан мен Сырым батыр, Жантөре хан мен Қаратай сұлтанның арасындағы өзара текетерістің жалғасы екендігі есепке алына бермейді.

	Сонымен бірге патшалық билік жағына шыққандарды «реформаторлар» есебінде көрсету әрекеті де байқалады. Мәселен, 2011 жылы Исатай Тайманұлының қозғалысына арналып Абай атындағы ҚазҰПУ-де өткен ғылыми конференцияда профессор Әзімбай Ғали «Исатай мен Махамбет Жәңгір хан жүргізген реформаға қарсылық көрсетті, яғни олар консервативтік ұстанымда болды. Ал егер қазақ қоғамы Жәңгір хан ұсынған жолмен кеткенде бүгін біз шамамен Чехия сияқты еуропалық мемлекеттің деңгейінде болатын едік» деген тұжырымды білдірді. Жалпы мұндай пікір бұдан бұрын да айтылған.

	Осы ұстанымға байланысты мынадай жағдайды еске салу парыз. Біріншіден, Исатай Тайманұлы мен Жәңгір ханның өзара арпалысында ханның жеңгені күмән тудырмаса керек. Қазақ жеріне ентелеп еніп келе жатқан «еуропалық» билік біржола орнады. Бұл Жәңгір хан партиясының жеңісі емей не? Олай болса Қазақстан осы билік жағдайында Чехия жеткен дәрежеге неге көтеріле алмады? Екіншіден, Жәңгір ханның ағартушылық қызметі тарих ғылымында жоққа шығарылмайды. Ал бірақ оның саяси және экономикалық қызметін асыра бағалап, бұқара халық мүддесіне жасаған қиянатына көз жұму қаншалықты негізді бола қояр екен? Үшіншіден, Исатай мен Махамбетті еуропалық ұстанымдағы Жәңгір ханның реформаторлық қызметін түсіне алмаушылар ретінде көрсету бұл тарих ғылымында алғаш рет көрініс тауып отырған пікір емес. Осы мазмұндағы ұстаным бұдан бұрын да байқалған. Бұл ретте, мәселен, кезінде большевиктердің Алаш қайраткерлерін табиғи ұлт мүддесін қорғаушылар ретінде емес, ретроград, өткен өмірді аңсаушылар ретінде айыптауын еске алсақ та жеткілікті. Төртіншіден, Жәңгір Бөкейұлы хан атағын иемденгенімен шын мәнінде оның билік құзыры бұл атағына сәйкес келмейтін. Кезінде Жәңгірдің әкесі Бөкей орыс патшасынан өзі басқаратын ордаға хандық статусын сұрағанда патшадан «Мемлекет ішінде мемлекет болуы мүмкін емес!» деген жауап алған. Сондықтан да Жәңгір ханның құзырын асыра бағалап, оны реформатор ретінде көрсету тарихи шындыққа жанаса қоймайды.

	Осы ретте мынадай бір мәселеге көңіл аударайын. Ол Исатай – Махамбет тұлғаларының бүгінгі бізге де қуатты ықпалы жөнінде. Басқа мезгілді былай қойғанда, тек осы 19 ғасырдың алғашқы жартысында ғана қазақ қоғамында Кенесары хан, Қаратай сұлтан, Арынғазы сұлтан, Жоламан Тіленшіұлы, Есет Көтібарұлы, Жанқожа Нұрмұхаметұлы және басқа да көптеген тарихи тұлғалар галереясын байқауға болады. Мұнша тұлғаларға бай құбылыс ненің көрінісі? Ол бұл мезгілде қоғамда жеке адамның ішкі тұлғалық қасиеттерінің ашылуына қажет алғышарттардың белгілі дәрежеде болғандығының көрінісі. 19 ғасырдың алғашқы жартысында қазақ қоғамы психологиялық-адамгершілік тұрғыдан отарлық үстемдіктің диірменіне әлі де болса түсе қоймаған мезгіл еді.

	Енді осы айтылған мәселелерге Жәңгір хан, Исатай старшын және Махамбет ақын сияқты тарихи тұлғалардың ұстанымы арқылы тағы да бір назар аударып көрейік.



	Бөкейұлы Жәңгір хан



	Жәңгір ханның Әбілхайыр әулетіндегі өзінен бұрынғы хандардан білімі, интеллектуалдық деңгейі жағынан ұтымды көрінетіндігі даусыз.

	Орыс ақсүйектерінің ықпалында болған, тәрбиесін алған, әлпешін көрген,белгілі дәрежеде заманына лайық орыс мәдениетін игерген, хан тұқымы және хан ретінде орыс билік аппаратының ойын тәртібін бойына сіңірген тұлға. Ол бір нәрсені, негізгі нәрсені жақсы түсіне алды: отарлаушы биліктің тапсырмасын орындап және оған адал қызметімен ұнау арқылы ғана хандық билікте отыра алатындығын. Ол үшін бірінші кезекте артында тұрған жүз мыңнан астам орда халқының мүддесі емес, әрине, хан тағы, әулет және төңірегін қоршаған феодалдар мүддесі тұрды. Ол алған білімін, тәрбиесін, қарым-қабылетін алдымен хан тағы мен өзін қоршаған ортаның жағдайын нығайтуға жұмсады. Патшадан түпкі атасы Шыңғыс ханнан бері үзілмей келе жатқан хандық билікке мүрагерлік сипат беруді өтінді. Оның түсінігінше тек хандық билік қана қазақ ордаларындағы тыныштықтың кепілі бола алады. Ал «Исатай Тайманұлы бастаған көтерілістің жалғыз ғана себебі осы Шыңғыс тұқымына тиесілі билік түрін халықтың өз қалауы және сайлауы бойынша анықталатын билік түріне ауыстыру әрекетінен туындап отыр» деп көрсетіп,патша алдында көтерілістің шығу себебіне мүлдем басқа сипат беріп, билікті алдау жолына түсті.

	ХІХ ғ. 20-40 жылдары тұрғысынан алғанда Жәңгір хан тұлғасына байланысты мынадай бір ерекшелікті аңғармау мүмкін емес. Ол Ресей империясы жүйесіндегі мемлекеттік басқару ісінде Қазақстанның басқа өңірлерінде Жәңгір хан дәрежесіндегі жоғары лауазымды қазақ шенеунігінің болмағандығы. Ауқымы Ресейлік ортаң қол уез дәрежесіндегі Ішкі Ордаға империялық әкімшілік единицасы ретінде қарап, төңірекке көз салсақ онда, әрине, Жәңгір деңгейіне көтерілген ұлты қазақ шенеунікті көре алмаймыз. Бұл ретте Жәңгір хан атасы Әбілқайыр хан заманынан бергі уақытта жоғарғы орыс әкімшілігінің сыны мен қатаң сұрыптауынан өткен сұңғыла шенеунік.

	Бәлкім басқа «қамырдан» жаратылған болса Жәңгірдің замандасы Кенесары Қасымұлы да орыс тәрбие-тепкісіне көніп генерал дәрежесінде қазақ жерінің басқа бір сүбелі аймағында билік құрып, өмірден озуы әбден мүмкін еді.

	Басқаша айтқанда, Жәңгір хан Ресей империясы жағдайында енді ғана қалыптаса бастаған «жаңа тұрпаттағы», яғни, ел басқару ісінде отарлаушы мемлекеттік аппаратпен біте қайнасуға ықыласты және оның құйтырқы ойын тәртібін қабылдай отырып, өз ұпайын түгендеуге келгенде пысықай ұлттық басқарушы элитаның ең алғашқы жинақы көрінісі. Ол арғы атасы Әбілқайырдан бастап, бергі аталары Нұралы, Бөкей тіптен қала берді аталас туыстары Қаратай, Арынғазы сұлтандардың орыс патшалығына қатысты түрлі бағыттағы ұстанымдары мен өмір тәжірибесінен жақсы хабардар тұлға. Сол негізде өзі үшін белгілеген позициясы да айқын. Сыртқа, яғни орыс әкімшілігіне сыпайы, мәдениетті, жалпыимпериялық мүддені қадір тұтқан, ал өз ішінде, қазақ арасында зорлықшыл, кекшіл билік иесі. Жәңгір ханның сондай әрекетінің бір көрінісі ел арасында сол уақытқа шейін түрлі әлеуметтік топтар мен жеке тұлғалар арасындағы тепе-теңдікті сақтауда аса маңызды міндет атқарып келген дәстүрлі билер институтын жойып, оның орнына әкімшілік тарапынан тағайындалған билік тәртібін енгізуі еді. Ал осы дәстүрлі билер институның жойылуымен бірге қазақ қоғамында ғасырлар бойы қалыптасқан дәстүрлі ұлттық демократиялық жөн-жоралғылар да құрдымға кетті. Х. Досмұхамедұлының «билерді хан тағайындай бастаған соң, қара бұқараның күйі тіпті нашарлады», – деген тұжырымы дәл берілген баға еді [2]. Ендігі уақытта би мен билік әкімшілікке толық тәуелді буынға айналды, бидің сөзі мен шешімі бұрынғы бедел, қуатынан айырылды, бұрынғы бидің әділ билігі мен салмақты сөздің орнын пара мен парықсыздық басты.

	Ия, рас, Жәңгір ханның қызметінен ағартушылық ұстанымдағы билік иесінің әрекеті байқалатыны бар.Ханның Қазан университетінің қолжазба қорына қазақ арасында тараған жазба мұраларды (арасында Қадырғали бидің «Оразмұхамед сұлтан тарихы» да бар) тапсырғанын, сол арқылы университет басшылығы мен ғалымдары арасында жағымды пікір туғызып, университеттің ғылыми кеңесіне мүшелікке алынғандығы, осы және басқа оқу орындарына қазақ жастарының қабылдануына жол салғандығы, сондай-ақ хан ордасында мектеп ашқызып, өз есебінен оның ғимаратын тұрғызуы, түрлі орталықтардан мұғалімдер шақыртуы ханның оқу-ағарту ісіне көңіл аударғандығының айғағы бола алады.

	Осымен бірге Жәңгір ханның Орда жерінде отырықшы өмір салтын орнықтыруға бет бұрыс жасау әрекеті болғандығы да мәлім.Орда жеріне нарықтық қатынастардың келіп жетуіне байланысты қазақ малының тұқымын асылдандыру ісі де ханның қаперінде болды.Қазақ жеріне орыс билігінің тереңдеп енуі,жердің тарыла тұсуі,соған байланысты әлеуметтік қатынастардың шиеленісіп кетуі көзі ашық,көкірегі ояу ханның ел тағдырына тікелей қатынасы бар осындай қоғамдық мәселелер төңірегінде ойланбасқа шарасы да жоқ-тын. Сонымен бірге Хан тарапынан жасалған бұл әрекеттер жалпыордалық, жалпыұлттық мәнге ие бола алды ма? Әрине, жоқ. Оның бұл атқарған жағымды қызметі хан әулеті және өзін қоршаған тар ортамен ғана шектелді. Ханның бұл аталған қызметіне жалпыұлттық мағына беру оның қызметін тым асыра бағалағандық болар еді.

	Отарланушы қазақ қоғамы жағдайында биліктегі тұлға қызметінің жағымды немесе жағымсыз сипатта болғандығының басты өлшемдерінің бірі жер мәселесі.Кейбір зерттеушілердің еңбегінде Жәңгір хан талантты басшы,ағартушы. Жарайды, солай-ақ болсын делік. Ал бірақ сол зерттеушілер жер мәселесіне келгенде ханның бұл таланты мен ағартушылық қызметінің қайда қалғандығына назар аудара бермейді. Ия, рас, Жәңгір хан Жайықтың шаруашылыққа қолайлы оң жақ жағалауын,тіптен Еділ мен Жайықтың арасын қазақ қожалықтарының күшімен игеруге мүдделілік танытып жоғарыдағы билік орындарына өтініштер жолдады. Бұл ретте ол атасы Нұралы, әкесі Бөкей хандардың саясатын жалғастырды.Орыс билігі алдында ордадағы қазақ қауымдарының ортақ мүддесін білдіруші түлға рөлін атқаруға тырысты.Ал шын мәнінде ол жер мәселесінде өзін қазақ жеріне батыстан ентелеп еніп келе жатқан рыноктық қатынастарды,онымен бірге жерге жеке меншікті енгізуші билік иесі ретінде көрсетті.Оның бұл ұстанымы жерді пайдалану ісіндегі сол уақытқа дейін қалыптасқан тепе-теңдікті бұзды, қазақ қожалықтарының үлкен бөлігін күйзеліске ұшыратты, төзімі таусылған елді Исатай Тайманұлы бастаған халық көтерілісіне шығуға итермеледі. Бұл ретте ханның қызметіне граф В.А. Перовскийдің берген мынадай бағасы орынды болатын: «Беспорядок в землевладении, водворенный корыстолюбием Джангара, беспорядок от которого Орда терпит уже 20 лет, может продлиться еще настолько же времени. Посему самовольные в высшей степени несправедливые действия Джангера по раздачи общественных ордынских земель нельзя, как мне кажется, считать услугою правительству, за которую оно должно быть блогадарно ему и его семейству» [3].

	Хан мен отарлаушы биліктің әділетсіз әлеуметтік саясатына қарсы шыққан Исатай Тайманұлы бастаған халық көтерілісін ол патша әскерінің күшіне сүйеніп аяусыз жаншып басты. Ал көтеріліс басшылары Исатай мен Махамбет және басқа ержүрек тұлғалар патша әскерінің оғынан немесе ханның жұмсаған адамдары қолынан қаза тапты, тірі қалғандары қуғын-сүргінде азапты өмір кешті. Міне осы және басқа жағымсыз жағдайларға байланысты қарапайым халық арасында хан мен оның артында тұрған патшалық билік туралы өте жағымсыз пікір қалыптасты. Орынбор өлкесін 1833-1842 жылдары басқарып, өңірдің ең сауатты және мәдениетті басшысы аталған граф Василий Алексеевич Перовский Жәңгір ханнын биліктегі қызметіне мынадай баға берді: «Өзі мен биліктен басқаны сүймейтін оның әрекетінің нәтижесі сондай (мүмкін ол бұны мақсат етіп қоймаған да болар), ол басқарған тұста оның және Ресейдің билігі қазақтарға пайда емес, орасан зор зияндық алып келді, ал бұл зияндықтың зардабын ұзақ мезгіл бойы ешқандай да ең жақсы ниетпен атқарылған шаралар жуып кетіре алмайтын болады» [4].

	Ел іші, қазақ арасында жүргізген әділетсіз әлеуметтік ұстанымына қарамастан хан отарлаушы билік үшін өте пайдалы, тіптен таптырмайтын тұлға міндетін атқарды. Сондықтан да болса керек оның өмірден қайтқанын естіген І Николай патша өз қолымен «Весьма жаль, он был человек весьма преданный», – деп жазды.

	Дегенмен, империялық орталық билік орындарында хан қызметіне байланысты В.А. Перовскийдің ұстанымы басымдылық алғанын байқау қиынға түспейді. Жәңгір хан өмірден озған соң (1846 жылы) көп ұзамай ақ ордадағы хандық билік «тиімсіз құрылым» ретінде жойылды. Оның артын ала кезінде хан таратқан жерді жеке меншікке иелену актілері де күшін жоғалтты. Басқаша айтқанда, Бөкей Ордасында жерді жеке меншікке иемденуге байланысты енгізілген тәртіп уақытша шара болып шықты.

	Қорыта айтқанда, Жәңгір ханның шаруашылық жүргізу және қоғамды білім мен мәденитке бастау ісінде жасаған жағымды қадамдары болғандығына назар аудара отырып, сонымен бірге оның отарлаушы билік аппараты шеңберінде ғана қызмет жасаған шенеунік міндетін атқарғандығы, ал орда елінің ішкі өмірінде зорлықшыл, қиянатшыл феодал рөлінде көрінгендігі ешқандай да күмән тудырмайды.



	Исатай Тайманұлы



	Табиғатынан туа біткен қайраткер әрі батыр Исатай, Иса-екем халықтың қалың ортасындағы орта ауқаты бар Тайманның отбасында өмірге келіп, ел ісіне ерте араласып, бар болғаны жиырма бір жасында немере ағасы Жабал Бегәліұлының орнына старшын болып сайланады. Иса-екем жиырма бір жасында (1824 жылы) хандық таққа отырған Жәңгір ханнан 11-12 жас үлкен. Шамамен 1803 жылы туылған Махамбеттен де осынша жас үлкендігі бар. Ақын «Исатай деген ағам бар, ақ кіреуке жағам бар» [5] дегенде батырдың өзінен мүшел жас үлкендігін де ескергендігі байқалады.

	Исатай Тайманұлы Ордадағы халық наразылығын білдіріп көтерілісті бастап шыққанда қырық бестегі жігіт ағасы, артында жиырма төрт жыл бойы ел басқарған тәжірибесі бар белсенді де кемел, аз сөйлеп, көп тыңдайтын байсалды, тағы да сол Махамбет ақын айтқандай «теңіздей терең ақылды, тебіренбес ауыр мінезді» кісі болған. Иса-екем көзқарастық ұстанымы тұрғысынан, әрине, Жәңгір хан, Баймағамбет сұлтан және Қарауылқожа сияқты замандастарына кереғар тұлға. Ол Беріш руының Жайық бөлімінде старшын қызметін, яғни басшылық қызмет атқарғанымен әлеуметтік жағдайы жағынан да сондай-ақ басшы ретінде саяси-қоғамдық ұстанымы тұрғысынан да халыққа жақын, халық жағында тұрды. Басқаша айтқанда, Исатай Тайманұлы ішкі мұңы мен сыры жоғарғы биліктің құлағына жете бермейтін, «ауызы буулы» көпшіліктің өкілі, билік алдында қоғамның осы бөлігінің тілегін білдіруші және оны жанын салып, қорғаушы.

	Көтеріліс басшысы өзінің бұл ұстанымын Ішкі Орал линиясының бастығы есаул Г.Т. Сумкинге жолдаған жолдаған хатында анық білдіреді: «Қазақ халқы – деп жазды ол, – сонша көрген жәбірінен әбден ашынып, қандай болмасын бір заңға қайшы істерге барып қалмас үшін, мерзімі өтіп кетпей тұрғанда, бастық мырза, менің Сізден әдейі қаперіңізге салып, сұрайтыным: біздің көріп отырған жәбіріміз жөніндегі шағым-тілектерімізді тиісті орындарға жеткізсеңіз екен» [6]. Өз ретінде Сумкин бұл арызды Орал атты-казак әскерінің наказной атаманы полковник Покатиловқа, ал ол Орынбордағы әскери губернатор В.А. Перовскийге жеткізеді. Басқаша айтқанда ол ең төменгі буын басшылықтағы қызметте болса да, өз міндетін адал орындап, қалың көпшіліктің тілегін ресейлік басшылыққа жеткізді.

	Иса-екем осы құжатта баяндаған пікірін басқа да арыз-тілектерде қайталайды. Ол Ордада Жәңгір хан қолымен орнатылған тәртіптің көпшіліктің мүддесіне мүлдем үйлеспейтінін жеткізе отырып, халыққа бұрыңғы «тыныштық, берекесін» қайтаруды талап етті.

	И. Тайманұлының бұл арада бұрынғы «тыныштық, береке» деп айтып отырғаны алдымен, әрине, Жәңгір ханға дейін Орда өңірінде қалыптасқан жерді игеру тәртібі еді. Махамбет ақын Жәңгір «реформасына» дейінгі өздерінің Нарын құмындағы өмірін «талма тал түс шағында тай жеген тарлан бөрі едік, ... ерте көшіп, кеш қонған санаулы сәнді орданың бірі едік!,» – деп суреттейді. Әсерлі ақын жырының ар жағынан дәулетті елдің жағдайын көргендей боламыз. Орда тағына отырып, өзін осы өңірдегі жердің толық құқылы иесі ретінде сезінген Жәңгір хан бұрынғы жерді рулық-қауымдық негіздіе игеру тәртібін жойып, оның орнына жеке меншіктік негізде пайдалану тәртібін енгізді. Орынбор генерал-губернаторы, граф В.А. Перовскийдің көрсетуіне сүйенсек көлемі 7 000 000 десятина шамасындағы Орда жерінің ең құнарлы деген 400 000 десятинасын хан өз меншігіне алды, ал қалған үштен екісін, яғни 4 000 000 десятина жерді туыстарына, жақындарына сыйлыққа берді, сатты, ал қалған құнарсыз, сондықтан да шаруашылыққа қолайсыз бөлігін 15 рулы Орда халқына қалдырды [7].

	Ханның Орда жерін үлестіруде еркінсінгені соншалық 1830-1845 жылдар аралығында туыстары мен жақындарына жерге жеке меншік құқын күәландыратын 1517 грамота таратқан [8]. Белгілі зерттеуші И. Кенжалиев Жәңгір хан өзінен артылған «...жерді ең алдымен сұлтандарға, одан кейін қожалар мен молдаларға, билерге сосын жағынған байларға берді. Мысалы, сұлтан Меңдікерей Бөкеевтің 400 мың десятина, Балқы би Құдайбергеновтың 300 мың десятина жерлері болды. Ал Шынғали мен Мүшеғали Ормановтарға байбақты руының 700 мың десятина жерін тартып әперді,» [9] – деп жазды.

	Осындай талан-таражға арасында Исатай мен Махамбет ауылдарда бар Орда халқының басым бөлігі қауымдық негізде иемденіп келген жерлер түсті. Мәселен, Исатай елінің 25 жылға жуық пайдаланып келген Қиғаш, Күйген атты өзендер өңіріндегі құтты мекендері Жәңгір хан «реформасы» нәтижесінде хан адамдарының иелігіне өтті [10]. Көңіл аударуға лайық нәрсе хан бұл жер үлестіру шараларын отарлаушы билік атынан жүргізді. Ал шын мәнінде, хан өмірден қайтқан соң анықталғанындай, орыс билігі ханның бұл жер үлестіру шараларынан мүлдем хабарсыз болып шықты [11].

	Батыр мен оның серіктестерінің Жәңгір ханға, Орал казак әскерінің атаманына, Орынбор мен Астрахан губернаторларына халық бұқарасының әлеуметтік ауыр жағдайын баяндап, шектен тыс еркінсіп кеткен би мен сұлтандарға шара қолдануларын талап етіп жазған арыз-тілектерінен ештеме шықпайды. Соңғы жазған өтініш-хаттарының бірінде Исатай мен оның серіктері тіптен казак-орыс әскері сияқты Россия мемлекетіне қызмет жасауға әзір екендіктерін айтып, ал орда ішіндегі әлеуметтік жағдайдың одан ара шиеленісіп кетуінен өзара өшпенділіктегі екі жақтан да адам шығынына болуы әбден мүмкін екендігін ескертеді.

	Қорыта айтқанда, ханның қарапайым халық мүддесін аяқ асты етуі, ал оның артында тұрған отарлаушы биліктің орда өмірінде орын алған мұндай сорақылыққа көз жұмып қарауы басым бөлігі шаруа қожалықтарынан тұрған орда халқының шаруашылығын күйзеліске ұшыратты, табиғатында көнбіс, шыдамды, момын халықты қолына қару алып, атқа қонып, хан мен оның сыбайластарының зорлық-зомбылығына қарсылық көрсетуге мәжбүр етті. Исатай Тайманұлы бастаған халықтың көтеріліске шығуына негіз болған ханның әділетсіз әлеуметтік саясаты екендігін жоғарыда аталған жоғарғы лауазымды патша шенеунігі В.А. Перовский де мемлекеттік мүлік министріне жазған хатында мытындауға мәжбүр болды : «Старшын Исатай Тайманұлы – деп жазды ол, – төңірегіне 3000 адамға жуық қол жинап хан Ордасын қоршауға алды», егер «хан және оның билікке бекіткен адамдары істі әділ де таза жүргізсе көтеріліске шыққандар өз жағына мыңдаған халықты тарта алмаған болар еді» [12].

	Басқаша айтқанда, Исатай Тайманұлы бастаған халық көтерілісі хан билігіне және оның артында тұрған отарлаушы әкімшіліктің әлеуметтік саясатының, әсіресе жер саясатының тұйыққа тіреліп, қоғамды терең дағдарысқа алып келгендігінің көрінісі еді.

	Исатай Тайманұлының Жәңгір хан және Ресей әкімшілігімен ақтық айқасқа шыққан кезі бұл қазақ даласындағы орыс отаршылдығына қарсы қарулы қарсылықтың соңғы кезеңіне тұс келді. Империялық билік қазақ жерін өзіне біржола қосып алу үшін қарсылық көрсеткен күштерді басып тастау мақсатында арсеналындағы барлық айла-әрекетін, сонымен бірге әскери күш-қуатын іркілместен іске қосып отырды. Ресей экспансиясына қарсы күресте ірі саяси тұлғаға айналған Арынғазы сұлтанды алдап, Петербургке шақырып алды да, өмірден өткенше Калугада саяси тұтқын есебінде ұстады. Хандық билікке заман сұранысына лайық күш-қуат беруді көздеп хан тағына ұмтылыс жасаған Қаратай сұлтанды бұл мақсатына жеткізбей, өмірінің соңына дейін тежеп ұстады.

	Халықтың жуан ортасынан шығып, орыс отаршылдығына қарсы күресте ерекше күш-жігер танытқан Көтібар, Сүйінқара батырлар, Сырым батырдың ұлы Жүсіп, Құланұлы Жүсіп старшындар орыс билігімен күресте басымдылықтың екінші жаққа алғандығын түсініп, күрестен шықты. Достан батыр Орынбор түрмесіне жабылды.

	Күштің тең емес екендігін Исатай Тайманұлы да жақсы түсінді. Бірақ бұл жағдай оны жасыта алған жоқ. Махамбет ақынмен бірге ел аралап үгіт-насихат жүргізіп, халықты хан мен отарлаушы әкімшіліктің әділетсіз саясатына белсенді қарсылық көрсетуге шақырды. Сол арқылы билік орындарын халық бұқарасына байланысты ұстанған әлеуметтік саясатынан бас тартқызудан үміттенді. Осы бағытта тіптен мүлдем басқа көзқарастағы мүдделері үйлеспейтін Есімұлы Қайыпғали сұлтанмен де ымыраға барды.

	Иса-екем соңына ерген халқының үмітін ақтау үшін жарық дүниенің қызығынан баз кешті. Сұлтандар Қайыпғали Есімұлы және Шыңғали Орманұлы сияқты күрделі сәттерде түлкі бұлтаңға салып, ел мүддесіне сатқындық жасау оның табиғатына жат мінез екендігін танытты. Ол заманы мен қалың қазақ ортасының қайыспас қара нарындай жүгін көтерген дара тұлғалы перзенті еді. Сондықтан да ақтық шайқасқа түсе отырып, орта жолдан қайтпады. Егер батырдың замандасы Айшуақұлы Баймағамбет сұлтан сияқтылар қазақ елін «жуасыту» (усмирение) ісінде «ерекше жігер және Ресейге берілгендік» танытса, Иса-екем, Махамбет және олардың Қабыланбай, Үбі сияқты серіктері сол тарихи кезеңде қазақ даласын құшағына алған Кенесары Қасымұлы мен Жоламан Тіленшіұлы бастаған азаттық қозғалыстарға өз үндерін қосып, халқының жігерін жаныды. Батырдың сол бір күрделі тарихи кезеңде көрсеткен өнегесі кейін де рух көтерер қуатын жоғалтқан емес.

	Исатай Тайманұлы бастаған Орда бұқарасының көтерілісі (1836-1838 жж) алдына қойған мақсатының айқындылығымен және рухани тазалығымен ерекшеленеді. Табиғатынан көсем, халықшыл тұлға Иса-екем серіктерімен бірге Жәңгір ханға жолдаған хатында «Дұшпандарымыз қастық сөздер таратса да біздер одан адалмыз,» [13] – деп жазды. Исатай старшын мен оның идеялас серіктері ұлт тарихына ел мүддесіне деген адалдықтың жинақы көрінісі ретінде енді.

	Батырдың берік күрескерлік ұстанымы оның отбасына жайлы тиген жоқ. Өзі майдан даласында мерт болса, ұлдары Жақия мен Дінбаянды 1837 жылы желтоқсанда Баймағамбет сұлтанның жіберген әскері тұтқынға алып, келесі жылы Орынбор корпусының әскери соты екеуін 3 жылға Латвияға крепостниктік жұмысқа жібереді. Олардың кейінгі тағдыры белгісіз. Сұлтанның тұтқыны болған әйелі Несібәлі мен қызы Ділзаданың да кейінгі өмірі бәймәлім.

	Иса-екемнің портретін бірге жүрген үзенгілес інісі Махамбеттен артық ешкім жасай алған жоқ. Ол:



	... Хан ұлымен қас болып,

	Қара ұлымен дос болып,

	Төрт-бес жылдай алысып,

	Мына тұрған Иса-екем

	Ханның бір тауын қайтарған.

	Ат туарма шұбардай,

	Ер туарма бұлардай?



	– дейді [14]

	Махамбет ақын ұстанымында Исатай жай көтеріліс басшысы ғана емес, кемел де кемеңгер, қоғам үшін, оны жаңа сапаға көтеру үшін туған күрескер, қайраткер тұлға. Ақынның айтуында ешқандай да асыра бағалау жоқ.

	Иса-екемнің күресте өткен өміріне байланысты ақынның айтпағы, өкінішке орай, мұнымен аяқталмайды. Оның жасаған тұжырымы тіптен де ауыр, мұңлы да қайғылы. Ол тұжырым мына жолдарда:



	...Тайманның ұлы Исатай

	Ағайынның басы еді,

	Алтын ердің қасы еді,

	Исатайды өлтіріп

	Қырсық та шалған біздің ел [15].



	Тарихи шындық сондай, Иса-екем сияқты жалпыұлттық тұлғаның өлімі азаттық үшін күрестің кейінгі кезеңдерінде де өз жалғасын тауып жатты. Кенесары Қасымұлы, Бекболат Әшекеев, Әлихан Бөкейханов бастаған Алаш қозғалысының қайраткерлері, Қайрат Рысқұлбеков.

	Дегенмен, біз бүгін Исатай Тайманұлы мен Махамбет Өтемісұлының биік рухы алдында басымызды ие отырып, өткенге салауат айтып, олар армандаған заманның енді келгенін, қаншалықты ауыр кезеңдерді басынан кешіргенімен, қазақ елі өзінің негізгі, басты құндылықтарын сақтай білгендігін сеніммен айта аламыз. Исатай мен Махамбеттің іздегенін іздеп, олардың ісін ұлықтап жатсақ бұл әрекет, ұмтылыс дұрыс жолда тұрғандығымыздың көрінісі емес пе!



	Махамбет Өтемісұлы



	Махамбет ақынның тұлғасы мен шығармашылығына тән мынадай бір ерекшелікке көңіл аударған жөн. Ілкі замандардан жазушы немесе ақын өз шығармашылығы арқылы өмірге, өзін қоршаған қоғамдық шындыққа қатынасын білдіріп замандастарының санасында және кейінгі ұрпақ жадында өз орнын анықтаудан үміттенеді. Ал шығармашылық иелерінің туындыларын оқыған қауым олардан өздерінің талғам-тілегіне жақын ойлар мен тұжырымдар тауып, солар арқылы ішкі рухани сұранысын қанағаттандырады. Осы негізге жазушы мен оның оқырманы арасында өзара байланыс орнап, жеке қалам иесіне ғана тән шығармашылық акті ендігі уақытта қоғамдық мәнге, мағынаға ие болады. Яғни жазушылық бастау көзінде жеке тұлғаға ғана тиесілі процесс болғанымен, табиғатынан қоғамдық жүгі бар құбылыс. Мұндай қасиет ХІХ ғасырда қазақ шындығы жағдайында өмір сүрген Махамбет Өтемісұлы сияқты шығармашылық иесіне де тиесілі. Дегенмен, бұл арада Махамбет ақын шығармашылығына тән мынадай бір ерекшелік бар, оған көңіл аудармай өте шығу қиянат болар еді. Махамбет жазба мәдениеті ерте кезеңдерден даму алған еуропалық қоғамдардағы ақын-жазушылардай атақ, дақпырт үшін шығармашылықпен айналысқан жоқ. Ақын өмір сүрген қоғамда шығармашылық иесі үшін белгіленген түрлі марапат, сыйлықтар болған емес, талантты сыйлаған халықтың құрметінен басқа. Тіптен ақын шығармаларын кең ауқымда тарата алатын баспа құралдары да жоқ-тын. Ақын жанынан шығып, көпшілікке арналған ой оны тыңдаған кісінің жадында сақталып, ауызекі айтылған түрінде тарап, жаңа тыңдаушыларын табады. Ал кісі аузынан шығып, айтылған түрінде қабылданып, жадта сақталған шығарманың кереметтігі сонда, сөз қадірін білетін ой елегі мен сүзгісінен өткен оның өн бойында артық ештеңе қалмайды. Яғни ұлы талант ақылынан шыққан тұжырым көпшіліктің сынынан өтіп барып өзінің соңғы формасын табады. Сонан соң жатталып, ұрпақтан ұрпаққа өтеді. Махамбет ақынның әрбір туындысы міне осы жолдан, яғни уақыт тезінен өткен.

	Махамбет үшін поэзия атақ, дақпыртқа бастайтын жол емес, оның жанынан, ішкі терең тебіренісінен туған жыр қас жауын жайрататын семсер, құрал. Енді осы арада Махамбет жырындағы хан, сұлтандар мен халық арасындағы өзара қарсылық, егес жөнінде. Біз бұл тақырыпқа мақаланың бұдан бұрынғы бөлімдерінде тоқталдық. Ал бұл арада оның мынадай бір қырына назар аударуды жөн деп білеміз. Соңғы жылдары бұл мәселені тарихи контекстен жұлып алып қарастыру байқалады ( әсіресе, жазушы және журналист ағайындар тарапынан). Мәселен, М.Құлкенов пен Отарбаев 1992 жылы «Өлке» баспасынан жарық көрген еңбектерінің соңында бақилық болуға бет бұрған ханның аузына «Әй, қос тентек, бірің ағам, бірің інім, бірің батыр, бірің ер кімге қарсы қол жинағаныңды білмей өттің-ау. Ақыры, балақтағы өкпеге аспандағы мені саттың... «Қара албасты бақырсың» деу маған емес, үйдегі қатындарыңа айтар қарғыстарың еді ғой», – деген сөзді сала отырып, көтеріліс басшыларын бір сәт болса да ханның биік парасатын түсіне алмаған парықсыздар дәрежесіне түсіру байқалады [16].

	Әрине, бұл берілген пікірді жазушылық әдіске жатқыза салуға да болар еді. Олай болған күнде кітап атына қосымша берілген «жаңаша көзқарас» деген анықтау тіркесті қайда қоямыз?

	Тура осы мазмұндағы пікірді Т.Боранғалиұлының «Егемен Қазақстанда» жарық көрген «Мәңгілік Махамбет» аталатын тартымды да көлемді мақаласынан да оқимыз. Онда автор «Әттең, қазақтың Исатай, Махамбет, Қарауыл секілді беделді адамдары ел мен жер тұтастығы үшін бірауызды болу орнына өзара аттандасып, алысып-жұлысып шыға келді. Бақ-дәулетке ұмтылған жерде тойымсыздық, есе кеткен жерде ашу-ыза қай заманда қатар жүрмеген?» [17], – деген тұжырымға келеді.

	Көріп отырғанымыздай, жалпы бұл аталған еңбектерге ортақ бір сарын бар. Ол бүгінгі күн биігінен кезінде ел іші өзара бітіспес жаулыққа ұрынған екі топтың ұстанған позицияларын өзара табыстыру, жарастыру. Тіптен бұл аз болғандай осы текетірес барысында Исатай жағын бәтуаға келмеген «тентек», ал Махамбеттің жеке басын «қайда барса да кезенген жауға кез келіп, соңында «еркіндікті найза ұшымен жеңіп алу мүмкін еместігін» кеш ұғып, қалған өмірін құсалықта өткізген қайғылы тұлға ретінде көрсету байқалады. Ал осы позиция қаншалықты негізді?

	Бұл арада аталған авторлар мынадай тарихи астарға (контекст) көңіл аудара бермейтіндігі байқалады. Біріншіден, Исатай старшын мен Жәңгір хан арасындағы егес белгілі дәрежеде жалпы қазақ қоғамында, оның ішінде кіші жүзде қазақты орыс билігіне сүйеніп басқарудан үміттенген хан-сұлтандар мен елді басқару ісінде бұрынғы қалыптасқан дәстүрді басшылыққа алу жағындағы ру басылары арасындағы егестің логикалық жалғасы еді. (Сырым батыр мен Есім хан арасындағы ж.б.с.с.).

	Екіншіден, ХІХ ғасыр әлем тарихында әлеуметтік-таптық қайшылықтардың шиеленісе түсуімен сипатталады. Бұл тек марксистік ғылым ғана емес, басқа да көзқарастық ұстанымдағы ағымдар тарапынан мойындалған тарихи құбылыс. Нақты Бөкей Ордасындағы тарихи жағдайға келсек, мұнда әлеуметтік шиеленістерге негіз болған жергілікті мал шаруашылығымен айналысатын бұқараның жер тапшылығына ұрынуы болды.

	Міне, осы қалыптасқан тарихи жағдайға байланысты Махамбет ақын шығармашылығы әлеуметтік-бұқаралық бағыт алды. Оған дейін қазақ әдебиетінде «қара қазан, сары бала» қамын шығармашылығының негізгі өзегіне айналдырған мұндай сұңғыла ақын болған емес. Ал оның «ежелден табан аңдысқан» хас жауы қара қазақ қамын қаперіне алмаған Жәңгір хан сияқты хандар мен Баймағамбет сияқты сұлтандар, солардың соңынан ерген жаңа буын «қарны жуан билер».

	Парадокс! Кезінде мемлекеттік идеология функциясын атқарған марксистік көзқарастық ұстанымнан бас тартқан мына заманда ақын шығармашылығына байланысты осы ақиқатты мойындамасқа лаж жоқ. Махамбет ақын жерсіз қалған бұқараның, қорланғандардың, бірақ құлдыққа мойынсұнбағандардың, қасиет тұтқан ата-қоныстарынан ығыстырылғандардың, бірақ сол қоныс үшін жан беріп, жан алысуға әзір, ашынған көптің үні, жан даусы. Ақын бір жырында «Біздердағы, Бәйеке оза көшіп, кең жайлап, еркін жатқан ел едік», – дейді. Міне, сол кейін қалған шынайы өмірді қайтару үшін «ереуіл атқа ер салғанын» білдіреді.

	Тарихи дерек көздері Исатай мен Махамбеттің Жәңгір хан мен Баймағамбет сұлтанға қарсы қол жинағанда елді аралап үгіт-насихат жұмысын жүргізіп, өздерінің күрес мақсатын түсіндіріп, халықтан қолдау алудан үміттенген. Бұл жалпы барлық қоғамдарға тән күрес тәртібі. Өзара егеске түскен күштер халықтың, көпшіліктің қолдауын алғанда ғана белгілі бір нәтижеге жете алатындығын жақсы түсінген. Осы жолмен Исатай батыр бастаған саяси топ та жүрді. Баймұхамед сұлтан Орынбор әскери губернаторына жазған хатында мынадай фактіні келтіреді: «Маған тапсырылған бөліктегі қазақтар менің басқаруымнан құтылып және еркіндігін алуы үшін шекара бойынан көшіп кетуді ойластырып, 1837 жылдан бері түрлі кеңестер өткізе бастаған, ал Тайманов Шекті руының Тілеуқабақ, Назар және Қаракесек бөлімдерін өзі аралап, үндеулер таратты»[18].

	Бұл тарихи фактіні А.Ф. Рязанов аталған еңбегінде келтіреді. Еңбегінің тағы бір жерінде бұл фактіні толықтыра түсіп, Исатай Тайманұлының Орда елін Махамбет ақынмен бірге аралағандығын айтады [19].

	Осы мазмұндағы тарихи фактілерді М.П. Вяткин кітабынан да кездестіреміз. Бұл автор көтеріліске байланысты Махамбетпен бірге ел аралап өлең-жырымен қарсылыққа шақырған еді деп Шернияз ақынды да атайды. Жай атап қана қоймайды, Махамбет Өтемісұлының шәкірті, Исатай батыр бастаған көтеріліске қатысып, «жалынды үгіт және насихат», – жүргізді дейді [20].

	Көтерілісшілердің насихатына қарсы билік орындары да үгіт жұмысын жүргізеді. А.Ф. Рязановтың көрсетуіне қарағанда билік орындарының бұл шарасы нәтижелі бола қоймағанға ұқсайды [21].

	Көтерілісшілердің ел арасында үгіт-насихат ісін жүргізгендігі Махамбет жырларынан да анық байқалады. Ақынның «Жалған дүние», «Ат – жігіттің майданы», «Арғымақтан туған қазанат», «Арғымақ, сені сақтадым», «Ереуіл атқа ер салмай», «Шамдансам, шалқамнан түсер асаумын» және басқа өлең-жырлары халықты қоғамдық әділетсіздікке қарсы тұруға үндейтін шығармалар екендігін аңғару, әрине, қиын емес.



	Арғымақ, сені сақтадым,

	Құлағың сенің серек деп.

	Азамат, сені сақтадым,

	Бір күніме керек деп... [22].



	Ақынның жырлары арқылы жасалған Исатайдың кісілік және саяси келбетін де, белгілі дәрежеде, осы тұрғыдан қабылдауға болады. Махамбет ақын көтерілістің мақсат-мұратын оның көсемінің болмыс бітімі мен азаматтық ұстанымын көрсету арқылы көпшілікке жеткізуге болатындығын терең әрі дәл пайымдағандығы байқалады. Бұл тұрғыдан алғанда да Махамбет ақын-жаңашыл, наватор. Әдебиетте, шығармашылықта жаңа жол салушы. Өз ретінде қазақ өлеңі жеке тарихи тұлғаның портретін сомдауда Махамбет шығармашылығы арқылы жаңа сапаға көтерілгендігін пайымдауға болады.

	Махамбет әлеуметшіл ақын. Бірақ ақынның әлеуметшілдігі (немесе тапшылдығы) бізге таныс социалистік реализмнің жасанды тапшылдығы емес, өмірдің ащы шындығы туғызған табиғи әлеуметшілдік, бұқарашылдық. Махамбет қазақ жерінің батыс өңірінде (анығырақ айтқанда Орда елінде) белгілі бір тарихи (ХІХғ. алғашқы жартысы) қалыптасқан тарихи жағдайды шығармашылығында соншалықты дәл де әсерлі беріп кеткен көркем ойдағы феномендік құбылыс. Осы ретте ұлы Мағжан ақынның «Табалдырық» аталатын бағдарламалық манифесінде айтқан мына пікірі еріксіз еске түседі: «Шынында, қазақтың өзінше терең адабияты болғаны хақ һәм бар. Қазақ өмірінің түрлі өзгерісі, өрі – қыры, қайғысы – қуанышы, ойы – қиялы адабиятында түсіп отырған. Әзірше, тіпті тексерілмеген дәуірді қоя тұрып, соңғы дәуірді алсақ, кешегі Мұрат, Махамбет, Базар, Шортанбай, Ақан сері сықылды ақындардың елдің мұңын, зарын, ой, қиялын жырлай білген шын жыраулар екені анық» [23].

	Ал Махамбет ақынның тапшылдығына келсек, тағы да сол Мағжан айтқандай «өз табынан мойны озық жалпы таптың, жалпы адамзаттың жанында қайғылы... ішекті» шерткен тапшылдық [24]. Яғни бұқаралық ұстаным қазақ әдебиетінде бұрыннан, большевиктер билігіне дейін-ақ болған, тамыр жайған ұстаным. Ал оны шығармашылықтағы бүтін бір ұстаным, концепция дәрежесіне көтеріп орнықтырған, әрине, Махамбет ақын.

	Махамбет шығармаларынан байқалатын тағы да бір мынандай сарынға көңіл аударуға тура келеді. Көтеріліс Ресей отаршылдығына тән қатігездікпен басылып, оның көсемі мерт болып, оған қатысқан ел адамдары қудалауға түсіп, әділетсіздік салтанат құрған шақта құсалыққа ұрынған шерменде ақын енді терең күйзелістегі көңіл-күйін өлеңдері арқылы білдіріп, «ақырында еш болды-ау ел үшін еткен еңбегім!» [25] деген тұжырым бір емес, бірнеше мәрте қайталайды. Көтеріліс басшысы Исатаймен бірге «азды көпке теңгеріп» майдан даласында мерт болған Қабыланбай, Қалдыбай, Рысалы, Кебек және осы қатардағы «жаудан өлген жолбарыстарын» үзеңгілес серіктерінің аттарын атап, осыншама атқарылған еңбек, төккен қан мен тер текке кетті-ау деген өзек өртер ойды білдіреді. «Қорлықта жүрген халқыма бостандық алып берем» деген мұратына жете алмағанына өкінеді.

	Осы өкінішті тарихтың келесі бір иірімінде Мағжан ақын мен Жүсіпбектей зор таланттың шығармашылығынан да көреміз. Тура бір ғасырдан соң. Араларында ғасырға жуық мерзім жатқан бұл ақындардың шығармашылығындағы мұндай ортақ өзек қайдан шыққан? Мұндай басыңқы көңіл күйінің қандай ортақ себебі бар? Ол сол тарихи кезеңде елдің шынайы тәуелсіздігін, жерінің тұтастығы мен береке-бірлігін қорғай алатын ұлттық мемлекеттілік құрылымның болмауына байланысты еді. Түрлі тарихи кезеңдерде өмір сүрген ұлы ақындар шығармашылығындағы шарасыздықтың түп-тамыры осы жағдайдан бастау алды. Ұлт мүддесін қорғай алатын мемлекеттіліктің жоқтығын олар тамаша түсінді, өз тағдыры арқылы сезінді. Ә.Бөкейханов мемлекеттігі жоқ халық – жетім халық дегенде, елдің ерлерінің осындай тағдыры мен мұңлы көңіл-күйін негізге алған болу керек.



	ЕСКЕРТУЛЕР



	1 Вяткин М. Очерки по истории Каз.ССР. Алматы, 1941, с.255 2 Досмұхамедов Х. Таңдамалы. Алматы, 1998, 51 б.

	3 История Букеевского Ханства. 1801-1852 гг. Сборник документов и материалов. Алматы, 2002, с.813.

	4 Сонда, 811 б.

	5 Махамбет. Менің атым Махамбет. Алматы, 2003, 51 б.

	6 Савичев Н.С. «Исатай Тайманов – старщина Внутренней Орды». Қазақ тіліне аударып жариялаған М. Неталиев // «Жалын» журналы, 1989, № 1, 33-56 бб.

	7 История Букеевского ханства. 1801-1852 гг. Сборник документов и материалов. Алматы. 2002. С. 809, 812.

	8 Вяткин М. Очерки по истории КазССР. Алматы, 1941, с. 247-248.

	9 Кенжалиев И. Махамбет Өтемісұлы. Алматы, 1979, 37 б.

	10 Сонда, 45 б.

	11 История Букеевского ханства., с. 812.

	12 Сонда, 816 б.

	13 Кенжалиев И. Аталған еңбек, 108 б.

	14 Менің атым Махамбет.. 51 б.

	15 Сонда, 49 б.

	16 Құлкенов М., Отарбаев Р. «Жәңгір хан. Даңқ пен дақпырт (жаңаша көзқарас)». Алматы, 1992, 44-45 бб.

	17 Т.Боранғалиұлы. Мәңгілік Махамбет // «Егемен Қазақстан», 2002, 12 шілде. 18 Рязанов А.Ф. Сорок лет борьбы за национальную независимость казахского народа (1797-1938 г.г). Труды Общества изучения Казахстана. Отдел истроий и этнографий. Т. VII. Выпуск VII. Кызыл-Орда, 1826, с. 289. Мәтінде: «Киргизцы в вверенной мне части желая освободиться от моего управления и приобрести свободу, еще в 1837 г. начали делать между собою совещания об откочевании от линии, а Тайманов ездит сам между киргизами Чиклинского рода Тляукабакского, Назаровского и Кара-Кисякского Отд. и делает воззвание».

	19 Сонда, 291 б.

	20 М.Вяткин «Очерки по истории Казахской ССР». Алматы, 1941. С. 258, 338.

	21 Рязанов А.Ф. Аталған еңбек, 291 б.

	22 Махамбет. Аталған шығарма, 27 б.

	23 Мағжан Жұмабаев. Табалдырық. Манифест. Алматы, 2011, 49 б.

	24 Сонда, 59 б.

	25 Махамбет. Аталған шығарма, 55 б.





2.2 МЕМЛЕКЕТШІЛ КЕНЕ ХАН НЫСАНБАЙ ЖЫРАУ ЖЫРЫНДА




	Мәңгілікке ұмтылмайтын ел болмайды. Осы жолдағы ұлттың қызметі мыңдаған жеке тұлғалардың күнделікті күйбең (жағымды мағынадағы) тірлігінен, арыстандай айбатты азаматтарының шешуші сәтте көрсеткен қайрат, жігерінен құралады. Қазақ тарихындағы сондай ел тағдыры таразыға түскен кезеңдердің бірі ХІХ ғасырдағы бүкіл қазақ даласын өз құшағына алып, сілкілеп өткен Кенесары Қасымұлы бастаған ұлт-азаттық қозғалыстың болып өткен жылдары. Қазіргі уақытта бұл тақырып ғылымда біршама шешімін тапты деп айтуға болады, яғни Кене хан бастаған қозғалыс (1837-1847) – қазақ елінің өз жерінің тұтастығы мен саяси тәуелсіздігі үшін жүргізген күресі ретінде қабылданады.

	Ұлт тарихының сондай күрделі кезеңінде ешқандай да мүдірместен азаттық үшін күрес жолына түсіп, Кене хан сияқты тарихи тұлғаның жалпыұлттық қызметіне қолдау көрсетіп, ханның сенімді серіктері қатарында болып, олардың қуанышы мен қайғысын бірге бөліскен тұлғалардың бірі Нысанбай жырау Жаманқұлұлы (1822-1883 ж.ж.).. [1].

	Жыраудың «Кенесары-Наурызбай» дастанының құндылығы оны шығарған автордың, М.Әуезов дәл айтып көрсеткеніндей, «қайғылы оқиғаның қызығы мен қайғысының қалың ортасында» жүріп, «қан майданның ішінен шыққан жортуылшы ақын, қалың қолдың жыршысы» болғандығында еді. Нысанбай Кене хан бастаған қозғалысқа байланысты өз міндетін терең түсініп, жырына қосқан оқиғалар мен жеке тұлғалардың қызметін мүмкін болғанша әділ баяндаған, «қырғыз бен қазаққа тең ақын болып» [2] сөйлеген.

	Нысанбайдың дастаны мен жоқтауында берілген фактілер мен бағалар жырау өмір сүрген тарихи кезеңдегі қазақ арасында Кенесары қозғалысына байланысты кең тараған пікірлермен үндес, яғни орыс шенеуніктері мен әскер адамдарының қолынан шыққан құжаттық материалдарда берілген тұжырымдар мен көрсетулерден өзгеше. Солай болуы, әрине, толық табиғи нәрсе. Егер орыс шенеуніктерінің қолынан шыққан құжаттар жаңа жерлер мен елдерді отарлау жолында тұрған патшалық әкімшілік орындарының ұстанымын білдірсе, қазақ ақын-жырауларының туынды, естеліктері керісінше отарлануға ұшыраған ұлт өмірінің ішкі-көңіл күйінен хабар береді. Жырау бір жағынан Ресей патшалығы мен Қоқан хандығы тарапынан төнген қауіпке қарсы Кене хан бастаған әрекеттің жалпыұлттық мәні мен маңызын терең ұғына отырып, оған мүмкін болғанша жігерлі қолдау көрсету қажеттігін түсініп, қоғамды соған шақырса, екінші жағынан ол тура басталған істің ең соңында қайғылы бағыт-бағдар алып (қырғыз еліне жасалған қиянат), халық күткендей нәтижемен аяқталмағандығына өкінеді, шексіз-шетсіз мұңға батып күйінеді. Сондықтан да жырда Кене хан бастаған қозғалысқа байланысты жыраудың көңіл күйі көтеріңкі емес, басыңқы. Көтеріліске байланысты жырау көңіліндегі бұл жағдай жалпы қоғамдағы жағдайдың көрінісі болатын. ХІХ ғасырдың алғашқа және орта тұсындағы батыста Арынғазы, Исатай, Жоламан сияқты тұлғалар, оңтүстік-батыста Жанқожа, Бұқарбай сияқты батырлар, оңүстік шығыста Саурық, Сұраншы, Байзақ сияқты би-батырлар, Кене хан бастаған ел мен жердің тұтастығы мен азаттығы үшін жүргізілген қарулы күрес ұлт үшін күткендей нәтижемен аяқталмады. Кене хан бастаған қозғалыс XIX ғасырдың алғашқы жартысындағы азаттық қозғалысының шарықтау шегі, соңғы қорытындысы еді. Сонымен бірге бұл қозғалыс ортақ мақсатқа қысқа сәтке болса да батыстағы Жоламан Тіленшіұлын, оңтүстік батыстағы Жанқожа Нұрмұхамедұлын,арқадан Ақжолтай Ағыбай Қоңырбайұлын, оңтүстік шығыстағы Саурық Ыстанбекұлын, Сұраншы Ақынбекұлын, Байзақ Мәмбетұлын және басқа тұлғаларды бір ту астына жинай білді, біріктірді. Басқаша айтқанда, Кене хан бастаған қозғалыс бүкіл қазақ елін ортақ мақсатқа біріктіре алатын ұлттық идея бар екендігін көрсетіп берді. Досқожа, Нысанбай және Сүйінбай сияқты сол заманның ойшыл ақын-жыраулары өз шығармаларында осы негізгі ойды бедерлеп яғни елдің еркіндігі және қазақ жерінің тұтастығы үшін күресте қайрат, жігер танытқан ерлерді қолдауға шақырды.

	Нысанбай жырау Кене хан бастаған қозғалыстың ұлт-азаттық сипатын терең түсініп, ақын ретінде ханның қоғамдық-саяси ұстанымын қабылдап, сондықтан да бұл күрестің ыстығы мен суығын, ащысы мен тұщысын оның бастаушысымен бірге күрестің соңғы сәтіне дейін бөліскен тарихи тұлға.

	Ел арасында Нысанбай жыраудың Кенесары ханның қолына қосылуына байланысты мынадай бір әңгіме сақталған . Кенесары қолы Сырдың бойындағы Жалағаш өңіріне ат басын бұрады. Жергілікті халық хан мен оның оның қосынын үлкен құрметпен қарсы алып, түрлі шаралар өткізеді. Сол өткізілген шаралардың бірі қонақтардың алдына келіп алпысқа жуық ақын-жыраулардың өз өнерлері арқылы ел тілегін білдіруі еді. Сыр бойы жыраулық өнердің үлкен тамыр жайған өңірі. Бірнеше күн бойы жыраулардың өнерін тамашалаған Кене хан олардың арасынан жырын қобызымен айтқан арқалы Нысанбай жырауды ұнатып, өз қолымен бірге ала кетеді [3]. Біздің түсінігімізше, жырау хан қосынына оның Жетісуға бет алған кезеңінде қосылған болу керек. Өйткені, оның шығармашылығы да басым түрде Кене хан тарихының осы кезеңін ғана баяндайды.

	Жырау Кенесары мен Наурызбайға байланысты баянын ә дегенде-ақ Абылай хан ұрпағының саяси ұстанымына байланысты өз көзқарасын білдіруден бастайды. Бұл әулетті ол қазақтың жері мен елінің тұтастығы және тәуелсіздігі жолында жан алып, жан беріскен әулет болғандығы үшін құрмет тұтатындығын анық білдіреді. Жыраудың түсінігінде Кенесары сияқты мемлекетшіл тұлға ел қорғаны, ал оның қызметі ұлттық мемлекеттілікке ұмтылыстың көрінісі. Кене хан халыққа ие билеушілер қатарында, сондықтан да қамқоршы болар ханы жоқ елді жырау «шегірткеге таланған қырғауылға» немесе «жапалақтан сескенген жалғыз қазға» теңейді. Абылай, Кенесары сияқты «хандарынан айрылған иесіз жұртта» сынның да болмайтындығын айтады.



	Кенекем менің кеткен соң,

	Заманым қалды тарылып.

	Салтанатты хандардан

	Жетім қалдым айрылып!

	Екі бірдей қанатым

	Топшыдан сынды қайрылып!

	Балдағы алтын ақ берен

	Тасқа тиді майрылып.

	Кемшілік түсті басыма,

	Көрінгеннен қаймығып,



	– [4] дейді.

	Жыраудың бұл ойын араға жарты ғасыр салып ұлт-азаттық қозғалыстың келесі кезеңінде оның басшысы Әлихан Бөкейхан да білдіреді. Оның тұжырымынша ұлттық мемлекеттігі жоқ халық жетім, жетекшіл, жалтақ халыққа айналмақ [5].

	Басқаша айтқанда, «Кенесары-Наурызбай» жыры бұл мемлекетшіл ұстанымдағы жыраудың шығармашылығынан туған жыр. Осы ретте Нысан-бай жырау шығармашылығына қатысты мынадай бір жағдайды ескерген жөн. ХІХ ғасырдың алғашқы жартысында қазақ қоғамында, елдің қоғамдық санасында саясаттану (политизация-авт.) үрдісі жүріп жатты. Оған түрткі болған қазақ елі мен жеріне жан-жақтан төнген қауіптің және ішкі алауыздықтың күшейе түсуі болды. Сондай-ақ сыртқы күштердің араласуы ішкі қайшылықтарды тереңдетіп жіберді. Міне, осы ретте Нысанбай жырау шығармашылығын оның замандасы Махамбет ақынның шығармашылығымен тамырлас, өзара сабақтас етіп тұрған өзек–мазмұн бар. Махамбет сияқты Нысанбай жырау да азаттық жыршысы. Махамбет сияқты Нысанбай жырау да шығармашылықты нақты іс-әрекетпен байланыстырады. Екеуі де қарулы көтерілістің бел ортасында жүрді. Нысанбай ақын да Махамбет сияқты көтерілістің жеңіліс тауып, ал оның қол басшысының қайғылы өлімге ұшырағанын көзімен көріп жеңілістің уын ішіп, құсалы күйде ел аралап жүріп өмірден озды. Екеуінің шығармашылығында да тарихи контекске деген құрмет, дәлдік бар. Сонымен бірге, бұл замандас екі ақынның шығармашылықтарына тән айырмашылықты да байқау қиынға түспейді. Махамбет бұқарашыл, «қара қазан, сары баланың» қамын биік ұстаған әлеуметшіл поэзия өкілі, ал Нысанбай жырау поэзиясында жалпы ұлт мүддесін құндылық тұтқан мемлекетшілдік ұстанымға басымдылық беріледі.

	Орыс зерттеушісі Н.Середа Кенесары қозғалысына арнаған еңбегінде хан әскеріне және оның жеке тұлғасына байланысты «кез-келген еуропалық әскердің қолбасшысы оның рухтанған жасақтарын көріп таң қалып, қызғанған болар еді. Кенесары сондай тұлға-тын. Ия, рас, ол ерекше қасиетке ие адам, егер ол басқа ортада қалыптаса қалған күнде одан, әрине, жай қатардағы емес мемлекеттік қайраткердің шығуы тіптен де даусыз еді», – деген тұжырымға келеді [6].

	Тарихшының бұл пікірі бізге Нысанбай жыраудың Кене хан қолына келіп қосылуын кездейсоқ оқиға емес, ол әскер жасақтау ісінде идеологиялық факторға үлкен көңіл аударған ханның мақсатты әрекетінің көрінісі ретінде бағалауға мүмкіндік береді. Ескерерлік жағдай, отаршыл билікке қарсы үгіт-насихат жұмысын Исатай Тайманұлы сияқты Кенесары Қасымұлы да жүргізген. Екеуі де өздері құрған жасақтардың рухани көңіл-күйіне жете мән берген. Н.Середа әкесі Қасым сұлтан сияқты Кенесарының да үгіт-насихат ісімен айналысқанына көңіл аударады. [7]

	Сонымен бірге ХІХ ғасырдағы ақын-жыраулар шығармашылығына тән отаншылдық ұстаным соңғы буын зерттеушілер назарына сирек іліне бастаса оның себебін өткен ғасырдың 40-50-інші жылдары жүргізілген репрессия саясатынан іздеген жөн.

	Басқаша айтқанда, Нысанбай жырау шығармашылығын еркін талдауға алуға тиым салынуына байланысты тақырыпты тура түсіну және қорыту ісіндегі ұрпақаралық сабақтастық үзіліп қалды. Осы жағдайды куәландыратын 50-нші жылдардың алғашқы жартысында болып өткен сот процестерінің материалдарына көңіл аударайық.

	Филолог-ғалым Е.Исмайловтың ісінен.Филология ғылымдарының докторы Е.Исмаилов 1950 жылы желтоқсанда Қазақ КСР-сы ҒА-ның тіл және әдебиет институтындағы қызметінен босатылып, келесі жылы 6 қарашада Мемлекеттік Қауіпсіздік Министрлігі тарапынан тұтқынға алынады. Ғалымға 19 қарашада таңылған айыптау құжатында «Е.Исмаилов Кеңестік билікке жаулық көзқараста болып біраз жылдар бойы антисоветтік ұлтшылдық мазмұндағы жұмыстар жүргізіп, буржуазиялық-ұлтшылдық идеяларды насихаттады» [8] – деп көрсетілді.

	Келесі 1952 жылы 25 жылға сотталған Е.Исмаиловтың шығармашылығында тергеу орындары тарапынан сезік тудырған негізгі мәселелердің бірі Кене хан бастаған азаттық қозғалысқа жыр-дастандарын арнаған Нысанбай және Досқожа сияқты ақын-жыраулардың шығармаларын арнайы іргелі зерттеуге алуы еді. Өз ретінде оқырман назарына тергеу материалдарынан үзінділер ұсынар алдында мынадый жағдайды ескертуді жөн деп білеміз. ОГПУ және Мемлекеттік қауіпсіздік министрлігі абақтылары қойнауында өмірге келген тергеу хаттамаларын сол күйінде қабылдау қателікке ұрындырады. Тергеу процесі алдын ала белгіленген белгілі бір ірі идеологиялық мақсатта жүргізілетіндіктен тергеуші тергеу процесін сол негізгі мақсатқа бағындырып жүргізеді, яғни тұтқыннан сол белгіленген мақсатқа сәйкес, соған негіз боларлық жауап алуға бар күшін, мүмкіндігін жұмсайды. Басқаша айтқанда, тергеу протоколы бұл тергеуші мен тергелушінің арасындағы "мамыражай" диалог емес. Көп жағдайда, басым түрде ол тергелушіге жасалған түрлі қысым, қиянат нәтижесінде өмірге келген құжат. Сондықтан да тергушінің жауабында кездесетін, мәселен, Нысанбай, Досқожа сияқты ақын-жырауларға байланысты «реакциялық» көзқарастағы жырау немесе М. Жұмабаев, А. Байтұрсынов сияқты Алаш қайраткерлеріне байланысты қолданған «контрреволюцияшыл» қайраткер, «буржуазиялық-ұлтшылдар», ал өзіне байланысты «ұлтшыл» сияқты терминдерді ол өз еркінен тыс пайдалануға мәжбүр болғандығын ескерген жөн.

	Сонымен, 1951 жылғы 11 желтоқсандағы Е.Исмаиловты тергеу хаттамасынан:

	«Сұрау: Сіз 1936 жылы-ақ ұлтшылдық ұстаным тұрғысынан келіп Нысанбай сияқты реакциялық көзқарастағы ақынға, сондай-ақ А.Байтұрсынов, Мағжан Жұмабаев және басқа контрреволюцияшыл қайраткерлерге жағымды баға бердіңіз. Осы ұстанымыңызды растайсыз ба?»

	Жауап: Ия, растаймын. 1937 жылға дейінгі жазған кейбір мақалаларымды мен шынымен де бірсыпыра реакциялық көзқарастағы ақындардың шығармаларын, сондай-ақ контрреволюцияшыл қайраткерлердің қызметін жағымды тұрғыдан бағалағаным рас. Бұл ұлтшылдық ұстанымда болған менің қателігім». [9]

	1951 жылғы 17 желтоқсандағы тергеу хаттамасынан:

	«Сұрау: Осы 1936 жылы тағы да қандай қазақ жазушылары мен ақындарына жағымды баға бергеніңізді есіңізге түсіре аласыз ба?

	Жауап: ... 1936 жылы Мағжан Жұмабаев, Шәкерім Құдайбердиев сияқты реакциялық буржуазиялық-ұлтшылдық ұстанымдағы ақындардың поэтикалық шеберлігі жөнінде жағымды пікір айтып, А.Байтұрсыновтың Крыловтан аударған мысалдарына оң пікір бергенім есімде. Бұдан бөлек мен Нысанбай, Әубәкір сияқты реакцияшыл ақындар жөнінде прогресшіл қөзқарастағы шығармашылық иелері ретінде мақтау сөз айттым...» [10]

	Е.Исмаиловтың әдебиеттанушы ретінде зерттеу жұмыстарының өзекті жібі фольклордағы, ақын-жыраулар мен жазушылар шығармашылығындағы отаншылдық тақырыбы еді. Бұл тақырыпты зерттеу ісіне оның ғалымдық талантының жарқырап көрінгені де анық. Мемлекеттік Қауіпсіздік Министрлігі тергеушілерінің ғалымның соңына түсуінің астарында жатқан себеп те осы жағдай болатын.

	1952 жылы 9-10 мамыр күндері болып өткен жабық сот процесінде ғалым адвокат қызметінен бас тартып, өз ұстанымын қорғап ұзақ сөз сөйлейді. Ол сөзінде өзі зерттеген Кене хан көтерілісі тақырыбына байланысты тұжырымдарын келтірді: «...1940 жылы Кенесары Қасымов жөнінде жұмысымды жаздым, оны мен өте ұзақ жаздым. Тура осы уақытта журналда Якуниннің мақаласы жарық көріп, онда Кенесары реакцияшыл, халықты тұншықтырушы деген пікір айтылды. Бұл мақала тарихшылар мен әдебиетшілер арасында үлкен дау туғызды. Якунин екеуміздің ара қатынасымыз нашар еді. Бір жиналыста мен Кенесары қозғалысын жақтап Якунинге қарсы сөйлегенмін. Міне осы Кенесары тақырыбына байланысты С.Мұқанов және М.Әуезовпен сөйлесуге тура келді. М.Әуезов маған Кенесары жөнінде жазған бірнеше мақалаларды атап, солармен танысып өзімнің белгілі бір тұжырымға келуімді жөн көрді. М.Әуезов Кенесары жөнінде жағымды пікірде еді. С.Мұқанов болса 1940 жылдан бастап Кенесары туралы мақтау пікір айта бастады. Жалпы «1940 жылы Кенесары қозғалысы прогресшіл, жағымды, халықтық қозғалыс ретінде сипатталды. Ал мен Кенесарыға екі жұмыс арнадым, олар ұлтшылдық көзқарас тұрғысынан жазылды.

	....Менің пікірімше, кез-келген ұлттық қозғалыс егер ол жер үшін жүрсе прогресшіл қозғалыс. Ал Кенесары жер үшін күресті. » [11]

	Сот үкімінде Е.Исмаилов бұрынғыдай «өзінің КСРО-дағы саяси құрылысқа деген жаулық қатынаста қала отырып, көптеген жылдар бойы өзінің әдебиеттанушы ғалым қызметін пайдаланып кеңестік билікке қарсы ұлтшылдық идеологиясын жүргізді, сөйтіп Ресейге, орыс халқына қарсы күрескен билерді, ақындарды насихаттады, Совет билігіне қарсы күресіп Қазақстанды КСРО-дан бөліп әкетіп, буржуазиялық тәртіп орнатуға тырысқан Алашорда қайраткерлерін дәріптеді» [12] деген тұжырым айтылды.

	Тарихшы – ғалым Ермұхан Бекмахановтың ісінен. 1952 жылы 5 қыркүйекте белгілі тарихшы-ғалым Ермұхан Бекмаханов Қазақ КСР – Мемлекеттік Қауіпсіздік Министрлігі тарапынан тұтқынға алынды. Ғалымды қамауға алуға байланысты қаулыда «Е.Бекмаханов біраз жылдар бойы өзінің ұлтшылдық сенімін негізге ала отырып тарихи фактілерді бұрмалап, буржуазиялық – ұлтшылдық идеологиясын насихаттаумен болды»,-[13] деп көрсетілді. 1952 жылғы 7 қыркүйектегі Е.Бекмахановты тергеу хаттама-сынан:

	«Сұрау: ...Сізде қандай себептерге байланысты буржуазиялық-ұлтшылдық көзқарас қалыптасты?»

	Жауап: Жоғарыда көрсетілгендей мен, Қазақстан тарихының кейбір мәселелері бойынша буржуазиялық-ұлтшылдық көзқараста болдым, анығырақ айтсам Кенесары Қасымов қозғалысы бойынша.

	...Кенесары бастаған қозғалыс мәселесінде буржуазиялық-ұлтшылдық бұрмалаушылықты шамамен 1942 жылдың орта тұсынан бастап жібере бастадым. Осы мезгілден бастап "Қазақ КСР тарихының" бірінші томын шығаруға даярлық басталып кеткен еді. Осы мақсатта ҚК(б)П ОК ұйымдастыруымен ғылыми қызметкерлердің кеңесі өткізіліп, оған тарихшы ғалымдар мен жазушылар қатысты. Мен ол кезде Орталық Комитеттің лекторлар тобында жұмыс істеп жүргендіктен кеңестерге қатынасып тұрдым. Кеңестер жұмысын М.Әуезов, С.Мұқанов, Е.Исмаилов сияқты қазақ зиялыларының жетекші өкілдері шақырылатын. Кеңес отырысында Қазақстандағы ұлт-азаттық қозғалыстар тарихын көрсету мәселесі сөз болғанда М.Әуезов сөз алды. Ол Кенесары Қасымов қозғалысын ашып көрсету қажеттігі жөнінде айтып, Кенесары қозғалысынсыз тіптен Қазақстан тарихы туралы айтудың өзі артық екендігіне көңіл аударды. Сөйтіп, Кенесары қозғалысына арнап арнайы тарау даярлау жөнінде шешім қабылданды. Бұл тарауды жазу осы кеңес отырысына қатынасып жүрген жалғыз тарихшы-маман қазақ ретінде маған тапсырылды. Бұған дейін мен Кенесары қозғалысы тарихымен айналысқан емеспін. Тарауды жазуға кірісе отырып мен беделді кісілердің Кенесары Қасымов бастаған қозғалысты прогресшіл, ұлт-азаттық қозғалыс, ал оның басшысын ұлттық қаһарман ретінде қарастыру туралы пікірін басшылыққа алдым. Менің жұмысым редакциялық коллегия отырысында қуатталды...

	Мені, ғылыми қызметін енді ғана бастаған жас ғалым ретінде еңбегіме байланысты айтылған мақтау сөздердің қанаттандыра түскенін жасырмаймын».[14]

	Е.Бекмаханов өзінің Кенесары Қасымұлы қозғалысына арнаған монографиялық зерттеуінде Нысанбай, Досқожа, Жамбыл және басқа ақын-жыраулардың мұрасын кеңінен пайдаланғаны мәлім. Тергеу барысында Е.Бекмахановтан тергеушілер Кене хан көтерілісін жырлаған ханның замандастары Нысанбай және Досқожа жыраулардың мұраларына оның көзқарасы жөнінде де жауап алады.

	Ал 50-ші жылдардың басында қабылданған идеологиялық ұстаным бойынша бұл ақын-жыраулар «реакцияшыл, сұлтан, бай-феодалдарды дәріптеген» шығармашылық иелері ретінде бағаланған болатын. 1952 жылы 23 қазанда Е. Бекмахановтан алынған тергеу хаттамасынан:

	«Сұрау: Эксперттік комиссия даярлаған актісінде Кенесары қозғалысын прогресшіл құбылыс ретінде көрсету мақсатында Сізді реакциялық ұстанымдағы байшыл ақындардың айтқан сөздерін пайдаланды деп көрсетеді. Сол ақындардан кімдерді сіз өз еңбегіңізде насихаттадыңыз?

	Жауап: Мен еңбегімде Нысанбай және Досқожа ақындардың шығармаларын пайдаландым.

	Сұрау: Анығырақ, қалай?

	Жауап: Мен Нысанбай жыраудың «Кенесары дастанын» пайдаландым. Дастаннан үзінділер келтіре отырып мен Кенесарының халық арасындағы беделі жөніндегі ойымды, оның қазақ халқының тәуелсіздігі жолындағы күресін делелді етіп көрсетуге тырыстым. Нысанбай шығармасын мен «Қазақ КСР тарихының» бірінші басылымына және өзімнің «ХІХ ғасырдың 20-40 жылдарындағы Қазақстан» атты кітабыма алып шықтым.

	Досқожа шығармаларын мен Кенесары Қасымовтың патшалық билікке қарсы күресте халық мүддесін қорғаушы тұлға екендігін көрсететін тұжырымдарыма сүйеніш ретінде алдым».

	Сұрау: Бұл реакцияшыл көзқарастағы ақындардың шығармаларын пайдалану жөнінде сізге кімдер кеңес берді?

	Жауап: «Қазақ КСР тарихының» бірінші басылымын даярлауға байланысты өткен кеңесте Сәбит Мұқанов сөйлеп, өзінің «ХІХ ғасырдағы қазақ әдебиеті тарихының очерктері» аталатын кітабында көркем әдебиет тұрғысынан Кенесарының тұлғасы және оның ортасы көрсетілді деген мәлімдеме жасады. Мұқановтың осы көрсетуін мен өз еңбектерімде пайдаландым». [15]

	Е. Бекмахановтың ісі бойынша Қазақ КСР Жоғары Соты қабылдаған «Айыптау қорытындысында» мынадай тұжырым жасалынды: «ол өз жұмыстарында тарихи фактілерді бұрмалай көрсетіп, сөйлеген сөздерінде буржуазиялық-ұлтшылдық идеологияны, феодалдық қоғамдық құрылысты насихаттады, орыс халқына қарсы шығып, Қазақстанда ортағасырлық феодалдық тәртіпті қалпына келтіру үшін күрескен реакцияшыл сұлтандарды, хандарды, байларды дәріптеді.

	...Өзінің ұлтшылдық концепциясын негіздеу үшін Бекмаханов реакцияшыл ұстанымдағы ақындардың шығармаларын және совет халқының хас жаулары-алашордашылардың материалдарын пайдаланды». [16]

	Сонымен, 1951-1952 ж.ж. Есмағамбет Исмаилов және Ермұқан Бекмаханов сияқты ірі ғалымдардың ғылыми-зерттеу жұмыстарына байланысты ұйымдастырылған сот процестері барысында құпия қызмет мекемелері тергеушілері қандай мақсаттарды көздеді?

	Коммунистік партия, ол құрған саяси-идеологиялық жүйе одақ құрамындағы қазақ сияқты халықтардың мәдениетіне байланысты амбиваленттік ұстанымда болды. Түрлі бағдарламалық және басқа қабылдаған ресми құжаттық материалдарында ол одақ құрамындағы ұлттар мәдениетінің сапалық тұрғыдан жаңа сатыға көтерілуін жақтаса, ал шынайы өмірде олардың ұлттық сана-сезімінің заман сұраныстарына сәйкес мазмұн және сипат алуына түрлі кедергілер қойды. Онымен де шектелмей шығармашылықта белсенділік танытқан зиялыларға қарсы нақты репрессиялық шараларға барды. Тергеу барысы көрсеткендей биліктің көздеген мақсаты Отан соғысындағы жеңістен кейінгі уақытта қазақ қоғамында жаңа серпін алған ұлттық сана-сезімге соққы беріп, жаңадан қалыптасып үлгерген шығармашылықтағы зиялылар буыны арасында үрей сеуіп, еркін ойға ешқандай да жол бермеудің әрекеті еді. Басқаша айтқанда, гуманитарлық ғылым саласындағы зиялыларға қарсы бағытталған бұл шаралар Кеңсетік билік жағдайында тынымсыз жүргізіліп отырған перманентті репрессиялық актілердің кезекті бір көрінісі болатын.

	«Кенесары – Наурызбай» жырына қатысты арнайы көңіл аударуға лайық мәселе жыраудың хан қолы мен қырғыз жасақтары арасындағы шайқастарға байланысты ұстанымы болса керек. Жырда Кене ханның қырғыз жеріне шабуылын дәріптеу жоқтың қасында. Ия, рас, баяндау барысында хан әскеріндегі қазақ батырларының ерлігін, азаматтығын бір-біріне деген қайырымдылығын, қиын сәттердегі қаһарманды істерін көрсету бар. Сондай-ақ бұл жағдай соғыс қисынына сәйкес арнада баяндалады. Сонымен бірге нағыз талант иесі тарихи оқиғаны баяндауда әділ. Нысанбай жырау Кене хан мен Наурызбай сұлтанның, басқа да қазақ батырларының биік рухы алдында басын ие отырып, екінші жақтың елдік болмысын, қайсар рухын, басқыншыға көрсеткен қарсылығын баяндауға келгенде жомарт, тарихи шындықты жалған, жасанды өзімшілдікке жеңіл түрде жығып бере салмайды. Хан қолының алдында тұрған қарсыласының осал емес екендігін шынайы баяндайды.



	Күмісті садақ, алтын оқ

	Кенекең жауға жолықты.

	Ақ білегін сыбанған

	Балуанды тойға жолықты.

	Алыстан тоят көздеген

	Ақ сұңқарға жолықты.

	Айшылықты бір басқан

	Қас тұлпарға жолықты.

	Асқындаған пейілінен

	Кенекем зорға жолықты.

	Нөкерімен теп-тегіс

	Бір ажалға молықты,



	[17] – дейді.

	Кенесары мен Наурызбайдың түптеп келгенде қырғыз жұртына қиянат жасап отырғанын жырда Ер Қанайдың ұлы Кәрібоздың сөзі арқылы береді:



	– Ей, Наурызбай, ер төрем,

	Қарайып жүрмін қаныма!

	Аса қорлық көрсетіп,

	Қатты баттың жаныма.

	Не жазығым бар еді

	Кенесары ханыңа? [18]



	– деген орынды сауалмен сөзін бастаған Кәрібоз одан ары тарихқа бойлап, "Абылайдың тұсында да қазақтың қырғызды шапқаны есімізде, жарайды ол жолғы жағдайдың себебі бар еді делік" [19] деген ойды білдіре келіп, ал енді Абылай ұрпағының бұл жолғы қырғызға жасап отырғаны қиянат екендігін ашық та анық айтып, өз тұжырымдарына негіз боларлық бірнеше нақты дәлелдер келтіреді. Жырда берілген бұл фактілердің бәрінің де өмірлік шынайы негіздері бар еді. Мәселен, "Құсшыны шапты шулатып, Қарақыстақ, Шеңгірден. Қалшаны ұстап байлады, хан болып халқын меңгерген" [20], – дейді. Бұл Кене ханның қырғыз елін бағындыруға аттанған алғашқы жорықтарының бірі және Талас өңірінде орын алған оқиға еді. Ол жөнінде тарихшы Б. Солтоноев Кенесары "қырғызға бет алып келе жатып Талас қырғызынан құсшы Бүргенің ұлы Калчаны қырман бастырып жатқанда қолға түсіріп, үш-төрт айдан соң қоя берген" [21], – деген фактіні келтіреді. Шамамен 1845 жылдың соңы немесе 1846 жылдың алғашқы айларында болған бұл бұл оқиға жөнінде Н.А. Аристов, Е. Бекмаханов т.б. авторлар да жазады [22].

	Қырғыз зерттеушісі Б. Солтоноев және Е. Бекмаханов та 1846 жылы екі жақтың да өзара түсінісуге ұмтылыс жасағандықтарына көңіл аударады. Келісімге келу екі жаққа да тиімді еді. Бірақ екі жақтың өзара түсінісуге келуі үшінші жақты, яғни Ресей әкімшілік орныдарын қанағаттандырған жоқ-тын. Қырғыз жасақтары мен Кенесары қолдары арасында қанды қақтығыстардың орын алуы, сол арқылы көрші екі елдің арасында кірбіңнің тууы оған пайдалы көрінеді. Мемлекеттік тұтастығы жоқ, бұған қосымша өз ішінде дүрдараздығы жетіп артылатын қазақ және қырғыз сияқты елдерде мұндай саясатты жүргізу Ресей сияқты мемлекетке тіптен де жеңілге түскен еді.

	Ресей басқыншылығына қарсы қазақ және қырғыз халықтарының күшін біріктіруден үміттенген Кене ханның негізгі қарсыласының мұндай құйтырқы саясатын терең түсініп, оған қарсы қоя алатын әдіс-айласы мен басқа мүмкіндіктері шектеулі еді. Бұл ханның Ресей билігімен арадағы идеологиялық және дипломатиялық күресте ұмтылыс табуының көрінісі болатын.

	Кәрібоз манап сөзінде қырғыз елінің ашу ызасын туғызған біраз фактілер келтіріп: "Қыс бойы елімді шауып, малымды талауға салдың, атамекен қонысымызды тастап босқынға айналдық. Қабылданған жолды бұзып Жаманқара атты елшімізді өлтірттің. Тірімізге жасаған қиянатың аз болғандай Есқожа, Қанай сияқты ардақты кісілеріміздің көріне тиістің. Қатыгездігіңде шек болмай тіпті бесіктегі бала мен аяғы ауыр ананы өлімге қидың. Мұншама өшігетін қырғыз елі саған не істеп еді?" [23], – дейді.

	Кәрібоздың сөзінде берілген бұл фактілер тарихи шындықтан алыс емес-тін. Мәселен, Б.Солтоноев аталған еңбегінде Кене ханның қолдары қазіргі Бишкек қаласының күн шығыс бетіндегі Қарасу аталатын жерде отырған тынай атты рулы елді шапқанда "жас баланың және жүкті әйелдің ішін жарып, баласын бауыздап, керегенің басына іліп, сұлу келін-қыздарды олжа ретінде әкетуге даярлап, үш жеріне оқ тиіп жаралы жатқан Қалпақ деген кісінің інісін жанды жерінен қайыс қанжығаға байлап, күшпен суырып алып өлтірген..." [24]. Сол сияқты қырғыз жақтан келген Жаманқара атты елшіні екі бірдей бүйрегін жұлып алып өлтіріп, мәйітін жұртқа тастап кеткен" [25].

	М. Әуезов жоғарыда аталған мақаласында Кәрібоздың бұл орынды айтқан дауына Наурызбайдың қарсы айтар уәжі болмағандығына көңіл аударады. Ал Кәрібоз болса елінің ыза-кегін білдіріп "мейманаң тасыса Наурызбай досың да кетер жаныңнан", бұл салған ойраныңа жауап та берілер, шешуші шайқасқа жетсек "Жаппар Ием жар болып, сазайыңды әлі-ақ берерміз!" [26], – деген ойды білдіреді.

	Кене хан қолының қырғыз жеріндегі соғысына байланысты Рүстем сұлтан мен Сыпатай батырдың "сатқындығы" туралы біраз жазылды. Қайсыбір авторлардың бұл мәселеде біржақтылыққа ұрынып, оқиғаны тарихи контекстен бөліп алып қарауға бейімділігі байқалды. Осы ретте мынадай тарихи фактілерге тиесілі дәрежеде көңіл аудару қажет-ақ.

	Кене хан өз қолдары және ауылдарымен Жетісуға 1845-1846 жылдардың қысында келді. Ханның әскері де және соңына ерген ауылдары да мұнда шаршап-шалдығып, азып-тозып жетті. Көксу өзені бойындағы Майтөбе және Күренкей атты өңірге келіп тоқтайды. Бұл Абылайдың көзі тірі ұлы Сөк сұлтанның билігіндегі жалайыр тайпасының ауылдары орналасқан өңір еді. Кене ханның бұл өңірге ат басын тіреу, әрине, жайдан-жай еместін. Біраз уақытын орта және кіші жүз жерінде өткізген ханның қазақ қоғамының ішінде ғасырлар бойы қалыптасып және қабылданып заң дәрежесінде жүретін салт-дәстүрге, жол-жоралғыға көз жұмуы, әрине мүмкін емес-тін. Өйткені қазақ қоғамының күнделікті ішкі өмірін реттеп отырған бұл басқару және іс жүргізу механизмі біз қарап отырған мезгілде жоғары деңгейде жұмыс істейтін. Өкінішке орай бұл жағдай орыс тілді құжаттық дерек көздеріне басымдылық берген зерттеу жұмыстарында көлеңкеде қалып келді.

	Сонымен Жетісу жеріне әскерімен және ауылдарымен көшіп келген Кенесары Қасымұлы мынадай жағдайларды ескерген еді. Біріншіден, бұл хан тарапынан атасы Абылайдан бұрын және одан кейін де қазақ қоғамында көне замандардан бері қабылданған ата салт-дәстүрді өзінің де ұстанатындығын, сол жолмен өзінің де ұлы жүз жеріне келгендігін көрсету және білдіру әрекеті еді. Атасы Абылайдың Шыңғысхан заманынан келе жатқан жолды ұстанып мұнда, яғни ұлы жүз арасында билік жүргізу үшін Әділ және Сөк сияқты ұлдарын жібергендігін (18 ғ.) ол, әрине, жақсы білетін. Міне, осы ата салт-дәстүр, жол бойынша ұлы жүзде ағалық жолы ноқта ағасы жалайыр руына тиесілі болғандықтан сол елдің арасына келіп тоқтап, оның билік жүргізіп отырған басшылары арқылы жалпы ұлы жүздің басқа да руларымен тіл табысудан үміттенеді.

	Ханды мұнда алып келген тағы бір жағдай, ол Жетісудың бұл өңірінде егіншілік мәдениетінің біршама даму алғандығынан еді. Осы аймаққа келіп табан тіреу арқылы ол өз әскері мен ауылдарын аса мұқтаж астық өнімдерімен қамтамасыз ету мүмкіндігін де қарастырған болатын. Жетісуға келген соң ханның әскері мен ауылдарын астықпен қамтамасыз етуге байланысты үмітінің біршама ақталғанын байқаймыз. Көктем шыға ханның өтінішімен жергілікті халық хан әскері мен ауылдарына деп біраз көлемде бидай, арпа және тары сияқты дақылдарды егеді.

	Сонымен бірге бұл тарихи кезеңде Қоқан хандығы Жетісу өңірінде өзінің бекіністерін салып, жергілікті халықтан алым-салық жинап орнығып қалған еді. Бұдан бұрын Қоқан әскеріне Сырдария жерінде соққы беріп, Меркі бекінісін алған Кене хан ендігі уақытта Қоқан билігінен бүкіл Жетісу өңірін тазартуды ойластырды. Одан әрі сәті түссе қырғыз елінің қолдауын алып ортаазиялық хандықтар мен Ресейге қарсы өз ұстанымын нығайта түсуден үміттенді.

	Келген бойда Кенесары хан өз адамдарын Лепсі бойындағы болыстарға, Тарбағатайдағы қазақ ауылдарына аттандырып, оларды өзін қолдауға шақырады. Міне осы кезден бастап хан мен Батыс Сібірдегі орыс әкімшілігі арасындағы Ұлы жүз халқы мен қырғыз еліне ықпал үшін тайталас асқынған сипат ала бастайды. Бұл тайталас нәтижесінде Ресейдің Орта Азияға тереңдеп енуі немесе оған Батыс Сібірмен шектелуге тура келетіндігі туралы мәселенің шешілетіндігін Петербургтегі патша әкімшілігі жақсы түсінді. Жақсы түсіне отырып күрес барысын өз пайдасына шешуге бар күшін салды. Осы мақсатта Ресей тарапынан атқарылған белсенді шараларды императордың өзі басқарып және бақылап отырады.

	Кене ханның әскері мен соңына ерген елінің Жетісу жеріне келуі ұлы жүз жұртының арасында зор қобалжу, дүрбелең туғызды. Бүкіл қазақ даласын өзінің жанкешті қаһармандық істерімен сілкілеп өткен Кенесары қозғалысының Жетісу жеріне де келіп жетуі жергілікті жұрт арасында екі ұдай пікір қалыптастырды.

	Қарапайым халыққа аты мен ісі аңызға айналып үлгерген Кенесары хан мен оны қоршаған батырлары қазақ елі мен жерін жан-жақтан ентелеген жаудан құтқарып, елге сенім әкелетін, сөйтіп жаңа өмірге бастайтын жұмбақ күштей көрінді. Өзі хан, өзі батыр бастаған қозғалыс туралы ел арасында кең тараған жағымды сиқырдай қауесет оның қатарына қосылуға ықыласты жастардың санын көбейтті. Ал олар Қоқан хандығының түрлі зорлық-зомбылығын көрген Жетісу өңірінде аз емес-тін. Ол жөнінде өз ретінде айтылады.

	Өңірде қалыптасқан саяси жағдайдан біршама жақсы мәліметі бар елді басқарып отырған сұлтандар мен билердің Кенесары ханның мұнда келуіне байланысты ұстанымы қарапайым халықтың ұстанымынан өзгеше еді. Қатарында Сөк Абылайханұлы, Әли Әділұлы, Әкімбек Абылайұлы сияқты сұлтандар, Қарабай Төлесұлы, Мәнке Боқтыбайұлы, Тіленші Балпықұлы сияқты билер бар басқарушы топ орыс әкімшілігімен 20-30 жыл бұрын басталып кеткен өзара қатынасты тоқтатуды қош көрмеді. Олар Кене хан қолының Жетісу жеріне келуіне ел өміріне қолайсыздық туғызатын жағдай ретінде қарады. Ұлы жүз елін билеуші топтың бұл ұстанымы 1846 жылы жазда Көксу және Лепсі өзендері бойында болып өткен кеңестердің шешімінен анық байқалды.



	Көксу бойындағы кеңес



	Өткізілуі 1846 жылдың 1 маусымы күніне белгіленген «Лепсі конгресі» (А.Янушкевич бұл жиынды осылай атаған) жиырма күннен астам уақыт кешігіп, осы айдың 23-і күні басталады. Орта жүз бен ұлы жүздің билеушілерінің басын қосқан бұл жиынның кешігіп өтуіне себепші болған жағдай Көксу өзені бойындағы Кене хан қосында хан мен ұлы жүз билеушілері арасында өткен бір жетілік кеңестің шақырылуы еді [27]. Бұл кеңеске Әли сұлтан бастаған ұлы жүздің Сары, Мәнке, Тойшыбек, Қарабай, Тіленші, Диқамбай, Тазабек сияқты беделді де ықпалды билері мен батырлары қатынасады. Бір жетіге созылған кеңестің қызу айтыс, пікірталас жағдайында өткендігі байқалады. Кене хан Жетісу жеріне келген себебін түсіндіріп, жалпыұлттық ісіне қолдау жасап, әскеріне жігіт, көлік, сондай-ақ азық-түлік берулерін сұрайды. Жиналыс барысында сөз алған Сары және Мәнке сияқты билер ханның қаһармандық ісіне деген құрметі мен сыйын білдіре отырып, сонымен бірге ханның талабын орындап оның қолына жігіт, азық-түлік және көлік берген күнде, ертең-ақ бұл өңірге қадам басқалы отырған орыс әскерін тоқтата аларлық күштің жоқ екендігіне көздерінің жеткендіктерін, бұл жағдайдың орта жүз бен кіші жүздің жерінен ығысып мұнда келген Кене ханның өзіне де аян екендігін айтады. Бұған қосымша, Ресей құрамында болуға келісімдерін бұдан бұрын беріп қойғандықтарын көлденең тартады.

	Қорыта айтқанда, Көксу кеңесі Кене ханның күткеніндей нәтиже берген жоқ еді. Ол ұлы жүз билеушілерінің қолдауын ала алмады.



	Лепсі конгресі



	Қарқаралы, Аягөз және Көкпекті дуандарының аға сұлтандары (Құнанбай бастаған), сондай-ақ ұлы жүздің дулат, албан, суан, шапырашты және жалайыр руларының сұлтандары мен билері бас қосқан келесі жиналыс 19-23 маусым аралығында өтіп, оған Сібір қазақтарының шекара бастығы генерал Вишневский төрағалық жасайды. Жиналыстың мақсаты аталған ұлы жүз руларының басшыларына қазақ елінің бұл бөлігінің Ресей құрамына қабылданғандығын ресми түрде мәлім етіп, өз ретінде ру басыларынан Кенесарыны «жалпы қазақтың жауы санайтындықтары жөнінде міндеттеме алу» болды. Жиналыс 23 маусым күні оған жиналған 11 сұлтан, 27 би және 1 молда қолдарын қойған мәлімдемені қабылдаумен аяқталады. Онда ұлы жүз билеушілері Қарқаралы, Аягөз және Көкпекті округтерінің аға сұлтандарымен кеңесе отырып бірауыздан шешімге келгендіктерін білдіріп, «біздің жаққа келген бүлікшіл сұлтан Кенесары Қасымұлы мен оның пікірлестерін берік сеніммен жалпыхалықтық тыныштықты бұзушы біздің жауымыз санап, онымен ешқандай да қатынас жасамай, Кенесары мен оның пікірлестерінің біз тұрған жерден кетуін талап етеміз» деген тұжырымға келгендіктерін мәлімдейді [28].

	Сөйтіп, Лепсі конгресі Көксу басқосуының шешімін бекітіп берді.

	Басқаша айтқанда, Кенесары көтерілісіне байланысты Құнанбай бастаған орта жүз билеушілерінің ұстанымына ендігі уақытта ұлы жүз билеушілері де қосылды. Жай қосылып қана қойған жоқ, Ресейдің экспансиялық саясатына қарсы шыққан Кенесары хан ұстанымын ашық мәлімдеме түрінде айыптады. Бұл Ресей дипломатиясының жеңісі ғана емес, сонымен бірге қазақ қоғамына тереңдеп еніп, оны бөліп-жарып, өзара қарсы қойып басқару ісіндегі әдісінің салтанат құруы да еді. Бұдан былай кімде-кім қазақ арасында Ресей билігіне қарсылық көрсетсе, ол «жалпыхалықтық тынышытықты бұзушы», яғни қазақ халқының жауы болып саналуға тиіс болды. Бұл тәжірибе кеңестік билік тұсында жетіле түсіп, жаңа идеологиялық әдіс-құралдар арқылы қолданысқа түсті.

	Ескеруге лайық жағдай, Кенесары хан ұстанымын айыптап, мәлімдеме құжатқа қол қойғандардың басында ханның туыстары, Абылай ханның туған ұлы Сөк Абылайханұлы, немересі Әли Әділұлы және басқа тоғыз сұлтан тұрды.

	Сонымен бірге, Көксу және Лепсі кеңестері Ресей билік орындарына байланысты қазақ билеушілері арасында шарасыздықтан туған ымырашылдық ұстанымының басымдық алғаны байқалады. Ал бұл жағдай өз ретінде қазақ жерінде он жыл бойы жүрген Кене хан бастаған азаттық қозғалыстың аяқталғандығын да айғақтайтын еді. Қырғыз жасақтарымен қақтығысқа түскен ханның бұдан былайғы көңіл-күйінде ашу-ыза, кек және өкініш үстем түсіп жатты.

	Өзіне туыс сұлтандар мен ұлы жүздің ру басы билерінен қолдау ала алмаған Кенесары хан Іле өзенін кесіп өтіп Шу өңіріне бет түзейді. Ол жөнінде Нысанбай жырау:



	.... Сыйынып барған елінен,

	Кене хан үзді күдерді.

	Дегені болмай қалған соң,

	Қабағы ханның түнерді.

	.... Қазан айы болғанда,

	Қатуланды, қаттанды.

	Іріктеп алған ерлермен

	Хан қамаудан аттанды



	– дейді [29].

	Нысанбай жыраудың Іледен Шуға бет алған ханның көңіл-күйіне байланысты берген мәліметі шындықтан алыс емес. Жырау берген мәліметтің жалғасын Жамбыл ақынның айтқан естелік әңгімесінен кездестіреміз, сондай-ақ ол мәліметтен Жетісу өңірі халқының хан мен оны қоршаған батырларына қатынасын байқағандай боламыз.

	Жамбыл ақын Іледен төмен түскен ханның Тойшыбек бидің ауылына тоқтағанын айтып, одан ары: «атағы жер жарған Кенесары, Наурызбай келді деген соң, Ұлы жүз дулат елі қалмай жиналды, күні-түні Кененің ауылын босатпайды. Дулаттың батыры Сыпатай да, қоңыраттан шыққан Байзақ та, 30) төре Рүстем де қалмай келді», – деп көрсетеді [31].

	Бұл жерде Жамбыл ақынның ұстанымы қарапайым халықтың ұстанымына жақын. Іледен қайтқан хан туралы айта келіп: «Кенесары жағадан алған жаудан жеңілетін ер ме еді? Ол етектен алған «иттерден» жеңілді ғой. Қазақтың алауыздығы оңған ба? Кенесарының тілеуіндемін деп жүрген байлардың, төрелердің барлығы да патша әскеріне болысып кетті, елдің ішіне іріткі салды» [32], – деп көрсетеді.

	Ақынның көрсетуіне қарағанда жаңа жердегі ел ортасына келген Кене хан «екі күн ұдайы ешбір адаммен сөйлеспей, маңдайын ұстап, ауыр ойланып» рухани дағдарыс күйде болған. Тек жас Сұраншы мен Бәйсейіт батырлармен болған өзара жүздесуден соң ғана болашаққа деген үміті оянып көңілі жібіген сияқты.

	Естелігінің соңын Жамбыл ақын «Жетісудың кілең айбынды ерлері қосылып, Алатауды сілкінткендей бір қалың, қайратты қол» құралғанын айтып, кезінде бұл жағдайды ұстазы Сүйінбай ақынмен бірге жырлап, содан мынадай жолдар қалғанын келтіреді:



	...Кенекем келді алыстан.

	Ақауызы арқырап,

	Ақ сауыры жарқырап,

	...Кенесары келген соң,

	Өңкей ерді көрген соң,

	Ерлігін жаннан асырған,

	Бес қаруын асынған

	Келді Саурық, Сыпатай,

	Жас Бәйсейіт, Сұраншы,

	Келді бәрі қалмастан,

	Кенесары алдында

	Өңкей көкжал бас қосқан...[33].



	Жамбыл естелігі мен жырында поэтикалық пафос бар. Ол рас. Сонымен бірге бұл берілген жолдарда бізден сәл де болса алыстап кеткен, сондықтан да бізге түсініксіздеу болып көрінетін, яғни қолына қару алып, баптап арғымақ мінген батырлар дәуірінің тарих қойнауына кеткелі тұрған соңғы кезеңінің табы бар. Ақын-жыраулар шығармашылығы арқылы бізге жеткен дерек көздерінің өткен тарихымыздың ішкі әлемін түсінуге қосқан баға жетпес үлесі де мүмкін осы болар.

	Қорыта айтқанда, Кене ханның қырғыз жасақтарымен қақтығыстар қарсаңында Жетісуда қалыптасқан саяси жағдай хан қолының пайдасы жағында емес-тін. Ресейдің Батыс Сібірлік әкімшілік орындары жергілікті ұлы жүз басшыларын Кенесары хан ұстанымын қолдамауға иландырып үлгірген еді. Сондай-ақ ішкі ауызбірлігі және Ресей экспансиясына қарсы қоярлық нақты күші жоқ қазақ қоғамы үшін басқа балама жол да жоқ-тын. Қалыптасқан объективті жағдай азатшыл ұстанымдағы Кене хан мен оның қосынын қайшылықты да күрделі жағдайға әкеліп тіреді.

	Бұған қосымша қырғыз елінің іргесіне келіп тоқтаған Кене хан көрші әрі туыс халықтың билеушілеріне сырттан төнген қауіпке қарсы одақ құруды ұсынды. Тура осы мезгілде қырғыз билеушілеріне Батыс Сібір әкімшілігі тарапынан да ұсыныс түсіп, онда Кенесарыға соққы беру жөнінде айтылып, қажет болса әскери көмек беруге даяр екендігін білдіреді. Қырғыз манаптары Ресей әкімшілігі тарапынан айтылған ұсынысты қабыл алады.

	Міне осы баяндалған жағдай Кенесары хан қолының қырғыздармен болған қақтығыста жеңіліс табуын тек бір ғана фактімен, яғни Рүстем сұлтан мен Сыпатай батырдың өз қолдарын алып майдан даласынан кетіп қалуымен байланыстырудың тым бір жақты тұжырым екендігін көрсетеді. Кене ханды Жетісуға алып келген мақсатының және қырғыз жасақтарымен ақтық шайқасының тағдыры жоғарыда баяндалған 1846 жылғы Көксу және Лепсі өзендері бойында болып өткен кеңестерде шешіліп қойған еді. Тіптен шайқас деуге келмейтін Кекілік Сеңгірдегі оқиға Ресей әкімшілік және әскери басшылық орындарының сценариі бойынша даярланған қойылымның соңғы актісі болатын. Ұзақ мерзімге созылған тынымсыз арпалысты күрестен және соңынан қалмаған шарасыздықтан әбден қажыған Кене хан айлалы жауы құрған тұзаққа қалай түсіп қалғанын өзі де сезбей қалды.

	Сонымен, Нысанбай жыраудың «Кенесары-Наурызбай» жырынан ХІХ ғасырдағы қазақ тарихының ең бір күрделі беттерінің арнасымен танысқандай боламыз. Жырдан жыраудың нағыз талант иесі екендігі, сондай-ақ қиянат пен зорлыққа, әділетсіздікке жаны қас оның отаншыл және мемлекетшілдік ұстанымдағы азаматтық тұлғасы анық байқалады. Оның шығармашылығынан туған «Кенесары-Наурызбай» жыры ХІХ ғасырдағы ұлт өмірінен кейінгі ұрпаққа жеткен маңызды мәдени ескерткіш және отан тарихын тура да терең түсінуге көмектесетін дерек көзі ретінде ешуақытта құнын жоғалтпақ емес.



	ЕСКЕРТУЛЕР



	1 Әдебиетте жыраудың өмір сүрген мезгілі ретінде осы жылдар қабылданған. Бұл көрсету даусыз емес, яғни анықтай түсуді талап етеді. Жыраудың туған жылы ретінде 1822 жыл алынған және бұл тұжырымға негіз ретінде зерттеушілердің Нысанбайдың «15 жасында Кене хан қолына келіп қосылдым» деген көрсетудің қазақы көрсету тұрғысынан шартты екендігі есепке алынбаған.

	2 Әуезов М. «Кенесары-Наурызбайдың» қысқаша әңгімесі.

	3 Бұл әңгімені бізге баяндап берген 85жастағы Жылқыайдар ақсақал. 2012 жылы күзде Бұқарбай батырға арналған ғылыми конференцияға барған бізді Жылқыайдар ақсақал 80-дегі інісі Доларас ақсақал екеуі Нысанбай жыраудың жерленген қорымына ертіп барып бата жасауға себепші болған еді. Мекен-жайы: Қызылорда облысы Жалағаш ауданы «Аққошқар» ауылы.

	4 Хан Кене. Алматы. 1993, 53б.

	5 Әлихан Бөкейханов. Шығармалар. А., 1994, 114, 121бб.

	6 Н.Середа. Бунт Киргизского султана Кенесары Касымова (1838-1847) А. Кенесарин. Кенесары и Садык. г.г. Атырау-Уральск 1992, 21-22б.б.

	7 Сонда, 24, 31-33 б.б.

	8 Қазақстан Республикасы Ұлттық Қауіпсіздік Комитетінің Алматы облысы және Алматы қаласы бойынша департаментінің мұрағаты (бұдан былай ҚР ҰҚК АОжАҚбДМ). (Мұрағат №04010), Исмаилов Е. ісі, 1 т., 59-59 об п.п.

	9 Сонда, 93 п.

	10 Сонда, 93-99 п.п.

	11 Сонда, 2 т., 386-389 п.п.

	12 Сонда, 398-398 об п.п.

	13 ҚР ҰҚК АОжАҚбДМ., Мұрағат №06771, Е.Бекмахановтың ісі,1 т., 2-2об п.п.

	14 Сонда, 51-52 п.п.

	15 Сонда, 328 п.

	16 Сонда, 2 т., 299-300 п.п.

	17Хан кене., 18-19 б.б.

	18 Сонда, 33 б.

	19 Қырғыз тарихшысы Белен Солтоноев «Қызыл қырғыз тарихы» аты еңбегінде XVIII ғасырда қырғыздың ханы Садырдың тұсында екі елдің ара қатынасы бұзылып, мәселе бейбіт жолмен шешіле қоймаған соң Абылай хан қолымен жорыққа аттанып Талас және Шу бойы қырғыздарды бағындырып, Ыстық көлге дейін барып, қайтар жолында өзімен бірге аманатқа Арқаға бір мың түтін (енді бір мәліметтерде алты жүз) қырғыз отбасын көшіріп ала кетеді (қараңыз: Солтоноев Б. Қызыл қырғыз тарихы. Бішкек, 1993 ж. 1 кітап, 170-171 б.б.)

	20 Хан Кене, 34 б.

	21 Солтоноев Б. Аталған кітап, 202 б.

	22 Аристов Н.А. Усуни и кыргызы или кара-кыргызы: Очерки истории и быта населения Западного Тянь-Шаня и исследования по его исторической географии. Бишкек, 2001, С.484; Бұл оқиғаға Е.Бекмаханов та көңіл аударған. Қараңыз: Бекмаханов Е. Казахстан в 20-40 годы ХІХ века. Алматы, 1992. С.330.

	23 Хан Кене, 34 б.

	24 Солтоноев Б. Аталған кітап, 205 б.

	25 Сонда, 207 б.

	26 Хан Кене, 36-37 б.б.

	27 Янушкевич А. Дневники и письма из путешествия по казахским степиям. Алматы, 1966, стр.49,50,54; Махаева А. Тойшыбек би және оның заманы. Алматы, 2006, 63 б.

	28 Присоединение Казахстана и Средней Азии к России (XYIII-XIXвека). Документы. Автор-составитель Н.Е.Бекмаханова. Москва, 2008, с. 171-172.

	29 Хан Кене, 19 б.

	30 Байұзақ датқа Мәмбетұлы бұл арада «қоңырат» руынан еді деп жазып алушылар сәл жаңылысқан. Датқа дулат тайпасынан еді.

	31 Хан Кене, 146 б.

	32 Сонда.

	33 Сонда, 147-148 б.б.





2.3 КЕНЕ ХАННЫҢ СЕРІГІ БҰҚАРБАЙ БАТЫР




	ХІХ ғасырдың алғашқы жартысы, сондай-ақ осы жүз жылдықтың орта тұсы қазақ елі ауыр тарихи кезеңді басынан кешірді. Қазақ даласын темір құрсаудай бекіністер қоршауына алған Ресей мемлекеті ендігі уақытта белсенді әскери әрекетке көшіп, бұл өңірді толықтай өз билігіне қаратып, Ташкентте орнығуға бет алды.

	Қазақ жерінің батыс және оңтүстік бөліктерін өздеріне қарату әрекетін Хиуа және Қоқан хандықтары да жүргізді. Мұхамед Рахим хан тұсында (1806-1825 ж.ж.) Хиуа хандығы түрікмендер мен қазақтардың (Сырдың төменгі ағысы) бір бөлігін өзіне бағындырды.

	Хиуа хандығы 1812, 1815 және 1816 жылдары жүргізген басқыншылық шараларынан соң Сырдарияның төменгі ағысынан бірнеше бекіністер салды.

	Олардың ірісі Жанқат (кейінірек ол Қожанияз, сонан соң Райым аталды). Алайда Хиуа хандығы Қоқан хандығымен бәсекелесе алмады. Одан 3-3,5 есе аз еді.

	ХІХ ғ. алғашқы жартысында оңтүстік қазақ жерінде билік құрған Қоқан хандығы 1813 ж. Сырдарияның оң және сол жағасында, Қуаңдария өзенінің бас жағына жақын Жанғы бекінісін, 1815 ж. Ол Сырдарияның оң жағынан көшіріліп Ақмешіт атауын алды. 1814 ж – Шолаққорған, 1815-1820 ж.ж. – Сырдарияның оң жағалауында Күмісқорған, Жаңа-қорған, Жүлек, ал Сарысудың оңтүстік ағысында – Жаманқорған, 1821 ж. – Әулиеата және басқа бекіністерін салды. Омар хан түсінда Қоқан билігі солтүстік-батыста Сырдария, ал солтүстік – шығыста Іле өңірі аралығын қамтыды.

	Ал қазақ қауымдарының арасында бірлік болмады, әрбір ірі ру тобының өз ханы болды және олар дербес саясат жүргізді.

	Хиуа және Қоқан хандықтарының жаулап алу және билік жүргізу саясаты адам төзгісіз қаталдығымен ерекшеленді. Олар қазақ ауылдарына нөкерлерін шығарып тонаушылықпен айналысып, жергілікті халықтың малдарын айдап кетіп отырды, қарсылық көрсеткендерді өлтіріп, үйлерін өртеп, әйелдері мен қыздарын зорлап, қорлады.

	Мәселен, 1847 жылы 5-6 наурыз күндері Уайсния бектің 500 адамдық қолы Атанбаш, Ақирек, Қарабұғаз, Қамысты бас атты мекендерге және Сырдың екі жағасына шығып 1400 қожалықты тонап, 400 адамды өлтіріп, көптеген қыздар мен әйел адамдарды тұтқынға алып кетті [1].

	Қазақ жеріне салынған Хиуа және Қоқан бекіністері төңірегіндегі қазақ ауылдары үшін жақындап келген тажалмен тең еді. Мәселен, Қуаңдариядағы Қожанияз бекінісінде (ұзындығы 400 метр, ал көлденеңінен 200 метрден сәл ғана асатын, ішінде 2 зеңбірегі, 25 мылтығы бар) 200 хиуалық нөкерлер орналасты. Бекініске жақын маңдағы 20 жуық «кедей қазақ ауылдары» хиуалық нөкерлерді отын-сумен, пішенмен және басқа қажетті заттармен қамтамасыз етуге тиіс болды [1, 35]. Осы сияқты бекіністерден қазақ ауылдарына шағын әскер қолдары шығып зекет және басқа салық түрлерін жинаумен айналысты.

	Хиуа бектері қазақ билері мен батырларынан ауылдарымен Сырдарияның сол жақ бетіне өтіп, уақытында хан қазынасына зекет төлеп отыруды талап етті.

	Ауылдары талауға түскен билер шекаралық әкімшіліктің Сырдариядағы өкілі сұлтан Сүйеугалинге жазған шағымында: «Біздің өңірдегі қазақтарды тонаушылық жыл өткен сайын ұлғая түсуде, байғұстар қазірдің өзінде үш рет тоналды. Ал түйесі барлары сіздер жаққа (Орынбор жаққа) көшіп-қонуда, ал көліксіз кедей-кепшіктері қамыстан баспана салып, балықпен күнелтуде, егер де Сырдарияда балық болмағанда биылғы жылы олар түгелдей қырылып қалмақ еді» [1,37], – деп көрсетті.

	Қоқан және Хиуа хандықтарының жергілікті халыққа жасаған бұл қиянаты оңтүстік және оңтүстік-шығыс қазақ жерінде жателдік билікке қарсы азаттық қозғалыстың өріс алуына қозғау салды. Жетісу өңірінде бұл қозғалысты Саурық және Сұраншы батырлар, Әулиеата өңірінде Байзақ датқа, ал Сыр бойында Жанқожа және Бұқарбай батырлар басқарды.

	Басқаша айтқанда, араға 50-60 жыл салып ел өміріне жаңа жаугершілік заман келді. Бір орталыққа бағынған мемлекеттік жүйенің және ел болып тәуелсіздікті қорғауға негіз бола аларлық экономикалық құрылымның жоқ жағдайында сырттан төнген қауіптен тұтас ұлт болып емес, жеке аймақ, ру-тайпа болып қорғануға тура келді.

	Өкінішке орай, елдің осы ауыр жағдайынан хабар беретін дереккөздері өте тапшы. Осы ретте ел арасындағы тарихи мәліметтерді жинап «Бұқарбай батыр» (1992) атты кітап даярлаған Бердәулетұлы Камал сияқты зерттеушілерге ризашылық білдірген жөн. Журналист Ахат Жанаевтың құрастыруымен 2007 жылы «Бұқарбай батыр» [2] аталатын жинақта да ел арасында сақталған фактілердің кездесетіндігін айтуға болады.

	Қазақ ру-тайпаларының тарихын бір жүйеге түсіру ісінде кәсіпкер Х. Ғабжалелов құрған «Алаш» тарихи зерттеу орталығы 2006 жылы екі томнан тұратын «Табын» [3] атты монографиялық зерттеуді өмірге әкелді. Бұл орталықта жұмыс жасаған ғалымдардың тындырымды еңбектерінің бірі екендігі даусыз.

	Сондай-ақ Н.Мыңжасов [4, 125-167], Р.Оразов [4, 168-176] сияқты тарихшы мамандардың мұрағат қорларынан батырдың өмір жолы мен қызметіне қатысты біраз құжаттық материалдар жинап, айналымға тартты.

	Міне осы аталған және басқа жарық көрген еңбектер Бұқарбай батырдың ғұмыры мен қызметіне қатысты біршама ғылыми түсінік береді. Тарихи дереккөздері, мәселен, Естекбайұлы Бұқарбай батырдың қазақ елінің ірге тасын қалаған тайпалардың бірі – кіші жүздің Табын тайпасынан, оның Теке, Атанша тармақтарынан шыққандығын күәландырады. Атаншадан Құдайсүгір, одан Естекбай, Естекбайдан Бұқарбай батыр. Ел ішіндегі шежіре осылай дейді. Шежіре табынның бірлі-жарым бұтағының Ақтөбе облысының Ор, Жем бойынан Қызылорда облысындағы Жалағаш және Тереңөзекке қоныс аударғанын айтады.

	Кез-келген тарихи тұлғаның өскен ортасы және үлкен отаны бар. Бұқарбай батыр міне осы екеуінің де амандығы мен бүтіндігі үшін жан алып, жан беріскен тұлға. Батырды өмірге әкелген орта жөнінде жоғарыда айтылғандай Бұқарбай Естекбайұлының елі табын тайпасы. Ұлт тарихында табын жұртының орны жөнінде мәліметтер аз емес, сондай-ақ, табын жұртында батырлық және билік сияқты қасиеттердің терең дәстүрі болғандығын ерекше атап айтқан жөн.

	Өздеріңізге мәлім, ұлт тарихының ең бір күрделі де ауыр кезеңі «Ақтабан шұбырынды» заманы. Міне осы кезеңдегі тарихи оқиғаларға байланысты жетіру – табынның батыры Бөкенбай Қараұлының есімі жиі айтылады. 1710 жылы Жоңғар басқыншыларына жауап соққы беру мәселесін талқыға салған Қарақұм кеңесінде табын Бөкенбай батыр Қараұлының жиналғандарға қайрат-рух беріп сөйлеген сөзі жазба дерек көздерінде сақталған. Батыр: «Уа, ағайын! Шаңырағы ортамызға түскен үйлеріміз бен жау қолында кеткен жесір-жетімдеріміздің соңынан телмірген бишара күй кешпей, жаудан кек алуға аттанайық! Ажалымыз жетсе дұшпанның қолынан өлім табармыз! Қыпшақ даласының ерлері қай заманда назары сынып, жер шұқыған еді?! Мына сақал-мұртымды ақ баспай тұрғанда қолымды ата жауымның қанына малуға әзірмін! Заты бөлек кәпірдің құтырған иттей талауына енді көнер жайым жоқ! Құдайға шүкір, мініске жарар атым бар, қорамсақ толы жебем бар!» [5], – дейді.

	Бөкенбай батыр Бұланты түбіндегі ұрыста басшылық жасағандар қатарында болды. Міне осы батырлық дәстүрі Бөкенбай батырдың елінде үзілген емес. 18 ғасырда оны Сәрке, Бәйтек батырлар, 19 ғасырда Байқадам, Аралбай, Қабан, Асау Барақ, Сейіл, Қайқы батырлар жалғастырды. Ал табын Жоламан Тіленшіұлы мен Бұқарбай Естекбайұлының батырлық жолдары ұлт тарихында алтын әріппен жазылуға лайық. Бұл аталған есімдер ел жадында тарихи әңгіме, аңыз, жыр түрінде жатталып қалды.

	Тарихи деректермен таныса отырып Бұқарбай батырдың жүріп өткен өмір жолынан үш кезеңді байқауға болады. Олар шамамен: туған жылынан (1812 ж. шартты түрде) бастап батыр ретінде танылған Күмісқорған шайқасына дейінгі аралық; Кенесары хан қозғалысына қосылған 1838 жылдан бастап, көтерілістің жеңіліске ұшыраған 1847 жылға дейінгі уақыт; еліне оралған 1847 жылдан өмірінің соңына дейінгі кезең (шамамен 1898ж, 86 жас).

	Батырдың өміріндегі алғашқы екі кезеңге байланысты жазба деректер өте тапшы да, оның есесіне осы мезгілге байланысты ел арасында сақталған түрлі фактілік материалдар мол екендігі байқалады. Ал оның елге оралып, ел ішіндегі түрлі істерге араласып, белсенділік танытқандығын куәландыратын құжаттық материалдар орыс әкімшілігіне тиесілі мұрағаттық құжаттарда баршылық. Оған да шүкіршілік айтқан жөн шығар!

	Міне осы жадта сақталған дереккөздері Бұқарбай батырдың көзге түсіп, ел аузына іліне бастағаны ел ішінде сақталған дереккөзінде мына тұрғыдан баяндалады. Қазіргі Тереңөзек (Сырдария) ауданының жеріндегі әйгілі Күмісқорған бекінісінің орны әлі күнге сақталған. Хиуа билеушілерінің зорлық-зомбылығы табын еліне де қатты батқан. Шыдамдары таусылған Байқадам, Қабан, Бұқарбай батырларға Мысық би басшылық жасап шамамен 1830 жылы Күмісқорған бекінісін алуға аттанады. Бекіністің түбінде өткен Хиуа бегінің інісі Жұбаниязбен болған жекпе-жекте жас жігіт Бұқарбай қарсыласын найзамен шаншып опат қылады.

	К. Бердәулетов «Бұқарбай батыр» кітабында батырдың ру аралық қақтығыстардың бірінде әлім Бейісбай батырмен жекпе-жекте көзге түскенін жазады. Ел аузынан алынған бұл фактілердің негізінде шындық жатқаны хақ.

	Қалай болғанда да Бұқарбайдың ел арасында батыр ретінде танылуы оның 18-20 жасқа келген шағында. Батырды дүйім қазақ жұртының біліп, атақ-даңқа бөленуі, әрине, Кенесары Қасымұлы бастаған ұлт-азаттық қозғалысқа қатынасуына байланысты. Ел іші деректері Бұқарбай батыр Кенесары қолына келіп қосылғанда 25 жастағы жігіт еді дейді. Яғни ол Кене хан қолына қосылу туралы шешімді саналы түрде қабылдағаны байқалады. Олай болса батырдың Кене хан қозғалысына қатынасуына түрткі болған жағдайлар туралы не айтуға болады?

	Бұл арада, бірден назар аударатын жағдай Бұқарбай батырдың қазақ жерін, оның ішінде атамекені Сыр бойы елін Қоқан және Хиуа хандықтарының езгісінен құтқару туралы мақсаты Кенесары бастаған көтерілістің мақсат-мұратымен сәйкес келгендігі.

	Ал Кенесары қолдарының Ақмола, Созақ, Жүлек, Жаңақорғандағы және басқа жеңістері батырдың көңілінде сенім отын жақты. Бұқарбай және басқа батырлар Кенесары бастаған қозғалысты жалпыұлттық идея ретінде қабылдағаны анық.

	Бұған қосымша Кенесары хан көтерілісін белгілі бір кезеңде ірі саяси тұлға табын Жоламан Тіленшіұлы да қолдады. Қоқан билігіне қарсы күресте Кенесары хан әскеріне Сыр бойынан Жанқожа Нұрмұхамедұлы да келіп қосылды. Бұл оқиғалардың отаншыл ұстанымдағы Бұқарбайға зор әсері болғандығын сенімді айтуға болады.

	Е. Бекмаханов өзінің белгілі монографиялық зерттеуінде: «Шөмекей және шөмішті – табындар Қоқан және Хиуаның ауыр езгісін басынан кешірді. Сондықтан да бұл рулар Кенесары қозғалысына қосылып аталған хандықтардың қанауынан құтылуды ойлады» [6, 256-257], – деп көрсетеді. Ал Кенесарыны қолдаған батырлардың әлеуметтік тегі жағынан ала-құла болғанын (мәселен, Бұқарбай батырдың бұқара халықтан, ал Жоламан Тіленшіұлының ауқатты, тіпті бай отбасынан) атап өтеді.

	Бұқарбай батырдың Кенесары әскері құрамында көзге түсуі Ақмола бекінісі үшін болған шайқаста. Ол жөнінде «Кенесары – Саржан» тарихи жырынан:



	Екі жүздей күренді,

	Жалғыз қырып Бұқарбай.

	Қатарынан бір асқан.

	Айнала шауып екі күн,

	Ақмола үстін шаңдатты.

	...Бастығы еді Карбышев,

	Қорыққаннан бас иді...,



	– деген жолдарды оқимыз.

	Кенесары қозғалысына байланысты Сыр бойындағы қазақ жұрты бір-ақ ұстанымда болды десек ақиқаттан алшақ кетпейміз бе, деген сұрау туады. Камал Ердәулетов кітабында «Кенесары қозғалысы басталғанда ол Сыр бойы табынындағы көрнекті батыр Сәркенің немересі Байқадам батырды да «қарсылық білдірді» деп жөнсіз айыптап тұтқында ұстауының өзі бір тайпа елдің одан теріс айналуына әкеліп соқтырғанын көруге болады деп көрсетіп, Байқадам «Жалаңаш төбесінің маңындағы қалың табындағы ең абыройлы» адам екендігін айтады.

	Жалпы Кенесары қозғалысына байланысты бейтарап ұстанымда болған Ақайдарұлы Байқадам би жалғыз емес. Көтеріліске байланысты тура осындай ұстанымды орта жүзде Шеген би Мусин және ұлы жүзде Сары би де танытты. Олар Кенесары қозғалысының ішкі мазмұны мен мақсатын түсінгенімен, бірақ қозғалысқа ашық саяси қолдау жасамады. Неге?

	Кене ханның Ресеймен айқасқа түскен уақыт бұл қайшылығы мол күрделі заман еді. Мәселе мынада. Егер біз бүкіл қазақ қоғамы қолына қару алып Ресей тарапынан төнген экспансиялық саясатқа қарсы шығуы қажет еді десек, онда мынадай бір қарапайым нәрсені ескере алмаған болып шығамыз. Сол замандағы Ресеймен тең дәрежеде күреске шығып, жеңіп шығу үшін ең алдымен мұндай қарулы қарсылыққа сүйеніш, негіз боларлық экономика керек емес пе? Ал ондай экономика сол тарихи кезеңде бізде болған жоқ.

	Сонымен бірге, ел болып жігерсіздік танытып, күштінің алдына түсіп, айдауында кету де намысқа сын болар еді. К. Қасымұлының көтерілісі бұл ауыр халге душар болған елдің жігерін жанитын оқиға екендігі де анық.



	ЕСКЕРТУЛЕР



	1 Шойынбаев Т.Ж. Восстание Сыр-Дарьинских казахов. – А., 1947. 36-37 б.б

	2 Жанаев А.Ә. «Бұқарбай батыр» (Деректі хикаяттар мен жыр дастандар). Қызылорда, 2007. 304 б.

	3 Табын // екітомдық, 1-кітап 424 б., 2 – кітап 608 б. Алматы, 2006

	4 Мыңжасов Н. Батырлар институтының Бұқарбай бейнесі; Оразов Н.

	Бұқарбай батырдың Кенесары бастаған көтерілісіне қатысуы // Бұқарбай батыр. Ғылыми-танымдық басылым. Жинақтаушы Ғабит Тұяқбаев. Астана, 2012. 384 б.

	5 Говердовский Я. Обозрение киргиз-кайсацкой степи ч. ІІ. Л. 52 об.

	6 Бекмаханов Е.Казахстан в 20-40 годы ХІХ века Алматы, 1992. С. 400.





2.4 САУРЫҚ БАТЫР ЖӘНЕ СҰРАНШЫ БАТЫР: АТАМЕКЕН ҮШІН КҮРЕС




	Ұлы Сүйінбай ақынның «Ер азамат жауда өлер» деген сөзі бар. Бұл сөзді заман тудырған, яғни сондай қатыгез заман болған. Халық тағдыр сынына өз арасынан ер-азаматтарын шығарып, лайықты жауап берген. Ұлы Махамбет ақын ол жөнінде ел қорғаған азаматқа байланысты «мұз үстіне от жағып, қу найзаға сүйеніп, құр далада зар қаққан» [1], – дейді.

	Кез-келген елдің тарихында батыр мен батырлықтың алатын орны бөлек, ерекше. Анығырақ айтсақ қасиетті. Олай дейтініміз жарық дүниеге келген жұмыр басты пенденің Алладан алған сыйы – ол өмір сүру бақыты. Батыр тұлға сол мүмкіндігін саналы түрде өлімге айырбастайды. Өйткені батыр үшін оның өмірінен қымбат нәрсе бар, ол батырдың өзіне қымбат адамдарының, туған елінің өмірі, солардың бақыт-берекесі.

	Осы ретте мынадай бір жағдайға көңіл аударайықшы: Саурық батыр да, сол сияқты Сұраншы батыр да өмірмен табиғи өлімдері арқылы коштаспаған, екеуі де шейіт, сыртқы күштердің қолынан қаза тапқан. Басқаша айтқанда, күрделі, жаугершілік заманда ат үстінде елі мен жерін қорғап жүріп өмір сүрген. Ал, Жетісу өңірі іргелі батырлық дәстүрі бар және ол үзілмей, түрлі сындардан сүрінбей өтіп сабақтасып, жалғасып келе жатқан өңір. Түрлі тарихи кезеңдер мен оқиғаларда елі мен жерін қорғаған шапырашты Қарасай, найман Қабанбай, албан Райымбек, жаныс Өтеген, жалайыр Орақ, Бөлек және басқа көптеген ірі тарихи тұлғалар осы батырлық дәстүрдің Жетісу өңіріндегі жарқын көрінісі.

	Өмірі мен қызметі біз қарастырып отырған мәселенің тақырыбы болып отырған Саурық Ыстамбекұлы мен Сұраншы Ақынбекұлы батырлар Жетісудың төл перзенті шапырашты тайпасынан болғандықтан, қазақтың бұл бұтағында батырлық пен ақындық дәстүрлерінің терең тамыр жайғанын атап айтқан артық емес.

	Сүйінбай ақын қырғыздың Қатаған5 ақынмен айтысында «менің ата тегім жыр болған, жыр мен күйге пір болған, елі бардың ері бар, ері бардың бегі бар, батыры бардың парқы бар» [2], – деп жай айтпаған, өмір шындығына сүйеніп дәлелді, негізді айтқан.

	Ал осы ұлы жырау Сүйінбай тағы да «бірінші бабам Асылдан», оның немересі «Дәулетбайдан Ер Бөлек, ала бел аты астында, дулығасы басында, қалмақты шауып қоймаған», – деп, одан ары «ер Бөлектің қасында белгілі батыр Ер Санай, қалмақпенен қас болған, қайратына мас болған!» [3], – деп жырлайды. Бұл айтылған ойда мысқалдай да артық сөз жоқ. Шапырашты жұртынан күрделі де қиын тарихи кезеңдерде ел намысын қорғаған батырлар көп шыққан, ал ол батырларын жырына қосып, ардақ тұтып, басына көтерген Сүйінбай мен Жамбыл сияқты алып жыраулары болған.

	Батырлық пен ақындық егіз. Мәселе мынада. Батырлық бұл тәнге, тән ірілігіне ғана тиесілі құбылыс емес. Қазақта «батыр бір оқтық» деген мақал бар. Оны дұрыс мақал деп айту қиын. Батыр өлгенмен оның теңдесі жоқ ерлігі, биік рухы ел жадында қалады. Ал ел жадында қалған ерліктің қайта жаңғыру қасиеті бар. Желтоқсанның (1986ж.) батыры Қайрат Рысқұлбекұлының абақтыда жазған мына өлең жолдарына көңіл аударайық:



	Күнәдан таза басым бар,

	Жиырма бірде жасым бар,

	Қасқалдақтай қаным бар,

	Бозторғайдай жаным бар,

	Алам десең, алыңдар!

	Қайрат деген атым бар,

	Қазақ деген затым бар,

	«Еркек тоқты – құрбандық »,

	Атам десең атыңдар [4].



	Жиырма бірдегі жас жігіттің, бұл жыр жолдарынан анық байқалатыны батырлық бұл ең алдымен рух, жан ірілігі және биіктігі. Рухсыз тән биологиялық масса ғана. Батыр көрсеткен үлгінің қоғамда рухани сілкініс туғызатындығы сондықтан. Батырлық пен рухтың біртұтас құбылыс екендігінің көрінісі, айғағы. Батырлық биік рухтың жұлдызды сәті болса, ақындық батыр көрсеткен ерлікті қоғам тарапынан терең сезіммен қабылдап қорытудың және сіңірудің жинақы көрінісі, соның дәлелі. Батырлық пен ақындықтың тоғысар жері асқар сезім.

	Саурық Ыстамбекұлы мен Сұраншы Ақынбекұлының өмір жолы мен қызметі сол елде бар батырлар институты мен дәстүрінің табиғи жалғасы, ел басына күн туған ХІХ ғасырдың алғашқы жартысы мен орта тұсындағы нақты көрінісі.

	Халқына, отанына қызмет жасаудың жолдары көп. Ал, бірақ батырлықтың жолы да, орны да бөлек. Батырлық елге қызметтің ең ауыры, сонымен бірге ең қасиеттісі. Батырлық еліңнің еркіндігіне, жеріңнің бүтіндігіне өміріңді арнау деген сөз. Сауырық пен Сұраншы батырлардың қызметінің негізінде міне осы ешуақытта мәнін жоғалтпайтын қасиеттер мен құндылықтар жатыр.

	Саурық Ыстамбкұлы мен Сұраншы Ақынбекұлы өмір сүрген мезгіл ХІХ ғасырдың алғашқы жартысы және орта тұсы. Бұл кезде қазақ жерінің біраз бөлігін басып алған Қоқан хандығының билігі оңтүстік-батыста Түркістан қаласынан, шығыста Жетісуды қамтып Балқаш көлі мен Іле өзеніне дейінгі аралыққа жетті. Осы өңірде ол Шымкент, Әулие ата, Меркі, Алмалы (Таушыбек) сияқты елді мекендерді өз бекіністеріне айналдырды.

	Жетісу қазақтарын жергілікті өкілдері-датхалар арқылы басқарды. Қоқанның билігі негізінен алым-салық жинау арқылы жүргізілді. Қоқанның салығы жөнінде албанның ақыны Жанкісі Өтемісұлы өлеңінен мынадай жолдарды оқимыз:



	Алдына салып айдайды,

	Ашулансақ байлайды,

	Хакімі жоқ қазаққа,

	Теңдік жоқ деп ойлайды.

	Ел ішінде ажарлы,

	Қыз, қатынды қоймайды.

	Жақсыларды сөгеді,

	Ат үстінен тебеді,

	Жүрексініп отырмын,

	Айтар сөзім көп еді [5].



	Мұнда берілген фактілерде ешқандай да асыра айту жоқ. Жетісу жұрты құлдыққа көнбесін білдіріп, бір емес бірнеше мәрте Қоқанға қарсы көтеріліске шығады.

	Өзбекстан Республикасының жаңа тарихында Қоқан бектерінің қазақ жерінде жүргізген бұл қиянатқа толы үстемдігі, өкінішке орай, бір жақты баяндалатындығы байқалады. Мәселен, 2000 жылы жарық көрген «Өзбекстанның жаңа тарихы» аталатын үш томдықтың 1-ші томында Ресей 1860 жылы Қоқан хандығына қарсы жарияланған соғыс бастап, бұл соғыста қазақ билері Ресей жағына ыңғай танытып, орыс патшасына «егер Бұқара мен Ферғана бір мемлекет бола қалса, іс ауырлана түспек», соған байланысты Ресей үкіметін қазақ жерін қоқандықтардан тезірек тазартуға шақырды деген ойды білдіреді [6].

	Кітап авторлары қазақ билерінің бұл ұстанымы туралы айта отырып, сонымен бірге Қоқан билігінің қазақ қоғамына байланысты жасаған түрлі зорлық-зомбылығы жөнінде тіс жарып ештеңе айтпайды.

	Жетісу жеріне көз салған жалғыз Қоқан хандығы емес-тін. Олардың қатарында көршілерден Қытай және Ресей империялары, сондай-ақ өзімізге жақын қырғыз манаптары да бар еді.

	1852 жылдың басында қырғыз манаптары Орман Ниязбекұлы және оның ұлы Үмбетәлі Орманұлы орыс патшасы Николай І-ге мынадай мазмұнда хат жазады: «өткен жылы Ұлы жүздің дулат және албан тайпаларының бір бөлігі Ресейден Қыпшақтарға (қоқандықтарға – авт.) қашып, соның нәтижесінде Алатаудың шығыс беті, яғни Іленің сол жағасы, оған құятын Шарын өзені мен Қаскелең өзенінің батыс беті аралығы бос қалғанын естіп біз өзімізге қарасты халқымызбен кеңесіп, өткен желтоқсанның қарлы суығында Алатау асып, бос қалған қыстаулар мен жазғы жайлауларға келіп қоныстандық» [7], – деп жазды. Одан ары қырғыз манаптары жоғарыда аталған өңірді, яғни Іленің сол жағалауындағы Шарын мен Қаскелең өзендері аралығындағы албан мен дулат тайпалары мекендеген жерді өздері бастап келген ыстықкөлдік қоныстанушыларға біржола бекітіп беруді өтінеді. Егер осы өтініштері орындалса, онда бұл өңірге Күнгей, Теріскей және Шу бойындағы қырғыз тұрғындары көшіп келуге әзір екендігін, сондай-ақ өздерімен жақын қатынастағы Жұмғал, Қошқар, Нарын және Кетмен-Төбелік қырғыз ағайындарының да мұнда келіп қоныс тебуге даяр отырғандықтарын жеткізеді. Яғни, орыс әкімшілігіне жолданған өтініштің астарында қазақтың ұлы жүздік дулат бөлігінің атамекенін қырғыз қоныс аударушыларына бекітіп беруді сұрау жатқанын түсіну, әрине, қиын емес.

	Манаптардың бұл өтінішіне орыс әкімшілігі қандай жауап берген еді? Батыс-Сібірдің генерал губернаторы Г.Х. Гасфордтың 1852 ж. 11 мамырда Ресей Сыртқы істер Министрлігіне қырғыздар мен ұлы жүз қазақтарының ара-қатынасына байланысты жазған хатында: «... 1847 жылы Кенесары Қасымовқа қарсы қырғыздардың қолын бастап, бүлікшілді жойып, сол үшін де патша ағзамнан алтын медаль алған Орман манап өзін Ұлы Мәртебелім Императордың боданы санайды. Сөзсіз, егер ол ат салысып Кенесарының басын алмағанда ісіміздің біз үшін жайсыздау сипат алуы әбден мүмкін еді», – деп көрсетіп, одан ары «Орман манап сұрап отырған жерді оған беру Іленің сол жақ бетіндегі жерлерін тастап қыпшақтарға көшіп кеткен қазақ болыстарын жер қадірін түсінуге мәжбүр еткен болар еді, сондай-ақ олар қара-қырғыздардан қорғай алатын біздің де бағамызды білер еді» [8], – деп жазды.

	Саурық Ыстамбекұлының өзін білікті саясаткер би және батыр ретінде көрсеткені тура осы Жетісу үстіне бұлт үйірілген тарихи кезеңге тұс келеді. Саурық айтқан деген Жамбылдан қалған сөз бар. Онда «жер бетінде Орман ханнан асқан опасыз болмас, ол адамның сұмпайысы, сөзінде пәтуә жоқ», – деген тұжырым айтылған.

	Батыр бұл пікірін Орман манаптың орыс билігіне сүйеніп дулат тайпасының жерін тартып алу үшін жасаған әрекетіне байланысты айтқан болу керек. Орыс билігімен бәтуаға келіп Шудың арғы бетінен өз ата қонысына оралған дулат жұртының Орман манаптың қолдарымен егеске түсетін оқиғалары осы мезгілге тән деп тұжырымдауға негіз бар.

	Халық ақыны Әбдіғали Сариевтің «Саурық батыр» аталатын тарихи жыры бар. Міне осы жырда Саурық батыр бастаған шапыраштылар қолы найман тайпасының Артық атты батырының шақыруымен Алтын Емел тауында Ерентал ояз бастаған орыс қолымен шайқасқа түседі. Жырда Саурық бастаған қол 3 мың адамнан тұрғандығы айтылады. Бұл шайқасқа Артық батыр, Саурық батырмен бірге Байсейіт батыр6 бастаған қол да араласады.

	Осы жырдың тарихи оқиғалық негізгі, арнасы бардай көрінеді. Жырда аталатын Ерентал осы мезгілде Жетісудағы патшалық әкімшілік қызметінде болған Рейнтель атты орыс офицерін еске cалады [9]. Бұл, әрине, арнайы, ізіне түсіп зерттеуге лайық сюжет.

	Қырғыз тарихшысы Белек Солтоноев «Қызыл қырғыз тарихы» атты еңбегінің екінші кітабында Саурық батырдың өлімін мынадай оқиғамен байланыстырады. Қырғыздың солто тайпасының басшысы Чынғыш батыр 70-80 жігіттерін барымталап жылқы айдап қайтуға Саурықтың еліне аттандырады. Қырғыз қолын Күрпік және Самақ дегендер басқарады. Олар Саурық батырдың ауылына келіп 700-дей жылқысын қырғыз жақ бетке қуа жөнеледі. Барымташылардың артынан 100-шақты қазақ жігіттері қуып шығады. Әйелінің «сауытыңды киіп шық» дегеніне құлақ аспай «Қойторы» атты арғымағын мініп тұра шапқан Саурық барымташыларға бірінші болып жткенде қырғыз Самақ пен Күрпік Саурықты бірден танып, астындағы атын құлатып, жаяу қалған Саурықты найзамен түйреп өлтіреді [10]. Бұл оқиға шамамен ХІХ ғасырдың 54-55 жылдары орын алған сияқты.

	Жамбыл ақын Саурықтың батырлығына мынадай баға берді:



	Мың қарғаның тұяғы,

	Бір тұйғынға өтпейді.

	Тамам қарға жиналса

	Бір сұңқарға жетпейді.

	Саурықтай ер батырым,

	Маңдайына бақ берген,

	Дұшпанды көрсе өршігіп,

	Талқандауға тап берген [11].



	Сұраншы Ақынбекұлы Саурық батырдан шамамен бір мүшел кіші [12]. Ел арасындағы дерек солай дейді. Осы арада мынадай бір жағдайды айта кеткен жөн. Шежіреде Қарасай, одан Түрікпен, одан Дәулет, одан Кәшке, Кәшкеден Ыстамбек, Ыстамбектен Саурық.

	Дереккөздері Саурық пен Сұраншыны Кәшкеден таратады. Бірақ Сұраншының әкесі Ақынбектің Ыстамбекпен туыстық жақындығы жөнінде дәлдік жетіспейді.

	Біздің байқағанымыз Сұраншы батыр ағасы Саурық батырға қарағанда жазба дереккөздеріне көбірек ілінген. Өйткені батыр орыс әкімшілігімен өзара қатынасқа белсенді түрде және жиі қатынасқа түскен. Бұл, әрине, арнайы зерттеуге алынатын тақырып. Бұл ретте біздің байқағанымыз мынау:

	Саурық батырдың белсенді қызметі Қоқан хандығы билігінің бастапқы кезеңіне, сондай-ақ Жетісу жері үшін Орман манап бастаған қырғыз күштерімен күрес кезеңіне тұс келсе, Сұраншы батырдың қайраткерлігі Ресей билігінің Жетісу жері арқылы Орта Азияны өзіне қосып алу үшін нақты әрекетке көшкен жылдарына сәйкес келеді.

	Сұраншы батырдың еліне қысқа мерзімге болса да өздерінің ата мекенін тастап Шу мен Талас өзендері арасына ығысуы жеңілге түскен жоқ еді. Бұл жоғарыда айтылғандай, шамамен 1851 жылдың екінші жартысы болатын. Атамекен қонысынан айырылып қалу қаупін сезінген олар 50-ші жылдардың соңына қарай орыс әкімшілік орындарымен байланыс орнатып, нақты әрекетке көшеді.

	Оны мынадай фактілерден байқаймыз. Жазушы Сергей Марков Шоқан Уәлихановтың өміріне арнаған шығармасында Сұраншы Хакімбекұлының 1859 жылы Колпаковский мен саяхатшы-географ Венюковқа Шу отрядын ұйымдастыруға үлкен көмек көрсеткендігін айтады. Келесі 1860 жылы жергілікті орыс әкімшілігінің ұсынысы бойынша Петербург осы еңбегі үшін Сұраншы бастаған бірнеше қазаққа алғыс жариялап, оларды үлкен күміс медальмен марапаттайды [13].

	Міне осы жылдан бастап Жетісудың атақты батыры мен Алатау округының бастығы өзара достық қатынас орнатып, ағымдағы мәселелерді хат арқылы шешіп отыруға күш салады.

	1860 жылы әлі де елімен бірге Шудың батыс бетінде жүрген Сұраншы батыр приставқа жазған хатында Қоқан әскеріне қарсы өз жігіттерімен орыс қолдарына қосылуға даяр екендігін білдіріп: «Менің өзіңізге тек шындықты айтатыным есіңізде болар. Мен тек шындықпен ғана өмір сүретін адаммын. Маған қазір де толық сенуіңізге болады. Ал біз қазір сыртта жүрсек те өзіңізге берген сөзімізді бұзған жоқпыз, өйткені біздің сізге деген ықыласымыз әлі де сол қалпында. Біз сізге сенеміз.

	...Ташкенттен Қоқан әскері шығыпты деген хабар естідік, бірақ санының қанша екенін білмеймін» [14], – деп жазады.

	Бұл берілген хаттан Сұраншы батырдың дархан көңілді, сөзіне берік адал тұлға екендігін аңғару қиынға түспейді. Батырдың мұндай қасиетін байқаған Г.Колпаковский де жылы хатпен жауап береді:

	«Сенің хатыңды алып жауап жазғанша асықтым – деп жазады ол. Құдияр (Құдияр Сауранбайұлы Сұраншының қырғыз досы – авт.) екеуің барлық жұрттарыңмен (Шудың шығыс бетіне – авт.) көшіп келсеңдер дұрыс болар еді. Мен сендерді бұрынғыдай құрметпен қарсы алуға әзір екендігіме сендіргім келеді. Ташкенттен Қоқанның қолы шықанын хабарлағаныңа көптен-көп рахмет. Олар өздерінің Пішпегін қорғап қалмақшы, не болмаса сендерден зекет жинамақщы. Ол жөнінде өзіңе белгілі, біз оларды Қара Қастекте үйретіп жібермеп пе едік.

	Егер маған адам жіберсең Қастек арқылы жібер, сонда мен сенің адамың екендігін білемін, ал басқа жақтан келгендерді біз жау санаймыз. Өзіңе денсаулық тілеуші Г.Колпаковский» [15].

	Алатау округы бастығының тікелей ұсынысы бойынша Сұраншы батыр ел-жұртымен көп ұзамай-ақ өз ата қонысына қайта оралады.

	Сұраншы мен Саурық батырлар Қоқан бектерінің Жетісу еліне жасаған қиянатын кешірген жоқ. Мәселен, 1853-1854 жылдары жергілікті халықтың наразылығына басуға келген адамнан тұрған Қоқан әскері қазақ пен қырғыздың ауылдарын аралап, бағынғысы келмегендерді қатал түрде жазалайды. Міне осы тұста Сұраншы батыр дулат, шапырашты, жалайыр ауылдарының басын қосып, олардан сарбаздар жинайды. Соның нәтижесінде батыр бастаған үш мыңға жуық қол Сарыкемер шатқалында Қоқан әскеріне үлкен соққы береді. Міне осы оқиғаға байланысты Г.А. Колпаковский Сібір губернаторы Г.Х. Гасфордқа жолдаған хатында: «Сұраншы батыр бізге дос, әрқашан 2 мың сарбаздарымен көмекке келуге даяр» [16], – деп хабарлайды. Г.А.Колпаковский хатында бұл жігіттердің майдан даласында кәсіби әскерден кем еместігін мойындап, басшылары Сұраншы батыр сияқты ержүрек, картеч пен ядро астында тайсалмай жауына шабуылдар жасай алатындығын зор ризашылдықпен атап өтеді.

	Ал Сұраншының өзі Алатау округының бастығына: «өзіңізге белгілі мен Қоқанның көп әскерінің қоршауында қалып жүріп те талай жеңіп шыққанмын. Мұнда (яғни Шудың шығыс жақ бетін айтып отыр – авт.) келген соң да қоқандықтарға бірнеше мәрте соққы бердім», – деп жазды. Сонымен, дерек көздерінің көрсетуіне қарағанда 1851 жылдың шамамен екінші жартысында Іле өзенінің сол жақ беті, оған құятын Шарын өзені мен Қаскелең өзенінің батыс беті аралығындағы дулат тайпасының құрамындағы албан, шапырашты, ботбай және қасқарау руларының Диқанбай Қапсаланұлы, Сұраншы Ақынбекұлы, Әділ Сұлтанұлы бастаған бөлігі шұғыл түрде Шу және Талас өзендері аралығына қоныс аударады. Бұған себепші болған жағдай осы, яғни 1851 жылы 7 маусымда Қоқан хандығына қарасты Алмалы бекінісінің подполковник Карбышев бастаған орыс әскерінің қолына өтуі еді. Ал жоғарыда Шу өзенінің сол жақ бетіне ығысқан дулат тайпасының құрамындағы ауылдар 1850 жылы Алмалы (Тойшыбек) бекінісін алуға келген капитан Гутковский бастаған отрядқа қарсылық көрсеткен болатын. Ал жаңа қалыптасқан саяси жағдайда олар орыс әскері тарапынан болуы мүмкін түрлі зорлықтан қаймыққан еді [17].

	Міне, осы кеткеннен олар он жылдам астам уақыт үйреншікті атамекен жеріне келе алмай Шудың сол жақ бетінде жүре тұруға мәжбүр болды. Тек 1860 жылы болып өткен Ұзынағаш шайқасы нәтижесінде Қоқан хандығының Жетісудағы билігі біржола әлсірегеннен кейін ғана дулат тайпаларына өз атамекеніне қайтып оралуға мүмкіндік туады. Ал осы дулат тайпаларының өздерінің дәстүрлі ата қоныстарына қайта оралуына Сұраншы батырдың ерекше зор үлес қосқанын тарихи дерек көздері арқылы көз жеткізуге болады.

	1860 жылы желтоқсанда Батыс Сібір Генерал губернаторы Ұлы жүздің билеушілеріне (Әли, Тезек, Жанғазы, Сары, Атамқұл, Тазабек ж.б.) Ұзынағаштағы орыс әскерінің жеңісіне байланысты арнайы жолдауын жіберіп, онда екі әскер арасында орын алған шайқас үшін кінә орыс жағында емес, керісінше «орыс иелігіне басып кірген» қоқандық жақта екендігін, сол үшін де оның жазаланғандығын, ендігі уақытта өңірде орыс билігі орнағанын, осы аса маңызды өзгерісті өз қарауларындағы қазақ еліне мәлімдеуді талап етті. Жолдаудың соңында қазақтардың «бұрын жасаған қылмыстарының кешірілгендігі» айтылды [18]. Бұл жағдай Шудың батыс жақ бетіне көшіп барғандар үшін шығыс жақ беттегі өз қоныстарына оралу мүмкіндігін туғызғандай еді. Бұған қосымша Алатау округы қазақтарының бастығы Колпаковский беделді ру басыларына арнайы хат жолдап, оларды соңына ерген ауылдарымен өз қоныстарына оралуға шақырды. Мәселен, ол 1861 жыл 10 наурызда ботбайлардың биі прапорщик Диқанбай Қапсалановқа жазған хатында: «Сенің немерең – Қожағұл сен Шудың арғы бетінде жүрсең де бәрібір бізге суи қоймағаныңды, сенімді екеніңді жеткізді.

	Сонымен бірге біз жаққа көшіп келуге жүрексінетініңді де айтты. Мен сенің ешқандай кінәң болмаса да неге қорқатыныңды түсінбей-ақ қойдым. Орыстар сендерді сарттардың үрей туғызып, өздерімен бірге ала кеткенін білмейді деп ойласын ба? Орыстың нан-тұзын есіңе ал, сонда біздің сенің жасыңды силағанымыз және қазір де силайтындығымызға көзің жете түседі. Сен бізден құрмет болмаса, жамандық көрген жоқсың, ал мен саған болашақта да сол жағдайда болатындығыңа уәде беремін. Сондықтан да мен саған сарттарға түрлі сылтау айтып бұрынғы ата-бабаң жатқан қоныстарыңа қайта оралуға кеңес беремін. Біз бұрын болған нәрсенің бәрін де ұмыттық. Сондай-ақ, тек саған ғана емес, басқаларға да біздің Государь (жоғарғы билеушіміз – авт.) өзінің кешірімін жария етті. Менің атымнан осы сөзді Сұраншыға да айтып, құрметімді жеткіз.

	Орыстардан қорықпа, мұнда көшіп кел! Бізден сен қорғаушыларды табасың, ал сарттар болса сендерге тек жамандық пиғылда. Қара Қастекте олардың дәрменсіздігіне көзің жеткен де болар» [19], – деп жазды.

	Алатау округының бастығы осы мазмұндағы хатты Сұраншы батырдың өзіне де жолдайды. Хатта ол «Шудың арғы бетіне өткен көш үшін мен сені айыпты санайды екенмін дегісі келетін сұлтандар мен қазақтарға сенбе. Бәрі де көз алдыңда. Нарбота, Керім, Диханбай және басқалар сен сияқты еріксіз сарттармен араласты, бірақ та мұнда қайта оралып ешқандай да жамандық көрген жоқ қой, сондай-ақ, сен де жақсылықтан басқа ештеңе көрмейсің, ал мен саған ешқандай да зауал тигізбеуге уәде беремін. Соған байланысты мұнда көшіп келемін деген ниетің болса асық, егіске жарамды жер және қоныс алып қал» [20], – деп көрсетті.

	Сонымен, Сұраншы батыр өзі бастаған елімен Шудың арғы бетінен, өз атамекеніне он бір жылдан соң, яғни 1862 жылы жазда (шамамен маусым-шілде айларында – авт.) қайтып көшіп келеді. Өзінің қайта оралғаны жөнінде батыр Г.Колпаковскийге хат арқылы білдіреді [21]. Өз ретінде Г.Колпаковский 1862 жылы 12 шілдеде берген жауап хатында: «Сіздің хатыңызды алдым және туыстарыңызбен мұнда келгеніңізге өте қуаныштымын» деп, Сұраншыны өзіне шақырып «кафтан және кезінде Сарттар алып қойған эполеттерді» сыйға тартатынын хабарлайды. «Менің өтінішім бойынша Сізге, Диқанбайға, Сыпатайға, Әжіге және басқаларға генерал-губернатор өз кешірімін сыйлады, өйткені Ресейдің қуаттылығы сонша, ол, Сарттар сияқты әлсіздерден кек алмайды» [22], – деп жазды.

	Сұраншы батырдың Ресей әкімшілігімен күрделі қалыптасқан ара-қатынасының алғашқы кезеңі осындай жағымды нәтижемен аяқталады. Алда батырды қайғылы Сайрам жорығы күтіп тұр еді...



	ЕСКЕРТУЛЕР



	1 Махамбет. Менің атым-Махамбет. Алматы, 2003, 65 б.

	2 Сүйінбай ақынның қырғыздың атақты ақыны Арыстанбекпен айтысқаны//Қырғызстан Республикасы Ғылым академиясының ғылыми кітапханасының қолжазба қоры. №2014, папка 21-22 б.б.

	3 Сонда, 54-55 б.б.

	4 Қапаста жазылған жырлар. Сонда, 54-55 б.б. (Жала құрбандарының жырлары). Алматы, 1992, 33 б.

	5 Мұхамбетқанұлы Н.Қытайдағы қазақтардың қоғамдық тарихы (1860-1920). Алматы, 2000, 75-81 б.б.

	6 Узбекстоннинг янги тарихи. Биринчи китоб. Туркистон Чор Россияси мустамлакачилиги даврида. Ташкент – 2000, 62-63 б.б. Присоеденение Казахстана и Средней Азии к России (XVIII –ХІХ века). Документы. М., 2008. С.194-195.

	7 Сонда, 201-203 б.б.

	8 Қойгелдиев М. Жетісудағы Ресей билігі (ХІХғ. – 1917 ж.). Астана, 2004, 75 б. 9 Солтонаев Б. Қызыл қырғыз тарихы. 2 т. Бишкек, 1993. 3-4 б.б.

	10 Жабаев Ж. 2 томдық шығармалар жинағы. 1 т. Алматы, 1982, 112-113 б.б.

	11 Терлікбаев Р. Сұраншы – Саурық батырлар туралы. Қолжазба. ЖШС «Дайыр баспа».

	12 Қазақстан Республикасы Орталық мемлекеттік мұрағаты (бұдан былай ҚР ОММ – авт.), 3 қ., 1 т., 86-іс, 20 п.

	13 Сонда, 402-іс, 21-22 п.п.

	14 Сонда, 25-26 об п.п.

	15 Сонда, 21-21 об.

	16 Қойгелдиев М. Жетісудағы Ресей билігі. Астана 2004, 54-55 б.б.

	17 ҚР ОММ, 3 қ., 1 т., 402-іс, 10-11 об. п.п.

	18 Сонда, 16-20 п.п.

	19 Сонда, 3 қ., 1 т., 518-іс, 21-22 п.п.

	20 Сонда, 46-48 об.

	21 Сонда, 45-45 об.





	ЗИЯЛЫЛАР КЕЗЕҢІ





2.5 ҚАЗАҚ АҒАРТУШЫЛЫҒЫ МЕН ҚАЗАҚ ҰЛТШЫЛДЫҒЫ – ТАРИХИ ҚАЖЕТТІЛІКТЕН ТУҒАН ҰСТАНЫМДАР




	Қазақ қоғамына ағартушылық идеясы Ресей арқылы келгені рас. Бірақ қазақ ағартушылығының мазмұндық және хронологиялық тұрғыдан өз ерекшелігі, тағдыры болды. Қазақ ағартушылығын, әсіресе оның ХХ ғасырдың басына тән кезеңін, еуропалық және орыстық ағартушылыққа еліктеуден туған құбылыс ретінде қарастыру оның табиғатын тура түсіне алмаушылыққа ұрындырар еді. Осы ретте қазақ ағартушылығына тиесілі оның мынадай ерекшеліктерін ескерген жөн. Қазақ топырағындағы ағартушылық идеясы ескі феодалдық тәртіп пен қоғамдық қатынастарға, діни фанатизмге қарсы бағытталуымен бірге, ресейлік отарлық езгіден құтылуға, заман сұранысына лайық білім мен ғылымды игеруге үндеді. Ұлт-азаттық үшін күрес басшылары бұл негізгі мақсатқа жетудің жолы қазақты ұлт ретінде біржола қалыптастырып, оның ұлттық мемлекеттігін жаңғырту арқылы жүретіндігін жақсы түсінді. Басқаша айтқанда, қазақ ағартушылығының идеясы қазақ ақын, жазушы, философ ғалымдарының шығармашылық ізденісі арқылы жалпы ұлттық жобаға айналды.

	Кезінде кеңестік идеология қазақ ағартушылығын Шоқан, Ыбырай және Абайдың қызметімен шектеуге тырысты. Ал қазақ ағартушылығының ұраны-девизі ретінде ұлы Абайдың «Орыстың ғылымы, өнері-дүниенің кілті... Балаңа орыстың ғылымын үйрет!» деген тұжырымы алынды.

	Қазақ ағартушылығының ұраны ретінде Абай сөзін алған идеологияның мақсаты қазақ мәдениетін ылғи да үйренуші шәкірт және еліктеуші мәдениет дәрежесінде ұстау болатын. Бұл ұстанымдағы қазақ мәдениетінің түпнұсқалық (оригиналдық) мазмұны күн өткен сайын әлсіреп, ең соңында көшірме мәдениет дәрежесіне түсуге тиіс еді.

	Мұндай тағдырдан бізді 1991 жылы келген мемлекеттік тәуелсіздік сақтап қалды. Осы тұрғыдан алғанда Мемлекеттік Тәуелсіздік бірнеше ғасырлардан бері халқымыздың ең озық, ойлы азаматтары аңсаған басты құндылык екендігі айқын.

	Бұл арада біздің Абай айтқан пікірдің дүрыстығына шек келтіру пиғылымызда жоқ.Ұлы ойшыл сөзінде тарихи шындықтың табы жатыр. Орыс мәдениеті мен тілі қазақты әлемдік өркениетпен жалғастырған көпір болғаны даусыз шындық. Сонымен бірге, кеңестік идеология жасаған тұжырымды малданып тарихи шындықка көз жұму да әділетсіздік болар еді. Ал тарихи шындық қазақ ағартушылығының қоғам мойындаған девизі Мыржақып Дулатұлының «Оян, қазақ!» (1909) деп тастаған ұраны болғандығын көрсетеді. Қазақты «Маса» болып ояту Ахмет Байтұрсынұлының «Қырық мысал» (1909) және «Маса» (1911) атты кітаптарының негізгі өзегі болғандығы аян. Тіптен, XX ғасыр басындағы кітап, мақала жазған ұлт оқығандарының мақсат-мұраты осы ортақ ұстанымға келіп тоғысып жатты.

	Егер қорыта айтар болсақ, қазақ ағартушылығының толыққанды қоғамдық қүбылыс ретінде көрінуі XX ғасырдың алғашқы ширегіне, яғни алаш зиялыларының қызметіне тұс келеді. Жалпыұлттық «Айқап» журналының (1911-1915), «Қазақ» газетінің (1913-1918), екі миллионға жуық тиражбен басылған (революциялық өзгерістерге дейін) қазақ кітаптарының жарық көруі және басқа атқарылған істер осы тұжырымға негіз бола алады. Ал Ш.Уәлихановтың, Ы.Алтынсариннің және А.Құнанбаевтың ағартушылық ісіндегі орнына келсек, онда олардың қызметі қазақ топырағындағы ағартушылықтың алғашқы қадамы ретінде бағалануға лайық.

	Енді қазақ ағартушылығының хронологиялық ауқымы жөнінде. Салыстырмалы тұрғыдан алғанда, мәселен еуропалык ағартушылық ешқандай да сыртқы араласусыз барлық қалыптасу және даму сатыларынан емін-еркін жүріп өтті. Сондай-ақ оның өкілдері ешқандай да репрессия құрбаны болған емес. Ал қазақ ағартушылығы барлық белгілерімен толыққанды тұтас қоғамдық процесс ретінде XX ғасырдың басында қарқынды өріс алғанымен, ұзаққа созылған жоқ. Бар болғаны жиырма жылға жетер-жетпес мерзімге созылды.

	Ал оны бастап, бағыт-бағдарын анықтаған тұлғалар түгелдей дерлік саяси репрессия құрбаны болды. Мұндай трагедияны бірде-бір еуропалық ұлт басынан кешірген жоқ. Соған қарамастан қазақ зиялыларының 20-30 жыл көлемінде жүріп өткен жолы кез-келген зерделі адамды таң қалдырмай қоймайды. Осы мезгілде олар заман сұранысына лайық ұлт-азаттық күрес идеологиясын қалыптастыра отырып, отаршыл билікке арыз-тілек (петиция) жазудан (1905) ұлттық мемлекеттілікті жаңғырту мәселесін қолға алып, оны іске асыру әрекетіне дейін көтерілді (1917). Мұндай жағдайдың адамзат тарихында жиі көріне бермейтіндігін айтқан артық емес.

	Қазақ ағартушылығының сондай-ақ мынадай бір ерекшелігіне назар аударған жөн. Ол қоғамдық ұстаным және көзқарас ретінде қазақ, ұлтшылдығына соқпай өте алмайтын еді. Ал қазақ ұлтшылдығы қоғамдық ойдағы негізгі де ықпалды ағым ретінде «Айқап» журналы мен «Қазақ» газеті арқылы толық көрініс тапты. Бұл ретте «Айқаптың» орны мен рөлі (1911-1915) қазак ұлтшылдығының бастапқы калыптасу кезеңіне сай келсе, ал «Қазақ» газетінің қызметі оның, яғни қазақ ұлтшылдығының біржола кемел ағым ретінде орнығуына тұс келді.

	Ұлтшылдық (қоғамдық ойдағы ағым, ұстаным ретінде) бұл жалғыз қазақ қоғамына ғана емес, жалпы барлық отар елдерге ортақ құбылыс болатын. Сондықтан болса керек, Дж. Неру осы тарихи кезеңде ұлтшылдық «бүкіл Азия елдерінде үстемдік құрған прогресшіл күш болды», – деп көрсетті (Неру Дж. Открытие Индии.Кн.2. М., 1989.С.109-113).

	XX ғасыр басындағы қазақ қоғамы жағдайында білімді және саналы азаматқа ұлтшылдық ұстанымында болмау мүмкін емес-тін. Міржақып Дулатұлы айтқандай сол тарихи кезеңдегі қазақ қоғамында «шын ұлтшылдың өзі аз еді. Ұлтшыл еместердің көбі, өзімшіл, дәрежеқұмар, зорлықшыл еді». Бұл мезгілдегі қазақ ұлтшылдығының өзі ағартушылық сипат алды. Бұл тұрғыдан алғанда ол Абай мектебінен шыққан ұлтшылдық, яғни өз ұлты – қазақ елінің кемшілігін ашық сынға алып, онымен ымырасыз күреске шыққан сыншыл әрі қорғаныстық ұстанымдағы ұлтшылдық болатын.

	XX ғасырдың басындағы ұлт зиялыларының алдына қойған міндеті қазақ деген «халқын ұлт деңгейіне көтеру», өз елін «жат үстемдіктің тепкісінен құтқарып өз мекемелеріне ие, тәуелсіз бір жеке тұлғаға айналдыру (М. Шоқай)» болды және осы мұратқа жету жолында халық бұқарасымен арада ортақ сана қалыптастыруға тырысты.

	Осы ретте қазақ ағартушылығы мен ұлтшылдығына тиесілі мынадай бір жағдайға назар аударуға тура келеді. Қалыпты да бейбіт даму жағдайында ағартушылық қызмет ұлттық тілдің, білім жүйесінің, жаңа сатыдағы ұлттық мәдениеттің, ұлттық бірегейлік пен сананың қалыптасуымен аяқталмақ.

	Басқаша айтканда, ағартушылық ұлт үшін ұйытқы элемент міндетін атқарады. Сол сияқты ұлтшылдықтың да түпкі мақсат-мұраты бар. Отарлық езгі жағдайындағы елдер үшін ол ұлттық мемлекеттілікті жаңғырту немесе оны қалыптастыру. Ұлттық мемлекет азаттық жолына түскен елдің территориялық тұтастығы мен еркін дамуының кепілі. Қазақ ағартушылығымен қазақ ұлтшылдығының тағдыры өкінішке орай қайғылы қалыптасты. Олар көздеген мақсатына жете алмай, бар болғаны жиырма жылға жетер-жетпес уақытта тарих сахнасынан ығыстырылды. Патшалық биліктің орнына келген Кеңестік билік қазақ ұлт-азаттық қозғалысын гуманизмге, өркениеттік ұстанымдарға мүлдем жат әдіс-құралдар арқылы басып жаншыды. Бүгінгі казақ қоғамның көптеген мәселелері ағартушылық және ұлтшылдық идеяларының өзінің табиғи логикалық соңына жетпей үзіліп қалуына байланысты.





2.6 ӘЛИХАН БӨКЕЙХАН: ТАЛАСЫП – ТАРТЫСПАҒАН КІСІГЕ ДЕ, ХАЛЫҚҚА ДА... БӘЙГЕ ЖОҚ.




	Жұрт ісін түс көрмей, ояу жүріп іздеу – мақсат

	Қыр баласы



	Тағдыр оның маңдайына жаңа сапа және мазмұндағы қазақ ұлт-азаттық қазғалсының жетекшісі болу міндетін жазған екен. Осы ретте мынадай бір жағдайды еске алмасқа шарам жоқ. Әлихан Нұрмұхамедұлы Бөкейханов 1866 жылы Балқашқа құятын Тоқырауын өзенінің бойында өмірге келді. Соның алдында ғана, яғни 1865 жылдың көктемінде Балқаштың оңтүстік шығыс іргесінде Шоқан Шыңғысұлы уәлиханов өмірден озды. Оның ең соңғы жазған ғылыми еңбегі «Сот реформасы туралы жазбалар» аталады. Сыни ұстаным тұрғысынан жазылған бұл еңбегінде ол «христиан және отырықшы орыс тұрғындары үшін даярланған өзгерістік шаралар» «менің отанымда» сол күйінде енгізілетін болса, онда одан «ешқандай да жағымды нәтиже болмақ емес» деген тұжырымға келді. Бұл ұлы ғалымның империя құрамындағы елінің ендігі жағдайына араша түсуі ғана емес, сонымен бірге үрейлене қарауы да еді.

	Өмірге Шоқанның ізін ала келген Әлихан Нұрмұхамедұлы 1867-1868 жылдардағы орыс әкімшілігі енгізген басқару жүйесі жағдайында ер жетіп, есейді де сол ғасырдың соңында ресейлік реформалық шаралардың қазақ елін біржола жоюға көздейтіндігін байқап, жаңа сапа және мазмұндағы қазақ ұлт-азаттық қозғалысын бастау ісін қолға алды. Оқыған білімді азаматтары саусақпен санрлық сол тұстағы қазақ қоғамы жағдайында бұл өте ауыр іс болатын. оның бұл бастаған ісін замандас серігі Ахмет Байтұрсынұлы кезінде:



	Қырағы, қия жазбас, сұңқарым-ай!

	Қажымас қашық жолға, тұлпарым-ай!

	Үйілген өлексені өрге сүйреп,

	Шығармақ қыр басына, іңкәрім-ай!



	– деген өлең жолдары арқылы білдірген еді.

	Осы арада мынаны айтқан жөн. Шоқан Шыңғысұлы үшін де, сол сияқты Әлихан Нұрмұхамедұлы үшін де негізгі іргелі мәселе бұл Ресейлік биліктің қазақ қоғамында жүргізген реформалық шаралары мен басқару жүйесінің ішкі мазмұны еді. Түптеп келгенде ұлттың тағдырын шешетін осы мәселе еді. Сондықтан Әлихан Бөкейханолвтың көзқарастық ұстанымы мен әрекеті өзінен бұрынғы қазақ ойшылдары мен саяси қайраткерлері ( К.Қасымұлы, И. Тайманұлы ж.б.) қызметінің жаңа тарихи жағдайдағы жалғасы болатын.

	Осы ретте Ә.Бөкейхан мен оның серіктерінің көзқарас ұстанымындағы мынадай ерекшеліктерді бөліп атаған жөн. Шоқанның өмірі мен қызметі орыс билігінің қазақ қоғамына терең бойлап еніп келе жатқан мезгіліне тұс келсе, Әлихан Нұрмұхамедұлының кемеліне келген шағы бұл билік жүйесінің дағдарыстық кезеңге енуімен сипатталады. Егер Шоқанның ғұмыры ерте қиылмағанда қазақ қоғамының жағдайында байланысты Ә. Бөкейханов жасаған тұжырымға ол дағы келетін еді. Шоқанның замандас жақын досы Г. Потаниннің Алаш қозғалысының басшыларымен пікірлес қана емес, ұлт мәселесінде олармен бір ұстанымда болуы осы пікірге негіз бола алады.

	Әлихан Бөкейхановтың өзі де, ол бастаған топ та өмірлік оптимизмге сүйенеді, ал олардың негізінде қоғамдық процестерді ғылыми талдауға алу ісі жатты. Абай өз заманындағы қазақ шындығына байланысты «өздеріңді түзелер дей алмаймын, өз қолыңнан кеткен соң өз ырқың» деген тұжырымға келеді. Өйткені Абай жалғыз еді.

	XX ғасырдың басындағы Әлихан Нұрмұхамедұлы бастаған топ мүлдем басқа ұстанымда. Олар сан жағынан аз болғанымен ұлт болашағы үшін қайрат – жігер таныта алатын әлеуметтік күш еді. Біліммен қаруланған зиялылар тобы өздерінің ағартушылық қызметі арқылы халықты соңына ертіп, оның өмірін өзгерте алатындықтарына сенімді болды. Ұлтқа арнап кітап, газет, журнал шығарды. Сол арқылы қазақ сөзінің мән-мағынасын жаңа сатыға көтерді. Зиялылар мен олар жазған сөз қоғамдық күшке айналды.

	Бұл іргелі де мақсатты істің баында Әлихан Бөкейханов пен оның идеялас серіктері Ахмет Байтұрсынұлы, Міржақып Дулатұлы сияқты тұлғалар тұрды. Әлекең мен оның серіктері бастаған іс көп ұзамай-ақ өз нәтижесін бере бастады. Ұлт болашағы мен оның мүддесі үшін өмірін арнауа әзер жаңа буын, жас ұрпақ қалыптасып келе жатты.

	Тек аласапыран өзгерістерге толы екі жылдың ішінде (1917-1918) сексенге жуық қазақ съездері болып өтті. Өмірге ұлттың басын біріктіретін Қазақ Комитеттері, Алаш партиясы, ең соңында ұлттық мемлекеттілікті жаңғырту ісін қолға алған Алашорда үкіметі келді. Аз ғана уақытта болып өткен осыншама өзгерістер әлемдік тарихта сирек кездесетін құбылыс болатын. бар болғаны 10-15 жылдың төңірегінде жүрген осы ұлттық өсудің асында саяси лидер ретінде Әлихан Нұрмұхамедұлы Бөкейханов пен оның серіктері тұрды.

	Әлекең ең үлкен арманы өз халқын тәуелсіз мемлекет бар елдер қатарынан көру еді. Оның бұл ұлы мақсат жолындағы күресі жеңілге түскен жоқ. Бір емес, екі бірдей буын осы жолды саяси репрессия құрбаны болды. Бұл дағды әлемдік тарихтың қайғылы беттерінің бірі. Ұлы күрескердің арманы енді міне шындыққа айнала бастады. Қазақ мемлекеттілігінің іргесін нығайту бүгінгі ұрпақтың ең қасиетті борышы.



	Тарихи тұлғаның ұлт тарихындағы орны жөнінде



	Әлихан Нұрмұхамедұлының тағдырынан қазақ тарихынан бұрынғы кезеңдерде байқалған сюжеттерді аңғаруға болады. Қазақ даласын өзіне қаратуды көздеген орыс билігі XVI ғасырдың соңында Тәуекел ханның немересі, Ондан сұлтанның ұлы Оразмұхамедті алдымен Мәскеуде тұтқында ұстап, соңынан жуасытып, сылап-сипап Қасымов хандығын билеткені мәлім.

	ХІХ ғ. басында аса белсенділік танытқан беделді де ықпалды Кіші жүздің ханы Арынғазы Абылғазыұлын патшалық әкімшілік Петербургке шақыртып алдырып, оны өмірінің соңына шейін Калугада тұтқында ұстады.

	Патшалық билік тұсында 1908 жылдан бастап 1917 жылға шейін Самара қаласында жандарм бақылауында тұруға мәжбүр болған Әлихан Нұрмұхамедұлы, кеңестік билік тұсында 1922 жылдан бастап өмірінің соңына шейін (1937ж) Мәскеуде, Қазақстанға келу құқынан айырылған тұтқын күйде ғұмыр кешті.

	Бұл келтірілген фактілер, әрине, империялық үстемдік жағдайында өмір сүрген тарихи тұлғалардың тағдыр ұқсастығын ғана куәландыра алады.

	Ал «ұлт тарихының жаңа кезеңінде империялық биліктің назарын өзіне соншама аударған Әлихан Бөкейхан кім еді?» деген сауалға жауап іздер болсақ, онда мынадай тұжырымдарды айналып өту, әрине, мүмкін емес.

	Әлихан Бөкейхан қазақ халқының мемлекеттік дербестігі үшін XVIІІ ғасырда Абылай ханның, ХІХ ғасырда Кенесары Қасымұлының бастауымен жүргізілген күресті ХХ ғасырдың басында, яғни жаңа тарихи жағдайда одан ары жалғастырушы жалпыұлттық қозғалыстың басында тұрды. Ол жаңа тарихи кезеңде ұлттық мемлекеттік идеясын теориялық тұрғыдан негіздеуші, сондай-ақ осы мақсатқа жеткізуге тиіс болған жол мен әдіс құралдарды анықтауда жетекші роль атқарып, көзі тірісінде-ақ ұлт-азаттық қозғалыстың көш бастаушысы ретінде жалпыұлттық деңгейде мойындалды. Әлихан Бөкейхан және оның жақын серіктестерінің мақсатты еңбегінің нәтижесінде қалыптасқан Алаш қозғалысы ұлт шежіресіне бүтін бір зиялылар буынының елдік болмыс пен құндылықтар үшін жан кешті азаматтық арпалысты күресі ретінде енді. Басқаша айтқанда, Алаш қозғалысы елдік тарихымызда ұлттық мүддені негізгі мұрат есебінде биік ұстаған ұлттық идеяның сабақтастық дәстүрі болғандығының айқын көрінісі. Әлихан Бөкейхан мен оның серіктестерінің ұлт тарихы мен мәдениетінде алатын орны да олардың осы негізгі ұстанымды белгілі тарихи кезеңде ашық та анық білдіріп, өз өмірлерін ешқандай да мүдірместен осы мақсатқа арнағандықтарында еді.



	Халықшылдықтан ұлтшылдық идеясына



	Әлихан Нұрмұхамедұлы өткен ғасыр басындағы азаттық қозғалыстың басында тұрған тұлға болғандықтан мынадай жағдайдың ескерілгені жөн. Ә.Бөкейханның көзқарас ұстанымы әуелде жақын жүрген достары мен серіктеріне, «Қазақ» сияқты басылымның бағытына, солар арқылы жалпы азаттық қозғалысқа ықпал жасағандығы мәлім. Өйткені ол шамамен 1905 жылдан бастап Алаш қозғалысы жеңіліске ұшыраған мезгілге дейін азаттық қозғалыста жетекші рөл атқарды, сондай-ақ, қозғалысқа ат салушылар тарапынан да, және ресми билік тарапынан да қозғалыстың жеке саяси басшысы ретінде мойындалды. Әлихан билік және саясат ісіне үзіліссіз, тұрақты түрде араласып отырған дәстүрлі отбасында дүниеге келді. Арғы тегі сұлтан Көкжал Барақ, оның ұлы Бөкейхан, оның ұлы Батыр сұлтан өз заманында қоғамның саяси өмірінде өздеріне тиесілі орындары бар аса ықпалды тұлғалар еді. Ал Батыр сұлтанның ұлдары Рүстем мен Мырзатай Кенесары хан бастаған Ресей отаршылдығына қарсы қозғалысқа ат салысты. Мырзатайдан Әлиханның әкесі Нұрмұхамед туады. Әлиханның балалық шағы бүкіл қазақ даласын құшағына алып, сілкілеп өткен дауылдай болған Кенесары қозғалысының (1837-1847жж.) енді ғана басылып, оның ізін ала патшалық биліктің темір құрсаулы басқару жүйесінің енгізілген (1867-1868жж.) жағдайында өтті. Жаңа ене бастаған әкімшілік басқару жүйесі қазақ ақсүйектерімен ымыраға келу, олардың икемділеріне шен-шекпен беріп бауырына тарту, балаларын орыс мектептерінде оқытып, шенеуніктік қызметке алу бағытын ұстанды. Қоғамдағы өзгерістердің бет алысын байқаған қазақ ақсүйектері өз балаларын орыс мектептеріне оқуға бере бастайды. Сауатын ауыл молдасынан ашқан Әлихан, білімін Қарқаралыдағы үш жылдық орыс-қазақ училищесінде жалғастырып, сонан соң Омбыдағы техникалық училищені аяқтайды. Бұл кезде жиырма төртке толған Әлихан оңы мен солын танып қалған азамат еді. Тура сол жылы ол Санкт-Петербург Императорлық орман шаруашылығы институтына қабылданып, Қарқаралы уездік қазақ қоғамының степендиясына сүйеніп білім алады. Ресей астанасындағы жоғары оқу орнында білім алу оған өз заманына лайық маман және белсенді саяси тұлға болып қалыптасуына жол ашты.

	Бұл тарихи кезеңде Ресей сияқты алып империяның астанасында оқуда жүрген Әлихан сияқты белсенді де қабілетті жастың буырқанған саясат өміріне назар салмауы, әрине, тіптен де мүмкін еместін. Оқу бағдарламасындағы пәндерден тыс саясатқа қатысты әдебиеттерді, батыс философиясын, құқықтану және орыс жазушыларының, әсіресе Л.Н. Толстойдың шығармаларын құныға оқу оның күнделікті үйреншікті тіршілігіне айналады. Бұл мезгілдегі оның саяси көзқарасына қоғамдық ойдағы екі ағымның ықпалы болғандығын аңғару қиын емес. Олар қоғам өмірін дүр сілкіндіріп өте шыққан халықшылдар қозғалысы мен Ресейде енді ғана тарай бастаған марксистік ілім еді. Бұл ағымдардың алғашқысы азаматтық ұстаным ретінде оның өміріне біржола енген болса, соңғысы сол тұстағы қазақ шындығына аса жанаса бермейтін теория есебінде көп ұзамай-ақ Әлихан үшін өз тартымдылығын жоғалтып алады.

	1894 жылы Петербургтегі оқуын бітіріп Омбыға оралғанда Әлихан жоғары білімді орманшы-ғалым ғана емес, сонымен бірге қоғамдық өмірдегі ұстанымы айқындалып қалған жас саясаткер болатын. Оның белсенді саяси қызметке араласа бастағандығын сол мезгілдегі Сібір өңіріне кең танымал социалистік бағыттағы «Степной край» газетіне жақын атсалысуынан байқауға болады.

	Дегенмен, бұл уақытта халықшылдық рухтағы Әлиханға керегі қалың қазақ арасын емін-еркін аралап, халық ішінде болып жатқан өзгерістерді, соған байланысты қоғамның көңіл –күйін сезіну еді. Петербургте білім жолында өткізген жылдардан соң қазақ сахарасымен, онда тұрып жатқан елмен қауышып, оның тыныс-тіршілігін тағы да бір ой елегінен өткізу өзін саясат өміріне даярлап жүрген Әлихан сияқты көкірегі ояу, зор қабылетті жасқа аса қажет-тін.

	Мұндай мүмкіндіктің орайы да туа қалады. 1896 жылы орталық билік орындарының шешімімен Ақмола, Семей және Торғай облыстарындағы жергілікті халықтың мал шаруашылығын, оның жер қорын пайдалану жүйесі мен мәдениетін зерттеуге тиіс болған Ф.А.Щербина экспедициясы ұйымдастырылып, бұл экспедиция жұмысына қатысуға алғашқылардан болып ықылас танытқан мамандардың бірі Әлихан Бөкейхан еді. Жұмыс мерзімі 1896 және 1903 жылдар аралығында өткен бұл экспедицияға қатынасу барысында Ә.Бөкейхан қазақ даласына байланысты империялық биліктің көздеген мақсатын бұрын өзі байқай бермеген жаңа қырынан таныды және оның таяу арада ірі стратегиялық шараларды іске асыруға даярлық үстінде тұрғандығын байқады. Тұжырымдап айтқанда, ол Батыс Сібір және қазақ облыстарын ішкі ресейлік губерниялардан қоныс аударған шаруаларды орналастыру аймағына айналдыру, сол арқылы метрополядағы жерге байланысты қалыптасқан әлеуметтік шиеленісті бәсеңсіту еді. Бұл ресейлік отарлау саясатындағы жаңа кезеңнің басталуын айғақтайтын жағдай-тын. Өзінің ұлттық мүддесін қорғау ісінде ешқандай да ұйымдаспаған қоғамды басқару тетіктері түгелдей отарлаушы аппараттың қолына көшкен қазақ еліне өмір және тіршілік көзі жерден біржола айрылып қалу қаупі төніп келе жатты. Міне осындай ұлт тарихындағы ауыр сәтте бас көтерер ел азаматтарының қоғам ісіне қатысты негізгі мәселелерде ұстанар ұстанымы қандай болмақ, сондай-ақ ол ұстанымды ел қаперіне қандай әдіс-құралдар арқылы жеткізіп, қайткен күнде ұлтты ортақ мақсатқа жұмылдыруға болады? Алдымен Ф.А.Щербина (1896-1903жж.), артын ала С.П.Швецов (1903-1904жж) экспедицияларына қатынасқан Әлихан Бөкейханды мазалаған ойлар міне осылар еді.

	Аталған экспедициялар жұмысына қатынасу барысында орыс және қазақ қоғамдарын салыстыру мүмкіндігіне ие болған Әлихан, халықшылдық және социал-демократиялық ағымдардың қазақ қоғамының алдында тұрған әлеуметтік мәселелерді шешу ісінде теориялық құрал бола алмайтындығына көз жете түседі. Қазақ қоғамы үшін бірінші кезекте тұрған нәрсе ел болып ата – мекен жерді, әсіресе оның егіншілікке жарамды құнарлы аймақтарын жаппай переселендер меншігіне өтіп кетуден сақтап қалу, осы мақсатқа жеткізер жолды, түрлі тиімді әдіс-айланы анықтау еді. Басқаша айтқанда, халықтың жетекші тобының алдында экономикалық және әлеуметтік жағдайы төмен, сауатсыз, өзінің ауыр күйін түсінуден алыс тұрған халықтың сауатын ашу, саяси белсенділігін арттыру сол арқылы оны өз тағдырын өзі өзгерте алатындай күйге жеткізу міндеттері тұрды. Күн санап күш алып келе жатқан ресейлік отарлау жүйесіне қазақ ұлтын ортақ жұмылған жұдырықтай күш ретінде қарсы қоя алатын ортақ идеология қажеттілігі анық байқалды. Елде қалыптасқан тарихи жағдайда бұл міндетті ұлт зиялылары ағартушылық және сол арқылы қалыптасатын ұлтшылдық идеологиясы ғана атқара алатын еді. Әлихан Бөкейханның жақын серіктерімен бірлікте қалыптастырған бұл ұлтшылық идеологиясының өзегін атамекен жерді ел игілігіне сақтау, жас ұрпаққа өз ана тілінде білім алу мүмкіндігін туғызу, дін бостандығы, баспасөз еркіндігі сияқты құндылықтар үшін күрес бағдарламасы құруға тиіс болды.

	Бүкіл Ресей империясын құшағына алған 1905 жылғы революциялық ахуал қазақ қоғамында ұлтшылдық идеологиясының тұтас бір концептуалдық сипат алғандығын байқатты. Осы жылы Қарқаралыда, Оралда, Жетісуда және басқа орталықтарда өмірге келіп, ұлт-азаттық қозғалыс бағдарламасы міндетін атқарған арыз-тілектерде (петицияларда) мынадай талаптар қойылды: ішкі ресейлік губерниялардан қазақ жеріне жаппай қоныс аударушылық шектелінсін, жергілікті халық орналасқан жерлерді олардың заңды меншігі екендігі мойындалсын, діни сенімдерді атқаруда, оқу – ағарту жүйесін жүргізуде халықтың мүддесіне қайшы келетін шектеулер жойылсын, ауылдарда сабақ орыс тілімен бірге қазақ тілінде де жүргізілетін мектептер ашылсын, қазақ халқының мұң – мұқтажын еркін талқылауға мүмкіндік туғызатын құрал – қазақ тілінде цензурасыз газет шығаруға және баспахана ашуға рұқсат берілсін ж. б. с. с.

	Бұл арыз тілектермен мұқият таныса отырып қазақ ұлтшылдығының өмірлік сұраныстан туындаған табиғи құбылыс екендігіне кім де болса көз жеткізе алады. Ол сондай-ақ, кейінірек большевиктер айтқандай, өмірде болмаған «ұлттық буржуазияның» мүддесін қорғайтын, агрессияшыл ұлтшылдық еместі-тін. Қазақ ұлтшылдығының өзекті жібі, діңгекті ойы «менің ұлтым өзгеден ерекше, артық» сияқты мазмұндағы ұран емес. Мағжан ақын дәл тұжырымдап бергендей «ұлт үшін жаным садаға», яғни басқаша айтқанда, елім деген азаматтың өркениетке ұмтылған жұртын алға, ілгері шығаруға, өзгемен тең ету жолындағы жанкешті қызметке әзірлігін білдіретін іргелі шешім болатын. Әлемдік азаттық қозғалыс арнасында өмірге келген қазақ ұлтшылдығының концептуалдық деңгейде және гуманистік мазмұн және сипатта қалыптасып, ұлт зиялыларының сеніміне және күрес қаруына айналуы ісінде Әлихан Бөкейханның жетекші роль атқарғанын оның замандас серіктері түгелдей мойындаған. Бұл шындыққа тіптен Әлекеңнің беделді екі оппонентінің бірі Бахытжан Қаратаев та (тағы бірі Жаһанша Сейдалин) тоқтап, Бөкейханға 1910 жылы 30 қыркүйекте жолдаған хатында «менімше жалғыз сен ғана халықтың ықыласына лайықсың. Жалғыз сен ғана халқым үшін қызмет жасадым деп айтуға хақылысың» деп жазған болатын (Қараңыз: Алаш қозғалысы . Құжаттар мен материалдар жинағы . А. 2004, 87-88б.)1 Мұндай бағаға Әлекеңнің ең жақын серіктері әрі достары Ахмет Байтұрсынұлы мен Мыржақып Дулатұлы да қол қойған болар еді.

	Қорыта айтқанда, өткен ХХ ғасырдың басында жалпыазиялық құбылыс ретінде көрініс тапқан ұлтшылдық идеологиясы қазақ қоғамында да белгілі бір мазмұн және сипатта байқалды. Сондай-ақ оның қалыптасқан көзқарас есебінде көрінуіне қажет алғышарттар пісіп жетілген де еді. Міржақып Дулатұлының «Шынын айтқанда, күні кеше бәріміз де ұлтшыл емес пе едік? Қазақ оқығандарының ең әуелгі тобы ұлтшылдар емес пе еді?» деген сөзі сол тарихи шындықтың айғағы болатын.



	Абай және Әлихан: көзқарастағы сабақтастық және ұстаным ерекшеліктері



	Әлекең өзінің алдындағы зиялылар буынын – Шоқан, Ыбырай, Абай және басқаларды жақсы танып білген, олардың ұлт болашағы үшін атқарған ісін ой елегінен өткізген, арттарында қалдырған мұраларын зерттеген, қоғам және ұлт ісінде олардан үйренген тұлға. Мынадай бір жағдайға көңіл аударайық. 1920 жылы 85 жасқа келіп, дүниеден озған Григорий Николаевич Потаниннің Шоқан Уәлихановпен ыстық ықыласты достығы кейін Әлихан Бөкейхан мен Ахмет Байтұрсынұлы арқылы жалғасын тапты. Әлихан Бөкейхан мен Г.Н.Потаниннің ара қатынасы аса білімдар аға мен інінің қатынасын еске салады, сондай-ақ бұл сыйластықтың артында Шоқан тұлғасының тұрғандығы да түсінікті болса керек.

	1915 жылы Г.Н.Потанин 80 жасқа толғанда қазақ зиялылары жарысып мерейтой иесіне өлеңдерін, мақалаларын, жинақ кітаптарын арнады. «Қазақты туғанындай жылы көретін» Григорий Николаевичке арнау мақаласын Әлихан Бөкейхан да жариялады. Бұл оның ғалым-қайраткерге арнаған екінші мақаласы еді.

	Сонда Әлекең мен оның жақын дос-серіктері Потанинді не үшін құрмет тұтты? Алдымен, әрине бұл тұлғаның өмір жолынан байқалған адамға, адамзатқа деген абстрактілі емес, нақты биік махаббаты үшін, сонымен бірге әділетсіз мемлекеттік саяси жүйе жағдайында қазақты орыспен тең көріп, қос халық пен мәдениеттің өзара түсінісу ісіне жасаған қызметі үшін. Сондай-ақ Әлекең Потаниннің саясат пен ғылым жолындағы берік ұстанымын да жоғары бағалады.

	Ә.Бөкейханның Абай мұрасына, оның поэзиясына, қоғам ісіндегі ұстанымына қатынасы кімді де болса ойландырмай қоймайды. Ұрпақаралық сабақтастық деген жай айтылған сөз емес, нақты өмірлік құбылыс екендігіне осы тақырыпқа терең бойлай отырып көз жеткізуге болады. Әлихан (1866ж. туған) жас жағынан Абайға (1845ж. туған) бала болып келеді. Сондықтан да болса керек екеуінің көзқарас және ұстанымдарында ортақ жайлармен бірге елеулі айырмашылықтар да бар. Осы тақырыпқа қысқаша тоқталып өтейік.

	Шынымен де Абай қазақ тарихындағы алғашқы ұлт ақыны. Ол рулық немесе жүздік мүддеден алыс кеткен, тіпті оған қарсы тұрған құбылыс. Абайдың ұлтшылдығы XVIII ғасырдағы Бұқардың ұлтшылдығынан бөлек, тіптен XIX ғасырдағы «Зар заман» мектебінің өкілдері атанған ұлы шоғыр – Мұрат, Дулат, Шортанбай ұлтшылдығынан да өзгеше, жинақы, сомдалған, ұлтшылдық.

	Ең алдымен Абайдың ұлтшылдығы терең білімге, талдауға негізделген ұлтшылдық. Абайға қазақ қоғамын, елінің мінезін, болмысын терең танып білуге көмектескен жағдай оның ұлы талантқа лайық ғажап шығармашылық интуициясы ғана емес, сонымен бірге, әрине, оның ұзақ жылдар бойы ел басқару ісіне, билікке белсенді түрде араласуы да еді. Архив құжаттарының көрсетуіне қарағанда Абай Құнанбайұлы саналы өмірінің 18 жылын ел басқару ісіне арнап, оның 12 жылында болыс, 6 жылында би болып, ғұмырын әр қилы айтыс-тартысқа толы оқиғалар толқынында өткізген. (Бейсенбай Байғалиев. Абай өмірбаяны архив деректерінде. А., 2001, 27-28 бб.)

	Өмірде қоғамдағы болып жатқан өзгерістерді үйде отырып бақылау бар да, қоғам, билік ісіне іштей араласа жүріп тану бар. Бұл екі таным жолдарының өз ерекшеліктері бар, дегенмен күнделікті қоғам тіршілігінің қазанында қайнаудың өз артықшылықтығы болғандығын ешкім де жоққа шығара қоймас.

	Абайдың саналы өмірі мен қызметі қуатты да қаһарлы орыс билігінің қазақ қоғамына ентелеп еніп келе жатқан мезгіліне тұс келді. Орыс билігінің жойқын күшін көзімен көріп, жанымен сезінген Абай, керісінше қазақ қоғамының әлсіздігін, өз ісін түгендеуге келгенде қауһарсыздығын, өзгерістер жолындағы өмір сұранысынан мүлдем шет қалып қойғандығын да анық байқады. Ойшыл ақынның сары уайымға бой алдыруы да өзін қоршаған ортадағы осы күйден бастау алады. Басқаша айтқанда, Абай шығармашылығындағы қазақ өміріне қатысты скептицизм отаршыл орыс билігінің біржола салтанат құрған жағдайындағы қазақ қоғамының үмітсіз басыңқы көңіл күйін көбірек аңғартады.

	Әлихан Бөкейхан бастаған жаңа буынның көзқарасы мен ұстанымы өмірлік оптимизмге сүйенеді, соған табан тірейді. Оның себебін де қоғамдық өмірдегі өзгерістерден іздеген жөн. Әлихан мен Ахмет бастаған буынның белсенді қызметі қазақ жеріндегі орыс билігінің жүйелік дағдарыс кезеңіне енген мезгіліне тұс келеді. Әлихан Бөкейхан бастаған топ орыс билігінің отаршыл саясатының тынысы тарыла түскендігін өмір ағымындағы оқиғаларды ғылыми сараптаудан өткізе отырып, көз жеткізді. Олар жалпыресейлік саяси өмірге белсенді араласып, мүдделес ағымдармен күш біріктіре отырып мақсатқа жете алатындықтарын түсінді.

	Міне осы арада мынадай бір жағдайды ескерген жөн. Қазақ қоғамындағы мерездерді және оны билеп – төстеп отырған орыс билігіндегі дағдарыстық сипаттарды жас ұлт зиялыларына тура да терең түсінуге, түсіне отырып негізді шешімдерге келіп, бел байлап күреске шығуға жол ашқан Абай, оның шығармашылық мұрасы болды. Тіптен одан да анығырақ айтар болсақ Абай мұрасындағы қазақ қоғамына, оның мінезіне жасалған жан-жақты талдау және дәл айтылған сын болатын. Жай сын емес, өзінен кейінгі буынның дүниетанымын жаңа сапаға көтерген, ширатқан, белсенді күреске жолдама берген сын еді. Бұл тұрғыдан алғанда Абай сыны бүтін бір мектепке лайық міндет атқарды. Абай кемеңгерлігінің қадыр-қасиетін, ұлт өміріндегі орнын тура да дәл түсіну үшін қазақ болып туып, бір сәтке болса да жиырмасыншы ғасырдың басындағы қазақ өмірінің тынысын бір сәтке болса да сезіне білу қажет-ақ.

	Ә.Бөкейханның Абай мұрасын насихаттау, танып білу ісіндегі бастаушы қызметін, шешуші ролін біздің тура түсінгеніміз жөн. Абайдың өмірден озғанын естіген Әлихан 1904 жылы марқұмның мұрасын кітап түрінде бастыру жөнінде ұсыныс айтып, балаларына хат жазады. 1905 жылдың сәуірінде ақынның інісі Ысқақтың ұлы Кәкітай Абай қолжазбасын алып Омбыдағы Әлиханның үйіне келіп түседі. Екеуі бір жұма бойы Абайдың өлеңдерін, ақынның Пушкин мен Лермонтовтан жасаған аудармаларын орыс тіліндегі нұсқаларымен салыстыра оқып, үлкен ләззатқа кенеледі, түрлі тақырыпта ой бөлісіп, көңіл шерін тарқатысады. Абай шығармаларын баспаға даярлау осылай басталған. Сәл кейінірек, яғни 1909 жылы Абай шығармалары Петербургте жарық көргенде, оған қол ұшын беріп, жол ашқан да осы Әлекең еді.

	Әлекең өз өмірінде Кәкітайдан басқа Абайдың ұлы Тұрағұлмен, ақынның немере інісі Шәкәріммен аралас-құралас жүрді. Саясат ісінде, шығармашылық жолында өзара пікір алысып тұрды. Олардың жаны, ел ісінде ұстанған ұстанымы жақын еді.

	1904 жылы Абай, 1915 жылы Кәкітай өмірден қайтқанда Әлекең баспасөзде көңіл айту жариялап, 1909 жылы Шәкәрім мен Кәкітайдың «Не айтасың, ата қоныс, кір жуып, кіндік кескен Қарауыл өзені мұжыққа кетіп барады, 15-тен жер ал дейді, аламыз ба?» – деген сауалына «Бұл жолсыз қоқан лоқы тәмәм қазақ баласына жасалып отыр. Жерің кетсін... тәмәм қазақ Құнанбай баласына еріп қалған, артыңнан еріп 15-ке құл болса, мал баққан шаруаға зиян болар» деген жауап бергенін, сөйтіп олардың Қарауылдан айрылғанын айтып, «саясат жолында мұндай ерлік қылған қазақ басшысын көргенім жоқ! Бәріміз бұл сұм дүниеге қонақ. Артыңда орын басарың табылсын! Хош, қарағым, достым Кәкіш!» – деп қорытады. (Ә.Бөкейханов, Аталған кітап, 271-274 бб.).

	Білім жөнінде орыс билігінің күш қуатын, осы контексте қазақ өмірінің ішкі жағдайын көріп-байқаған Абай, халықты мұндай ауыр күйден жаңа сапаға алып шыға алатын күш пен жолды көре алмай «өздеріңді түзелер дей алмаймын, өз қолыңнан кеткен соң енді өз ырқың» деген тұжырым жасайды. Түңіліп, таусылып айту осындай-ақ болар.

	Ал, Әлекең ел тағдырына байланысты басқа көзқарас, ұстанымда болды. Ол білімнің, білімге сүйенген тәрбиенің құдыретіне сенді. Нағыз білім, осы жолдағы ағартушылық қызмет, мақсатты және жүйелі тәрбие халықты өзгертетініне сенді. Міне сондықтан да Әлихан Нұрмұхамедұлы бастаған ұлт зиялылары қазақ даласында заман сұранысына жауап бере алатындай жаңа сапа – мазмұндағы білім жүйесін қалыптастастыру ісін барлық бағдарламалық құжаттарына енгізді, онымен шектеліп қоймай бұл мақсатты жақындата түсетін нақты істер атқарды (кітап бастыру, оқулықтар жазу ж.б.с.с.). Бұл қазақ тарихындағы жаңа бетбұрыстық кезең еді.

	Ә.Бөкейхан бала оқытудың қазақ қоғамы үшін күнделікті өмірлік қажеттілікке айналмағандығына налып, бұл күйден шығатын жол іздейді. «Жылына бес жүз қазақ баласы үлкен медреселерде оқиды десек, бұл екі мың үйге бір шәкірт болады. Бұл жалғыз шәкірт екі ұлыс ел ішінде шалғынға түскен инедей жоғалмай ма?», – деп жазды ол 1913 жылы. Бұл жағдай қазаққа бала оқытудың күнделікті қажеттілікке, дәстүрге айналмағандығының көрінісі. Үйінде тамағы бар қазақ баласы ер жетсе болғаны малын жұмсап келін түсіреді, қызығының басы осы, ал одан артылған малы болса руының «намысын» жыртып болыстыққа таласып, сайлауға араласып, арам тер болады. Өзімен замандас орта қазақтың ой-өрісі, мүдде кеңістігі осымен аяқталатындығына налиды.

	Ә.Бөкейхан үшін оқу мен білім біртұтас, оқу ұлғая келе білімге айналады. Бірақ «білімнен мақсат шықпайды» дейді ол. Яғни қандай білім пайдалы, адамды бақытқа жетелейді? Бұл ретте ойшылдың тұжырымы М.Шоқай пікірімен өзектес. Алған білімін өз «халқының өмірімен, (шығыс зердесімен) бірлестіре» алған адам ғана бақытты, оның жиған білімі баянды.

	Әлекеңнің пікірінше қазынаның басы мал және басқа материалдық байлық емес, оқу, білім арқылы келетін «адам ақылы, адам қолы, адам жаһиты». Адам баласының атқарып жүрген ісі алдымен ақыл-ой болып құрылады, сонан соң ол толғағы піскен сөзге айналады, яғни сөз болып ауыздан шығады, ең ақыры жасампаз іске ұласады. Өмірдегі әрекетіміз міне осы үш сатыдан тұрмақ: ақыл, сөз, іс.

	Әлекең сөз бен істің ара үйлесімдігіне көңіл аударып «ал сөз сөйленді, сөз жазылды, бұл іс бола қоя ма?» деген сауал тастап, ойын одан ары сабақтап «адам баласы сөзін жазып, тасқа басып сақтағаннан бері түзулік, әділдік, жақсылық жол айтқан кітаптар жазылған; кәні бұл кітаптардың сөзі іс бола қойғаны!? Бұл кітаптар шкафта шаң болып жатқан жоқ па?» – деген тұжырыммен түйіндейді. Дегенмен, ол жасаған тұжырымында сол баяғы оптимист күйінде қалады. Яғни «дүниеде не болса да бірте-бірте аздап ілгері басып болады. Жас баланың һәм шаш, сақалы өскені мысалды. Ақылды сөз қылмақ қиын, сөзді іс қылмақ мұнан неше есе қиын». Міне ұлы ойшыл жасаған тұжырым осы. Келіспеске лажың жоқ!

	Қазаққа білім мына арпалысқан, әркім өз мүддесін түгендеген дүниеде біреудің жетегінде кетіп, оның мүддесіне жем болмау үшін, басқаша айтқанда азаттығын, ұлт ретінде еркін өніп-өсуін қамтамасыз ете алатын жол табу үшін қажет.



	Қазақ өмірі: ол қандай бағытта және мазмұнда өзгеруге тиіс?



	Кезінде патшалық, оның мұрагері кеңестік биліктер «жарылқаушы және құтқарушы» сияқты міндеттерді өз мойындарына ала отырып, қазақ өмірінің қандай мазмұнда және бағытта өзгеруге тиістігі өздеріне ғана мәлім екендігіне сенімді болды. Барлық отарлаушы биліктерге тән бұл өктемдік ұлттың бірегейлігіне және қоғамдық санасына жасалған мақсатты шабуылдың көрнісі-тін. Осы ұстанымдағы патшалық және кеңестік биліктер қазақ өмірін, әсіресе оның жартылай көшпелі шаруашылығы мен тұрмыс салтын тез арада өзгерте салуға әуестік танытып, өз мақсаттарына тек революциялық әдіс-құралдар арқылы ғана жетуге ұмтылыс жасады.

	Сондай-ақ осы жолдағы өздерінің қарсыластарын да қатесіз дәл ажырата білді. Біріншісі, яғни патшалық билік үшін ол оппонент қазақ қоғамындағы ауқатты тап-байлар мен сұлтандардың патшалыққа қарсы ұстанымдағы бөлігі еді. Ал екіншісі, яғни кеңестік билік болса байларға ұлтшылдық ұстанымдағы зиялыларды қосты. Екі билік те қазақ қоғамындағы бұл қарсыластарына ымырасыз, перманенентті күрес жариялады.

	Әрине бұл арада аталған екі билік те неге қазақ қоғамын, әсіресе оның шаруашылық жүйесін революциялық әдіс–құралдар арқылы өзгертуге бейімділік танытты деген сауалдың тууы әбден ықтимал. Оның мынадай себептері бар. Біріншіден, қазақ қоғамындағы көпғасырлық дәстүрлі шаруашылық жүйесін кенеттен, тез арада күйрету бұл қоғамды қарсыласу қабілетінен айырып, табиғи ерекшеліктерін біржола жоятын жаңа жүйеге даярлау еді. Ал бұрынғы дәстүрлі шаруашылық және қоғамдық жүйеде байлар институты қуатты ұйымдастырушы тетік міндетін атқарды. Екіншіден қазақ қоғамын революциялық әдіс-құралдар арқылы өзгертуге бейімділік орыс ұлтшылдығының экспансивтік сипатынан да туындап жатты.

	Патшалық биліктің қазақ қоғамының ішкі сұраныс, тілектеріне кереңдігіне көзі жеткен Ш.Уәлиханов француз революциясын жағымсыз мысал ретінде келтіріп, халықтың мұң-мұқтажын асқындырмай бейбіт жолмен, реформалық шаралар арқылы шешудің тиімділігін жақтады (Қараңыз: Ч. Валиханов. Собр.соч. т.4.с.77-104 ).

	Жарты ғасырлық мерзімнен соң империялық биліктің қазақ елін жаппай отырықшылыққа көшіру әрекетін (1905-1917ж.ж. аралығында жүргізілген) ашық сынға алып, бұл әрекеттің қазақтар үшін қаншалықты залалды екендігін жан-жақты негіздеп, дәлелді тұжырымдар келтірген Әлихан Бөкейхан болды.

	Кеңестік тарих ғылымында қазақ қоғамын жаппай отырықшы өмірге көшіру шаралары кеңестік биліктің ХХғасырдың 20-30-шы жылдары жүргізген мақсатты әрі қазақ халқын ортағасырлық көшпелі тұрмыстан құтқаруды көздеген гуманды шара есебінде қарастырылды. Бұл мессиандық, яғни жарылқаушылық сенімге негізделген тұжырым еді.

	Ал шын мәнінде қазақ халқын жаппай отырықшы тұрмысқа көшіру бағдарламасын жасап, оны нақты шаралар арқылы бастап кеткен патшалық билік болатын. Жартылай көшпелі қазақ жұртын жаппай отырықшы тұрмысқа аудару, патшалық билікке қазақтан «артылған жерлерге» ішкі ресейлік губерниялардан әкелінген орыс шаруаларын емін – еркін қоныстандыруға мүмкіндік туғызатын еді.

	1906 жылдан бастап барлық қазақ облыстарында өзінің қоныстандыру мекемелерін ашып тастаған патшалық әкімшілік қазақ қоғамы арасында түрлі әдіс-құралдар арқылы әрбір ер адам басына он бес десятинадан үлес жер алып жаппай отырықшы тұрмысқа өтудің тиімділігін насихаттап, мақсатты жұмыс жүргізе бастайды. Мұндай үгітке ілесіп жер алып, отырықшы тұрмысқа өте бастаған қазақ ауылдары Оралда, Семей, Жетісу облыстарында бірінен соң бірі шыға бастаған еді.

	Мұндай үрдістің арты неге апарып соқтыратындығын жалпы ұлтқа дәлелді де түсінікті тілмен жедел түрде жеткізудің маңызы зор еді, ондай болмаған күнде мәселенің қайғылы аяқталуы әбден мүмкін еді. Өйткені кезінде тура осындай жағдайды басынан башқұрт халқы да өткізген болатын. Егінішіліктің қыры мен сырынан бимағлұм жұрт әуелде әкімшілік орындарының үгітіне көніп ер басына он бес десятинадан жер алуға көніп, соңынан отырықшы тұрмысқа бірден көндіге алмастан, алған үлесін көрші орыс мұжығына шай-қантқа айырбастап, ең соңында өз отанында жер үлесі жоқ босқынға айналған еді. Публицистика жанрын әбден игерген Ә.Бөкейхан «Қазақ» газеті арқылы туыс башқұрт халқы басынан өткерген тарихи сабақты көлденең тартып, сондай-ақ басқа да нақты фактілік негізі бар нанымды дәлелдер келтіре отырып, қазақ халқын тез арада жаппай отырықшы тұрмысқа өтуден сақтандырып мақалалар жариялайды. Бұл бүтін бір ұлттың басына төнген қауіпті терең ұғына отырып, оған араша түсуге ұмтылған ұлы патриоттың әрекеті еді.

	«Жердің көп-азына қарамай, жердің хауасына қарай адам баласы мал баққан, ия егін салған» – деп жазды Ә.Бөкейхан. Бұл ойына дәлел ретінде ол Швейцария мен Австралия мемлекеттерінің тәжірибесін келтірді. Мәселен Швейцарияда «жер аз болған соң малдың басын азайтып, сүйегін асыл қылып, мал бағып тіршілік қылып отыр. Қадағы 80 тиын, бір сом 20 тиын біздің орыстың қаласында сатылатын ірімшік осы Швейцария шығарған болады. Австралия жері біздің қазақ жері сияқты шөл, топырағы жасық болған соң Англия жұрты қой бағып, мал шаруасын қылып отыр. Австралия қойының еті төрт ай мұхитта кемемен жүріп келіп, Петербург базарында сатылады. Малы көшіп жүр, адамы қала болып отыр...

	Отырықшы деген сөз мал бағатын шаруаны түгел жаппайды. Қала болып отырып мал шаруасын атқаруға болады. Отырықшы мен мал шаруасын бір қылып қосақтап отырған үкімет, осылай етсе өзіне пайда шығатын болған соң. Қазақ жері мал кіндігі, мұнда бұрын қандай жұрт жүрсе мал баққан. Ғұсмания түркі тарихыша біздің қазақтың Жетісудағы қаңлы деген руы. Хауасы, жері келісті Еуропаға барып, мал бағуды қойып, өзге шаруаға айналып отыр».

	Мұндай терең салыстырмалы талдау өз халқының өмірі мен тарихын жетік меңгерген, ал өзге жұрттың тарихи тәжірибесін арнайы зерттеген ғалымның ғана қолынан келетіндігі даусыз болса керек. Сондай-ақ Әлекеңнің Швейцария мен Австралия тәжірбиесін көлденең тартуы, әрине тектен тек емес екендігі түсінікті. Қазақ жерінің табиғи ерекшеліктерін, осы ортада мыңдаған жылдар бойы қалыптасқан қазақ жұртының мал өсіру ісіндегі жиған мол тәжірибесін тәрік ету, әрине көрегендік болмас еді. Керісінше оны өзгеру, жаңғыру жолында тұрған сол қазақ елінің қажетіне жарату Ә.Бөкейханның қазақ шаруашылығын реформалауға байланысты ғылыми ұстанымының өзекті жібі болды.

	Ә.Бөкейхан түсінігінше қазақ шаруашылығын тез арада революциялық жолмен өзгертіп, оны жаңа жолға саламын деу құр әурешілік, тіптен зардабы ауыр болатын іс. «Біздің ақылымызша, – деп жазды ол, – адам баласының шаруасы бірте-бірте қиыншылықпен, көп жылдарда аударылады. Мал бағып шаруа қылып келе жатқан жұрт патша 15-тен жер берді деп егінші бола қоймайды. Мал шаруасы тымақ емес, төре келе жатыр деп қолға жұлып алатын».

	Ә.Бөкейхан бұл пікірін кеңестік билік жағдайында да қайталады. Бірақ оны естіген құлақ болған жоқ. Өткен ғасырдың отызыншы жылдарының басындағы қырғын осы «кереңдіктің» салдары болатын.

	Сондай-ақ Ә.Бөкейхан халықты «қошқар күшіне» сеніп, бейқам жүруден сақтандырды. «Ондай заман өтті – деп жазды ол. Жаңа заман адамнан ақыл, ұсталық, жаһитшілдік күтеді. Қазақ жері тарылды, қазынаны күшті жалдап іздемегенге бәйге мүше жоқ».

	Қайраткердің пікірінше, біздің қазақта басындағы ауыртпалықтың себебін басқадан, алыстан іздеуге бейімділік бар. Одан, қоғам ісіне не пайда? «Жылап кісі сүйкімді болмақ емес. Адам болатын болсаң өз беліңді ықшамдап өзің байла». Яғни өз жоғыңды өзің іздеп тап. Өз мүддеңді өзің түгенде. «... Тірі адамға алдымыз талас-тартыс. Бұған заманына қарай амалы, неше әдіс керек. Мұндай іске күні бұрын даяр болу жұрттың өз мойнында. Біз қазақ жүгенді көшкен күні ғана іздеп отырмыз».

	Қазақ жұртын көрші орыс мұжығының жарамды мінезіне көңіл аударуға шақырып ол: «закон болғанмен екі жұрттың: қазақ пен мұжықтың ғұмыры, жүріс-тұрысы, терінің оң жақ, теріс жағындай екі түрлі. Орыс мұжығының мінезінде маңдай терлемей, табан ауырмай, қол домбымай мал табылмайды. Мұжық біліуінше жұмыс қыла білмеген кісі адам емес; зәуде жұмыс істей білмеген кісі болса, мұны қыздар ер есебіне алып, күйеу деп тимейді. Мұжық білуінше жұмыстан басқа мал табатын жол жоқ».

	Біздің «қошқар күшіне» сеніп өмірін өрісте өткізген қазаққа кезінде арып-аршып мұнда әрең жетіп, енді қарасаң тұрғызғаны «көк шатырлы үй, сауғаны сиыр, жеккені арғымақ» орыс мұжығынан үйренетін нәрсе аз емес.

	Ең алдымен қазақ «өз жерін құнттап ұстап» оның асты-үсті байлығын өз кәдесіне жарата білуді үйренуге тиіс. Олай болмаған күнде ол жердің берекесі қолынан іс келетін шебердің қанжығасында кетеді. «Өз жеріне өзі қызмет қылмай, іске жаратпай, жер закон арқылы менікі» дегендік, «атадан қалған көп қазынаны басқан жаман бала сипатында емес пе? Бұл ақымақ сорлы қайда баратыны кәрі-жасқа мағлұм емес пе?»

	Әлихан Бөкейхан сол мезгілде ақ қазақ жерінің кең және бай екендігін, бұл жағдайлардың елдің игілігіне жағымды әсер ететіндігін жақсы түсінген. Сонымен бірге ол болашақта әрбір ұлттың байлығы жерінің кеңдігі және қазба берекесінің молдығымен өлшенбейтіндігін, ертең – ақ білім мен озық технологияға ие жұрттың алға шығатындығын анық байқаған. Ол «жүйріктік ақыл, ұсталық жаһитшілікте» дейді. «Мал бағып, малының артынан еріп көшкен қазақ сияқты халық байлық, қазына мал кіндігінде деп біледі. Қазынаға қуат беретін адам ақылы, адам қолы, адам жаһиты екенін білмейді».

	Әлекеңнің түсінігінде тек өзгеру, өсу жолына түскен халық қана ертеңіне сенімді. «Бұрынғы кеңшілікте қазақ қошқарға сиынып та күнелтті, өтірікші, өсекші, құдай қарғағанды да болыс, би, ауылнай һәм елу басы қойды. О заман енді өтті. Жаңа заман адамнан ақыл, ұсталық, жаһитшілік күтеді. Қазақ жері тарылды, қазынаны күшті жалдап іздемегенге бәйге мүше жоқ».

	Халықтың бойындағы күрескерлік қабілетін оятуды көздеген ағартушы Әлекең ескі заман мен жаңа заманның өзара айырмашлылығын түсіндіруге көп күш жұмсайды. «Әр заманның өз рәсім, өз салты бар – деп жазды ол «Екі жол» атты мақаласында. Адам баласының құл кезінде салтында құқы үшін талас-тартысы болмайды. Құқы үшін талас-тартысу орнында жылау болды. Бұл бір жол.

	...Біздің заманымыздағы салт: әркім құқына таласу, құқына тартысу болады. Жылау салты артта қалды. Ендігі рәсім құқы үшін жылау емес, құқын талас-тартыспен қорғау. Міне бұл екінші жол.

	«Заманына қарай амалы» деген. Бұл заманда жылап мұратқа жетемін деу аш түйенің күйсеуі болады. «Атқыштың асығы түгел» деген. Талас – тартыс, ақылмен, шешен сөзбен, көлденең келген көк атты құлағына тағарлық дәлелмен. Жарыс, күрес байымы бәйге, мұның гүлі құқық. Құқық құрдастығын алатын өзге жол жоқ». Әлекеңнің бұл жасаған тұжырымдары бүгін де өзекті. Өз құқы үшін күресе білу, табандылық таныту әдетін бойына әлі сіңіре қоймаған еліміз үшін әлі де күшін жоғалтпаған пікір.

	Әлихан Бөкейханның әлеуметтік көзқарасы ашық та анық. Ол жоғарғы және төменгі таптардан тұратын Қазақстанды емес, барлық әлеуметтік топтар өздерін шын мәнінде өз отанында тұрып жатқандай еркінсезінетін елді армандады. Әлекеңнің пікірінше, қоғамда білім алуға, мәдениетке жетуге оның барлық мүшелеріне тең жағдай жасалынуы тиіс. Ал қалған қажеттіліктеріне әркім өз еңбегі арқылы қол жеткізе алады. Мұндай жүйе әсіресе қоғамдағы ортадан төмен әлеуметтік топтар үшін қажет.

	Алаш бағдарламасында көрініс тапқандай мемлекет қоғам өмірін тұтас және ылғи да бақылауда ұстауға тиіс емес. Мұндай әрекет қоғам өмірінің табиғатына қайшы. Мемлекет үшін негізгі нәрсе ол қоғамның экономикалық еркіндігін қалыптастыру, сондай бұл мәселеде, әсіресе бастапқы кезеңде ол қоғамдағы барлық әлеуметтік топтар мүддесі арасында арбитрлік міндет атқармақ.

	Тура осы ұстаным білім жүйесіне де тән. Алаш бағдарламасы бойынша оқу орындарының есігі кімге болса да ашық және білім алу тегін болмақ. Мұндай принцип жас буынның өз мемлекеті мен халқына берілгендік пиғылда өсуіне негіз болмақ. Әрбір жас білім алуға міндетті, ал «оқу жолы өз алды автономия түрінде болу, үкімет оқу ісіне араласпайды». Осы принципке негізделген университеттерде оқытушы-профессорлар құрамы өзара сайлау арқылы анықталады. Бұл қағида бүгінгі Қазақстан жоғары білім жүйесіне енгізілсе, онда демократиялық принциптердің орнығуына және еркін бәсекелестікке жол ашылар еді. Декан, кафедра меңгерушісі, оқытушылардың ректормен келісім шарт арқылы жұмыс жасауы, бұл әрине, мемлекеттік билік атынан сөйлейтін жеке басшы қолына бар билікті үйіп-төгіп берумен бірдей екендігі хақ.

	Әлекең билік мәселесінде нағыз демократқа тән ұстанымда болды. Бұл ұстанымынан ол жоғары лауазымда жүрген күндерінде де айныған емес. Кезінде, мәселен, қайсыбір авторлар Ә.Бөкейханға Уақытша өкіметті қолдаушы ретінде түрлі айыптар тақты. Әлекең мен оның серіктерінің Уақытша өкіметті қолдағандары рас. Бұл арада тек олардың не үшін қолдағандықтарын білген жөн. Мұндай ұстаным алаш зиялыларының жаңа үкіметке байланысты көзқарастарынан туындады. Мәселе мынада. Алаш зиялылары еш уақытта да қазақ қоғамын бірден ұжмаққа алып шығуды алдарына мақсат етіп қойған емес. Аспаннан кенеттен бауырсақ жаумайтынын олар жақсы түсінген. Момақан, сенгіш те көнбіс жұртты өзінің «жарылқаушылық» қызметіне иландыру, сөйтіп соңына ерту пиғылы оларға жат мінез-тін. Осы ұстанымдағы алаш зиялылары үшін Уақытша үкімет қазақ жұрты жек көретін патшалық биліктің орнына келген билік ғана. Бар болғаны. Яғни ол империя халқына жаңа үміт әкелген өткінші құбылыс. Алдыда халықтардың болашаққа деген үмітіне жол ашуға тиіс болған Құрылтай жиналысы тұрды. Олай болса ескі жүйені қайта келтірмеу үшін жаңа тәртіпке қолдау көрсету парыз. Міне алаш зиялыларының ұстанымындағы негізгі доминанта, басым ой.

	Әлекең: «Тірі болсақ алдымыз үлкен той. Алаштың баласы бұл жолы болмаса, жақын арада өз тізгіні өзінде бөлек мемлекет болар. Бұл болып тұрған заман Алаштың азаматына зор жүк. Бізде бірлік болып, іс қыла білетін шебер табылса, Алаштың баласы бақыт-махаббат жолына түсті. Кейінгі үрім-бұтақ не алғыс, не қарғыс бере-бере жүретін алдымызда зор шарттар бар! Осыны аңғар, жұртым қазақ!» – деп жазды. Ә.Бөкейхан қазақ өмірін өзгерту ісінде өмірінің соңына шейін оптимист күйінде қалды. Халық тұрмысындағы кемшіліктерге ол ақыл мен еңбек арқылы жеңуге болатын өткінші құбылыс ретінде қарады. Осы рухта жазылған бір мақаласында ол «жұрт болып шаруаға айналып жарыспасаң» басқа жұртқа есеңді заң арқылы да, «тіршілік жарысы арқылы» да беретін боласың, ал үлеске алған болар – болмас жеріңді шаруаға қырсыздық танытып көрші «мұжыққа тиын-сиынға қызығып» жалға берсең, ертең-ақ «сол мұжықтың сиырын бағасың» – деп жазды. Халықтың етегінен тартқан ескі мінезін «тондағы битке» теңеп ол «халық пайдасын қуған аға-ініге» жұртыңа болыс, «ескі тонды сілкіп-сілкіп суға сал», деп кеңес айтты.

	Қиын-қыстау заманда халқына болысып жол көрсеткен, халқының көш бастаушысы, ұстазы дәрежесіне жеткен Әлекеңнің, Әлихан Нұрмұхамедұлы Бөкейханның сөзі де, ісі де әрқашанда туған елімен бірге өмір сүретін болады.



	Ә.Бөкейхан мен М.Шоқай



	М.Шоқай Әлекеңмен қатынаста өзін аға алдындағы інідей ұстады. Оған негіз де жеткілікті еді. Әлекең Мұстафадан жиырма жас үлкендігі бар-тын. Бұған қосымша Мұстафаның белсенді саяси өмірге араласуына Ә.Бөкейханның да қатынасы болды. С.-Петербург университетінің студенті М.Шоқай 1914 жылы Мемлекеттік дума жанындағы мұсылмандар фракциясының жауапты хатшысы қызметіне тартылады. Бұл Ә.Бөкейханның ұсынысымен қабылданған шешім болатын. 1917 жылы ақпан революциясы нәтижесінде патша биліктен кетіп, оны Уақытша үкімет ауыстырғанда Ә.Бөкейхан Мініскіде Батыс майдан штабы жанынан өзі аштырған бұратаналар комитетін басқарып жүрген. Наурыз айында Уақытша үкімет шешімімен оның Торғай облысындағы Комиссары болып бекітілгенде, Әлекең Мініскіде атқарып жүрген қызметін одан ары жүргізуді М.Шоқайға тапсырады. 1917 жылы желтоқсанда Орынбор қаласында өткен екінші жалпықазақ съезі Алаш автономиясын құру жөнінде шешім қабылдап, Алашорда үкіметін сайлады. Съезге Қоқан қаласында Түркістан халықтарының IV Құрылтайын өткізіп – кешігіп келген М.Шоқай Алашорда үкіметінің мүшесі болып бекітіледі. Бұл шешімнің де Әлекеңнің тікелей араласуымен қабылданғаны түсінікті. Олардың саясат өміріндегі өзара байланысы осымен аяқталады.

	1921 жылы М.Шоқай батысқа саяси эмигрант ретінде аттанды. Сөйтіп оның өміріндегі жаңа кезең басталады. Ә.Бөкейхан болса 1922 жылдан бастап Мәскеуде тұрды. Қалған өмірінде енді ол белсенді саяси қызметтен біржола ығыстырылған еді.

	Ал осы ХХ ғасырдың алғашқы жартысындағы Ресей империясы құрамындағы түркі халықтарының азаттық қозғалысында терең із қалдырған қайраткерлердің көзқарасы мен, саяси ұстанымдарында қандай ұқсастықтар мен ерекшеліктер бар еді, соған қысқаша тоқталайық.

	Екеуінің көзқарас ұстанымын анықтау ісінде, әрине, негізге олардың шығармашылық мұрасы алынары хақ. Соған байланысты мынадай бір жағдайдың ескерілгені жөн. Қазақ және басқа халықтардың азаттық қозғалыстағы жиған тәжірбиесін теориялық талдауға алып, белгілі тұжырымдарға келу ісінде М.Шоқайдың мүмкіндігі, әрине, болды және ол өз міндетін орындады да. Әлекең де ондай мүмкіндіктің болмағандығы белгілі. Әлихан Бөкейхан ХІХ ғасырдың соңы ХХ ғасырдың бас кезіндегі жалпыресейлік және қазақ азаттық қозғалыстарының өзара тоғысқан арнасында саяси өмірге араласып, қалыптасқан тұлға. Соған байланысты оның көзқарастық ұстанымы негізінде осы екі көз, екі ағымның бірдей жатқандығын байқауға болады. Жеке тұлға, адам ретінде де Әлихан Бөкейхан ғұмыр бойы осы екі мәдениеттен қол үзбеді, сондай-ақ олардан нәр алып қана қойған жоқ, бұл қоғам және мәдениеттерде болып жатқан өзгерістерді жіті бақылаумен болды. Қалыптасқан түрлі саяси себептерге байланысты Әлекең өмірінің басым бөлігінде, әсіресе кемел шаққа қадам басқанда Ресейде, орыс ортасында ғұмыр кешуге мәжбүр болды. Оның тағдыры, өмір жолы солай қалыптасты. Соған байланысты қазақ ұлт-азаттық қозғалысының басшысы бола жүріп қабылдаған оның шешімдерін орыс қоғамдық ойы мен гуманистік мәдениетінің ықпалын аңғару қиынға түспейді. Дегенмен бұл ықпал Әлихан Нұрмұхамедұлына қазақ елінің ұлттық мүддесін әрқашанда бұлжытпай тура тануға және оны ылғи да жоғары ұстауға кедергі болған емес. Сондықтан да болар ол қазақ ұлтының өзін-өзі билеу мәселесін анықтау ісінде берік ұлттық мемлекеттік ұстанымында тұрды. Әлекеңнің түсінігінше, ұлттық мемлекеттік құрылымды заман талабына лайықтап қайта жаңғырту арқылы ғана қоғам өз құндылықтарың сақтап, жетілдіре алады.

	М.Шоқай да өз елінің әлемдік дамудан кенже қалмау жолдарын қарастырды. Бірақ ол бұл мақсатқа жету мүмкіндігін сәл басқаша түсіндіреді. Шоқай датқаның немересі Мұстафаның өскен ортасы, гимназиялық білім алған қаласы (Ташкент) дәстүрлі ислам мәдениеті орталықтарының бірі болды. Бұған қосымша Ташкент 1924 жылдарға шейін Түркістан халықтарының саяси-әкімшілік орталығы да еді. ХХ ғасыр басындағы Түркістан бұл өлкеде білім алып, қалыптасқан интеллигент үшін біртұтас әкімшілік жүйе ғана емес, сонымен бірге өзегі ислам діні болған бүтін бір мәдениет те еді. Міне осы ортада есейген М.Шоқай алдымен Петербургте, содан соң Батыс Еуропада жүргенде де өзін Түркістандық мәдениеттің өкілі ретінде сезінді.

	Жалғыз М.Шоқай ғана емес, онымен замандас осы өлкеде білім алып, қызмет жасаған Сералы Лапин, Сәнжар Асфендиаров, Тұрар Рысқұлов, Қоңырқұлжа Қожықов, Серікбай Ақаев және басқа да қазақ зиялылары үшін «Түркістан» ұғымы «Отан» деген ұғымның баламасындай ұғылып, қабылданды. «Түркістан» ұғымын тура осындай мазмұн, мағынада Марсаид Сұлтанғалиев, Заки Валидов сияқты татар-башқұрт, Мунавар Қари, Убайдулла Ходжаев сияқты өзбек, Төреқұл Жанұзақов сияқты қырғыз, Амин-Заде сияқты тәжік зиялылары да түсіндірген болар еді.

	Кейінірек Кеңес үкіметі Түркістанды ұлттық республикаларға бөлгенде М.Шоқай бұл әрекетті «бөліп алда билей бер» саясатының көрінісі ретінде бағалады. Оның түсінігінде «Түркістанның рухани, саяси болашағы Түркістан түріктерінің бірлігінде». Түркістанның біртұтас мемлекетке айналуынан оның жаулары өлердей қорқады, «сол себепті оны болғызбау үшін бүкіл күш қуатын жұмсап» бағатын болады. Қорыта айтқанда, М.Шоқай пікірінше Түркістан халықтары біртұтас мемлекет құрып, өз күштерін біріктіру арқылы ғана өздерін әлемдік арпалыста сақтай алады.

	Әрине, М.Шоқай ұстанымындағы «түркістандық» ұғымы бұл айтылғандармен шектелмейді, одан кеңірек. Мәселен, ол батыс білімін шығыс рухымен үйлестіре білгенді, осы бағыттағы Түркия тәжірибесін есепке алуды жөн санады. Мұндай ұстаныммен, әрине, Ә.Бөкейхан да келіскен болар еді.

	Осы арада тағы да бір мынадай мәселені айналып өту мүмкін емес. Ә.Бөкейхан белсенді саяси қызметтен кеткенге шейін өзін орыс демократиясының шәкірті және одақтасы санады. Өмірінің соңына қарай оның бұл мәселеге байланысты ұстанымының қандай өзгерістерге ұшырағанын біз білмейміз. М.Шоқай болса батысқа қоныс аударған Керенский, Милюков бастаған орыс демократиясымен кейін де қызметтес бола жүріп, олардың ұлыдержавалық ұстанымынан ажырай алмағандықтарын, дәлелдеп мақала жазды. Ал кеңестік Ресейде большевизмнің салтанат құруын орыс демократиясының әлсіздігімен байланыстырды.

	Қысқаша айтқанда, Ә.Бөкейхан және М.Шоқай арасындағы ортақ ұстанымдар мен ерекшеліктер шамамен осы айтылғандарға саяды. Ел бостандығы мен теңдігі жолындағы күреске қатысты басқа іргелі мәселелерде олардың жасаған тұжырымдары мен таңдап алған ұстанымдары өзектес әрі жақын болып келеді.





2.7 МҰСТАФА ШОҚАЙ: ЗИЯЛЫЛАРДЫҢ МІНДЕТІ – ХАЛЫҚТЫ ҰЛТ ДЕҢГЕЙІНЕ КӨТЕРУ




	Мұстафа Шоқайұлының белсенді қоғамдық қызметі XX ғасырдың алғашқы жартысына, яғни Түркістан халықтарының Ресей империясының отаршыл саясатына қарсы өздерінің мемлекеттік тәуелсіздігі үшін күреске шығып, осы жолда жеңіліс тапқан тарихи кезеңге тұс келді. Сондықтан да оның зиялылық пен ұлт зиялысына қатысты ұстанымы мен тұжырымдарын осы тарихи кезеңдегі қоғамдық процестер арнасында ғана тура түсініп, бағалауға болады. Бұған қосымша М. Шоқай бұл тақырыпқа Түркістан ұлт-азаттық қозғалысының эмиграциядағы жетекшісі тұрғысынан да келеді, яғни ол зиялылық туралы мәселені ұлт-азаттық қозғалыстың практикалық және стратегиялық міндеттері тұрғысынан да қарастырғанын ескерген жөн.

	М. Шоқай бұл тақырыпқа өз еңбектерінде ылғи да қайырылып отырған. Дегенмен, мәселеге қатысты М. Шоқай ұстанымын тура түсіну үшін оның «Ұлттық зиялы», «Ұлттық зиялы жөнінде», «Юсуб Акчора» [1], «1917 жыл жөнінде естеліктерден» [2] сияқты еңбектерінің теориялық және методологиялық мәнін бөліп атаған жөн.

	М. Шоқай өз еңбектерінде орыс тіліндегі «интеллигенция» сөзінің қазақша баламасы ретінде «зиялы», «зиялылар» сөзін жиі келтіреді.

	«Зиялы» бұл араб сөзі [3]. Оқыған, білімді азамат деген ойды білдіреді. Яғни ол мағынасы жағынан орыс тіліндегі «интеллигент» сөзіне жақын. Ал орыс тіліндегі «интеллигенция» сөзінің әлеуметтік жүгі бар. Ол басым түрде қоғамдық өмірде өз орны мен ұстанымы арқылы танылған әлеуметтік күшті еске салады.

	Түп-төркіні еуропалық бұл сөзге ХІХ-ХХ ғасырлардағы орыс шындығы дербес мазмұн және сипат берді. Ресейлік зерттеушілердің пікірінше қоғамдық күш ретінде орыс интеллигенциясының шынайы қызметі XIXғасырдың 60-шы жылдары мен XX ғасырдың 20-шы жылдары аралығына тұс келеді [4]. Осы тарихи кезеңде ол өсу, жіктелу және дағдарыс сатыларынан өтіп, социалистік қоғам тұсында өзінің бұрынғы белсенді қоғамдық қызметінен ығыстырылды.

	Белсенді қызметінің өрлеу тұсында ол қоғамдағы «үштіктің» (халық – билік – интеллигенция) ретінде мойындалды.Қоғамдық көзқарасы ресейлік шындық жағдайында қалыптасқан М. Шоқай тұжырымдарынан зиялылыққа байланысты Ресей қогамындағы үстаным және пікірлердің ықпалын байқамау, әрине, мүмкін емес. Сонымен бірге, зиялылар қызметіне қатысты оның талдауларына негіз ретінде сол тарихи кезеңдегі түркістандық өмір алынғандығы да даусыз.

	М. Шоқай түсінігінде «зиялылық» бұл нақты тарихи құбылыс. Басқаша айтқанда, ұлт зиялысының қызметі ол өмір сүрген тарихи кезеңдегі елінің мүддесімен өзектес, өзара үйлесімді болғанда ғана белгілі бір мәнге ие болмақ. Сол сияқты «зиялыларсыз ұлтқа айналған саяси, әлеуметтік халық бұқарасы бірлігі ешқашан болған емес» [5]. Яғни ұлт пен зиялы өзара органикалық байланыстағы бірінсіз-бірі жоқ қоғамдық құбылыстар.

	Міне осы арада мынадай жағдайды ескерген жөн. Ресей империясында болып өткен 1917 жылғы тарихи өзгерістер және оның ізін ала 20-30-шы жылдары жүргізілген түбегейлі кеңестік реформалық шаралардан соң осы мезгілде зиялылар жүріп өткен жолды, олардың іс тәжірибесін еркін талдауға алған бірден-бір зерттеуші тұлға М. Шоқай болды. Сондай-ақ оның бұл міндетін жоғары дәрежеде әрі адал орындап шыққанын атап айтқан жөн.

	М. Шоқай өзінің «Ұлттық зиялы» аталатын мақаласында «зиялы» деген ұғымға мынадай анықтама береді: «Ұлттық зиялы деп кімдерді айтамыз. Бір қарағанда жеңіл көрінгенімен, шын мәнінде бұл сұрауға дұрыс жауап қайыру оңай емес.

	Оқыған, тәрбие көрген адамның бәрін зиялы деп атап, оны сол адам өзі тән болған ұлттың «ұлттық зиялысы» қатарына қоса беруге болады деп ойласақ, сөзсіз қателесеміз. Біздіңше, белгілі бір мұрат-мақсаттардың соңында жүрген және сол белгілі мұрат-мақсаттары төңірегіне жиналған оқымыстыларды ғана зиялы деп айтуға болады. Ұлттық зиялылар қатарына тек өз халқының саяси, экономикалық және әлеуметтік дамуына қалтқысыз қызмет ете алатын адамдар ғана кіре алады [6].

	М. Шоқай берген анықтамадан анық байқалып отырғандай, бұл әлеуметтік топқа жатқызуға болады деген кісінің білім дәрежесі немесе алған тәрбиесі зиялылықтың басты өлшемі немесе көрінісі бола алмайды. М. Шоқай түсінігінше зиялылықтың басты өлшемі оның қызметінің ұлт өмірінің негізгі сұраныстарына сәйкес болуында, олармен үйлесімді жүруінде.

	М. Шоқай осы аталған мақаласында «халық» және «ұлт» ұғымдарының өзара айырмашылығына тоқталып, «халық бірін-бірі және өзін-өзі басқара алмайтын, басқалардың басқаруында ғана болатын тобырлар», ал «ұлт-басқаларға тәуелді болмаған, өзінің мекемелеріне ие және өзінің бірыңғай мүддесі бар халықтар жиынтығы. Философияның тұжырымдауынша, халық – обьект (object), ұлт – субьект (subject) [7], деген ойды білдіреді.

	Міне осы халықтық сападан ұлттық сапаға өтуде аса зор міндет зиялылар үлесіне тимек. «Халықты ұлт деңгейіне көтеру, яғни жері, суы, қазынасы тілі мен діні бір болған халық бұқарасын бірлестіріп, олардың санасын біртұтас саяси, әлеуметтік, ұлттық санаға жеткізуде ұлы тарихи міндеттің маңызды бір бөлігі зиялылардыңүстіне жүктеледі, [8] – деп көрсетеді ол.

	Кезінде Ә.Бөкейханов бастап, ал оның қызметін эмиграция жағдайында одан ары жалғастырған М.Шоқайдың шығармашылық мұрасына байланысты мынадай бір мәселені арнайы зерттеу тақырыбына айналдыратын мезгіл баяғыда-ақ жеткен еді. Түрлі себептерге байланысты оны біз кейінгі уақытқа қалдырып келе жатқандаймыз. Сөз Ресеймен қазақ қоғамы арасындағы өзара идеологиялық күрес жөнінде болып отыр. Отарлау ісінде батыстың түрлі әдіс-айласын әбден меңгеріп алған Ресей билігі қазақ қоғамын түрлі идеологиялық құралдар арқылы илеу ісін ХІХ ғасырда-ақ бастап кеткен болатын. Мұндай илеуге алдымен ұлттық билеуші топ, әсіресе, орысша білім алған алғашқы қазақ оқығандары түсті. Отарлаушы әкімшілік енді ғана қалыптаса бастаған қазақ оқығандары мен шенеуніктер тобынан орыс билігіне шексіз берілгендікті талап етіп қана қойған жоқ, сондай-ақ ол берілгендігін күнделікті ісімен бекітіп отыруларын да талап етті. Бұл талапқа сәйкес келмеген қазақ оқығандары бірден қызметінен шеттетілді, немесе қызмет сатысымен жоғары өсу мүмкіндігінен айрылды. Сондай күйді ең алғашқылардан болып өз басынан кешіргендердің бірі Шоқан Уәлиханов еді. Алған еуропалық білімін өз отандастарының тұрмыс жағдайы мен өмір сүру салтын түзетуге жұмсамак болған ол Атбасар округы бойынша аға сұлтандық қызметке сайлауға түсіп, екі жақтың да (ресейлік әкімшілік және қазақ сайлаушылары) қолдауын ала алмаған күйде сайланбай қалады. Осы оқиғадан кейінгі өзінің көңіл күйін ол досы Ф.М. Достоевскийге жазған хатында мынадай сөздермен білдірген еді: «Сен біздің (мен Ресейде тәрбие алған қазақтар жөнінде айтып отырмын) жағдайымызды көз алдыңа келтіріп көрші. Жерлестеріміз бізді жолынан жаңылған кәпір деп біледі, өйткені, өзің де келісерсің, іштей сенім болмаған соң тек саясат үшін ғана күніне бес мәрте Аллаға мадақ айту қиын, ал генералдар болса шығысқа тән мәймөңкелігім кемшін болғандықтан да жақтырмайды. Шайтан алғыр, осыдан соң құла-дүзге қаңғып кеткің келеді [9].

	Бұл хатты 1862 жылы жазған жиырма жетідегі Шоқанның алдында бұдан да үлкен сын күтіп тұрған еді. 1864 жыл орыс әскерінің Бас Штабы Шоқан Уәлихановты Орталық Азияны Ресей құрамына қосу ісін біржола аяқтауға тиіс болған полковник Черняев отрядына жергілікті халықпен ара қатынасты «жұмсартушы» міндетін атқаруға тиіс офицер ретінде енгізеді. Тапсырылған міндетті адал орындап келе жатқан Шоқан полковник Черняевқа Әулие-Ата қаласын бейбіт жолмен алуды ұсынып, қаланы зеңбірекпен атуды тоқтатуды талап етеді. Полковниктен дөрекі жауап естіп қорланған Шоқан отрядты тастап, Алтын Емелдегі (Жетісу) Тезек төре ауылына жетіп, сонда 1865 жылы бақилық болады. Сөйтіп зор ақыл иесі Шоқан да өмірінің соңына қарай туған елінің отаршылдықтың ауыр қамытын кигелі тұрғанын көзімен көріп, жанымен сезінеді [10].

	Біздің тақырыбымызға байланысты бұл арада көңіл аударуға лайық нәрсе интеллигент Шоқанның отарлаушы орыс әкімшілігі мен оның илеуіне түсуден шошынған қазақ қоғамы арасындағы жағдайы еді. Ш. Уәлиханов енді ғана басталған осы екі қоғам арасындағы қатынастың бастапқы кезеңінде толық табиғи да негізді белсенділік танытып, бұл екеуара қатынастан халқының алар үлесінің молырақ болғанын қалап, осы мақсатқа құлшына қызмет те жасады. Бұл ретте Шоқан қазақ халқының демократиялық орыс мәдениетіне деген ұмтылысы мен сенімінің жинақы көрінісі-тін десе де болғандай еді. Сонымен бірге Шоқан феномені осы кіршіксіз ұмтылыстың алғашқы жемісі болумен бірге, оның алғашқы опық жеуі, яғни бұл процестің дертті, ауыр салдары боларын анық сезінуі де еді.

	Жоғарыда аталған «Ұлттық зиялы» аталатын мақаласында М. Шоқай Шоқан тәжірибесіне тоқталып «Шоқан орыс (Батыс) халқының рухымен өз халқын бақытты ету мүмкіндігін іздеді. Шоқан өзі басынан кешірген ащы сабақтардан, қайғылы оқиғалардан кейін барып, өз халқына өгей болып бара жатқандығын сезінді [11], – деп жазды.

	М. Шоқайдың Шоқан тұлғасына байланысты жасаған тұжырымдарының негізінде тарихилық (историзм) қатынас жатты, яғни ол Шоқан өмір сүрген тарихи мезгіл мен өзі өмір сүрген уақыттың өзара байланысымен бірге айырмашылықтарын да ескерусіз қалдырған жоқ еді. Осы ретте М. Шоқай «Орыс миссионерлігі» атты мақаласында Шоқан тұлғасына тағы да оралып, Г. Потаниннің естеліктеріне сүйеніп Пішпек пен Әулиеатаны алу кезінде орыс әскерінің қазақ пен қырғызға, жергілікті халыққа жасаған қиянатының Шоқанды терең күйзеліске, рухани дағдарысқа әкеліп тірегендігін айта келіп «Шоқан Уәлиханов шынында орыс мәдениеті мен орыс билігінің миссионері еді. Бірақ ол орыстардың еліне жасаған хайуандығын көргенде оларға қарсы шығуға батылдық ете алды. Шоқан Уәлихановты сынауға тек біздің ғана құқымыз бар. Ал өздері орыс большевизмі мен орыс диктатурасының миссионері болып отырғандардың құқы жоқ» [12], – деп большевиктердің ұлт саясатымен ымыраға келуге мәжбүр болған қазақ партия және кеңес қызметкерлерін сынға алады. «Біздің ғасырымыз, – деп жазды ол, – Шоқан дәуіріне қарағанда мүлде басқа.

	Шоқан ол кезде жалғыз еді. Және оның алдында халқын ұлт деңгейіне көтеру міндеті де тұрған жоқ болатын. Бұл мәселені ойдан шығарып алған жоқпыз. Тарих пен өмір қажеті, оянған халықтың мағыналы – түйсінулері осы бір маңызды міндетті біздің алдымыздан шығарып отыр [13].

	Сонымен М. Шоқайдың бұл жасаған тұжырымынан айқын аңғарылып тұрғандай жаңа заманда зиялылардың алдында тұрған негізгі міндет – «халқын ұлт деңгейіне көтеру». Бұл ретте оның алдында тұрған бастапқы міндет, әрине, өз елін «жат үстемдіктің тепкісінен құтқарып өз мекемелеріне ие, тәуелсіз бір жеке тұлғаға айналдыру», ал бұл мұратқа жетер жолда «ұлттық зиялы қауым мен ол өзі тән болып отырған халық бұқарасы арасында бір ортақ сана болуы тиіс» екендігінде айтады.

	Өз ұлтын қалыптастыру жолында тұрған зиялылардың қызметі осы заман сұранысына сай жалпыұлттық мақсат-міндеттерді айқындау, «халықтың тілегін дұрыс және анық бір формаға келтіру, аталған мақсатқа жету үшін іс пен әрекет бағдарламасын жасау» болмақ.

	Көріп отырғанымыздай, М. Шоқайдың зиялылық пен зиялылар қызметіне байланысты жасаған талдаулары мен тұжырымдарының негізінде ұлтшылдық идеясы жатты.

	XX ғасырдың басында қалыптасқан қазақ және Түркістан ұлтшылдығы осы тарихи мезгілде жалпы шығыс елдерінде көрініс тапқан ұлтшылдықтың идеологиясымен тамырлас және өзектес, толық табиғи, өмірлік негізі бар қуатты құбылыс болатын [14]. Қазақ ұлтшылдығының жинақы көрінісі болған Қаркаралы петициясында, (1905) мәселен, мынадай талаптар қойылды: ішкі ресейлік губерниялардан қазақ жеріне жаппай қоныс аударушылық тиылсын, жергілікті халық орналасқан жерлер олардың заңды меншігі екені мойындалсын, діни сенімдерді атқаруда, оқу-ағарту жүйесін жүргізуде халықтың мүддесіне қайшы келетін шектеулер жойылсын, қажет көлем және деңгейде қазақ мектептерін ашуға қарсы кедергілер болмасын, қазақ халқының мұң-мұқтажын еркін талқылауға мүмкіндік туғызатын құрал-цензурасыз газет шығаруға және баспахана ашуға рұқсат берілсін...

	Қазақ ұлтшылдығы, кейінірек кеңестік идеологтар дақпыртқа айналдырғандай, өмірде болмаған қазақ «буржуазиясының» мүддесін қорғайтын, агрессияшыл ұлтшылдық емес-тін. Қазақ ұлтшылдығының өзекті жібі, діңгекті ойы «менің ұлтым өзгеден ерекше, артық» сияқты мазмұндағы ұран болған жоқ. Ол елім деген қазақтың окыған азаматының надандық пен отарлық езгінің құрсауында тұншыққан жұртын азаттыққа шығару, өзгемен тең ету жолындагы қызметке әзірлігін білдіретін шешімі және осы мақсат үшін күреске шақырған үндеуі болатын. Қазақ ұлтшылдығының концептуалдық деңгейде және жалпыадамзаттық құндылықтар арнасында қалыптасып, оны ұлт зиялыларының сенім және күрес қаруы дәрежесіне жеткізу ісінде Әлихан Бөкейханов жетекші рөл атқарды. Оның бұл қызметін тіптен қарсыластары да мойындады. Сондай оппоненттерінің бірі Бақытжан Қаратаев Бөкейхановқа 1910 жылы 3 қыркүйекте жолдаган хатында:

	«Меніңше, жалғыз сен ғана халықтың ықыласына лайықсың. Жалғыз сен ғана халқым үшін қызмет жасадым деп айтуға хақылысың» [15] – деп жазды.

	Сонымен бірге, мәселеге байланысты біржақтылыққа ұрынбау үшін Б. Қаратаев білдірген пікірге мынадай мазмұндагы кішкене анықтау енгізген де артық бола қоймас. Қазақ ұлтшылдығының жалпы қазақ оқығандарының сеніміне айналып, нақты күш дәрежесіне көтерілуіне 1909 жылы жарық көріп, үлкен бедел және ықпалға ие болған мынадай үш бірдей кітаптың маңызын бөліп атаған жөн. Олар Петербургте жарық көрген Абайдың өлеңдер жинағы мен Ахмет Байтұрсынұлының «Қырық мысалы» (Крылов шығармаларының аудармасы) және Уфа қаласында жарық көрген Міржақып Дулатұлының «Оян, қазағы!» еді. Бұл аталған кітаптардың жаңа мазмұндағы қазақ қоғамдық ойының қалыптасуына жасаған ықпалын асыра бағалау мүмкін емес еді. Олардың артын ала өмірге келіп, бірден жалпыұлттық деңгейге көтерілген «Айқап» журналы (1911-1914) мен «Қазақ» газеті (1913-1918) қазақ ұлтшылдығының көзқарас және ұстаным ретінде біржола қалыптасуын қамтамасыз етті.

	Қорыта айтқанда, XX ғасырдың басында, яғни М. Шоқай белсенді қоғамдық қызметке араласып, Ресей мемлекеттік думасы жанындағы мұсылмандар фракциясына хатшылық қызметке түрғанда (1914) қазақ зиялылары арасында қазақ ұлтшылдығы көзқарас және ұстаным ретінде біржола қалыптасып қалған еді. Міржақып Дулатұлының 1921 жылы «Шынын айтқанда, күні кеше бәріміз де ұлтшыл емес пе едік? Қазақ оқығандарының ең әуелгі тобы ұлтшылдар емес пе еді?... «Мен әлімсақтан бері коммунист едім... мен 1905 жылдан бері партияда едім...» деушілердің ертегісі біздің құлағымызга кіріп те шықпайды. Ат сыры иесіне мәлім. Біз білмейтін қазақтың сыры жоқ! Ал ұлтшылдарымыз қанша еді? Шын ұлтшылдың өзі аз еді. Ұлтшыл еместердің көбі өзімшіл, дәреже құмар, парашыл, шағымшыл, зорлықшыл еді» [16], деген сөзі тура осы мезгілге тән болатын.

	М. Дулатұлының бұл пікірінің жалпы түркістандық шындыққа да сәйкес келетіндігін Мұхамеджан Тынышбайұлы да қуаттайды. Ол 1932 жылы ОГПУ тергеушілеріне берген жауабында кеңестік биліктің алғашқы жылдарына байланысты «Түркістан коммунистері осы сөздің мазмұнына лайық дәрежеде коммунистер болған жоқ еді, ол кезде коммунистердің бізден (яғни ұлтшылдардан, авт.) айырмашылығы да тым аз-тын, сондай-ақ олардың идеологиясы да біздің идеологиямыздан көп өзгеше емес-тін» [17], деген ойды айтады.

	Дегенмен, кеңестік билік біржола орныққаннан кейінгі уақытта ұлтшылдық идеологиясының ықпалы мүлдем тарыла түскендігі мәлім. Қазақстандағы және басқа Түркістан республикаларындағы социалистік құрылыс тәжірибесі көрсетіп бергендей, кеңестік билік өзінің алғашқы күндерінен-ақ ұлт зиялыларын «халықты ұлт деңгейіне көтеру» ісінен біржола ығыстырып тастаған болатын. Ұлт зиялылары жөніндегі өзінің еңбектерін 30-шы жылдары жазған М. Шоқай отанындағы мұндай жағдайдан хабардар ма еді? Деген сауалдың тууы әбден мүмкін.

	М. Шоқай, әрине, кеңестік Түркістандағы жергілікті ұлт зиялыларына қарсы жүргізіліп жатқан репрессиялық шараларды білді және ондай саясатқа қарсы өзінің шексіз наразылығын тез арада және тынымсыз білдіріп отырды. 1931 жылы ол өзінің басшылығымен Берлинде шығып тұрған «Яш Түркістан» журналының 15 санында «Ақ-Қызыл» деген мақаласын беріп, онда «большевиктер Түркістанда орыс үстемдігінің екінші бір дәуірін» бастап кетті, ендігі уақытта «біздің ана тіліміз ұлы орыстың рухани мәдениетін таратушы техникалық құралдың» рөлін ғана атқаратын болады» деген тұжырым жасайды.

	Міне осы мақаласында М. Шоқай кеңестік биліктің, мәдениет саласындағы саясатын бірнеше бағытта сынға алып, жергілікті мәдениеттің ірі тұлғалары – зиялылардың жағдайына тоқталады. Бұл ретте ең алдымен М. Шоқай сынына ұшыраған «түрі – ұлттық, мазмүны – пролетарлық» аталатын социалистік мәдениеттің іргелі принципі еді. Ол бұл қағиданы орыс емес халықтарды орыстандыру ісінде қолданылатын қулық-сұмдықтардың «жаңа формуласы» ретінде бағалады.

	«Асылында, – деп жазды ол, – халықтың рухани дүниесі (мәдениеті) біртүтас нәрсе. Оны «мазмұнға» және «формаға» бөлуге болмайды. Кез келген рухани мәдениет өзінің мазмұнымен айқындалады. Пушкин, Тургенев, Толстойлар жасаған «ұлы орыс тіліне» большевиктер өздері ғана табынып қалмастан, барлық империя халықтарын да бас июге үндеп отырғандықтарын айта келіп, ол «Пушкин дворяндар тобына жатады. Тургенев те қыруар мүлікке ие жоғарғы жікке тән болатын. Толстой болса асқан бай «граф» еді. Орыстың осы аттары аталған ақын-жазушылары жасаған ұлы әдебиеттің іші де, сырты да ұлттық болды. Онда пролетариаттың иісі де жоқ...» [18], – деп жазды ол.

	М. Шоқай сыны, уақыт көрсетіп бергендей кеңестік биліктің мәдениет саласындағы саясатының дәл жүрегіне атылған оқтай болатын. Ол осы мақаласында өзінен бұрын да, сондай-ақ кейін де ешкім терең бойлап аша алмаған кеңестік ұлт саясатының ең басты қайшылығын көрсетіп береді. «Ленин бір кезде, – деп жазды ол – кейбір коммунистерді шалғамға теңеп, «сырты ғана қызыл, іші – аппақ деген болатын. Енді, міне, ұлт мәселесінің шешілуінде лениндік жүйенің өзі шалғамта ұқсап қалды. Ол сырттай қарағанда «төңкерісшіл», – «интернационалистшіл», ал іші бүкілдей аппақ.

	Бұрын орыс патшасы ақ патшаға теңелгені бәріміздің есімізде болса керек.

	Орыс патшасының «ақтығы» оның қара саясатымен оралған болатын. Ал бүгінгі большевик орыстардың «ақтығы» қызыл бояумен боялған... Өзгешелігі осы ғана» [19].

	М. Шоқай сыны толық негіздері әрі әділ сын болатын. Кеңестік Түркістан мен Қазақстанда жаңа билік орнай салысымен-ақ ұлт-азаттық идеологиясы ұстанымындағы зиялылар саясат кеңістігінен ғана ығыстырылған жоқ, сонымен бірге олардың еркін шығармашылық қызметіне де шектеу қойылды. Қазақстанда билікке Ф.И. Голощекин келген сәттен бастап алаштық зиялылар ашықтан-ашық саяси қудалауға алына бастады.

	Міне осы саяси жағдайдан жақсы хабардар М. Шоқай «Яш Түркістан» арқылы кеңестік биліктің бүл саясатын әшкерелеп, өз мақалаларын үзіліссіз жариялаумен болды. Бұл ретте М. Шоқай үні сол тарихи кезеңде әділдікке ашық түрде араша түскен жалғыз үн болатын.

	Кеңестік биліктің рухани мәдениет саласында Түркістанда орыс мәдениеті құндылықтарын орнықтыру ісіне алаңсыз кірісіп кеткендігін, сондай-ақ бұл саясатқа қарсы тұра алатын жалғыз күш жергілікті ұлт зиялыларының жағдайына тоқталып, ол «Ал біздің Түркістанда ұлттық тілімізді байытуға, дамытуға қабілетті ақын-жазушыларымыздың қол-аяғын байлап-матап, ауыздарын аша алмас етіп қойды. Оларды Мәскеудің «түрі-ұлттық, мазмұны-пролетарлық» тұжырымдамасымен келіспегені үшін солай етті.

	Мәселен, Ахмет Байтұрсын мен Шолпан7 – ұлттық әдебиетіміздің ең үздік тұлғалары. Олардың шығармаларынан біз орыс тепкісінде қысым көрген тіліміз бен мәдениетіміздің өлмес, өшпес өміршең қуатын көреміз», – деген тұжырым жасай отырып, оның артын ала «Қазір Ахмет пен Шолпандар қайда жүр? Олар неге қуғын-сүргінге ұшырады? Орыс әдебиеті мен рухани мәдениетіне қатысты дүниелердің бәрі Пушкин, Тургенев, Толстойсыз шығарылмайды. Ал біздің халқымыз өзінің Байтұрсыны мен Шолпандарын неге оқи алмай отыр? – деген сауал тастап, оған «Оның себептері Мәскеу «социализмі мен кеңестік интернационализмнің» талаптарында жатыр» [20], – деген өз жауабын берді.

	Бұл ретте де М. Шоқай ешнәрсені асыра айтқан жоқ, орыс отаршылдығына қарсылық көрсетіп, ұлт-азаттық идеологиясын ұстанған түркістандық зиялылар мұрасы кеңестік билік тарих сахнасынан бір-жола кеткенге дейін өз халқының қолына берілген жоқ. Түркістандағы жергілікті ұлттілдеріндегімектепбағдарламасыменорыстілдімект еп бағдарламасының айырмашылығы да осы арада байқалатын. Орыс тілді мектептерде жоғарыда аталған ұлы орыс классиктерінің шығармалары еркін әрі тереңдетілген түрде оқытылатын болса, қазақ, өзбек және басқа жергілікті ұлт тіліндегі мектептерде А. Байтұрсынұлы, Шолпан және басқа ұлтшыл ақын-жазушылардың шығармалары мүлдем ауызға алынбады. Егер ауызға алынса, тек жағымсыз мағынада ғана айтылуға тиіс болды.

	«Сырттай қызыл, іштей ақ» шалғам түсті кеңестік билік қазақ және басқа Түркістан халықтарын орыстандыру саясатына осылайшы жол ашуға тырысты.

	М. Шоқай орыс емес ұлттарды орыстандыру ұстанымында тұрған кеңестік билік жағдайында ұлт зиялыларын, әрине, «көзсіз ерлік» жасауға шақырмағандығы түсінікті. Өмірінің соңына қарай ол кеңестік биліктің тез арада күрес алаңынан кете қоймайтындығын жақсы білген де еді. Сондықтан да ол отандастарын тәуелсіздік үшін ауыр да ұзақ күреске даяр болуға үндеумен болды және бұл мақсатқа жетуді жас ұрпаққа қажет мазмұнда тәрбие беру ісімен байланыстырды.

	Міне осы арада кезінде М. Шоқай еңбектерінде айтылған мынадай бір мәселеге назар аударған жөн. Ол аталған «Ұлттық зиялы» атты мақаласында зиялылар қатарының ұлғайып келе жатқанын және зиялыларды даярлау ісінің үш ортада жүріп жатқандығына тоқталып, ұлттың болашағын осы түрлі ортада даярланып жатқан жастардың ұстанымының ортақ ұлттық мүдде төңірегіне тоғысуымен байланыстырды. Ол қандай орталар еді?

	Бірінші орта – атамекен. М. Шоқай мұнда тәрбие жұмысында басымдылық «ұлттық рухқа» емес, «таптық» және «интернационалдық» көзқарасқа беріліп отырғандығына көңіл аударады. Соған қарамастан, оның пікірінше, атамекенде жастарды ұлттық рухта тәрбиелеу ісіне зор мән беретін зиялылар да аз емес. Олай болса, осы ұстанымдағы зиялылар ісіне саналы әрі мақсатты түрде қолдау көрсетіп отыру ләзім. Екінші орта – бұл Түркия. М. Шоқай Мұстафа Кемал реформаларының нәтижелі болуын «батыс білімін» «шығыс рухымен» сәтті ұштастыра алу әрекетімен байланыстырды. Сондықтан да М. Шоқай Түркияда даярлықтан өтіп жатқан болашақ түркістандық зиялыларды осы тәжірибені өз елінде үйлесімді қолдану жолдарын қарастыруға үндеді. Үшінші орта – бұл батыс елдері, солардың бірі Алмания (Германия). М. Шоқай пікірінше батыс елдерінде білім алып жатқан жастардың бәрі бірдей орыстанып кеткендер емес, олардың басым бөлігі ұлттық рухпен сусындаған қабілетті жастар. Олар ұлттық мұратқа қызмет ету жолында тұр. Олай болса осы ұстанымдағы жастармен мақсатты жұмыс жүргізу, сөйтіп олардың батыстық білімін ұлт мүддесін қызметке қою күн тәртібінде тұрған іске айналуға тиіс.

	М. Шоқай пікірінше, осы үш ортада білім алып жүрген жастардың «бәрі де «ұлттық зиялы» санатына әбден лайық». Ұлт оларға үміт артуға тиіс, сондай-ақ ол үміттің мән-маңызын ең алдымен ұлттың өзі терең сезініп, түсінуге тиіс, ондай болмаған күнде «өміріміз бен қызметіміздің мағынасы қалмаған болар еді» [21], – деп жазды ол.

	Сонымен, Мұстафа Шоқай мұрасында «зиялылық» немесе «ұлт зиялысы» тақырыбының алатын орны ерекше. Қайраткердің зиялылардың басты міндеті «халқын ұлт деңгейіне көтеру» деген тұжырымы бүгінгі уақытта да өз өзектілігін жойған жоқ. Өткен ғасырдың 30-шы жылдары жасалған бүл тұжырымды біз бүгін қандай тұрғыдан түсінгеніміз жөн? Біз XX ғасырда ұлы державалық күштермен идеологиялық күресте бір емес, бірнеше мәрте жеңіліс таптық. Мұны жасырудың қажеті бола қоймас. Сол жеңілістердің ең зоры, әрине, 1917 жылғы желтоқсандағы Алаш автономиясы аталған ұлттық мемлекеттік үшін күресте Алаш зиялыларына тиесілі қолдау көрсете алмағандығымыз.

	М. Шоқайдың «халқын ұлт деңгейіне көтеру» зиялылардың міндеті деген тұжырымы мемлекеттік тәуелсіздікке қол жеткен уақытта жаңа сипат алған идеологиялық күрес жағдайында өз күшін жойған жоқ. Ұлт зиялысы үшін мемлекеттік тәуелсіздікті жақтаушы әрі оны нығайта түсу жолында тұрған күштерді қолдау негізгі міндет болып қала береді.



	ЕСКЕРТУЛЕР



	1 Мұстафа Шоқай. Таңдамалы. 1 Т., А. 1998, 174-179, 198-202, 426-429,429-431 66.

	2 Мустафа Чокаев. Отрывки из воспоминаний о 1917 г. Токио-Москва, 2001, С. 53.

	3 Қазақ тілінің түсіндірме сөздігі. А., 1979, 4 Т. 394 б.

	4 Ю. Левода. Интеллигенция // 50/50. Опыт словаря нового мышления. М., 1989. 1296.

	5 М. Шоқай. Таңдамалы. IT. 176 б.

	6 Сонда, 174-175 бб.

	7 Сонда, 176 б.

	8 Сонда, 175-176 66.

	9 Ч. Валиханов. Собр. соч. в пяти томах. А., 1985. Т. 5. С. 152.

	10 Шоқан өмірін жақыннан білген А.К. Гейне өз естелігінде «Начался ряд оскорблений и придирок, уложивших Чокана в настоящем году в гроб» деп жазды // Қараңыз: А.К. Гейнс. Из дневника 1865 г. В кн. Ч. Валиханов.

	11 Собр. соч. в пяти томах. Т. 5. С. 257.

	12 М. Шоқай. Таңдамалы. 1. Т. 177 б.

	13 Сонда, 486 б.

	14 Сонда, 178 б.

	15 Дж. Неру «Индияны ашу» атты еңбегінде осы тарихи мезгілге байланысты «Ұлтшылдық Азияда нағыз үстем күшке айналган еді» деп жазды // Қараңыз: Дж. Нepy. Открытие Индии. Книга вторая. М., 1989. С. 111.

	16 Алаш қозғалысы. Құжаттар мен материалдар жинағы. 1 Т. А., 2004, 86-91 бб.

	17 М. Дулатұлы. Бес томдық шығармалар жинағы. 3 Т. А., 2003, 56-57 бб.

	18 ҚР ҰҚК мұрағаты, 2370 іс, 4 Т. 975 б.

	19 М. Шоқай. Аталған еңбек, 152-153 бб.

	20 Сонда, 154-155 бб.

	21 Сонда, 154 б.





2.8 АХМЕТ БАЙТҰРСЫНҰЛЫ: ҰЛЫДЕРЖАВАЛЫҚ ҰСТАНЫМДАҒЫ ҮКІМЕТКЕ АЙТЫЛҒАН СЫН




	Соңғы жылдары дәстүрлі тарих ғылымының барған сайын саясаттана түсуі байқалады. Бұл үрдіс, мәселен, Мәскеудегі РОССПЭН баспасы арқылы жарық көрген көптомдық «Сталинизм тарихы» сериясынан да көрініс тапты. Осы ретте XX ғасырдағы Қазақстан тарихына қатысы бар «Государство наций: Империя и национальное строительство в эпоху Ленина и Сталина» атты жинаққа және америкалық автор Терри Мартиннің «Империя «положительной деятельности». Нации и национализм в СССР. 1923-1939» [1] монографиялық еңбегіне көңіл аудармау мүмкін емес.

	Жинақта жариялаған мақаласында және көлемді монографиялық зерттеуінде Гарвард университетінің профессоры Т.Мартин «Кеңестер Одағын әлемдегі ең алғашқы жағымды қызмет империясы» ретінде бағалап, Ресей еуропалық көпұлтты мемлекеттердің арасынан бірінші болып «бас көтере бастаған ұлтшылдыққа (империя құрамындағы кіші ұлттардың ұлтшылдығын айтып отыр – авт.) қарсылық көрсетті», сондай-ақ оның одан ары өріс алуына жол бермеу үшін «орыс емес азшылықтарға ұлттық санасын дамытуға қолдау жасап, олардың біразына жалпыұлттық мемлекеттілікке тән институционалдық ошақтарды құрып берді» деген тұжырым жасайды. Оның пікірінше И. Сталин 1923-1932 жылдар аралығында Кеңестер Одағының ұлт саясатын басқару ісінде «басты қауіп ұстанымын» басшылыққа алған. Т.Мартинге Кеңестер Одағын оның құрамындағы шығыс, мұсылман халықтары тарихында жарылқаушы мемлекет рөлінде көрсету ұнайды, сондай-ақ мұндай ұстанымның оның ғылыми объективті ізденісінен гөрі, субъективті саяси мүддесіне жақындығы байқалады [2]. Т.Мартин мұндай тұжырымға келген жалғыз зерттеуші емес. Соңғы жылдары мұндай пікір батыс және Ресей зерттеушілері арасында қолдаушыларын табуда. Қазақстан тарихына байланысты мұндай тұжырым жөнінде не айтуға болады?

	Қойылған мәселе тым ауқымды, ал оған қысқа көлемде егжей-тегжейлі жауап беру мүмкін болмағандықтан, біз бұл тақырыпқа кеңестік империяның бастапқы жылдарына байланысты талдау жасап көрейік. Бүкіл империя көлемін қамтыған азаматтық соғыс жағдайында 1919 жылдың көктемінде Кеңес үкметінің басшылығымен келіссөз жүргізу үшін Мәскеуге қызыл комиссар Әліби Жангелдинмен бірге қазақ ұлт-азаттық қозғалысы басшыларының бірі Ахмет Байтұрсынұлы аттанды. Осы мезгілден бастап Қазақ Кеңестік автономиялық билігі орнағанға дейінгі (1920) уақытта А. Байтұрсынұлы Мәскеудегі орталық билік алдында қазақ азаттық қозғалысы ұстанымын білдіруші саяси тұлға міндетін атқарды. Оның 1920 жылы В.И. Лениннің атына жолдаған хаттарын осы тұрғыдан ғана тура түсінуге болады. Өмірде орын алған оқиғалардың маңыздылығын ескеріп бұл тарихи кезеңнің ерекшеліктеріне қысқаша болса да тоқталып өтейік.

	Бұл кезең (1919-1920 ж.ж.) Кеңестік жоғарғы билік пен қазақ ұлт-азаттық қозғалысы басшыларының алғаш рет бетпе-бет келіп, мемлекеттік құрылыс мәселесінде өздерінің ұстанымын анықтау сәті болды, сондай-ақ бұл кездесу нені байқатты? Қазақ ұлт-азаттық қозғалысы жаңа қалыптасқан саяси жағдайда өзінің толық табиғи тарихи арнасында, яғни өзін-өзі билеу құқына қол жеткізу (национальное самоопределение – авт.), сол арқылы қорланып қалған ішкі әлеуметтік-саяси мәселелерін шешу әрекетіне көшу платформасында тұрғандығын анық көрсетті. Ал марксистік теорияға сүйенген Советтік басшылық империя кұрамындағы ұлттардың өзін-өзі билеу мәселесінде революциялық империялық диктат (қазақша «революциялық зорлау»-авт.), яғни ұлттық азшылықтарға өздеріне қолайлы билік жүйесін қалыптастыруға мүмкіндік беру орнына советтік билік жүйесін күштеп енгізу ұстанымында тұрғандығын бүкпесіз ашық аңғартты. Сәл кейінгі уақытта бұл ұстаным советтік ғылымда «капиталистік емес жол» концепциясы түрінде негізделді.

	Осы тарихи мезгілге тиесілі тарихи фактілерге сүйеніп аталған ұстанымдарды талдауға алып көрейік. Жаңадан билікке келген большевиктер партиясының ұлт мәселесінде өмірлік шындыққа негізделген нақты бағдарламасы болған емес. Большевиктер партиясының басшылары пролетариат диктатурасы әлеуметтік теңсіздіктің кез-келген көрінісіне карсы, сондықтан да осы ұстанымға сәйкес ол ұлт мәселесін бірден және түбегейлі шешетін болады деп түсіндірді. Ия, рас, олар отарлық тәуелділіктегі елдердің өз еркіндігі үшін күресін заңды да табиғи кұбылыс ретінде мойындады. Сонымен бірге большевиктер партиясы империяның Қазақстан сияқты шет аймақтарындағы азаттық қозғалыстарға бар болғаны метрополиядағы пролетарлық революцияның қосымша күш қоры (резерві) ретінде қарады. Жаңа биліктің ұлт мәселесі бойынша бас теоретигі және комиссары И.Сталин өзінің белгілі «Ленинизм негіздері жөнінде» атты лекциясында ұлттардың құқығы туралы мәселе «оқшау және дербес мәнге ие мәселе емес, пролетарлық революция туралы мәселенің бөлігі, яғни бүтінге тәуелді және өзіне осы бүтін тұрғысынан қарауды талап етеді» [3], – деп көрсетті.

	И.Сталин өз ретінде В.И. Лениннің «демократияның кейбір талаптары, соның ішінде өзін-өзі билеу мәселесі шексіз нәрсе емес, бар болғаны әлемдік жалпыдемократиялық (қазіргі: жалпысоциалистік) қозғалыстың бөлігі ғана, мүмкін, кейбір нақты жағдайларда бүл бөліктің жалпыға қайшы келуі ықтимал, ондай жағдайда бөліктің талабы орындалмақ емес», – деген тұжырымына сілтеме жасайды.

	Басқаша айтқанда, большевизмнің теориялық негізін қалаушылар үлт-азаттық қозғалыстарды әлемдік революциялық процестің бөлігі, сондай-ақ оған тәуелді резервтік күш ретінде қарастырды. Яғни олар пролетарлық революцияның әлемдік деңгейде жеңіске жетуін отар елдердің өз тәуелсіздігін алуының алғышарты ретінде түсіндірді.

	Ал енді Совет үкіметі басшыларының бұл ұстанымына байланысты қазақ ұлт-азаттық қозғалысы жетекшілері қандай көзқараста болды? Мәскеуге 1919 жылдың көктемінде келген А.Байтұрсынұлы Кеңес ұкіметінің басшысы В.И. Ленинмен және ұлт істері бойынша комиссар И.Сталинмен келіссөздер жүргізіп, соның нәтижесінде ақгвардияшылардан қол үзген алаштықтарға кешірім (амнистия) жарияланып [4], сондай-ақ осы жылдың 10 шілдесінде В.И. Ленин «Қырғыз (қазақавт.) өлкесін басқаратын революциялық комитет жөніндегі уақытша ережеге» қол қояды.

	1919 жылдың сәуір айынан бастап шілде айының алғашқы күндеріне дейін Мәскеуде Ұлт істері бойынша комиссариаттың Қазақ бөлімінде қызметте болып, ал осы жылдың шілдесінен бастап Қазақ Революциялық Комитеті төрағасының орынбасары қызметін атқарған А.Байтұрсынұлы үшін жауабы жоқ сұраулар аз емес-тін. Солардьщ бірі, мүмкін ең негізгісі – ол жаңа Советтік биліктің қазақ сияқты ұлттардың пісуі жеткен қоғамдық мәселелерін шешуге байланысты белгілі бір бағдарламалық ұстанымының жоқ екендігі еді. Билікке келген большевиктер партиясының ұлт мәселесінде «ұлттар өзін-өзі билеуге құқылы!» сияқты ұраннан басқа белгілі бір бағдарламалық ұстанымының жоқ болғандығын Т.Мартин сияқты батыстық зерттеушілердің өздері де мойындайды [5].

	Кеңес үкіметінің ұлт мәселесінде бағдарламалық ұстанымының жоқ екендігін сырттай емес, Мәскеудегі ұлт істері бойынша комиссариат аппаратының жұмысына және Қазақ революциялық комитеті қызметіне тікелей араласа жүріп байкаған А.Байтұрсынұлы 1920 жылы 17 мамырда В.И. Ленинге жолдаған хатында: «1) Қазак өлкесін басқаруға қойылған орталықтың өкілінің белгілі бір ұстанымы болған емес, соның салдарынан нақты жұмыс жоспары да жоқ; мұндай жағдайды орталықтың өзінің «Ресей халықтарының құқық декларациясы мен РК(б)П бағдарламасындағы принциптік нұсқауларынан басқа Қазақ өлкесінің әлеуметтік өмірінің ерекшеліктерін есепке алған қазақ мәселесіне қатысты нақты көзқарасының жоқтығымен түсіндіруге болады және 2) орталық өкілдері мен жергілікті халықтың арасында өзара сенім де болған жоқ» [6], – деп көрсетті.

	А.Байтұрсынұлы хатында Орталық биліктің қазақ мәселесіне байланысты қызметіндегі кемшіліктерді көрсетіп сынаумен шектелмей, күрделі жағдайдан шығуға мүмкіндік беретін жолды да айтқан еді. Оның түсінігінде бұл жол ескі патшалық билік тұсында қазақ ұлтының мүддесі үшін күресте біршама тәжірибе жинап, халықтың сеніміне кірген ұлттық зиялылар тобын жаңа билікке қызметке тарту еді. «... Қазақтарда елдің сеніміне ие болған зиялылар тобы бар, – деп көрсетті ол, – олардың қателесуі немесе адасуы мүмкін, ал бірақ олар өз халқын саналы түрде ешқандай да жеке бас мүддесі және пайдасы үшін сатпайды» [7].

	Бұл, басқаша айтқанда, социалистік революцияның жетекшісі және Кеңестік биліктің негізін қалаушы В.И. Лениннен ұлттардың өзін-өзі билеуі туралы мәселені декларация түрінде қалдырмай, нақты шындыққа айналдыруга мумкіндік туғызуды талап етудің өзі еді. Яғни сөз бен істің арасындағы алшақтыққа жол бермеу, олардың тұтастығы туралы мәселенің қойылуы болатын.

	А.Байтұрсынұлының В.И. Ленинге жолданған келесі екі хаты маусым айына тиесілі. Бұл екі хат та В.И. Лениннің 1920 жылы III Коммунистік Интернационалдың II съезінде жасамақ болған «Первоначальный набросок тезисов по национальному и колониальному вопросам» атты баяндамасына орай жазылған. В.И. Ленин аталған тезистерін даярлап, осы жылдың 5 маусымында бірнеше партиялық және советтік қызметкерлерге таратып, олардан «өте қысқа көлемде (2-3 беттен артық емес) өз пікірлерін, түзетулерін немесе қосымшаларын, немесе нақты түсініктерін берулерін» өтінеді. Лениннің әсіресе, мынадай пункттер бойынша деп бөліп корсеткендерінің арасында «Башкирская и Татарская Республики. Киргизстан. Туркестан, его опыт» деген пунктте бар еді [8]. Бұл тезистерге байланысты жауап хаттың біріне А.Байтұрсынұлы озі жеке, ал екіншісіне түркістандық қайраткерлермен бірге қол қояды [9].

	А.Байтұрсынұлы өзі жеке қол қойған 4 пункттен тұратын хатында Ресей империясындағы ұлт-азаттық қозғалыстар мен орталық большевиктік биліктің ара қатынасына қатысты В.И. Лениннің тезистеріндегі тұжырымдармен үйлесе бермейтін өте маңызды пікірлер айтылып, тұжырымдар жасалынған [10] Сондықтан да ол хатқа бөлек тоқталған жөн.

	Бұл құжатта большевиктік басшылықтың ұстанымымен үйлеспейтін А.Байтұрсынұлының білдірген бірінші пікірі мынау: «Осы уақытқа дейін Еуропадағы капитализмнің күш алуына қызмет жасап келген Шығысқа ендігі уақытта Еуропадағы революцияны жасауға және оны күшейте түсу үшін пайдалануға болатын отар ретінде қарауға болмайды, ал оны еуропалық капитализм және империализм езгісінен азат ету коммунистік ұйымдардың дербес міндеті мен мақсаты болуға тиіс».

	Яғни, А.Байтұрсынұлының пікірінше, Коммунистік Интернационал, Кеңес үкіметі ұлт-азаттық қозғалыстарға бар болғаны әлемдік пролетарлық революцияның қосымша күш қоры (резерві) ретінде қараудан бас тартып, оларды дербес мәнге ие әлемдік қозғалыс ретінде мойындауға міндетті. Бұл, әрине мәселені мүлдем басқа негізде қарауға шақырған батыл ұсыныс болатын.

	Бұл хатта А.Байтұрсынұлы жасаған келесі тұжырым ол билікке келген коммунистік партияның шығыс елдеріне тән әлеуметтік жағдайдың ерекшелігін, күрделілігін және әртүрлілігін тура есепке ала отырып, соған лайықтап өз саясатын жүргізе алуы жөнінде. «РКП және Коминтерннің міндеті, – деп көрсетті А. Байтұрсынов өз хатында, – бұл қозғалыстың (ұлт-азаттық деп оқыңыз – авт.) доңғалағына кедергілер қою емес, керісінше оны бақылап және басқара отырып, мүмкін болғанша оған қолдау жасау, сөйтіп оның таза ұлттық немесе буржуазиялық сипат алып кетуіне жол бермеу». Басқаша айтқанда, коммунистік партиялар ұлт-азаттық қозғалыстардың таза ұлтшылдық немесе капиталистік сипат алып кетпеуіне ықпал жасағаны жөн.

	Ресейдегі революциялық өзгерістерден соң қалыптасқан жаңа жағдайда орталык билік пен орыс емес ұлттардың жаңадан құрылған өзін-өзі басқару, ұйымдарының өзара қатынасының шиеленісіп кетуі байқалды. Тіптен, анығырақ айтқанда, совет үкіметі жұмысшы, шаруа және солдат депутаттары кеңесінен басқа ұлттық негізде құрылған ұйымдарды мойындаудан үзілді-кесілді бас тартып, оларды күш қолдану арқылы таратып жіберуге көшті. 1917 жылғы Ақпан революциясы жеңісінің қазақ жеріндегі алғашқы нәтижесі, сондай-ақ қазақ елінің мемлекеттік тәуелсіздікке ұмтылысының көрінісі – бұл бүкіл қазақ облыстары мен уездерінде қазақтардың өздерін-өзі басқару органдары ретінде Қазақ Комитеттерінің өмірге келуі болды. Қазақ Комитеттері, біріншіден, халықтың және оның бастаушы саяси тобының мемлекеттік еркіндікке ұмтылысы жолындағы шығармашылық қызметінің жемісі болатын. Ақпан революциясынан соң қалыптасқан саяси жағдайда ол тек осындай қоғамдық ұйымдасу арқылы ғана өз мүддесін қорғай алатын еді. Екіншіден, қазақ саяси тобы Қазақ Комитеттеріне болашақ ұлттық мемлекеттік жүйенің алғашқы үлгісі, осы мұратқа жету жолындағы мақсатты әрекетінің бастапқы кезеңі есебінде қарады, сондықтан да олардың қалыптасуы мен қызметінің мазмұнына аса үлкен мән берді.

	Қазақ қоғамындағы табиғи өзгерістер толқынында және ұлт-зиялыларының мақсатты қызметінің нәтижесінде осы жылы өмірге келген құрылымдар Алаш партиясы мен Алашорда үкіметі еді. Алаш партиясы сол бір қиын-қыстау кезеңде қазақ ұлтының ортақ мақсат-мұраттарын білдіретін қоғамдық саяси ұйым ретінде өмірге келсе, Алашорда үкіметі қазақ жерінің тұтастығы мен қазақ ұлтының еркін дамуын қамтамасыз ете алатын мемлекеттік құрылым, яғни қазақ мемлекеттігін жаңғырту ісін белгілі бір арнаға салу міндетін атқаруға тиіс еді.

	Бүкіл империя көлеміндегі күрделі қоғамдық өмірді бір ғана тапаралық күрес тұрғысынан түсіндіріп, оны бір қалыпқа салу әрекетіне көшкен большевиктік билік Қазақ Комитеттерін советтерге, Алаш партиясын большевиктер партиясына, ал Алашорда үкіметін Кеңес үкіметіне балама құрылымдар ретінде қарастырып, ешқандай да өзара түсінісуге, ымыраға бармастан оларды «буржуазиялық құрылымдар» ретінде жою жолына түсті.

	Бұл, әрине, билік партиясы тарапынан көрсетілген революциялық тәкәппарлықтың нақты көрінісі болатын және ол ұлттық демократиялық күштер тарапынан нағыз зорлықтың көрінісі ретінде бағаланды. Міне осы жағдайға байланысты А.Байтұрсынұлы «билік құрушы ұлттың пролетарлық және соған жақын күштерінің» «ұлыдержавалық, бонапартистік» «менмендікпен және тәкаппарлықпен қанаудағы ұлттардың революциялық ұйымдарын» жоюына байланысты өзінің және серіктерінің шексіз наразылығын білдіріп, бұдан былай да шығыс республикаларының ішкі өміріне жөнсіз араласа беру жақсылыққа апармайтындығын ескертуі әбден орынды еді.

	Хат авторының астарлы ойын түсіну оны мұқият оқыған кісіге, әрине, қиынға түспейтін. Қазақ ұлт-азаттық қозғалысы басшыларының атынан айтылған осы және басқа пікірлерді Ресей революциясының көсемі түсінушілікпен қабыл алды ма? Жоқ. Бұл ретте В.И. Лениннің тезистеріне жауап ретінде жазылған екінші хат авторларының бірі Заки Валиди Тоғанның естелігінде айтылған мына жолдарға назар аударған артық емес: «Лениннің шығармалар жинағында жарияланған бұл тезистер 12 баптан тұратын. Біз оларды түркістандық жолдастарымызбен бірге оқыдық ... Араға екі күн салып мен оған өз ойларымды еркін тезистер түрінде жазып жеткіздім», – деп көрсетіп, мынадай тұжырымға келеді: «Ол біздің көзқарасымызды қабылдауға ниетті емес-тін. Бұрынғы отар елдерде олар енді тек орыс пролетариатына ғана сенетін болады, ал бізге сенім деңгейі олардың басшыларын тыңдап, айтқандарын бұлжытпай орындап отыруымызға байланысты, сондай-ақ социализм Ресейде және әлемде біржола орныққанда ғана бізге сенуге болады. Соған дейін Шығысты метрополия пролетариаты басқаратын болады ... Мен бұл пікірді өз құлағыммен естідім» [11].

	Кеңестік орталық биліктің біз қарап отырған мезгілде Қазақстанда жүргізген саясатында А. Байтұрсынов қабылдай алмаған, соған байланысты қарсылық та көрсеткен келесі мәселе, әрине, ол кадр мәселесі еді. Жаңа орнаған Кеңес үкіметі бастапқы 1-2 айда сол уақытқа дейін империялық кеңістікте өзін толық танытып үлгірген қазақ ұлт-азаттық қозғалысы басшыларымен өзара бәтуаға келуге ынта танытқандай болғанымен көп ұзамай-ақ бұл саясатынан жеңіл түрде бас тартып, белгілі дәрежеде, ұлттык қозғалыстан шалғай тұрған, тіптен оған қарсы әрекеттерімен көзге түскен түскен күмәнды тұлғалармен ымыраға келіп, оларды жоғары билік орындарына қызыметке тартуы еді.

	Бұл ретте ең алдымен ауызға ілінер тұлға, әрине Әліби Жангелдин. Әліби Жангелдиннің кеңестік саясат сахнасына көтеріліп, танылуы 1917 жылға тиесілі. Бұл уақытқа дейін ол қазақ қоғамында белгілі бір қызметімен танылмаған, беймәлім адам еді. Қазақ қоғамы арасында көзге түсуге тырысқан жеке тұлғалар жөнінде мәліметтер беру ісінде мейлінше әділ болған. «Қазақ» газеті Ә.Жангелдин туралы да жазған. Сол жазғандарының бірінде (1917, қараша) [12]. Бөкейханов наурыз айында Петроград жұмысшы және солдат депутаттары советінің жіберуімен Бүкілресейлік Құрылтай жиналысына депутаттыққа тек социал-демократтардың өкілдерін ғана сайлауға үгіттеуге Торғай уезіне «миссионер» Ә.Жангелдиннің келгенін, бірақ оның бұл әрекетінен ештеңе шықпағандығын айтып, сайлау нәтижесінде Торғай уезі бойынша «1-нші нөмір Алаш партиясы 54 мың 978 дауыс, ал 3-нші нөмір социал-демократтардың 41 дауыс» ғана алғандағын жазды. Ал оның халық үшін атқарған ешқандай да ісінің жоқ екендігін баяндап, соған байланысты «жіберген адамы мынадай болды, ал сонда үкіметі қандай болғаны» деген ойды білдірді.

	«Қазақ» газеті және оның төңірегіне жиналған ұлт зиялыларымен ара қатынасы жағымсыз болған Ә.Жангелдин бұл көңіл-күйін бүкіл қазақ ұлт-азаттық қозғалысына байланысты байқатып отырды. 1918-1919 жылдары Кеңес үкметінің ұлт істері бойынша комиссары И. Сталинмен тығыз байланыста қызмет атқарған ол қазақ қоғамына алаш қайраткерлерінің ықпалын әлсірету мақсатында жаңа билікке алаштықтарға қарсы тұлғаларды тарту ұстанымында тұрды. Мәселен, ол кеңес өкіметінің Торғай облысы бойынша халық комиссары қызметіне кіріскендігі жөнінде И. Сталинге жолдаған телеграммасында «көмекшілік қызметке өзіме таныс және жергілікті тұрғындар» арасында еңбекші бұкараның мүддесін қорғаушы ретінде кең танымал Тунғачинді белгіледім, оны телеграф арқылы бекітуіңізді өтінемін», – деп жазды [13].

	1918 жылы 11 мамырда Ұлт істері бойынша Халық Комиссариаты жанынан қазақ бөлімін құру туралы шешім қабылданады. Мәскеудегі Кеңес үкіметі жанындағы қазақ өкілдігі міндетін атқарған бұл бөлімің меңгерушісі қызметіне Ә.Жангелдин тағы да өзінің пікірлес серігі Мұхамедияр Тұнғачинді ұсынып, Кремльде оның бұл ұсынысы қабыл алынды [14]

	Ал осы Ә.Жангелдин қамқорлығына алған М.Тұнғачин кім еді? 1888 жылы қазіргі Ақтөбе облысының Ырғыз қаласында өмірге келіп, 1905 жылы Қазан қаласындағы мұғалімдер семинариясын аяқтаған Мұхамедияр Хангерейұлы Тұнғачин 1917 жылғы революциялық өзгерістерге дейін ұзақ мерзім Орынбордағы татар және қазақ басылымдарының цензоры қызметінатқарып, ұлт-азаттық ұстанымындағы қазақ зиялыларына қарсы патшалық билікке қызмет жасаған адам ретінде танылған еді [15]. 1917 жылы 1-2 сәуір күндері Орынбор қаласында, болып өткен Торғай облыстық қазақ съезі оған қатынасуға келген М.Тұнғачинді М.Дулатұлының ұсынысы бойынша мәжілістен кетіреді. Кеңестік билік тұсында белсенділік танытқан М.Тұнғачин Ә.Жангелдиннің колдауымен түрлі басшылық қызметтерді атқарады.

	Кеңестік биліктің Қазақстандағы кадр саясатындағы дүдәмалдық жағдайлар кейінгі кезеңдерде де байқалды. Бұл фактілердің А.Байтұрсынұлы сияқты сезімтал тұлғаның саяси ұстанымы мен көзқарасына жағымсыз әсер еткені, әрине, түсінікті.

	Міне осы қысқа түрде баяндалған тарихи фактілерден сұранып тұрған тұжырымдарға көңіл аударайық. Біріншіден, В.И. Ленин бастаған большевиктер партиясы таптық партиялық мүддені тым біржақты ұстанғаны соншалық, қорланып қалған ұлттық мәселелерді кейінге ысырып, оны социализм жеңісі жағдайында өзінен-өзі шешімін таба қоятын мәселе ретінде қарастырды. Ресей сияқты көпұлтты империя жағдайында саяси басшылықтың мұндай біржақты шешімге келуінің аз ұлттар үшін қаншалықты зардапты салдары болуы мүмкін екендігін большевиктік лидерлер сол тарихи кезеңде тура түсіне алмады. Бұл жіберілген қателік И.Сталиннің жеке басшылығы тұсында бірнеше мәрте үлкейіп, орыс емес ұлттар үшін нағыз трагедияға айналды.

	Екіншіден, большевиктер партиясы бұрынғы патшалық билікті ұлт мәселесіндегі ұлыдержавалық саясаты үшін қаншама сынға алып, ол ұстанымнан кететіндігін мәлімдегенімен өздері де сол саясаттың шеңберінен шыға алмады. Кремльдегі басшылық советтік биліктің алғашқы күндерінен бастап-ақ Қазақстандағы басшылыққа ойлы, ұлт мәселесінде прогрестік көзқарастағы және берік ұстанымдағы тұлғаларды емес, керісінше Орталықтың курсын көз жұмып, бас шұлғып іске асыруға әзір қызметкерлерді іріктеп, соларды тартуды жөн санады. Басқаша айтқанда, Кремльдің жобасы бойынша Қазақстанда орнауға тиіс саяси жүйе, одақтық мүдделер мен жергілікті мүдделерді үйлестіруші міндетін емес, әрқашанда бірінші кезекте одақтық, ұлыдержавиялық курстың орындалуын қамтамасыз ететін жүйеге айналуға тиіс болды. Бұл жағдай ұлттың интеллектуалдық өсуіне жағымсыз әсер етпей қоймайтын еді. Міне осындай жағдайда Байтұрсынұлы басында В.И. Ленин тұрған большевиктер билігіне оның ұлт саясатындағы қателігін көрсетіп қарсы тұрды. Тарихи тұрғыдан алғанда бұл нағыз азаматтық әрекеттің және ұстанымның үлгісі еді.

	Сырттай қарағанда өз басына соншалықты әділ де биік тарихи жауапкершілікті жүктеген саяси күшке қарсы шығудың өзі де жеңіл емес-тін. Өйткені бұл мезгілде Еуропаның, тіптен әлемнің демократиялық күштері большевиктер күресіне еңбектің капиталға қарсы әділетті күресі есебінде үлкен үмітпен қарады. Шын мәнінде большевиктер революциясы Джон Рид айтқандай «әлемді дүр сілкіндірген» оқиға еді. Міне осы контексте алғанда Ә.Бөкейханов пен А.Байтұрсынұлы бастаған алаш зиялаларының большевиктер билігіне көрсеткен қарсылығын қандай мағынада түсінгеніміз жөн?

	Бұл ретте бізге мынадай тарихи жағдайға көңіл аудару тарихи ойдың міндеті көрінеді. Ең әуелде қазақ елі белгілі бір географиялық кеңестікте өз орнын анықтаған, тарихи жолы қалыптасқан күн – көріс шаруашылығы, мәдениеті, салт-дәстүрі бар, басқаша айтқанда өзін – өзі сыйлауға негіз боларлық құндылықтар жүйесіне ие ел болатын. Өзін өркениеттік дамудың жоғарғы сатысында тұрған күш ретінде сезінген (тарихи шындық солай болатын) патшалық Ресей гуманизм принциптерін тәрік етіп қазақ жерін еркін иемдену, ал оның өзін қанау жолына түсті. Ғасырлар бойы еркіндікте өмір сүріп келген халық ұлттық кемсіту мен қорлауды басынан кешірді, ел ретінде жоқ болып кету қауіпін ашық та анық сезіне бастады. Ресей билігінің Қазақ қоғамына байланысты 1867 жылы және 1891 жылы және басқа жылдары қабылдаған заңдық актілері қазақ халқын ең негізгі құндылықтарынан айырды. Қазақ халқы мешеу феодалдық қатынастар және отарлық езгі жағдайында өмір сүруге мәжбүр болды. Осындай жағдайда ұлт зиялылары бастаған азаттық үшін қозғалыс өмірге келді. 1917 жылға дейін-ақ қазақ топырағында ұлт тарихындағы тұңғыш интеллектуалдық қозғалыстың теориялық негізі, мақсаты, бағыт-бағдары сондай-ақ бастаушы тұлғалары айқындалып қалған еді. Қазақ жерінде қалыптасқан бұл азаматтық қозғалыс Ресейдің ішкі өңірлеріндегі революциялық қозғалыстан мазмұндық тұрғыдан айырмашылығы бар-тын. Егер солшыл партиялар бастаған ресейлік революциялық қозғалыс таптық мүдделерді негізге алса, қазақ азаттық қозғалысы жалпы ұлттық мүдделерді ту етіп көтерді. Басқаша айтқанда, қазақ азаттық қозғалысы қазақ жерінің тұтастығын сақтау, қазақ қоғамында экономикалық және мәдени-ағартушылық шараларды іске асыру сияқты міндеттерге басымдылық берді. Соған байланысты қозғалыс басшылары революциялық әдіс-құралдар мен шараларды қабыл алған жоқ.

	В.И. Ленин бастаған большевиктер билігі қазақ азаттық қозғалысының өмірлік қажеттіліктен туған мұндай табиғи ерекшеліктерін мойындаудан бас тартты. Олар біріншіден, қазақ қоғамына күштеп тап күресі идеясын таңды, қазақ қоғамын таптық негізде жіктерге бөлді, сол арқылы империялық үстемдікке қарсы көтерілген жалпыұлттық күресті әлсіретті, екіншіден, қазақ қоғамының экономикалық және әлеуметтік мәселелерін шешу ісінде революциялық әдіс-құралдарға басымдылықберді. Осының бәрі революциялық тәкаппарлықтың, жаңаимпериялық зорлықтың көрінісі болатын.

	Империя көлемінде қалыптасқан осындай жағдайда Ә.Бөкейханов, А.Байтұрсынұлы және Т.Рысқұлұлы бастаған ұлттық басқарушы топтың ұлттық азшылықтардың қоғамдық өміріне қатысты ұсыныстары бұл халықтардың этникалық ерекшеліктері мен құндылықтарын шайылып кетуден сақтау, қазақ халқының дара тұлғалық сипатына араша түсу әрекеті болатын. Өйткені қазақ саяси тобы бір ақиқатты жақсы түсініп, оны берік ұстанды. Кез келген ұлттың нәтижелі өсіп-өнуі бірінші кезекте сол тарихи мезгілдегі оның ішкі сұраныстарын қанағаттандырудан, сондай-ақ осы жолдағы кедергілерді жойып, ұлттың ішкі потенциалының (мүмкіндіктерінің) ашылуына жағдай туғызудан басталмақ. Ал ұлттың заман талабына сай ішкі сұраныстары мен мұқтаждықтарын анықтау бұл оның интеллектуалдық күштерінің қызметіне тәуелді, ең алдымен солар арқылы жүретін процесс. Мұндай жағдайды мойындамаған және оны есепке алмған шешімдердің дұрыс нәтиже беруі өте даулы. Жарайды, бұл жағдайлардың бәрі де империя құрамындағы үлкенді-кішілі халықтардың өмірінде көрініс тапты делік. Дегенмен, большевиктер билігі жасаған қиянаттың мынадай екі көрінісі қазақ халқы ешуақытта ұмыта алмайды. Олар біріншіден, жиырмасыншы ғасыр басында патшалық саяси жүйе және ішкі феодалдық мешеулікпен күрес барысында қуатты серпін алған қазақ ағартушылығы қоғамдық процесс ретінде өзінің табиғи арнасында еркін өріс ала алмай, бастапқы кезеңінде-ақ шектеуге ұшырады. Қазақ ағартушылығының төл құжаты орнында жүрген «Оян қазақ!», «Қырық мысал», «Маса» сияқты кітаптарға цензуралық тиым салынды, «Қазақ», «Бірлік туы», «Сарыарқа» сияқты басылымдардың еркін жарық көруі қауіпті деп танылды, ұлттық ағартушылық ұстанымындағы зиялылар саяси қуғын-сүргінге ұшырады. Сөйтіп қазақ ағартушылығының ең соңғы және ең маңызды кезеңі бар болғаны 10-15 жылға ғана созылды. Бұл жағдайдың ұлттық сананың өсуіне, ұлттың даму процесіне теріс, жағымсыз әсері болды. Империялық билік қазақ мәдениетін өз тамыры бар тәуелсіз де еркін қуатты мәдениеттен әлсіз де көшірме мәдениетке айналдыруға көп күш жұмсады. Қорыта айтқанда, қазақ ағартушылығы басқа елдердегідей барлық даму сатысынан еркін жүріп өтіп, ұлттық мінез бен болмыстың жаңа сапаға өтуін қамтамасыз ету мүмкіндігінен айырылды. Билік тарапынан тура осындай шектеу және құғын-сүргінге қазақ ұлтшылдығы да ұшырады. Большевиктік идеология қорғаныстық мазмұнындағы қазақ ұлтшылдығын, агрессивті прогреске қарсы ұстанымдағы көзқарас есебінде көрсетті. Халықтар достығы және интернационализмді негізгі ұраны ретінде көтерген билік, шын мәнінде өмірде пәрменді орыстандыру саясатын жүргізді. Бар болғаны 20-30 жылдың ішінде ғана бірнеше мәрте сұрапыл аштықты (1921-22, 1931-33) екі бірдей зиялылар және саясаткерлер буынын жұтқан саяси репрессияны, азамат соғысы мен фашизмге қарсы соғыстарды, қуатты орыстандыру процесін басынан өткізген қазақ қоғамы терең рухани күйзелістерден соң өрдер мінезді, азатшыл халықтан жасық та жалтақ, жетекшіл халыққа айналды.

	Ең негізгісі ХХ ғасыр басында барлық Азия елдерінде көрініс тапқан ұлтшылдық идеясы қазақ қоғамында өзінің табиғи сөресі – ұлттық мемлекеттік құрумен аяқталған жоқ. Қазақ азаттық қозғалысын теориялық тұрғыдан негіздеп, саяси күрес сахнасына алып щыққан мемлекетшіл тұлғалар түгелдей «буржуазиялық ұлтшылдар» немесе жапон, неміс агенттері ретінде саяси репрессия құрбаны болды. Басқаша айтқанда, өмірлік негізі бар толық табиғи құбылыс қазақ ұлтшылдығы саяси қозғалыс ретінде өзінің көздеген мұраты ұлттық мемлекеттілікті жаңғырту ісіне қол жеткізе алмады. Мұндай финалды қоғамнан жеткілікті белсенді қолдау таба алмаған қазақ азаттық қозғалысының әлсіздігі ретінде қарастыру мәселенің басқа екінші қырына яғни социалистік идеяға берілгендей сыңай танытқан большевиктік басшылықтың түптеп келгенде империялық биліктен бас тарта алмағандығына жете назар аудармағандық болар еді. Ғасыр соңында кеңестік империяның ыдырауы мұндай тұжырымға негіздің жеткілікті екендігінің айғағы. Ұлтаралық теңдікті сөз жүзінде емес шынайы өмірде жалпыадамзаттық гуманизм тұрғысынан шеше алмаған билік ертелі-кеш өзін ыдыраудан сақтап қалуы мүмкін емес-тін.



	ЕСКЕРТУЛЕР



	1 Государство наций: Империя и национальное строительство в эпоху Ленина и Сталина. – М., 2011. – С.88-116; Мартин Терди. Империя «положительной деятельности». Нации и национализм в СССР. 1923-1939. – М., 2011. – С. 855.

	2 Мартин Т. Империя «положительной деятельности». Нации и национализм в СССР. 1923-1939. – М., 2011. – С. 855

	3 Сталин И. Вопросы ленинизма. Издание одиннадцатое. – М., 1947. – С. 47-48

	4 ҚРОММ., 1023-қор, 1-тізбе, 1-іс, 110-111 пп; Ахметова Л.С.,/Григорьев В.К., Шойкин Г.Н. Алихан Букейханов – поиск ориентиров. Ахмет Байтурсыно – главное – обретение государственности. Турар Рыскулов – яркий политик советскоп Востока. Учебное пособие. – Астана, 2008, – С.94

	5 Мартин Т. Аталған кітап, 11 б.

	6 Сонда, 60-61 б.б.

	7 Алаш қозғалысы. Движение Алаш. Сборник документов и материалов. 3 том, 1 кітап. – Алматы, 2007, – 59 б.

	8 Ленин В.И. полн.собр.соч., Т.41, – С. 161-168

	9 Алаш қозғалысы. Движение Алаш…, 65-73 б.б.

	10 А.БайтұрсынұлыныңIIIКоммунистікИнтернационалдың екіншіконгресіне қатысқандығы туралы дерек бар. Мәселен, педагог С.Жәкеев «А.Байтұрсынов III Коминтерн конгресінде» атты мақаласында конгрестің «стенографиялық есебі мен протоколын қарап шыққанымда делегаттар тізімінде Байтұрсыновтың фамилиясын кезіктірдім. Демек қадірлі азаматымыз Ахмет Байтұрсынов III Коммунистік Интернационалдың Екінші конгресіне Россия Коммунистік партиясы құрамында делегат болып қатысқан» – деген тұжырым жасайды // Алматы ақшамы, 1991, 24 маусым.

	11 Заки Валиди Тоган. Воспоминания. – М., 1997, – С.257.

	12 Бөкейханов Ә. Шығармалар. А., 1994, 267 б.; Дулатұлы М. 5 т. шығ. жинағы – Алматы, 2003. 2т., 344-345 б.б.

	13 Победа великой Октябрьской Социалистической революции в Казахстане. 1917-1918г.г. Сборник документов и материалов. А., 1957, с. 195.

	14 Зиманов С, Даулетова С, Исмагулов М. Казахский отдел народного комиссариата по делам национальностей РСФСР. – А., 1975, – С. 78-80. ҚР Ұлттық Қауіпсіздік Комитетінің Алматы облысы және қаласы бойынша мұрағаты, №11020 іс, 1Т., 3,14-16 п.п:; Қойгелдиев М. аталған кітап, 302 б.

	15 Алаш Орда. Энциклопедия. – А., 2009. – 316 б.





2.9 СМАҒҰЛ СӘДУАҚАСОВ: «МЕН «КІШІ ОКТЯБРЬГЕ» ҚАРСЫМЫН!»




	Садуақасұлы Смағұл. Қазақстандағы кеңестік идеологияның бітіспес ең қауіпті де қаһарлы оппоненті. Қарсы алдынан тек момақан тобырды көргісі келген кеңестік билік өткен ғасырдың 20-30-шы жылдары «садуақасовшылдықты» шама-шарқынша оқшауландырып, «залалсыздандыруға» көп күш-жігерін жұмсады. Оның тұлғалық қасиеті мен ұстанымының тоталитарлық жүйеге аса үлкен жайсыздық туғызғандығын куәландыратын құжаттық материалдар түрлі мұрағат қорларында молынан сақталған. Олардың арасында түрлі мезгілдерде арнайы тапсырыспен жазылған анықтамалар да жеткілікті. Солардың бірінде С. Садуақасұлының саяси ұстанымына байланысты мынадай тұжырым жасалынған: «Ол (С. Садуақасұлы жөнінде – М. Қ.) Коммунистік партияның мүддесін өзіне жат нәрсе ретінде қабылдамады. Соны негізге ала отырып, сондай-ақ VI жалпықазақтық партия конференциясының және 15-нші партия съезінің шешімдеріне сәйкес Садуақасов БК(б)П қатарынан шығарылған деп санауға тиіспіз» [1].

	Негізгі арманына жете алмай, өмірден озып бара жатқанына іштей құсалы екендігін өзі де жасыра алмаған Смағұл Кремль ауруханасында әл үстінде жатқанда қөңілін сұрай келген бұрынғы қарсыласының «Қалайсын, ауру жаныңа батты-ау», – деген сөзіне: «Менің көңілім орнында, есіңде ме кезінде біздер жұлқысып жүрген жылдары сен маған «әлі-ақ соңыма көпмыңдаған адам ертіп «садуақасовшылдықты» жерлейтін боламын» деп даурыққан едің, енді міне соның да реті келіп қалған сияқты, жаназама даярлана беріңдер...» – деген жауап айтады. 1933 жылы 18 қазанда ОГПУ тарапынан тұтқынға алынған кеңес қайраткері Бекайдар Жантөреұлы Аралбаевтың тергеу материалдарынан: «1926 жылы Қызылордада өтетін Өлкелік партия Комитетінің Пленумында Голощекин ұсынған «Октябрмен ауыл үстінен жүріп өту» бағдарламасы талқыға түсетін болды. Соған байланысты сол кездегі Жер қатынастары бойынша халық Комиссары Әлібековтың үйінде басшы қызметкерлер қатынасқан құпия жиналыс өтті. Жиналыста «Октябрмен ауыл үстінен жүріп өту» ұранын қабылдатпауға байланысты нақты шаралар қарастырылды. Қазақ орталық Атқару Комитетінің төрағасы Мыңбаев осы жиынға мені шақыра отырып: «Бүгін Әлібековтың үйінде жиналамыз, Голощекин Қазақстанды қайыршы күйге түсірмек, соған байланысты шаралар белгілеуіміз қажет», – деді. Әлібеков үйінде Мыңбаев, Садуақасұлы, Жандосов, Әлібеков және Аралбаев (басқалары есімде жоқ) бас қосты, Голощекиннің ауылға байланысты ұсынған шараларына қарсы шығу жөнінде шешім қабылданды.

	Осы жиналыста Садуақасов қазақтың қазіргі жағдайында «Октябрмен ауыл үстінен жүгіріп өту» деген сөз жаңадан отарлаудан басқа ештеме де емес, Пленумда бұл ұстанымға қарсы сөйлеп, оның дұрыс емес екендігін дәлелдеуге тырысайық деген үгіт айтты.

	Садуақасов пен Мыңбаевтың жанұшыра қарсылық көрсетулеріне қарамастан, Пленум Голощекиннің ұсынысын қабылдады» (ҚР ҰҚК-нің мұрағаты, «Қазақ контрреволюциялық орталығының ісі», 35 п.»). Міне, бұл құжаттық материалдардан берілген шағын ғана үзінділерден Смағұл Садуақасұлының аққан жұлдыздай қысқа ғұмырында белсенді қызметі мен айқын ұстанымы арқылы өз замандастарын бейжай қалдырмағандығын байқауға болады. Сонымен, Смағұл Садуақасұлы кім еді, күрделі жиырмасыншы ғасырдағы қазақ тарихында оның алатын орны қандай болмақ? Міне осы және басқа сауалдарға тарихи дерек көздеріне сүйеніп жауап іздеп көрелік.

	Қалыптасу жылдары. Смағұл Садуақасұлы ХХ ғасырдың беташар 1900 жылы Ақмола губерниясы Шарлақ уезі Қараой болысы Жарқын ауылында (қазіргі Солтүстік Қазақстан облысы, Ұялы – Жарқын ауылы) орта дәулетті молда Садуақас Тұрабайұлының отбасында өмірге келеді. Сауатын ауыл молдасының алдында ашып, артын ала орыс-қазақ мектебінде, Омбыдағы ауыл шааруашылығы училищесінде, кооперация курсында оқиды. Мектепте, кооперация саласында, газетте түрлі қызметтер атқарады. Омбыдағы қазақ жастары құрған «Бірлік» және «Жас Азамат» қоғамдары жұмысына араласа жүріп, саясат ісіне тартылады. Бұл екі қоғам да өздерін Алаш партиясының жастар қанатына жатқызды. Кейін Смағұл «Жас Азаматқа» ұлтшыл жастар ұйымы ретінде кіна таққысы келгендерге «жүрегінің жалыны бар, кеудесінде адамшылықтың ұшқыны бар жігіт ұлтшыл болмай» тұра алмайды деп жауап берді.

	Жаңа билікпен арадағы алғашқы жанжал. С.Садуақасұлының қысқа, бірақ жалынды да мазмұнды ғұмырында ұстанған саяси бағытын тура түсініп және бағалау үшін алдымен мынадай мазмұндағы мәселеге қатысты ұстанымымызды анықтап алайық.

	Кеңестік Орталық биліктің Қазақстанда жүргізген саясатында ұлы-державалық, коммунистік-империялық ұстаным бағыт орын алды ма, жоқ әлде билік қызметіндегі мұндай мазмұндағы көріністер қалыптан тыс ауытқушылық ретінде бағалануға тиіс пе? Осы уақытқа дейін тиесілі дәрежеде ғылыми айналымға тартылмай келген құжаттық материалдар Орталықтың Қазақстан сияқты республикаларда мақсатты түрде жаңаимпериялық саясат жүргізгендігін айғақтайды. Орталықтың мұндай ұстанымын бүгінгі ресейлік зерттеушілер де ашық мойындауға көшті. Оны толық қабылдай алмай келе жатқан тек біз ғана. Өткен жылдың соңына қарай «Литературная газета» орыс национал-большевизмнің негізін қалаушы Николай Устряловтың 120-жылдығына арналған мақала жариялап, онда біз қарап отырған тақырыпқа да қатысы бар қызғылықты тұжырымдар айтылды. 1917 жылғы революциялық өзгерістерден соң елінде орнаған большевиктер билігіне қарсы шыққан орыс ғалымы Н.Устрялов Харбин (ҚХР) қаласында орнығып, шығармашылықпен айналысып, еңбектерінде Кеңестер Одағындағы «большевиктік Интернационалдың біртіндеп орыс ұлттық мемлекеттігі ретінде қайта жаңғыратындығы жөнінде ешкім күтпеген болжам жасайды». Н.Устряловтың бұл болжамына таңдай қаққан мақала авторы «... тарих ғажап дәлдікпен оның бұл ұсыныстарын іске асырды» деген пікірге тоқтап, большевиктер шынымен де бұрынғы Ресей империясының территориялық аумағын сақтап қалды, «коммунистердің мемлекетсіз және тапсыз қоғам туралы утопиясы нақты да шынайы орталықтандырылған және әлеуметтік тұрғыдан жаңа жіктеуге ұшыраған қоғамға айналды», сондай-ақ барлық революцияларға тән термидор мен брюмердің кезегі жетіп, революция өз перзенттерін жұтып, ақыры нағыз деспоттық билік орнатылды деген тұжырымға келеді. Бұған бірдеме қосып-алу қиын.

	Сонымен, 1921 жылы мамырда әкімшілік тұрғыдан Сибревкомға қарап келген Семей губерниясы Қырғыз (Қазақ –М.Қ) республикасы құрамына беру жөнінде шешім қабылданады. Қазақ Орталық Атқару Комитетінің төрағасы С.Меңдешевтің тікелей жолдамасымен Семей губерниясын Қазақ Республикасы құрамына қабылдап алу үшін, сондай-ақ губерниядағы жағдаймен танысып, тиісті шараларды іске асыруға Семейге Смағұл Сәдуақасұлы жіберіледі. Бұл Семей өлкесін, әсіресе қазақ ауылдарын аштық жайлаған, өлім-жітім көп кез болатын. Ал, үйездік, губерниялық мекемелерде жергілікті халықтың өкілдері жоқтың қасында еді. «Жаны ашымастың қасында басың ауырмасын» дегеннің кері келіп, әлгінде ғана құрылған жаңа билік орындары жергілікті халықтың қайғылы жағдайына ашықтан-ашық селқостық танытады. Осындай ауыр жағдайда мемлекеттік билікті жергілікті халыққа жақын ету мақсатында С.Сәдуақасұлы тек еуропалықтардан тұрған губерниялық атқару комитетін таратып, оның орнына губерниялық революциялық комитет құрылғандығын, сондай-ақ мұндай шаралардың үйез көлемінде де іске асырылатындығын мәлімдейді. Ал губревкомды басқару міндетін өз мойнына алады. Бұл төтенше шешім С.Сәдуақасов пен бұрынғы губерниялық басшылық арасында бірнеше айға созылған жанжалға ұласқан еді. Ең соңында РК/б/П Семей губкомының талабы бойынша Орталық Атқару Комитеті шілдеде С.Сәдуақасовты кері, Орынборға жедел түрде шақыртып алады.Өлкелік Бақылау Комиссиясы оның Семейдегі әрекетін қарап, «ұлтаралық қатынасты шиеленістіріп, ұлттық-ауытқушылық жібергені үшін» сөгіс жариялап, екі жыл жауапты әкімшілік қызмет атқару құқығынан айырады.

	Осы ретте мынадай бір жағдайға тоқталған жөн. 1921 жыл – Бұл қазақ қайраткерлерінің әлі де болса сағының сына қоймаған, сондықтан да Орталықтың түрлі зорлығына және ұлыдержавалық көңіл-күйге ашық әрі жігерлі қарсылық көрсете алатын кезі еді.

	С.Сәдуақасұлы ісіне байланысты бұл жағдай мынадан байқалды. Оның Орынборға кері шақырылғаны мәлім бола салысымен Семейдегі он екі қызметкер қолдарын қойған наразылық хат ҚазОАК Президиумының атына келіп түседі. Онда хат авторлары С.Сәдуақасұлының Семейге келіп губерниядағы басшылықты қолына алып, жергілікті ұлттың өзін-өзі басқаруы деген идеяның мағынасын енді ғана түсінгендей болып, жұмыс бір арнаға түсе бастағанда кейін шақырылуы «оның осы өңірдегі жауапты орыс қызметкерлерінің саяси ұстанымымен келісе алмауына байланысты болды», – деген тұжырымдарын білдіріп, ҚазОАК-нен бұл іс бойынша арнайы комиссия құрып, әділ шешімге келуін талап етеді.

	Осы 1921 жылы қазанда Орынборға 2-нші жалпы Қазақ Кеңестерінің съезіне жжиналған коммунист қазақ делегаттары (Меңдешев, Мырзағалиев, Асылбеков т.б. барлығы 51 адам) Әуезовтың төрағалығымен С.Сәдуақасұлының Семей ісіне байланысты арызын талқыға салып мынадай мазмұнда қаулы қабылдайды:

	«1. Отаршылдық ұстанымдағылармен батыл түрде күрес жүргізіліп, қажет болған жағдайда олар ҚКСР-нан аластатылып және партиядан шығарылатын болсын.

	2. Партиядағы жолдастарға сол сияқты ұлттық шовинистермен күрес жүргізу және жеке коммунистер тарапынан байқалатын ұлтшылдық ауытқуларды айыптау жүктелсін...

	3. С.Сәдуақасұлының Семей губерниясындағы бұрынғы губерниялық атқару комитетін таратып, оның орнына губерниялық ревкомды белгілеп, тым еркінсіп кеткен отаршылдықты ауыздықтауға бағытталған қызметі әбден орынды деп табылсын.

	4. Сол сияқты Сәдуақасұлы жолдастың Семей губерниясындағы түрлі жұмысқа бұратана қызметкерлерін тартып, ал отаршыл ұстанымдағыларды аластауы тура деп саналсын. Соған байланысты Обкомнан Сәдуақасұлы жолдасты ақтау жөнінде мәселені, сондай-ақ Бақылау Комиссиясынан бұдан бұрын Сәдуақасұлы ж. байланысты қабылдаған шешімін қайта өтінілсін».

	М.Әуезов 1931 жылы 20 қыркүйекте ОГПУ тергеуіне берген түсінігінде 2-нші кеңестер съезінде бұл мәселені Семей делегаттарының тапсырмасы бойынша көтергендігін айтып, сондай-ақ «Сәдуақасұлы ұлтшылдық ұстанымы үшін айыпталды, ал шынында оның ұлтшылдығы сол кездегі Семей губерниясындағы ұлыдержавалық отаршылдықтың көлеңкесінде қалатын нәрсе еді. Семей губерниясындағы бұрынғы билік қиын жағдайда қалған қазақ жұртымен ешқандай да жұмыс жүргізбеген» [2], – деп көрсетті.

	Қорыта айтқанда, бұл фактілер зорлықшыл билік жағдайында от басқандай күйге ұшыраған жігерлі азаматтардың шерменде жағдайынан біршама дәл түсінік бере алады.



	ІІІ партия конференциясындағы айтыс



	Билікке келген большевиктік басшылық Кеңестер Одағындағы түрлі қоғамдық мәселелерді ә дегеннен-ақ революциялық әдіс-құралдар арқылы және жедел қарқынмен шешуге күш салды. Қазақстан сияқты қоғамдық өмірінің барлық салаларында өз ерекшеліктері бар елдің мәселелерін шешуге келгенде түрлі әдіс-құралдар мен жолдар іздеп бас қатырып жатпай-ақ, орталықта қабылданған шешімдерді сол күйінде енгізумен әуестенді. Еуропалық большевиктердің мұндай жұмыс стиліне бастапқы кезеңде қарсылық танытқан қазақ қайраткерлері аз болған жоқ.

	Мәселен, 20-шы жылдары ҚазОАК-нің төрағасы қызметінде жүрген Жалау Мыңбаев «біздің (яғни, қазақ қайраткерлерінің, – М.Қ.) түрлі декреттер мен нұсқауларға көз жұмып қол қоюмен шұғылданып қазақ елі алдында, тарих алдында әшкере болғымыз келмейді. Болашақ ұрпақ «иә, олар шынымен де тырысып еді дейтіндей дәрежеге жеткіміз келеді», – деп көрсетсе, С.Сәдуақасұлы «Қазақ халқының тағдыры үшін тарих алдында ең алдымен қазақ коммунистері жауап береді», – дейді.

	1923 жылы 17-22 наурыз аралығында Орынборда Қазақстандағы социалистік құрылыстың өзекті мәселелерін талқыға салған республикалық 3-нші партия конференциясы болып өтеді. Конференцияда сөйлеген РКП (б) ОК-нің хатшысы Е.М.Ярославский қазақ коммунистері өз қызметінде «басымдықты ұлттық мәселелерге беріп, ал таптық мәселелерді кейінге ысырып отыр», ал бұл жағдай өз ретінде көптеген міндеттердің өз шешімін табуына кедергі болуда деген қорытынды жасайды.

	Ал конференцияда баяндамамен сөйлеген А.И.Вайнштейн (Қазақ үкіметі төрағасының орынбасары) Қазақстанда қазақ ұлтына қатысты мәселелерді шешу кезеңінің аяқталғанын, соған байланысты ендігі уақытта күштің «социализмнің әлеуметтік базасын жасау ісіне жұмсалатындығын» мәлімдейді. Бұл сол тарихи кезеңдегі түсінікпен айтқанда, байлар меншігіне қызылгвардиялық шабуылға өту, яғни олардың иелігіндегі мүлкін алып қою, өздерін тап ретінде жою, осы мақсатта қоғамды таптық негізде бөліп-жарып, оның кедей шаруа бөлігін ауқаттыларға қарсы қою болатын. Яғни қоғамдық құрылыста басымдықты экономикалық мәселелерге емес, саяси мәселелерге беру дегенді білдіретін еді. Бұл коммунистік партияның ұлт мәселесінде нақты тарихи міндеттерді шешумен айналысудан гөрі даурықпа демагогияға көшкендігінің көрінісі еді. Сонымен бірге қай тұрғыдан болмасын дұрыс ұстанымда тұрған қазақ басшылығына орталықтың өз еркін күштеп таңып отырғандығының айғағы да болатын. Сондай-ақ бұл әрқашанда қолына түрлі үстемдік тетіктерін шоғырландырған ұлттың өзінен төмен тұрған ұлтты теориялық тұрғыдан да билеп-төстеуге ұмтылатындығының айғағы еді.

	Конференция жұмысына қатынасқан С.Сәдуақасұлы қалыптасып келе жатқан саяси жағдайды жақсы түсінгендіктен орталықтың бұл өктемдігіне тікелей қарсылық танытты. Вайнштейннің баяндамасын талқылау барысында жарыс сөзге шыққан ол – баяндама атындағы «база» деген сөзді теріс оқығанда қазақтың «азаб» деген сөзі болып шығатындығын, бұл сөзді қанша көп қайталағанымен, егер ол қазақ кедейлерінің ауыр халін өзгертуге бағытталған нақты шаралармен тиянақталмаса, онда шынымен де қазақ бұқарасы үшін социализмнің «азапты» шындыққа айналуы толық мүмкін екендігіне көңіл аударды.

	«Қазіргі уақытта – деді С.Сәдуақасұлы өз сөзінде, – қазақ кедейлері біреудің қанауынан емес, жұмыссыздықтан азап шегуде. Сондықтан да, қазақ кедейлеріне ең алдымен осы тұрғыдан қарау қажет. Оларға ат, шөп, носилка беріңіз, сол арқылы оның қожалығын нығайтыңыз, ал бұл шара барды қарадүрсін бөліске салудан жүз есе тиімді болмақ. Түптеп келгенде кез-келген бөліске салу идеясы тек тұтынушылық пиғыл туғызатын өте қауіпті идея. Бүгін сіз кедейге бір сиыр бердіңіз делік, ертең ол әлгі сиырды сатып алады, одан кейінгі күні басқасын сұрауы ықтимал, ал ол сұрағаны жоқ болып шықса ше? Сондықтан да мәселенің басқа да жақтарын ұмытуға болмайды.

	Осында жартылай көшпелілерді тез арада отырықшы өмірге аудару жөнінде де айтылды. Дұрыс-ақ. Бірақ отырықшылыққа өту оған құмар кісінің қалауы бойынша іске аса салмайды ғой. Бұл арада филантропия (сөзбен жарылқаушылық мағынасында – М.Қ.) емес, жалпымемлекеттік шараларды іске асырған жөн. Елді жаңа экспроприациялар емес, еңбек пен ғылым құтқарады» – деген пікірін білдіреді. С.Сәдуақасұлы тарапынан жасалған бұл тұжырым Ярославский,

	Вайнштейн және басқа большевиктік ұстанымдағыларға қазақ қоғамын социалистік негізде қайта құруға көрсетілген қарсылықтай көрінді. Сондықтан да Ярославский қорытынды сөзінде: «Сәдуақасұлы жолдас өзін мемлекетшілдік ұстанымдағы кісі ретінде атап, талқылап отырған мәселеге мемлекеттік көзқарас тұрғысынан келуді талап етіп отыр. Оның ойы бойынша мемлекттік көзқарас дегеніміз әлеуметтік тыныштық және бейқам, ешқандай да толқусыз рахат өмір екен. Ал бізге қоғамдағы әлеуметтік (таптық деп оқыңыз – М.Қ.) базамызды нығайта түсетін кез-келген толқу пайдалы болмақ. Сондықтан да мен С.Сәдуақасұлының «база» мен «азаб» ұғымдары жөніндегі жаңылтпашы аса сәтті шықты деп айта алмаймын. Кез-келген тарихи процеске жауапты қарау қажет Сәдуақасов жолдас. Қазақ сияқты езілген халықтың азаттық алуы азапсыз болуы мүмкін емес. Ал сіз ол процесс азапсыз, қиындықсыз жүрсін дейсіз. Бұл мемлекетшіл адамның көзқарасы емес, бәрі де тыныш және жаайбарақат болсын деген мещанның көзқарасы», – деп Сәдуақасұлына шүйліге түскен.

	Е.М.Ярославскийді қоштай сөйлеген Харченко деген делегат «арамыздағы Сәдуақасұлы сияқты интеллигентсымақтарды дезинфекциялық камера – Бақылау Комиссиясынан өткізіп алу керек», – деп, «мәселені» шешу жолын ұсынды.

	Орталық биліктің өз ұстанымын өткізу ісінде өктемдікке басымыдылық бере бастағанын байқаған арасында С.Садуақасов, С.Сейфуллин, С.Меңдешев, Ә.Асылбеков, Ы.Мұстамбаев, Н.Нұрмақов және басқалар бар барлығы 14 адамнан тұрған қазақ басшылығы РК(б)П ӨК-нің хатшысы Ярославскийге «ІІІ Жалпы қазақ партия конференциясы өз жұмысын бастаған сәттен қазақ коммунистерін ұлтшылдық ұстанымда айыптаушылық ағым байқалатындығын», сондай-ақ мұндай бағаның шындыққа жанаспайтындығын және оны отаршылдық әрекеттегі кейбір элементтердің саналы түрде тудырып отырғандығын баяндап наразылық хат тапсырады.

	Бұл хаттан орталықтағы партиялық басшылықтың ортақ істің пайдасы үшін белгілі бір шешімдер қабылдағандығы жөнінде айту қиын. Қайта осы мезгілден бастап партияның ұлтаралық қатынас саясатында басымдылық ұлыдержавалық шовинизммен күреске емес, керісінше «жергілікті ұлтшылдықпен» күреске беріле бастайды. Ал, республиканың қоғамдық өмірінде Ярославский мен харченколар ұсынған жол үстемдік алып, С.Садуақасов пен оның жақтастары ашықтан-ашық саяси қуғын-сүргінге ұшырады. Ал, 1931-1933 ж.ж. аштық, 20-30-шы жылдары үзіліссіз жүргізілген саяси репрессиялар осы үстемдік алған курстың қаншалықты тиімді болғандығының нақты көрінісі болатын. Қазіргі уақытқа дейін кеңестік билік әкелген өзгерістер жөнінде екі жақты қайшылықты пікірлер толастамай келеді. Кез-келген саяси жүйенің тиімді немесе тиімсіз болғандығының негізгі өлшемі практика. Егер, кеңестік жүйенің жағымды нәтижелерін айтқымыз келсе, онда таразының екінші бетіне қолдан жасалған аштықтың құрбаны болған миллиондаған адам өмірін, жетім-жесірдің көз жасын, орта жолда омырылған ұлттық саяси топтың қайғылы тағдырын, ең бастысы еркіндікке ұмтылған елдің құм болған жігерін де қоюды ұмытпайық.

	«Садвокасовщина» нені білдіреді? Смағұл Садуақасұлы кеңестік биліктің Қазақстанда жүргізген реформаларының негізгі қарсыластарының бірі болды деген пікір бар. Ия, оның кеңестік реформаларды ымырасыз сынға алғаны рас, бірақ қоғам үшін тиімді реформалық өзгерістерге ешуақытта қарсылық танытқан емес. Бұл ретте оның толық негізді ұстанымы түрлі дәлелсіз айтылған жалалардың астында қалды.

	Ф.Голощекин Қазақстандағы басшылыққа келіп мұндағы саяси жағдаймен танысып алған соң И.Сталинге арнайы хат жолдап, онда өзінің «Кіші Қазан» аталған бағдарламалық курсын негіздеп, оған Бас хатшысының толық қолдауын алады. Бағдарламаның өзекті жібі ретінде Қазақстандағы саяси билікке белсенді түрде советтік, яғни таптық сипат беру, оны «байлардың» яғни алашордашылардың ықпалынан аршып алу, осы мақсатта жергілікті орындарда партиялық ячейкалардың рөлін күрт арттыру сияқты мәселелер қойылды. Бұл шын мәнінде Қазақстандағы билік жүйесінің бұдан былайғы кезеңдегі саяси мазмұны жөніндегі мәселенің жаңа сипат алуы еді. Басқаша айтқанда, Голощекин сияқты ұлт мәселесінде мүлдем сауатсыз басшы арқылы коммунистік басшылық Қазақстандағы билік жүйесінің мазмұндық тұрғыдан жалпы ұлттық сипат емес, таптық сипат алуға тиіс екендігін ашық білдіруі еді. Сонымен бірге осы арада мынадай бір жағдайда көңіл аудармасқа ылаж жоқ. Өзін «таза» таптық мазмұндағы билік ретінде көрсетуге тырысқан кеңестік жүйе, шын мәнінде осы мезгілден бастап-ақ таптық сипатпен қатар ұлттық, яғни орыстық сипаттарды өзара үйлестіре алып жүрген гибридтік мемлекеттік жүйе болғандығын айтқан жөн. Қазақстанда оның бұл ерекшелігі экономика, қоныстандыру (переселен), кадр және тіл сияқты салалардағы ұстанымдарынан анық көрініс тапты.

	Голощекин билікке келген уақыттан бастап-ақ мемлекеттік биліктің әлеуметтік мазмұнына байланысты ұлттық басқарушы топтың да өзара қарсы екі ұстанымға бөлініп кеткендігі байқалды. Кеңестік мемлекеттік автономияға жалпыұлттық сипат, мазмұн беруге күш салушы бірінші топ Голощекин ұсынған бағдарламаны қазақ ауылында жасанды түрде «азамат соғысын» тудыру әрекеті ретінде бағалады. Ал, келесі екінші ұстанымдағы басшы қызметкерлер Қазақстандағы жағдайға сталиндік орталықтың көзімен қарап, мұнда да басымдылық ішкі ресейлік губерниялардағыдай таптық мәселелерді шешуге берілгенін жөн санады.

	Уақыт С.Садуақасұлы бастаған бірінші топтың болжамының дұрыс екендігін көрсетті. 20-шы жылдардың соңына қарай жаңа биліктің экономикалық және әлеуметтік саясатына қарсылық танытқан бас көтерулер (көтерілістер) бүкіл қазақ даласын құшағына алды. Қарулы қарсылық сонымен бір мезгілде ауқаттылар мен орташалардың негізгі байлықтары – малдарын жаппай аяусыз қырып салуға немесе көрші елдерге айдап қоныс аударуға ұласты. Қазақ даласында мал басы күрт кеміп кетті. Бұл ешқандай да асыра айтусыз нағыз «азаматтық соғыстың» көрінісі еді.

	Сонымен, Голощекин келген мезгілден бастап Қазақстандағы мемлекеттіліктің мазмұнын анықтауға байланысты егес жоғарыда аталған екі топтың арасында өрбіді. Голощекин өз тарапынан қазақ басқарушы тобы арасындағы ымырасыз күрестің түпкі тамыры мен шынайы мазмұнын түрлі айла-әдістер арқылы мүмкін болғанша тереңірек жасыруға тырысты, анығырақ айтқанда, алғашқы топтың енді қалыптаса бастаған мемлекеттік билікке ұлттық мазмұн беру әрекетін мойындауға қарсылық танытты. Оның мұндай ұстанымы орталықтың саяси курсына сәйкес келетін еді. Сондықтан да Голощекин жоғарыда аталған екі топтың арасындағы күресті қазақ қоғамы ішінде бұрыннан келе жатқан «топшылдық (групповщина) дерті» есебінде көрсетуге тырысты. Кезінде Т.Рысқұлов Қазақстан басшысының бұл қитұрқы әрекетіне «голощекин әдісі» деген ат беріп, оның астарында «щиналармен» қорқытып кез-келген өзара сынды қыспаққа алу, «сол арқылы партия ұйымының назарын соңғы жылдары Қазақстандағы социалистік құрылыс мүддесіне ұшан теңіз зиянын тигізген қателіктердің түп тамырын ашудан басқа жаққа аударып жіберу» мақсаты жатқандығын дәл басып көрсеткен еді [3].

	Міне осы тұрғыдан келгенде С.Сәдуақасов ұсынған саяси ұстаным сол тарихи мезгілде Мәскеулік Орталықтың Қазақстанда орнықтыруға бет алған билік жүйесіне балама мемлекеттік басқару тәртібі болатын. Бұл соңғы ұстанымның негізінде Ә.Бөкейханов бастаған алғашқы буын ұлт зиялыларының, сондай-ақ С.Садуақасов, Т.Рысқұлов және Ж.Мыңбаев бастаған келесі екінші буын қайраткерлердің мемлекеттілікке байланысты қазақ қоғамының терең де түпкілікті сұраныстарына үйлесімді теориялық тұжырымдары жатты.

	Мемлекеттік аппаратты жергіліктендіру нені білдіреді? Кеңестік идеологиялық аппарат С.Садуақасов пен оның идеялас серіктерін «Қазақстан-қазақтар үшін» ұстанымдағылар немесе қазақ қоғамының сауаттылық деңгейімен және маман кадрлардың жетімсіздігін есепке алмастан тез арада «партиялық және советтік аппаратты тек қазақ ұлтының пайдасына сәйкестендіріп» қазақтандыруды талап етуші топ ретінде көрсетуге тырысты.

	Ал, шын мәнінде С.Садуақасов жоғарғы басшылық арасында жергіліктендіру саясатының ішкі мазмұнын терең түсінген қайраткер болатын. Ол Өлкелік партия комитетінің бюро мәжілісінде:

	«Егер бүкіл аппарат тек қазақтардан ғана тұрса, біз осыны жергіліктендіру деп мойындай аламыз ба? Қызметтес адамдар бұл жергіліктендіру емес деп айтып жүр. Мен де олармен келісемін. Жарайды, аппаратта тек қазақтар ғана отыр делік, ал егер олар сол аппаратты қалың бұқараға қызметке қоюда түк бітіре алмаса, ондай жергіліктендіруден не пайда?» деп көрсетті. Ал баспасөзде жарияланған мақаласында: «Проценттер мәселенің түйіні емес, бірақ оларды да ұмытуға болмайды. Тұрғындардың 90 проценті қазақтардан тұратын үйездердегі мекемелердің орыс тілінде қызмет өтуі қандай принциптерге сай келер екен?» – дейді.

	Ескі патшалық отарлаушы аппараттың жұмысын жақсы білетін С. Садуақасов оның халықты түрлі қасиетінен, салт-дәстүрінен айырып, бойында құлдық мінездің тамыр жаюына жағдай туғызғанын терең түсініп, жаңа мемлекеттік биліктің негізгі міндеті – халықты рухани құлдықтан құтқару, еңбекші бұқараның тек таптық қана емес, сонымен бірге ұлттық мүддесін де қорғай алатындығын сөз жүзінде емес, іс жүзінде де дәлелдеуін талап етті. Осы ойды айта келіп ол «Еңбекші қазақта» жариялаған мақаласында нақты мысалға сүйеніп, төмендегідей тұжырым жасады: «мысал үшін мынандай бір сөз айтайық: қазақ базарға сатуға сиырын алып келді. Расписка қазақша жазылған. Оны қазақша білмейтін милиция дұрыс деп таппады. Алған расписканы орысша жазып әкел деді. Жай қарағанда, бұл, әрине, ұсақ нәрсе. Ұлттық психология жағынан тексерсек, бұл – үлкен жұмыс. Қазақша жазылған расписка жарамағаннан кейін ана қазақтың жүрегінде өз ұлтының кім екендігі сезіледі. Оның көзіне қазақтың жұмысының бәрі орынсыз, осал секілді боп көрінетін болады. Ол өзінің күшіне сенбеуге айналады. Оған басқа ұлттың алдында жасқаншақтық пайда болады, өз жерінде кеудесі көтеріліп, аяғын алшаң басып жүре алмайды» [4].

	С.Сәдуақасұлы мемлекеттік аппаратты қазақтандыруды батыл қойып, ол процестің пәрменді түрде жүруі үшін күрес жүргізгенде, оның қарсыластары ойлағандай, арзан бір күндік, тар таптық немесе пендешілік мақсаттарды көздеген емес. Редактор қызметіне бекітіле салысымен «Еңбекші қазақтың» өзі қол қойған санында жариялаған «Ойланатын уақыт жетті» атты бас мақалада: «...Қазақ тілін іске асырғандағы біздің мақсат: қазақтың бір-екі оқығанын «төре» қылу, оларға ақша табу емес. Мекемеде отырған қазақ ауылда жатқан қара шаруамен қазақша байланыссын. Ауылдан біреу қалаға келсе, қара қазақ өз тілінде арыз етіп, өз тілінде жоғын жоқтап алатын болсын. Бұл сықылды жеңілдіктер біздің «қазақтандырылған» мекемелеріміздің қолынан әбден келетін болсын. Осы күнгі біз білетін мекемелер бұны істеп отырған жоқ...» – деп жазды («Еңбекші қазақ», 1925, қаңтардың 8-і).

	Бұл дәлелсіз айтылған сөз емес, оның негізінде республика жағдайынан кең және терең хабардар қайраткердің әбден көзі жеткен тұжырымы жатты.

	Халық министрі. Жоғарыда айтылғандай Голощекин Қазақстанға келгенде С. Садуақасұлы Халық ағарту комиссары және «Еңбекші қазақтың» жауапты редакторы қызметтерін қатар атқарып жүрді. Халық ағарту комиссариаты бұл кезде республикадағы ең ірі комиссариаттардың бірі болатын. Оған оқу орындары түгелдей, театр және өнер, ғылым және баспа өндірісі қарады. Республика өмірінде бұл комиссариаттың рөлінің жоғары болуы, сондай-ақ оның жергілікті қазақ халқының күнделікті тыныс тіршілігімен, тығыз байланыста болуында еді. Міне, осы тұрғыдан алғанда, бұдан бұрын А. Байтұрсынов, А. Кенжин сияқты белгілі қайраткерлер істеген оқу-ағарту халкомы қызметіне С. Садуақасұлының келуі де, әрине, кездейсоқ емес-тін. Тура сол тарихи кезеңде Қазақстандағы оқу-ағарту жүйесінің ең өзекті мәселелерін, даму үрдістерін жақсы білетін және қоғамдық сұранысқа сәйкес тура шешімдер қабылдай алуға даяр басқа қайраткерді табу қиын еді.

	Өзінің халкомдық қызметінде С. Садуақасұлының екі мәселеге аса үлкен назар аударғандығын байқауға болады. Олар жаңа талапқа сай мұғалім кадрларын қалыптастыру және қазақ мектептерін оқулықтар,оқу – құралдарымен қамтамасыз ету еді. Оқу-ағарту халқомының сол тарихи кезеңдегі қазақ мектебінің өзек жарды мәслелері туралы, мұғалімдердің негізгі міндеттеріне байланысты пайымдауларын оның «Еңбекші қазақта» (1926, 5 ақпан) жариялаған «Оқу ісінің кемшіліктері, оларға қарсы шаралар» атты мақаласынан айқын аңғаруға болады.

	Онда комиссар: «Мектепті түзейтін мұғалім. Мұғалім мектептің ұстасы. Мектепті бұзатын да мұғалім. Балық басынан шіриді. Мұғалім жолынан таймай, мектеп бұзылмайды. Мұғалім деген қадірлі ат. Мұғалім қадірлі болғанда ғана мектеп көркейеді. Жұрт мұғалімді танымаса, оны силамаса, мектеп те жөнделмейді», – деп көрсетіп, одан ары қазақ мұғалімдері арасында орын алып отырған кемшіліктерді үлкен жанашырлықпен баяндайды. Олар жұртты да, өкіметті де алдайтын жалған мұғалімдік, әкімшілдік, атқа мінерлік. Ауылдағы мұғалім азаматтардың «нағыз үлкен істі, нағыз керекті істі дұрыстап қолға алудың орнына көбінің «әкімшіліктің соңында далақтап шауып» жүргенін, ал осы сипаттағылардан «милицияға бастық боласың ба, мұғалім боласың ба? десе... алдымен милицияны таңдайтындығын» айтып, өкініш білдіреді. Бұл оқу-ағарту халық комиссары тарапынан дер уағында айтылған орынды сын болатын. Бірақ, С. Садуақасұлының оппоненттері халком пікірінен басқа астар іздеді, оны совет мектебін, совет мұғалімін мұқату, кемсіту мақсатында айтылған сын есебінде бағалады. Голощекинге оның серіктеріне мақала мазмұнын осы тұрғыдан жеткізуге тырысты.

	Бірақ, Голощекинмен оның төңірегіндегілердің тынышын алған ауыл мұғалімдерінің мәдени және мамандық деңгейінің төмендігі, оларды саудагерлік пен күнделікті үй шаруасымен айналысуға мәжбүр еткен мардымсыз әл-ауқаты емес, қазақ шәкірттерінің білімді алаштық, партияда жоқ интеллигенттер жазған оқулықтар арқылы алып жатқандығы еді. Оларға партияда жоқ интеллигенттердің тіпті математика, химия, биология және тіл пәндерінен даярлаған оқулықтарының өзі де буржуазиялық идеологияны оқу ісіне ықпал жасау әрекетіндей көрінді.

	Тарихи шындық сондай, 20-30 жылдары қазақ мектептері мен педагогикалық оқу орындарында айналымға түскен оқулықтар мен оқу құралдарының авторлары негізінен партияда жоқ, кезінде ұлт – азаттық қозғалысқа белсенді ат салысқан ұлт зиялылары болатын. Олардың қатарында А. Байтұрсынов, М. Дулатов, Х. Досмұхамедов, Ж. Аймауытов, К. Кемеңгеров, Ә. Бөкейханов, Е. Омаров,М. Әуезов, Ж. Тілеулин, М. Жолдыбаев, Т. Шонанов, М. Жұмабаев және басқа көптеген ғалым, жазушылар бар еді. Алаштың атанған зиялылардың үлкен тобы оқу-ағарту жүйесінде, ғылым, өнер, баспа орындарында, ұлттық баспасөзде жұмыс жасады. Оқу-ағарту халық комиссары оларды өзі басқаратын жұмыс саласына кеңірек тартуды ашық және белсенді түрде жүргізді. Голощекин басшылыққа келген соң партияда жоқ зиялыларға қырын қарау, оларды белсенді қызметтен ығыстыру науқаны басталып кеткенде Садуақасұлы, керісінше, партияда жоқ алаштық зиялыларды қамқорлығына алды, қызмет берді. Оның бұл әрекеті Қазақ Өлкелік комитетіндегі әсіре қызыл коммунистер тарапынан алашордашылдықтың, ұлтшылдықтың көрінісі есебінде бағаланып, ал Садуақасұлының өзі алашордашылардың советтік және партиялық аппараттағы өкілі саналды.

	Оқу-ағарту халкомының жұмысын қараған өлкелік партия комитетінің бюросында қазақ тіліндегі оқулықтарды оқу-ағарту комиссариаты тек алаштық зиялыларға жаздыруда деген пікірге жауап берген С.Садуақасов: «Оқулықтар мәселесі жөнінде мен аз айтып келе жатқан жоқпын. Біздің қазақ мектептерін басқаруымыз және оның ісін жоспарлауымыз қаншалықты дұрыс болғанымен, егер оларды жеткілікті дәрежеде қазақ тілінде жазылған оқулықтармен қамтамасыз ете алмасақ жасаған әрекетімізден ештеме де шықпайды. Оқулық жазу ісіне біз партияда жоқ бірнеше зиялыларды тарттық, ал олар жақсы-жаманды біраз оқулықтар жарыққа шығарды. Ал бұл іске тартқан коммунистер не бітірді? Шынын айту керек, оқулық жазу өте бейнетті, ауыр, ерекше жұмыс. бізде коммунистердің ондай жұмысқа құлқы жоқ. Ал егер оған ірі қызметкерді жұмсасақ, олар каторгаға жер аударылғандай күйге түседі.... Байтұрсыновтың оқулықтары қаншама жарамсыз дегенімен, бізде қазір олардың өзі де жетпей отыр. Осы тұрғыдан алғанда, әрбір жиналыстарда, әрбір көше бұрылыстарында партияда жоқ зиялыларымызды ғайбаттауды доғаратын уақыт жетті. Олар жазған оқулықтарды салдарлы талқыдан өткізіп сын жазу қажет. Бізде ол жоқ, тек бәрі де жаман деген құрғақ сөз ғана бар. Мен ескіні ауыстыра алатын жаңа ештеме бермей тұрып, барды жамандай беруді негізсіз қысыр сынға жатқызамын», – дейді.

	Жоғарғы биліктегі коммунистер алаш атынан алты қырды айналып қашып жүргенде Халық комиссары С.Садуақасұлы шығармашылықтағы алаштық зиялыларға қаржылай түрлі қолдаулар жасап отыруды өз бақылауында ұстады. Мәселен, 1926 жылы М.Әуезов «Қаракөз» драмасы үшін шамамен екі мың, Ж.Аймауытов «Шернияз» драмасы үшін бір мың сыйлық алды. А.Құнанбаев пен С.Торайғыровтың шығармаларын жинап, құрастыруға арнайы қаржы бөлінді. Ж.Аймауытов 1926 жылдың 6-7 айы көлемінде жазған шығармалары үшін он мың көлемінде қаламақы алды [5].

	С.Садуақасұлы үкімет мүшесі қызметінде жүргендігіне қарамастан өзінің саяси ұстанымын ашық білдіруден бас тартқан емес, сондай-ақ оны үлкен жігермен қорғады да. Мәселен, ол 1926 жылы алфавит ауыстыруға байланысты жүрген дискуссия барысында ашық түрде ескі алфавит жағында болып, түрлі айтыстарда оны қорғап сөйледі. Қараған мәселелерінің бірі осы алфавит алмастыру мәселесі болған 1926 жылғы Баку съезіне Қазақстаннан баратын делегация құрамына басым түрде ескі алфавитті қолдаушыларды енгізді (Байтұрсынов, Омаров, Сүлеев, Байсеитов, т.б.).

	Қорыта айтқанда, оқу-ағарту комиссары С.Садуақасұлы өзі бұл қызметте жүргенде ескі араб графикасындағы алфавитті жаңа латын графикасына ауыстыруға қарсылық көрсетіп, оған жол бермеуге біраз күш салды. Ол оқу-ағарту комиссары қызметінен кеткен соң ғана алфавит ауыстыру іске асты.

	С.Садуақасұлының бұл кезеңде қоғам, әсіресе, мұғалімдер арасындағы беделі өте жоғары болғандығы байқалады. Оны мынадай фактілер қуаттай түседі. 1926 жылы ақпанда ол министрлік және бас редакторлық қызметтен босатуын өтініп арыз жазады. Бұл жағдай Қазөлкеком бюросында қызу айтыс тудырып, оның арызы қанағаттандырылмайды. Міне, сол талқылауды қорытқан Ф.Голощекин «Бізге көпшілік не айтады. Біз барлық газеттер арқылы немесе әрбір ауылды аралап жүріп Садуақасұлының өзі кетті деп сендіре алмаймыз ғой. Жоқ, бұл Сіз үшін де, біздің көпшілігіміз үшін де пайдасыз болмақ»,– деген тұжырымды айтады.

	Дегенмен, Голощекин бастаған республикалық басшылықтағы қарсыластары С.Садуақасұлына заман сұранысына лайық саяси ұстанымын еркін өткізуге мүмкіндік берген жоқ. Оның жоғарғы биліктегі қызметі ауыр арпалыста өтті. 1927 жылы 25-26 ақпан күндері Қызылордада мұғалімдердің республикалық бірінші съезі болып өтеді. Ф.Голощекин мен оның серіктері съезді даярлау ісін басқарған оқу-ағарту комиссары С.Садуақасұлын съезді ашып және оны жүргізу мүмкіндігінен айырды. Съездің алғашқы күні кешінде үйіне оралған ол Мәскеудегі зайыбы Лиза Әлиханқызына жолдаған хатында: «Мен жаңа ғана мұғалімдер съезінен келдім. Біз оны бүгін бастадық. Съезді оқу-ағарту қызметкерлері одағының төрағасы ретінде Байдилдин ашты, үкімет мүшесі болғандығымнан ондай міндетті атқару маған жөнсіз екен, мұғалімдер съезі тым қазыналық сипат алып кетпек екен. Мен қарсылық көрсеткенім жоқ, өйткені оның пайдасыздығын байқадым. Бірақ, оның есесіне съездің маған деген қатынасы терең толғанысқа түсірді. Мінберге құттықтау сөзбен шыққанымда делегаттар бірнеше минут бойы құрметін көрсетіп қол соғып тұрып алды. Ешкімге де (арасында Голощекин мен Нұрмақов та бар!) делегаттар мұндай қатынасын білдірген жоқ. Овация! Мен моралдық тұрғыдан барлық жүз пайызға қанағаттандым, енді міне, кешегі съезді ашпайсың деген хабарды естіген күйден бүгін мүлдем басқа көңіл қошында отырмын» [6],– деп жазды.

	Бұл, әрине, қоғамның өзі туралы жағымды пікірін бәрінен де жоғары қойған күрескер тұлғаның атқарған қызметінен кішкене де болса ләззат тапқандығының көрінісі болатын.



	Редактор



	Бұған дейін Омбыдағы «Кедей дауысы» және Орынбордан шығып тұрған жастар газеті «Еңбекші жастар» газеттерін шығаруға атсалысқан С.Садуақасұлын Қазақ өлкелік партия комитеті республикалық «Еңбекші қазақ» газетінің жауапты редакторы қызметіне бекітеді.

	«Еңбекші қазақ» газетінің 1925 жылғы 8 қаңтардағы №274 саны оның қолымен шықты.

	Құжаттардың көрсетуіне қарағанда газеттің беделі бұл уақытқа дейін жоғары болмаған. Тартымсыздығынан оның тиражы барған сайын төмендей түскен. Сондықтан да басшы орындар оған жазылуға міндеттеу әдісіне көшкен. С.Садуақасұлы келген бетте республикалық орталық газетті қалың бұқараның үніне және оның белсенді қоғамдық санасының қалыптасуына пәрменді ықпал жасай алатын қуатты құралға айналдыруға тырысты. 17 ақпаннан (N 290) бастап газет «еңбекшіл» емес, «еңбекші» атала бастады және бірінші кезекте газет авторларының құрамына көңіл аударылды. Осыған орай, кезінде С.Садуақасұлы «Еңбекші қазақ» бетінде негізінен «ұлтшыл» партияда жоқ интеллигенцияға орын беріп, таптық позициясы анық, коммунист авторларға жол бермеуге тырысты деген пікірдің жала екендігін атап айтқан жөн. С.Садуақасұлы редакторлық жасаған мезгілдегі «Еңбекші қазақ» беттерінен жаңа билікке сын көзбен қараған М.Әуезов пен Ж.Аймауытовтың, жаңа қоғамның көрігін қыздырушылар С.Сейфуллин мен С.Мұқановтың, әдебиет пен өнердегі «ауытқушылыққа» қарсы күрес жүргізген Ә.Байділдин мен Ғ.Тоғжановтың мақалалары мен шығармаларын кездестіруге болатын еді. Анығырақ айтқанда, С.Садуақасұлы баспасөз бетіндегі көп пікірлікті қолдаушы және оны іске асырушы да еді.

	С.Садуақасұлы редакторлыққа келген күннің ертеңіне газетке (N 275) бүркеншік атпен материалдар жариялау тәртібін енгізді. Бұл революцияға дейінгі «Айқап», «Қазақ» басылымдарында қалыптасқан дәстүрді жалғастыру және қоғамдағы түрлі көңіл-күйді толығырақ қамтуға бағытталған әрекеттердің бірі болатын. Газеттің тілі де өзгеріске ұшырай бастады. Біріншіден, шығарушылар газет материалдарын қалың бұқараға түсінікті қазақ тілінде жеткізуді көздесе, екіншіден, газетті халық тілін шұбарлаудан басқа берер пайдасы күмәнді шетелдік сөздерден таза ұстауға күш салды. Редактордың ұйғарымы бойынша осы аталған шаралар арқылы газет сол кезеңдегі қазақ өмірінің ең өзекті мәселелерін көтеріп, оларды шешудегі құралға айналуға тиіс болды. Ал газет бетінде жарық көрген материалдар негізінен жер, басқару аппаратын қазақтандыру, оқу-ағарту, рухани мәдениет (мектеп, әдебиет, өнер, тарих) мәселелері төңірегінде шоғырланды. Міне, осы атқарылған істер «Еңбекші қазаққа» сұранысты өзгертті. Аз уақыттың ішінде газеттің тарижы өсті (3 мыңнан – 7 мыңға), ал оның ауылдық жерлердегі тілшілерінің саны 300-ге жетті [7].

	Жауапты редактор газеттің негізгі авторларының біріне айналды, оның қаламынан туған бас мақалалар сол тұстағы қазақ қоғамының ең кезекті мәселелерін көтеріп, газеттің бағытын анықтап отырды. Дегенмен, редактордың тым өткір мақалалары оның жоғарғы биліктегі оппоненттеріне ұнай қойған жоқ. Голощекин мен оның серіктерін қалыбынан шығарған «Торғай ісі» болды. «Еңбекші қазақ» газеті 1926 жылы 15-26 наурыз аралығында «Астанадағы сотта» айдарымен Қызылордада өтіп жатқан сот процесінен оқырмандарға үздіксіз хабар беріп тұрды. С.Садуақасұлы сот процесінің негізінде саяси мүдделер қайшылығы жатқандығын, әрине, жақсы білді. Сотқа тартылған адамдардың бәрінің бірдей кінәлі еместігін де түсінді. Сот барысынан неғұрлым объективті және толық хабар беріп тұруды көздеуі де содан еді.

	Сот процесі аяқталуға жақын қалғанда С.Садуақасұлы Москваға командировкаға кетуге мәжбүр болған еді. Сот үкімі шығарылғанша Қызылордаға жете алмай қалудан қауіптенген ол жол-жөнекей Орынбордан мынадай телеграмма жөнелтеді: «Я имею важнейшие документы, оправдывающие тургайских работников, которые сидят на скамье подсудимых. Прошу приостановить до моего приезда». Бірақ сот жұмысын тоқтатпаған еді. Қызылордаға келген соң С.Садуақасұлы сотта куә ретінде одан жауап алуды сұрайды. Бұған да құлақ аспаған соң, ол сотқа өзін айыпкерлердің қорғаушысы ретінде жіберуді талап етеді. Өлкелік партия комитеті бюросының мүшесі, Оқу-ағарту халық комиссары, «Еңбекші қазақтың» жауапты редакторы Смағұл Садуақасұлы айтқан ұсыныстарының өтпегеніне қарамастан, айыпкерлерге сүйеніш болу үшін күнде барып сот процесін тыңдап қайтады.

	«Торғай ісі» оны ұйымдастырушылар ойлағандай аяқталмағандығы мәлім. Негізгі айыпкерлердің бірі жазушы Жүсіпбек Аймауытов тағылған қылмысы орынсыз деп табылып, ақталып шықты. Артынша ол Оқу-ағарту комиссариатының ұйғарымымен Шымкенттегі қазақ педагогикалық техникумына директолрлық қызметке жіберілді.

	С.Садуақасұлы редактор ретінде «Еңбекші қазақта» әдеби шығармалардан көркемдік сапасы жоғары дүниелер басылуға тиіс деп санады. Ол жалпы әдебиеттегі жалаң ұраншылдыққа, тар тапшылдыққа үзілді-кесілді қарсы шықты.

	«Біздің тапшыл ақындарымыздың жазғанынан айқай көп» деп, С.Сейфуллин мен С.Мұқановтың творчествосын ашық сынға алды, кемшіліктерін көрсетті. Осы негізде, мәселен, жауапты редактор мен С.Сейфуллиннің арасында ірі дауға ұласқан кикілжіңдер де орын алды. Сондай кикілжіңдердің бірінен соң С.Сейфуллин Голощекинге кіріп С.Садуақасұлы бастаған «ұлтшылдардың» зиянкесті әрекеттерін әшкерелеп, оларды қызметтен аластауды талап етпек болады. Оған О.Исаев қол ұшын беріп, бірінші хатшыға кіруін жөн көреді. Бірақ, белгісіз себептермен С.Сейфуллиннің бұл әрекетінен ештеме шықпайды да ол Өлкелік комитеттің баспасөз бөлімінің меңгерушісі Ә.Байділдинге арыз жазумен тоқтайды. Арызында «Еңбекші қазақтың» оның берген шығармаларына («Қара жер», «Советстан», «Күзгі далада»), мақалаларына оң қабақ танытпағанын айтып налиды. «Ұқсас көрем Отарбаны біздің осы тұрмысқа, Айда, отарба, күш аямай айдап бақ, дөңгелегің зырылдасын тақ-тақ-тақ!» деген «Советстан» поэмасының соңында мынадай да жолдар бар еді:

	«Кондуктор,

	Қарап тұр»

	Жол ұзақ,

	Айдап бақ.

	Уклон бар,

	Терең жар,

	Сақ бол, сақ,

	Тақ, тақ, тақ».

	Бұл арада поэманың көркемдік деңгейіне баға беруден алыспыз, бірақ шығармадағы Отарбаны – Советтік Қазақстан, ал кондукторды сол тұстағы республиканың көш бастаушы Өлкелік Комитет пен оның бірінші хатшысы – Голощекин деп алсақ, онда ақын нұсқап отырған «уклоннан» аман-есен өткен бұл отарбаның бет алған межесі 32-жылдың нәубеті еді. Мұны жоққа шығару қиын. Демек, шындыққа жүгінсек, Сейфуллинмен болған күресте С.Садуақасұлының айтқан пікірлері негізсіз емес болатын.

	Партияда жоқ инттеллигенцияның «ықпалында» болуы, саяси «ұстамды емес», партиялық бағытқа қарсы мақала, фельетон, өлеңдерді жариялауы, «Өлкелік комитет директиваларын орындаудағы ұқыпсыздығы», «қайсыбір жолдастардың материалдарын негізсіз баспай ұстауы», міне осы сияқты «кемшіліктер» редактор үшін, әрине ізсіз өткен жоқ. 1926 жылы 18 сәуірде Қазақ Өлкелік партия комитетінің бюросы «Еңбекші қазақтың» редколлегиясы туралы мәселе қарап С.Садуақасұлын редакторлық қызметтен босатып, оның орнына жауапты редактор және Өлкелік комитеттің баспасөз бөлімінің меңгерушісі қызметіне Т.Рысқұловты бекітті.

	«Шамамен, 1925 жылдан бастап Қазақстандағы қоғамдық-саяси жағдай күрделене түсті. Мұндағы саяси билікке Ф.И.Голощекинді бекіткен Орталық Орал және Батыс Сібір сияқты Қазақстанның да экономикалық мүмкіндіктерін, табиғи ресурстарын метраполиядағы өнеркәсіп ошақтарын жедел түрде дамытуға жұмсауға бет алды.

	Бұл мақсатқа бүкіл одақ көлеміндегідей Қазақстандағы саяси билік жүйесін де қалыпқа салмай жету мүмкін емес-тін.

	Міне, осындай жолға түсіп жедел түрде күш ала бастаған Орталық билік үшін Қазақстан сияқты Ұлттық шет аймақтардағы жергілікті басқарушы топтың жаңа қоғамдық құрылыс ісінде көтерген мәселелері социализм құру міндетімен салыстырғанда жай бір мәнсіз сандырақтай қабылданды. Тіптен қайсыбір солшыл большевиктерге коммунизм құру сияқты ұлы мақсат жолында бірлі-жарым ұлттардың мүддесін құрбандыққа шалу табиғи нәрседей көрінді. Бұл қалыптасқан жағдай өз ретінде ұлттық республикаларда партияның ресми курсына қарсы оппозициялық көңіл-күйдің даму алуына негіз болды. Қазақстандағы мұндай үрдістің бір көрінісі С.Садуақасов бастаған оппозициялық топтың троцкистермен өзара тіл табысу әрекетінен байқалды.

	Голощекинді Қазақстаннан кетіру әрекеті. (1926–1928 ж.ж.) 1926 жылы 12-14 қараша аралығында, яғни Мәскеуде өткен Бүкілресейлік Орталық Атқару Комитетінің сессиясы жүрген күндері ресми мәжілістерден соң Т. Рысқұловтың басқаруымен БОАК-нің мүшелері және орталықта жұмыста жүрген қазақ қызметкерлерінің қатысуымен биресми кеңес өтеді. Негізгі баяндамамен БОАК-нің жауапты хатшысының орынбасары С. Асфендияров жасайды. Қазақстаннан оған аталған кісілерден басқа С. Қожанов, Ж. Мыңбаев, Ж. Сұлтанбековтар қатысып (барлығы 11 адам), сөз сөйлейді. Кеңесте сөйлеген шешендер егер қысқарта айтсақ, жаңа биліктің жаңа отаршылдық (неоколониялизм) саясатын сынауға арналды.

	Кеңестің ізін ала барлық ұлттық республикаларда онда жасалған тұжырымдар талқыға түсіп, ресми бағасын алды. Қазақстанда өткен талқылауда Голощекин Мәскеудегі «националдардың» кеңесіне қатынасқан қазақ қайраткерлерінің есімдерін «тоғызы жеткен көсемдер», «буржуазиялық интеллигенция», «алашордалық идеологтар», «халықтан тамырын үзген элементтер» сияқты теңеулермен қатар атап, оларды шамасы келгенше қаралап бақты.

	Голощекин Мәскеудегі Т. Рысқұлов өткізген биресми кеңестің ең алдымен өзінің Қазақтсанда алған курсына қарсы айтылған сын екендігін жақсы түсінді. Бұл кеңестен соң Голощекинді Орталық кезі қайтарған жоқ. Дегенмен, оны кері қайтару әрекетін Смағұл Садуақасұлы бастаған топ жалғастырды. Топтың құрамына С. Садуақасұлынан басқа Ы. Мұстамбаев, Жағыпар Сұлтанбеков, Сәлімгерей Қаратілеуов және Нұрғали Кодаленко сияқты белгілі мемлекет қайраткерлер болды. Ж. Сұлтанбековтың көрсетуінен (1937 ж. шілде): 1. «1927 жылы ақпанда мен БОАК-нің президиумында жер мәселесіне байланысты баяндама жасау үшін Мәскеуге келдім, ал Мұстамбаев болса БОАК-нің сессиясына келді. Бұл кезде Мәскеуде іссапарда Қызылордада қызмет істейтін А. Тойво да жүр екен. Міне осы Мәскеудегі бір кездесуде ол «біздің (яғни троцкистердің – М.Қ.) көсемдеріміздің саясатқа наразы ұлт қызметкерлерімен байланыс орнатпақ ниеті бар. Маған, Тойвоға Сіздердің, яғни садуақасовшылардың Л. Троцкиймен кездесуін ұйымдастыру тапсырылған. Бұл кездесу сіздерге ештемеге міндеттемейді, әзірге мақсат алдын ала танысып, екі жақтың партияның ұлт саясатына қатысты ұстанымдарын анықтау ғана», – деді. Тойво бұл кезде Қызылордада жұмыс істейтін, біздің – садуақасовшылдардың ғана ашық түрде Қазақстандағы партиялық басшылықпен белсенді күрес жүргізіп отырғанымызды білетін. Сондықтан да бұл ұсыныс бізге жасалған болу керек. Садуақасұлының Мәскеуде болмауына байланысты кездесуге қатысты мәселені мен өзім шеше алмағандықтан Мұстамбаевпен кеңесіп жауабын айтайын дедім. Мұстамбаевпен сөйлескен соң мен Тойвоға Л. Троцкиймен кездесуге келісім бердім және оған екеуміздің де баратындығымызды айттым.

	Біздің Л. Троцкиймен кездесуіміз Главконцесскомда өтті, оған А. Тойво да қатысты. Біз Троцкийге өзіміздің Қазақстандағы партиялық басшылықпен өзара пікірқайшылығымыз жөнінде, сондай-ақ ішкіпартиялық тәртіпке наразы екендігімізді айттық. Л. Троцкий біздің пікірқайшылығымыздың себеп-салдарын жан-жақты сұрастыра келіп, соңында мәселе тек Голощекиннің жеке басында ғана емес, мәселе Орталық Комитеттің және Орталық мекемелердің ұлт саясатын бұрмалауға ұшыратуында болып отыр деді. Пікір алысу осымен аяқталды. Қызылордаға келген соң біз Мұстамбаев екеуміз Троцкиймен болған кездесу жөнінде С. Садуақасұлына хабарладық, өз ретінде ол бұл кездесуді қолдады. Кездесу жөінде Забировқа, Н. Кодаленковға, С. Қаратілеуовке де айтылды».

	2. «1927 жылы июнь айында С.Садуақасов екеуміздің Г. Зиновьевпен (белгілі совет қайраткері, Л. Троцкийдің идеалас серігі) кездесуіміз болды. Кездесуге байланысты ұсыныста Зиновьев өзінің ленинградтық пікірлесі Красоткин (ол кезде Қызылордада қызметте) арқылы жасады. Кездесу РКФСР Мемлекеттік Жоспарлау Комитетіндегі Зиновьевтің кабинетінде өтті. Оған Зиновьевтен басқа Сафаров, Садуақасов, Красоткин және мен қатынастым. Сөз біздің Қазақстандағы партиялық басшылықпен пікір алшақтығымыз және онымен күресіміз жөнінде өрбіді. Зиновьев бізге мәселе тек өлкелік партиялық басшылықта ғана емес, қате ұлт саясатын жүргізіп отырған БК(б)П ОК-і және Сталин екендігін айтты. Біз Садуақасов екеуміз мәселенің бұлай қойылуына қарсы ештеме айтқан жоқпыз. »

	С. Садуақасұлы және оның серіктестерімен Л. Троцкий және Г. Зиновьевпен кездесуі болып өткенін Тойво да өз мәлімдемесінде айтады [8].

	1927 жылдың наурызында Алматыға жер аударылған Л. Троцкий «екі қазақ коммунистерімен» кездескенін, өзара болған әңгімеден Қазақстандағы саяси жағдайдың шиеленісіп кеткендігін мойындайды [9].

	Дерек көздерінің көрсетуіне қарағанда С. Садуақасов бастаған топтың троцкийшілермен жүргізген келіссөздері негізгі көздеген мақсатқа жеткізе алмаған. Орталық басшылық Қазақстанда ұстанған курсынан бас тартады, Голощекин болса орталыққа сүйеніп оппозициялық күштерді қуғын-сүргінге салып, «талқы етіп» жеңіліске ұшыратты. Қазақ қоғамына орасан зор апат әкелген 1931-1933 ж.ж. қасіретке жақындай түсті.

	Смағұл Садуақасұлы коммунист болды ма?Мәселенің ғылыми өзектілігі анық. Өйткені тақырыптың С. Садуақасұлы өмір сүрген ортаға да қатысы бар. С. Садуақасұлы өзінің большевиктер партиясы қатарына өтетіндігі жөнінде тілегін 1920 жылы білдірген. Шамамен осы мезгілде Коммунистік партия қатарына өтуге тілек білдіргендердің құрамында С. Садуақасұлынан басқа А. Байтұрсынұлы, М. Әуезов, Ы. Мұстамбаев және сол сияқты белгілі тарихи тұлғалар болды. Сондай-ақ олардың басым бөлігі ұлттық зиялылардың келесі жас екінші буын өкілдері еді. Қазақ қоғамындағы белсенді топтың Коммунистік партия қатарына өте бастауы, әрине, оның саяси билікке араласуға ұмтылысынан туған қажеттілік болатын, сондай-ақ бұл кез-келген саяси мәдениеті бар қоғамға тән табиғи құбылыс.



	Партия – саяси күрес құралы



	Оның құрамына белгілі бір әлеуметтік топтардың белгілі бір мақсаттарды көздеп енуі де толық ықтимал. Ал егер ол партия Кеңестер одағы сияқты көпұлтты алып империядағы саяси билікті өз қолына шоғырландырған ықпалды күшке айналған болса, онда оның құрамына енуге тырысатын тұлғалардың көп болатындығы өзінен-өзі түсінікті және қалыптағы жағдай болса керек.

	Құжаттық материалдарды 1920 жылы Алаш партиясының жетекшісі Әлихан Бөкейханов қазақ жастарын Коммунистік партия қатарына енуге, сол арқылы жаңа қалыптасқан саяси жағдайда елге қызмет етуге шақырды деген көрсетулер кездеседі. Біздің пікірімізше, бұл факті негізсіз емес. Ә. Бөкейханов тәжірибелі саяси қайраткер ретінде жігерлі қазақ жастарына қоғамдық өмірге араласудың басқа жолы қалмағандығын жақсы түсінгендіктен де осы қадамға баруы әбден мүмкін еді.

	Ал осы Коммунистік партия қатарына кірген жас қазақ қайраткерлерінің ұстамында ұлттық сезім басымдылы алып жатты. Бұл да табиғи құбылыс болатын, басқаша болуы да мүмкін емес-тін. Ескі патшалық отарлық жүйеден енді ғана шыққан ұлттың қорланып қалған жалпыұлттық, әлеуметтік (таптық ғана емес) мәселелері аз болмайтындығы мәлім. Соған байланысты саяси қызметке араласқан ұлт қайраткерлері бірінші кезекте міне осы мәселелерді шешуге күш салды. Ұлыдержавалық, жаңаимпериялық ұстаным өктем түскен кеңестік жүйеде орыс емес ұлт коммунистерінің өз елінің мүддесіне араша түсуі «ұлттық – ауытқушылық» ретінде бағаланды.

	С. Садуақасұлы тарихи тұлғаның саяси қызметін бағалауға келгенде міне осы тарихи жағдай есепке алынғаны жөн. Яғни, С. Садуақасұлы Коммунистік партия құрамына енген сәтте оның алдында бірінші кезекте жалпыұлттық мәселелер тұрды. Талантты тұлға ретінде ол бұл тарихи міндетті жақсы түсінді және оған бар күш-қуатын сарп етті. Коммунистік патрияға мүшелік С. Садуақасұлы үшін күрес құралы болатын. Өмір нені көрсетті? С. Садуақасұлының бұл ұстанымын Коммунистік партия да, Кеңестік билік те қабыл алған жоқ. Сондықтан да ол биліктен шеттетілді.

	Қорыта айтқанда, революциялық өзгерістерге дейін Ә.Бөкейханов бастаған алғашқы буын зиялылар қойған мәселелер советтік билік орнағаннан кейін де сынаптай бұзылып, қардай еріп кеткен жоқ-тын. Олай болса Т.Рысқұлов, Ж.Мыңбаев, С.Қожанов, С.Сәдуақасұлы сияқты қайрааткерлердің өмірге келіп, ұлттық мүддені жалау етіп, саяси күреске араласуы қоғамдық талаптан туған табиғи құбылыс болатын. Голощекин мен оның серіктері бұл құбылыстың да түп тамырына тереңдей бара қойған жоқ, олай ету көп күшті, төзімділікті, уақытты талап ететіндігі белгілі. Сондықтан да олар «ең төте және жеңіл» жолды таңдап алды, ал ұлттық еркіндік пен теңдік мәселесін тағы да қойған ұлттық интеллигенцияның келесі, жаңа буынын «алашордашылар» деп жариялады.

	1926 жылғы қараша пленумында жасаған баяндамасында Голощекин «алашордалықтардың екі буынын» анықтап, оларға мынадай баға берді: «Алашордалықтар туралы айтқанда біз шатысып жүрміз. Алашордалықтардың екі түрі бар – ескі басшылары және алашордалықтардың жаңа буыны. Бұлардың өзара үлкен айырмашылығы бар. Егер біз ескі тәртіптегі алашордалықтарды алсақ маған олардың өткенде бірдемесі болғандай көрінеді. Олар өткен уақытта, қазақ жағдайында, қазақ болмысында революционер, буржуазиялық революционерлер болды. Ал жастарда ол жоқ, оларда ашу-ыза басым, олар советтік билікпен күресте есейді».

	Әңгіменің кім туралы болып отырғанын түсінген С.Сәдуақасұлы осы пленумда сөйлеген сөзінде: «Мен осы мінбеден алашорда идеологиясымен ортақ ештеңем де жоқ екендігін мәлімдеймін, өйткені мен коммунистпін. Біздің сорымызға қарай алаш ұстанымына жақын жағдайлар ісімізден, кейде сөзімізден сезіліп жатса, онда оларды тудырған қиындықтарды жеңу үшін өсіп жетілуіміз керек қой», – деп көрсетіп, одан ары Оқу-ағарту халық комиссариаты партияда жоқ интеллигенттер көп шоғырланған мекеме, сондықтан да қызмет бабына қарай ол интеллигенцияны жұмысқа тартуға байланысты бой көрсеткен тар коммунистік тәкаппарлықпен күресуді алашордалық әрекет есебінде бағалай қателік екендігін айтты.

	1927 жылы ақпанда С.Сәдуақасұлы Өлкелік Комитет бюросына өзін ауыл мектебіне оқулықтар мен кітапшалар даярлау үшін бірнеше айға Республика мекемелеріндегі жұмыстан босатуды өтінген арыз береді. Өлкелік комитеттің бюросы 1927 жылғы 9 наурыздағы отырысында С.Сәдуақасұлының арызын қарап қанағаттандырып, үгіт және насихат бөліміне Оқу-ағарту комиссариатымен бірге жазылмақшы оқулықтар мен кітапшалардың жоспарын даярлап секретариатқа өткізуді тапсырады. Ал бюроның сол жылғы 4 сәуіріндегі мәжілісінде басқа да халық комиссариатымен бірге Оқу-ағарту комиссариатының коллегия құрамы бекітіледі. Оның құрамында С.Сәдуақасұлы жоқ еді. Бұл іс жөнінде оның қызметтен біржола аластатылғандығының көрінісі болатын.



	ЕСКЕРТУЛЕР



	1 ҚР ПМ., 811 қ., 108 іс, 187 п.

	2 ҚРҰҚК-нің мұрағаты, 2370-іс, 4т, 829-830 п.п. 3 ҚР ПМ., 141 қ, 1 т, 5792 іс, 228 п.

	4 «Еңбекші қазақ», 1927, ақпанның 16-сы.

	5 ҚР ҰҚКМ, 124 іс, 6т, 132-152обп.п.

	6 Сәдуақасов С. Шығармалар жинағы, 2т., 342-343 б.б.

	7 ҚРПМ, 141, 1т., 377іс, 40-45 п.п.

	8 ҚР ПМ., 141қ., 1т., 488 іс, 118 п.

	9 Архив Троцкого. Коммунистическая оппозиция в СССР. 1923-1927. Т.2, с. 197-199





2.10 МАҒЖАН ЖҰМАБАЕВ. РУХАНИ ОТАРЛАУҒА ҚАРСЫЛЫҚ МАНИФЕСІ




	«Табалдырық» – ұлттық көркем ойға теориялық негіз беріп, оны жаңа сапа және сатыға көтерген ұлы туынды. Мағжан ақын оны «Алқа» ұйымының бағдарламасы, идеялық ұстанымы ретінде 1924 жылы жазғанын айтады.

	1924-1925 жылдар Мағжан Бекенұлының Мәскеуде көркем-әдебиет институтының соңғы курсында оқуда жүрген кезі. Бұл ақынның кеңестік астанада аз уақыт болса да шығармашылықтағы ортада еркін жүріп, білімін ұштап, кемеліне келген шағы-тын. Бірнеше жинақтардың авторы. Ең бастысы, ақын әлгінде ғана басқа да ұлт зиялыларымен бірге азаттық үшін қозғалысқа белсенді түрде атсалысып, бірақ оның дегеніне жете алмай, жеңіліс тапқанын көзімен көріп, тауы шағылып, терең рухани күйзелісті басынан кешіріп, енді ғана сол тұйықтан шыға бастаған кезі-тін.

	Осы арада кезінде ғалымдар арасында дискуссия тудырған «Табалдырықтың» авторлығы мәселесіне тоқталып өткен жөн. «Табалдырық» ұжымдық туынды деген пікір бар.

	Ғылымда белгілі бір мәселеге байланысты түрлі пікірлердің болуы әбден мүмкін екендігін мойындай отырып, дегенмен «Табалдырыққа» қатысты ондай тұжырымға негіздің жоқ екендігін ашық айтқан жөн. Мәселе мынада. Біріншіден, «Табалдырық» – бұл шығармашылықтағы көзқарастық ұстаным. Ал, ұстанымды мұндай деңгей-дәрежеде білдіру, әрине, үлкен теориялық даярлықты, зор қабілет-қарымды талап етеді. Сол тұстағы қазақ көркем ойында мұндай ортақ ұстанымды тиесілі дәрежеде қорытып бере алатын шығармашылық иелері көп емес-тін. Ахмет Байтұрсынұлы, Жүсіпбек Аймауытұлы, Мұхтар Әуезов, Ілияс Жансүгіров, Бейімбет Майлин... Бұлардың біреуі де «Табалдырықты» жазуға қатысы болғандығын білдірген емес. Ия, рас, Ж.Аймауытұлы мен М.Әуезов оның мәтінін пошта арқылы алып, авторына хат түрінде жауап бергендіктерін айтқан. Сол сияқты азаттық қозғалыс жетекшілері тарапынан ортақ ұстанымды білдіруге байланысты тапсырыс болғандығын айғақтайтын дерек те жоқ.

	Сондықтан да, «Табалдырық» Мәскеудің көркем-әдебиет институтында теориялық даярлықтан өткен, империя астанасындағы түрлі әдеби ағымдардан [1] жақсы хабардар, бұған қосымша арысы еуропа, берісі орыс әдебиеті мен қазақ көркем ойы арасындағы айырмашылықты терең меңгерген Мағжан ақынның қаламынан туған шығарма деп айтуға негіз бар.

	Енді төменде осы тұжырымға негіз болатын фактілерге тоқталайық. Профессор Дихан Қамзабекұлының пікірінше, құжаттың аты «Табалдырық» емес «Алқа», ал «Табалдырық» деп авторлар бағдарламаға кіріспе бөлімді ғана атаған. Ғалымның мұндай пікірге келуін белгілі дәрежеде түсінуге болады, өйткені оған тақырыпқа қатысты басқа құжаттық фактілер таныс емес-тін.

	Мағжан ақын соңғы рет 1937 жылы 30 жетоқсанда тұтқынға алынып, келесі 1938 жылы 6 қаңтарда тергеушіге берген жауабында біз қарастырып отырған тақырыпқа байланысты мынадай жағдайды баяндайды: «Алқа» аталатын әдеби үйірмені ұйымдастыруды 1925 жылы ғой деймін, Мәскеуде жүргенімде ойластырған мен едім. «Алқаның» бағдарламасын да ГИЖ8 – дің студенттері Жәкен Cәрсембин мен Аманғали Сегізбаевтың жақын араласуымен жазған да мен едім. Келесі жылы ГИЖ-ге оқуға келген Ілияс Жансүгіров оған кейбір түзетулер енгізді» [2].

	Бұл көрсетуден «Алқа» ұйымын құру идеясының да, сондай-ақ ол ұйымның бағдарламасын даярлаушының да Мағжан ақын екендігін аңғару, әрине, қиынға түспейді. Деректік материалдардың көрсетуіне қарағанда жоғарыда аты аталған Жәкен Сәрсембиннің «Табалдырықты» даярлау ісінде өз үлесін асыра бағалауға ұрынғандығы байқалады. Оның осы мазмұндағы көрсетулері «Табалдырық» авторлық топтың ортақ туындысы деген пікірге, белгілі дәрежеде, негіз болған да сияқты. Профессор Ш. Елеукеновтың мәскеулік студенттердің «Табалдырық» сияқты шығарма жазу деңгейіне көтеріле қоймағандығы жөнінде жасаған тұжырымы орынды. Бұған қосымша айтарымыз Ж. Сәрсембин тергеу алдында толтырылған анкетада білімінің «бастауыш» сынып (низшее) деңгейінде екенін көрсеткен. Осы ретте Жүсіпбек Аймауытовтың 1929 жылы 24 маусымда тергеушіге берген көрсетулерінен мынадай жолдарды оқимыз: «Алқаның» платофрмасымен мен алғаш рет 1925 жылдың бас кезінде Орынбор қаласында мынадай жағдайда таныстым: «Мен «Ақ жол» редакциясында Ташкентте қызметте едім, каникулға шығып, Орынбор қаласына бардым. Міне, осы сапарда мен редакцияда Сәрсембинге кезіктім, ал ол менде шаруасы барын айтты... Келесі күні, әлде мүмкін сол күні ме, әйтеуір түскі ас кезінде Алдонғаровтың үйінде кездестік, онда Сәрсембин, Алдонғаров, ұмытпасам Сегізбаев және басқа маған аты-жөні мәлім емес кісілер болды. Есімде қалғаны олар қостанайлық студенттер еді. Сәрсембин «Алқа» платформасын оқи бастады, оны мәскеулік студенттердің Жұмабаевтың қатынасуымен даярлағанын айтты. Кейінірек, Жұмабаевпен өзара алысқан хат арқылы платформаның авторы Жұмабаевтың өзі екенін анықтадым. Құжат Жұмабаевтың почеркімен жазылған еді. Оны жазу ісіне Бөкейханов Әлихан мен Байтұрсынов Ахметтің қатысы болды ма, ол жағын білмеймін, Сәрсембин де ол туралы ештеме айтқан жоқ. Ол платформаны Байтұрсыновқа оқып бергенін айтты, ал Байтұрсыновтың қандай пікір білдіргенін мен білмеймін» [3].

	Сондай-ақ, бағдарламаның аты «Табалдырық», ал оның авторы Мағжан ақын екендігін Ж.Сәрсембиннің өзі де жоққа шығармайды. 1929 жылы 5 мамырда тергеушіге берген көрсетуінде ол 1924 жылы желтоқсанда Мәскеудегі Қазақ өкілдігінде (Казпредставительство) студент жастардың Мағжан Жұмабаевтың «Өлеңдер» жинағын талқылауға жиналып, жиналыстан соң Мағжанның пәтерінде ақынның өзімен болған кездесуі жөнінде мынадай көрсету береді: «Менің Жұмабаевпен кездесуім жиналыс болған күні кешінде өтті. Ол Түркреспубликасы өкілдігінің бұрынғы үйінде тұрады екен. Өзінің шығармаларын талқылауға арналған жиналысқа байланысты Мағжан менен егжей-тегжейлі сұрап, сонан соң жазулы шығармасы бар екендігін, соны тарату қажеттігін айтты. Ол шығарма «Табалдырық» аталатын әдеби платформа болып шықты» [4].

	«Табалдырықтың» Мағжан ақынның қаламынан туғандығына дәлел бола алатын фактілерді келтіре беруге болады. Дегенмен ақынның берген мынадай мазмұндағы көрсетуі мәселеге біржола анықтық енгізеді деп білеміз. Ол 1929 жылғы 14 шілдеде берген жауабында: «Мәскеуде жүргенде мен Плехановтың, Луначарскийдің және басқа авторлардың еңбектерімен танысып, біраз пәндермен тереңірек айналыстым, сонан соң «Алқа» аталған әдебиеттің бағыты жөнінде сыни бағдарламалық мақала жазып, онымен Сәрсембин Жәкен мен Аманғали Сегізбаевты таныстырдым.

	.... «Алқа» бағдарламасын мен Жұмабаев жеке өзім жаздым. 1924 жылы қыста Сәрсембин және Сегізбаевтармен бірнеше мәрте талқылап, өзгерістер мен түзетулер енгіздім».

	Міне, бұл келтірілген құжаттық фактілерден бағдарламаның аты «Табалдырық», ал оның авторы Мағжан Бекенұлы екендігіне жеткілікті дәрежеде көз жеткізуге болады.

	Ж.Сәрсембин жоғарыда аталған көрсетуінде «Табалдырық» бағдарламаның аты, ал «Алқа» сол бағдарламаны негізге алып құрылуға тиіс болған жазушылар ұйымы екендігін анық жеткізген. Мәселен, ол Ж. Аймауытовпен бірге өткізген жиында алдымен, «Табалдырық» платформасын жариялап, сонан соң барып «Алқа» ұйымын құруға көшу жөнінде сөз болғанын айтады [5].

	Ж.Сәрсембиннің көрсетуіне байланысты мынадай бір жағдайдың ескерілгені жөн. Алдымен, Алматыда, сонан соң Мәскеудегі Бутырка абақтысында алаштық топтың үстінен жүргізілген (1928-1930 жж.) алғашқы толқын сот процесінде басты тергеуші міндетін атқарғана атақты Саенко. Ия, бұған дейін Украинадағы «халық жаулары» үстінен жүргізілген сот процестерінде мол тәжірибе жинап, енді осы «құрметті» міндетін «қазақ ұлтшылдарымен» күресте жалғастыруға арнайы жіберілген ОГПУ-дың Шығыс бөлімі бастығының көмекшісі Саенко осы [6]. Саенко Альшанский (Республикадағы ОГПУ бастығының орынбасары) және Петровпен (ОГПУ-дің Шығыс бөлімінің бастығы) бірге 1928-1932 жж. Алаш қайраткерлері үстінен жүргізілген екі дүркін сот процесінде Д. Әділов, Х. Ғаббасов, А. Байтұрсынов, Ж. Аймауытов, М. Дулатов, Ә. Байдильдин және басқаларды тергеу жұмысында белсенді рөл атқарды. Арнайы тапсырма алған кәнігі Саенконың М.Жұмабаевтың «Табалдырығына» соншалықты шұқшия төніп, бағдарламаға қатысы болды-ау деген кісілерден түсінік алып, бұл фактіні кеңірек ауқымда және астарда қарауға тырысуы, әрине, жайдан-жай емес-тін.

	Саенкоға керегі «қазақ ұлтшылдары кеңестік билікке қарсы контрреволюциялық жасырын ұйым құрды» деген тұжырым еді. Ал, патриоттық рухта және жоғарғы теориялық деңгейде жазылған «Табалдырық» және оны негізге алып құрылуға тиіс болған «Алқа» ұйымы Саенко сияқтылар үшін таптырмайтын «олжа» болатын. Сондықтан да ол «Алқаға» байланысты А. Байтұрсыновтан, Ж. Аймауытовтан (екі мәрте), М.Әуезовтен, А.Байтасовтан, Ә.Байдилдиннен, Ж.Тілеулиннен және басқа тұтқындардан арнайы түсінік алды. «Табалдырыққа» байланысты егжей-тегжейлі көрсетуді Ж.Сәрсембин де берді. Тергеу ісіне куәгер ретінде тартылған Ж.Сәрсембиннің көрсетуінен тергеуші Саенко тарапынан жасалған қысымның табы байқалады. Тұтқынның «бәле» іздеген тергеушінің ыңғайына көнуге мәжбүр болып, шатысуларға жол бергендігі де содан болса керек. Мәселен, Алдоңғаровтың пәтерінде өткен шағын жиылыста бас қосқан кісілердің құрамына байланысты Ж.Аймауытов екеуінің көрсетулерінде алшақтық бар. Ж. Сәрсембин атаған құрам тым ауқымды. Жиналған кісілердің арасында А. Байтұрсыновтың да болғандығы айтылады. Ал Ақаң Алдоңғаровтың үйінде ешуақытта болмағандығын көрсетеді. Бізге бұл ретте Ж.Аймауытов атаған құрам тарихи шындыққа жақын көрінді.

	Сонымен, «Табалдырық» 1924 жылдың соңы 1925 жылдың бас кезінде жазылды. Бұл бағдарламалық құжаттың жазылуына сол тұстағы Мәскеудегі жазушы қауым арасында қалыптасқан түрлі ағымдар мен теориялық ұстанымдардың өзара қақтығысының әсері болғандығы анық. Алдоңғаровтың үйінде өткен басқосуда отырғандар Сәрсембиннен «Алқа» сияқты ұйымның бар-жоғын сұрағанда, ол «оған идеялық тұрғыдан жақын ұйымның мәскеулік жазушылар арасында бар екендігін», яғни оны қазақ жазушылары арасында құруға болатындығын айтады [7]. М. Жұмабаев өз тарапынан Мәскеуде жүргенде Вс. Иванов, Первухин және Л. Сейфуллина сияқты орыс жазушыларымен байланыс орнатып, «бірақ ол байланыстың іскерлік қатынастан аспағандығын» білдірген [8].

	Осы арада тоқталуға тура келетін тағы бір мәселе бар. Әдебиет тарихын зерттеушілер М.Жұмабаевтың «Алқа» ұйымын құруға байланысты идеясын ҚазАПП-пен (Қазақ пролетариат жазушыларының ұйымы) байланыстырады, яғни оны М.Жұмабаев бастаған алаштық ұстанымдағы жазушылар ҚазАПП-қа балама ұйым ретінде құрмақ болды деген тұжырымға бейім екендіктерін байқатады. Бізге мәлім тарихи құжаттарда мұндай пікірге негіз боларлық фактілер кездеспейді. Тіптен, керісінше, билік тарапынан ҚазАПП-ты құру жөніндегі шешімнің қабылдануын тездеткен «Табалдырықтың» қолжазба түрінде таралуы сияқты.

	Жоғарыда айтылғандай, М.Жұмабаев «Табалдырықты» 1925 жылдың басында, яғни қаңтар айында даярлаған. Ол жөнінде өз көрсетулерінде Ж.Сәрсембин мен Ж.Аймауытов айтады [9]. С.Мұқанов «Есею жылдары» атты өмірбаяндық хикаясында ҚазАПП-ты құру туралы биліктің шешімі 1925 жылдың шілдесінде баспасөзде жарық көргенін, ал бірақ бұл жазушылар ұйымын құру тек келесі 1926 жылы қазанда іске асқаны жөнінде мынадай фактілер келтіреді: «КазАПП-тың маған тапсырылған платформасы жазылды да, 1926 жылдың 4 октябрінде еңбекші қаламгерлердің жалпы жиналысында талқыланып бекітілді. Сол күннен бастап КазАПП осы платформаның бағытында қызмет атқарды». Жазушы «қазақ совет әдебиетінің белгілі бір дәуірінде туған», яғни партиялық тапсырма бойынша өзі даярлаған платформаның мәтінін «дәуірдің тарихи шындығын түсінуде» пайдалы болар деген ниетпен толық күйінде береді [10].

	Міне, бұл КазАПП-ты құру ісінің бастау көзінде тұрған, сондай-ақ оның платформасын жазған жазушының көрсетуінен ұйымның 1926 жылдың күзінде құрылғанын аңғару, әрине, қиын емес. Платформамен танысқан кісіге жаңадан құрылған жазушылар ұйымының өз қызметінде қандай мақсаттарды көздейтіндігі де анық байқалады. Яғни, «қазақ байлары орыс байларындай Октябрьдің таяғын оңдап жеген жоқ. Ауылда әлі де болса байлардың өкілі – Алашорданың ықпалы бар». Міне, осындай жағдайда «қазақтың пролетариат, қарашаруа жазушылары жалпы қазақ еңбекшілерінің салт-санасын тәрбиелеп, еңбекші бұқараны социалдық дәуірге жетектеуге, еңбекші таптың мақсатына теріс пікірлермен күресуге партияға көмектес болулары керек» [11].

	Бұл жаңа құрылған Жазушылар Одағының Ф.Голощекин ұсынған «Кіші Октябрь» курсын қабыл алуы еді. Ф.Голощекин 1925 жылы желтоқсанда Қызылордада өткен 5-ші Өлкелік партия конференциясында жасаған есеп баяндамасында «Ауылда нағыз совет билігі жоқ, байдың билігі бар, рудың билігі бар...» [12], – деп көрсеткен еді. Кейін ол бұл тұжырымын И.Сталинге жолдаған хатында: «...революция ауылдағы бұрынғы революцияға дейінгі қатынастарға тимей, күшті рулар мен байлардың экономикалық және саяси билігін сол күйінде қалдырып отыр» [13], – деп қайталады.

	Яғни, жаңа құрылған Қазақ пролетариат және қара шаруа жазушылар одағының өз мойнына алған негізгі міндеті «тоталитаризмнің рухани саладағы күштеу» құралына (Д.Қамзабекұлы) айналу еді [14].

	Сонымен, «Табалдырық» авторы ұйымы нені көздеді, алдына қандай мақсаттар қойды? Бұл арада, әрине, бағдарламаның көздеген мақсаты деп көп нәрсені тізбелей беруге болар еді, бірақ оның бұл арада қажеті жоқ. Біздің пікірімізше, ол – әдебиеттанудың міндеті. Сондықтан да, «Табалдырыққа» біз тек тарихи құжат ретінде, белгілі бір тарихи кезеңнің куәлігі ретінде ғана тоқталмақпыз. Міне, осы тұрғыдан алғанда «Табалдырық» авторының алдына қойған мақсаты, біріншіден, заман ағымындағы қазақ қоғамының сол бір тарихи кезеңдегі еуропалық және орыс қоғамдарымен салыстырғанда ерекшелігін айқындау және екіншіден, соған байланысты осы бір күрделі өтпелі кезеңдегі ұлт жазушысының, шығармашылық иесінің міндетін саралау еді. Мағжан ақынның, интеллектуал Жұмабаевтың сол бір ұлт және оның зиялылары үшін аса жауапты сәтте қазақ жазушыларының алдында тұрған міндеттерді түсінуге және осы ретте өз ұстанымын ортаға салып, отандастарын ой қорытуға шақыруы – өркениетті ортаға тән толық табиғи құбылыс-тын.

	1916 жылғы көтеріліс, қазақ жастарының майдандағы қара жұмысқа алынуы, оның артын ала келген 1917 жылғы революциялық аласапыран, қазақ ұлт – азаттық қозғалысының заманға лайық жаңа қарқын, мақсатты сипат алуы – ұлт өміріндегі осындай күрделі өзгерістер мезгілінде заман қойған түрлі сауалдарға аласұрып жауап іздеген халықтың шерлі көңіл–күйін бағып, оның нәзік қылдарын баса білу, тіптен халықпен бірге қуанып, бірге егілу Мағжан поэзиясына тән қасиет. Ал Мағжан шығармашылығының негізгі өзегі, оның болмыс – бітімін анықтап тұрған тылсым да тұңғиық сыры – ол азаттық идеясы. Мағжан азаттық жыршысы. Жеке тұлғаның, бүтін қоғамның азаттығы – Мағжан поэзиясының іргелі тақырыбы. Мағжан өз уақыты мен заманының ақыны. Сондықтан да ол үшін қоғам жай абстракция емес, ол оның еркіндікке, теңдікке ұмтылған қазақ елі. Яғни ол ұлт – азаттық қозғалыс дәуірінің ақыны, ұлт – азаттық күрес жыршысы. Мағжан ақын шығармашылығының ерекшелігі де осында.

	Сондықтан да 1917 жылғы революциялық өзгерістерден соң Алаш қозғалысының жеңіліс табуын, қазақ ұлтының шарасыз жағдайын өз шығармашылығы арқылы терең қорытып, осы тарихи мезгілдің ұлт өміріндегі ерекшелігін поэзия тілінде дәл бедерлеген Мағжан ақын еді. Сезімтал ақын үшін бұл тарихи кезеңдегі (шамамен 1919-1924 жж.) өмір «абақтыға» тең, өйткені ақын көңілі айға (яғни азаттыққа – авт.) ұмтылып, бірақ оны ала алмаған балаға ұқсайды, жүрегі жаралы. Т. Жұртбай құрастырып, алғы сөзін жазған «Алаш ақиықтары» аталатын кітапта Ж.Аймауытов пен М. Жолдыбаевтың 1924 жылы мамырда Мәскеудегі Мағжан ақынға жазған хаты берілді. Хат иелері қазақ әдебиетінде «өзіндік дәуір жасау» Мағжан ақынның ғана қолынан келетіндігін, «сұр айдың артынан күншуақ болмай» тұрмайтындығын, «күннің көзін мәңгілік бұлт басып тұру мүмкін» еместігін ескертіп, ендігі уақытта оны «торығуды, зорығуды, зорлануды» қойып, жаңа тілек, жаңа арман, яғни жаңа жасампаз өмірге ұмтылған ақынның күйіне өтуге шақырады [15].

	Осы мазмұндағы хаттарды Мағжан ақынның басқа да ұлт зиялыларынан алып, ал қайсыбірінен осы пікірді ауызекі естігені байқалады. Ал «Табалдырық» болса сол айтылған тілектерге байланысты ақынның берген жауабы еді. Құжаттың бағдарламалық, концептуалдық мазмұн және сипатта жазылуы да ақын көзқарасындағы кезеңдік өзгеріске байланысты болатын. Ақын нағыз талант иесі ретінде оның шығармашылық еркіндігіне қол салған зорлықшыл билік пен оның идеологиясына ашық түрде қарсылық танытты, оларды өзінің көзқарас, ұстанымымен есептеуге шақырды.

	Бұл ретте соцреализм шығармашылықтағы ұстаным ретінде қазақ жазушысына сырттан қандай зорлықпен телінген әдіс болса, «Табалдырықта» өз ретінде қазақ қоғамының ішкі даму ерекшелігінен бастау алып, оның ішкі табиғи тілек-сұраныстарына жауап беретін таным құралы, зерттеу әдісі болатын.

	Мағжан ақын диалектик. Ол Еуропа, орыс өмірінің қазақ қоғамына ықпалын жоққа шығармайды, асыра да бағаламайды. ХХ ғасырдың басындағы Ресей – қазақ қоғамы үшін отарлаушы мемлекет. Бұл ретте ол басқа континенттердегі қазақ сияқты экономикалық дамуда кенже қалған елдерді шикізат көзі және өз тауарларын өткізетін рынок есебінде өзіне бағындыруды көздеген еуропалық мемлекеттердің ісін жалғастырушы ғана. Сонымен бірге, Мағжан ақын пікірінше, «еуропа отаршылдығының бір қасиеті «құлды көп қуып батыр қылуы» өлімге бұйыруы», сол арқылы оны өмірге ғашық етуі, яғни «езілген елдің ұлттық сезімін оятуы», «соққы жеп сүлесі қатқан елдің есін жия бастауы». Бұл ретте 1905 жылғы оқиғалар ұлт әдебиеті үшін сапалы жаңа кезеңнің басталу сәті болды, «Оян, қазақ!», «Қырық мысал» сияқты елім, жұртым деген шығармалар өмірге келді.

	Осы ретте кез-келген қоғамға тән мынадай бір заңдылық бар. «Ояна бастаған ел кешегі ел болған күнін есіне түсірмек». Ал, мұндай тарихи кезеңде әдебиеттің бірден-бір міндеті «ояна бастаған елге» оның «кешегі ел болған күнін есіне» салу болмақ. Мұндай әрекет сол өткен өмірдегі, сұрқия қоғамдық қатынастарды қайта орнату үшін жасалмайды. Әдебиетке өткен өмірдің нұрлы беттері мен жарқын тұлғаларын жырлау ұлттың өз құндылықтарына деген құрметін қалыптастыру, ел ретінде өз мүмкіндіктеріне деген сенімін туғызу үшін қажет. Қазақ әдебиеті енді ғана міне, осы табиғи міндетін атқаруға кіріскен еді, араға келіп «зор төңкеріс» араласты. Ал, бұл төңкеріс (революция – авт.) қазаққа өз тарихы тудырған, өз өмірінен қайнап шыққан төл құбылыс емес, еуропа тарихынан туындап, орыс шындығы арқылы сырттан телінген жат құбылыс. Мағжан ақын жасаған батыл да негізді тұжырымдардың бірі осы.

	Сол сияқты әлгінде ғана орнаған билік қазақ әдебиетіне ұлттық құндылықтарға үңілуді қойып, жаңа ұстанымға, яғни тек еңбекші бұқараның ғана мүддесін түгендеуге, қорғауға көш дейді. Мағжан ұғымында бұл домбыраның барлық шегін емес, бір ғана шегін басуды талап етумен тең. Ал, бір ғана шекті басудан көп мағыналы күй шықпайды. Бұл енді ғана ұлт өмірінің толыққанды суретін салуға ұмтылыс жасап отырған өнердің өрісін шектеп, тарылту дегенді білдірмек. Ұлт өмірінің белгілі бір қырын оның басқа қырлары мен беттеріне қарсы қою, өнердің тынысын тарылтумен тең. Еуропа әдебиетінің өмірді барлық қырынан игеруде жиған мол тәжірибесі бар, яғни бұл оның асқар таудай байлығы. «Еуропа өмірінің өрі, қыры, күнгей де, теріскей де беттері әдебиетіне түскен. Еуропа адамының терең сезімдері, асқарлаған қиялдары әдебиет алыптарының сұлу суреттеріне бөленіп жалпы адамзаттың алдына тасталған. Қара да, хан да, бай да, кедей де, данышпан да, надан да, ер де, әйел де, тәңірге махаббатшылы да, елге махаббатшылы да, әйелге махаббатшылы да, ұлтшылы да, ортақшылы да, бүгіншілі де, ертеңшілі де, меншілі де, сеншілі де, бәрі де жақсы да, жаман да жағынан суреттелген». Бұл Еуропа халқының (арасында бұқарасы да бар) атадан қалған мол рухани қоры, байлығы. Адамзатқа, әрбір халыққа өз өмірін түсіну, қорыту ісінде көрсеткен ғажап үлгісі, өнегесі. Яғни кез-келген ұлтқа өзінің жүріп өткен жолын, өмірін қорыту, түсіну ісінде бұл ортақ жол, ортақ тәжірибе, басқа жол жоқ.

	Сол сияқты қазақ елінің де «күнді һәм күңгірт дәуірлері болған һәм бар. Қазақтың өзінің жаратылысқа, өмірге, тұрмысқа өзіндік көзқарасы, өзінше философиясы, терең сезімі болған һәм бар. Осылардың бәрі туралы әлі айтарлық қалам тартылған жоқ». Олай болса Мағжан ақын түсінігінде «өзінше елді қоғамдаған хан, қоғамды қорғаған батыр, өзінше қоғамның қорғаны болған би, хан заманындағы құл, төре заманындағы төлеңгіт, бай заманындағы кедей, жауынгер ерге жолдас болған әйел, өткен ертегі күніміз, ертегідей күніміз» бәрі-бәрі неге әдебиет тақырыбына айналмасқа? Яғни енді ғана өз өміріңді игеру жолына түскен әдебиетті белгілі бір тақырыппен шектеу әділеттілік емес. Өмір дарағы қандай бай, мәуелі болса, ұлттық өнердің де салған суреті, тартқан күйі сондай сан қилы, сан қырлы болғаны жөн. Осы арнада өркендемей «қазақ адабияты терең адабият бола алмақ емес. Осылар түспей адабият өз адабиятымыз бола алмақ емес».

	Бұл «Табалдырықты» жазып, оны шығармашылықтағы қазақ қаламгерлерінің алдына тастаған Мағжан ақынның ұлт өміріне, оның өткен жолына терең бойлай жасаған тұжырымы, сол арқылы қабылдаған ұстанымы еді. Сонымен бірге мұндай шығарманың өмірге келуі кезінде негізін Әбу Нәсір әл-Фараби мен Жүсіп Хас Қажыб Баласағұн сияқты ұлы шығармашылық иелері қалаған ұлттық қоғамдық ой мен әдебиеттің өз табиғи арнасында тұрғандығының, өмірдің түрлі аумалы-төкпелі кезеңдерінде оның өзекті идеясы мен биік мақсат-мұраттарын қорғай алатын Мағжан сияқты алып тұлғаларының бар екендігінің де дәлелді көрінісі болатын.

	Өткен жиырмасыншы ғасырдың алғашқы ширегінде ұлттық азаттық үшін күрес жолына түскен қазақ елі өзінің қоғамдық өмірін қайта бағалау арқылы болашаққа ұмтылудың ғажап сәтін басынан кешірді. Ұлт өмірінің бұл ішкі терең сұранысын білдіретін ренессанстық тұлғалар да бүтін бір буын ретінде ұмсынып алқа шықты. Сол арқылы ұлт өмірі мен оның болашағын сырттан төнген сұрапыл қауіптен сақтап қала аларлықтай мүмкіндік туды. Өкінішке орай, бұл басталған процесс тағы да сол сырттан болған қатыгез араласудың нәтижесінде өз табиғи арнасында тиесілі даму және өзгеру сатыларынан өте алмастан, бастапқы қарқынды қадамында-ақ ұлыдержавалық зорлықшыл күштің қаһарына ұшырады. Сөйтіп, Құдіретті Жаратушы сирек жіберетін, жанартаудай ұлттық жаңғыру сәті бесігінде тұншықтырылды. Мағжан ақынның «Табалдырық» аталатын бағдарламалық манифесі осы жанартаумен бірге сөндірілген ұлттық рухтың идеологиялық отарлауға қарсылығының нақты көрінісі, найзағайдай жарқылы болатын. Оның ұлы таланты, шығармашылық шабыты бағындырған шырқау шыңдарының бірі-тін.

	Сонымен, Мағжан ақынға «Табалдырықты» жазуға түрткі болған жағдайға қайта оралайық. Ж.Сәрсембин жоғарыда аталған көрсетуінде (1929ж., 5 мамыр) 1924 жылы желтоқсанда Мәскеудегі қазақ студенттернің жерлестігі өткізген Мағжан Жұмабаевтың «Өлеңдер» жинағын талқылауға арналған кештен соң ақынның өзімен болған кездесуінде оған Мағжанның ұлтшыл ұстанымдағы жазушылардан алған бірнеше хаттарды көрсетіп, оларда хат авторларының «Алқа» сияқты ұйым құру үшін, оның платформасын даярлау қажеттігі туралы ұсыныстар жасалғандығын айтады. Хат арқылы ұсыныс жасағандардың қатарында Ленинградтан М.Әуезов, Орынбордан Ж.Аймауытов, Ташкенттен Х.Досмұхамедов, К.Кеменгеров, А.Байтасов және М.Есболов бар еді. Ташкенттік топ осындай ұсыныспен бір емес, екі хат жазған сияқты. Сондай-ақ, осы мазмұндағы хаттар Семейдегі С.Дөнентаевтан, Х.Ғаббасовтан және М.Тұрғанбаевтан, Орынбордағы Алдоңғаров пен Е.Омаровтан, Петропавлдағы Ж.Тілеулин мен Ғ.Кемелевтен, Ақмоладағы Хайретдин Болғанбаевтан келген еді.

	Егер бұл фактіні шындық ретінде қабылдасақ, онда Мағжанның «Алқа» ұйымын құруға байланысты алдымен жоғарыда аталған кісілермен пікір алысып, олардың қолдауын алған соң «Табалдырықты» жазуға кіріскенін аңғаруға болады. Басқаша айтқанда, Мағжан ақынның өзінің пікірлестерімен хат арқылы кеңесіп, олардың қолдауын алған соң «Табалдырықты» даярлауы 1924 жылы жүріп, осы жылы аяқталған.

	Ендігі уақытта даяр болған платформаның мәтінін қолмен көшіру арқылы көбейтіп, жоғарыда аталған адрестерге тарату қалған еді.Жәкен Сәрсембиннің бұл іске тартылуы осы мезгілде, яғни платформаны көшіру және тиесілі адрестерге тарату кезеңінде болған. Ж. Сәрсембин: «Жұмабаев хатты оқып болған соң аталған кісілерге пошта арқылы тарату үшін платформаны көбейту керектігін айтты. Осы мақсатта ол маған платформаны көшіруді ұсынды. Мен, Жұмабаев және оның інісімен бір жетінің ішінде мәтіннің 17 данасын даярладық, олардың бір данасын өзіме алдым» – деп көрсетеді.

	Ж.Сәрсембин көрсетуінде берілген бұл фактілерге сенуге болады. Өйткені Мәскеуде қазақ шрифті бар теру машинкасын табу оңайға түспейтін, сондай-ақ болған күннің өзінде ондай машинкамен «Табалдырық» сияқты құжат мәтінін алудың өзі қауіпсіз емес-тін. Сондықтан да платформа мәтінінің қолмен көшіріліп көбейтілгендігі, бұл іске үш адамның бірі болып Ж.Сәрсембиннің қатысқаны ақиқат. Ал Мағжанның інісі деген үшінші кісінің кім болғанын бұл көрсетуінде атамаған. Аталған өз қолымен жазған көрсетуінде (1938ж., 6 қаңтар) мәтінді көшіруге қатынасқан Мәскеулік студент ретінде Аманғали Сегізбаевты атайды. Яғни Мағжан ақын платформаны даярлауға (оқыған, түзеген және көшірген) қатынасқан кісілерді Мәскеудегі Мемлекеттік журналистика институтының студенттері Сәрсембин және Сегізбаевпен, сондай-ақ осы институтқа тыңдаушы ретінде келген Ілияс ақынмен шектейді. Ал Сәрсембиннің Мағжанның інісі деп отырғаны А.Сегізбаев болуы әбден мүмкін.

	Сонымен бірге бұл арада «Үлкен террор» тергеу материалдарына қатысты мынадай бір ерекшелікті зерттеуші назардан тыс қалдыра алмайды. Тергеуші (бұл арада Дмитриенко және Саенко) жүргізген ісіне қатысы бар деген кісілердің ауқымын неғұрлым кеңейте түсуге, яғни кез-келген істі кеңестік билікке қарсы ұйымдасқан топтың қастандық әрекеті ретінде, ал өзін сол ұйымдасқан топты әшкерелеуші «тұлға» ретінде көрсетуге тырысқан. Кеңестік репрессиялық машинаның ерекшелігі сонда, оған тартылған, оның торына іліккен адам шыбындай панасыз күйге ұшырамақ та, ал ол істі жүргізген тергеуші әрқашанда жеңіске жететін ақылды да тапқыр тұлға рөлінде болмақ.

	«Табалдырыққа» байланысты да тура осындай жағдай байқалады. Мәселен, Мағжан ақын атынан берілген мына баяндау соның айғағы: «Сонымен, Сәрсембиннің, Сегізбаевтың және Жансүгіровтың қатысуымен мен даярлаған, сондай-ақ Бөкейханов пен Байтұрсынов қолдаған «Алқа» бағдарламасы қолдан көшірумен көбейтіліп пошта арқылы мынадай адрестерге жіберілді: Қызылордадағы М. Дулатов және Е.Омаровқа, Петропавловскідегі Ж.Тілеулинге және Семейдегі Әуезовке. Бұл кісілердің бәрінен де қолдау пікір, сондай-ақ «Алқа» бағдарлама-платформасы рухында әдебиет саласында жұмыс жүргізуге уәде алдым» [16]. Міне бұл үзіндіден тергеушінің көздеген мақсаты анық. Біріншіден, бағдарламаны жазушы мен оған көмек берушілер анықталса, екіншіден бағдарлама идеясын қолдаушылар мен оған дем берушілер «белгілі», үшіншіден, сондай-ақ бағдарламаны сұратып алып, ендігі уақытта оның идеясын «іске асырушы» субьектілер де ашылып отыр. Басқаша айтқанда, бұл арада тергеушілер жоспарлағандай антисоветтік пиғылдағы қазақ ұлтшылдарының «Алқа» ұйымының «сұлбасы» шығып тұр. Тергеуші үшін ең маңызды нәрсе билікке қарсы «ұйымдасқан» топтың іс-әрекетінің әшкерленуі, топқа тартылған адамдардың аты-жөнінің аталуы еді. Репрессия машинасының жұмыс жасау механизмі, өзіндік логикасы міне осы.

	Тергеуші Саенконың сондай-ақ Мәскеуде жазылған «Табалдырыққа» қозғалыс басшылары Ә.Бөкейханов пен А.Байтұрсыновтың қатынасын анықтауға тырысқандығы логикаға толық сиымды әрекет. Өйткені аталған тұлғаларсыз Саенко құрған конструкциясы сенімсіз болып шығар еді.

	Сондықтан да ол Ж.Сәрсембинге бұл мәселеге қатысты бірнеше сұрау қойғандығы хақ, бірақ тергеуші мен тергелушінің екеуара сөзі «сұрақ-жауап» түрінде емес, жай баяндау түрінде берілген. Дегенмен тергеу хаттамасында тақырыпқа қатысты берілген фактілер көңілге қонымды екендігін мойындаған жөн. Мәселен, Ж.Сәрсембин Мәскеуге жалпыодақтық мұғалімдер съезіне келе жатқан А.Байтұрсынұлының жеделхат арқылы Мағжан ақынға хабарлап, күтіп алуын өтінгенін, ал темір жол вокзалына Ә.Бөкейханов және М.Жұмабаевпен бірге өзінің де барғандығын айтып, сол күні кешінде делегаттар орналасқан жатақханадағы А.Байтұрсынұлы бөлмесінде «Табалдырық» мәтінінің оқылып, оның соңы өзара ой бөлісуге ұласқандығын баяндайды. Міне сол отырыста Әлекең платформаны қолдап, оны тарату жағын ұйымдастыруды қарастыруды ұсынады. Ал Ақаң қазақ әдебиетіндегі жағдайға тоқталып «еуропалықтар қазаққа еуропалық костюм кигізгісі келеді, ал шаруашылық ерекшелігіне байланысты қазаққа шапан кию қолайлы. Қазақтың түйесін поездың артына тіркеп қойғысы бар. Мұндай жағдай оған тиімсіз» екендігін білдіріп, «қазақ әдебиеті ұлтшылдық ұстанымда болуға тиіс», бірақ бұл ретте «әдебиет пен саясатты араластырудан аулақ болған дұрыс» деген тұжырым жасайды. Басқа дерек көздерімен салыстыра отырып Ақаңның бұл айтқандарының оның жалпы ұстанымы арнасында екендігіне көз жеткізуге болады.

	А.Байтұрсынов 1929 жылы 18 маусымда тергеуші Саенкоға берген жауабында «Мен Қазақстандағы әдебиеттегі ағымдармен таныспын, бірақ олардың ешқайсысына да қосылған емеспін, өйткені әдебиеттен қандай бағыттың, яғни пролетарлық бағыттың ба, жоқ, әлде ұлтшылдық бағыттың ба үстемдік алатындығы мен үшін соншалықты маңызды емес... Қазақ әдебиетінің қандай бағытта даму алатындығын мен ешкіммен талқыға салған емеспін. Мәселен, Бөкейхановпен бірге М.Жұмабаев даярлаған платформаны оқығандығымыз есімде жоқ. 1924 жылы күзде Мәскеуде өлкетанушылар съезіне барып, РСФСР Наркомпросының жатақханасына тоқтағанда Бөкейханов пен Жұмабаев менің бөлмемде болған да шығар. Сонда отырып «Табалдырық» платформасын оқыдық деп айта алмаймын. Әдебиетке қатысты қолжазба түрінде ме, жоқ әлде газеттік пе материалдарды оқыған да шығармыз, есімде жоқ. Сәрсембинді ұмытқан жоқпын. Мәскеуде болғанда Жұмабаевпен бірге жүргені есімде» [17] деген көрсетулермен шектеледі. Әдетте, тергеушілерге берген жауабында фактілерге өте сараң А.Байтұрсынұлының бұл жолы да ақтарыла салмағандығы байқалады.

	«Табалдырықтың» біраз адреске таратылғаны анық. Ол жөнінде пошта арқылы бағдарламаның мәтінін алғандар өз көрсетулерінде жасырмай айтқан. Мәселен, М.Әуезов 1931 жылы 20 қыркүйекте тергеуші Поповқа берген көрсетуінде «Жұмабаевтан бір конвертке салынған хат пен «Алқаның» бағдарламасын Семейде алдым, ал алдын ала ешқандай да хат арқылы пікір алысқан емеспіз. Бұл «Алқадан» құпия әрекет ретінде бағалануға тиіс ештеме көргенім жоқ, платформаны алған соң БК(б)П Семей Губкомының үгіт-насихат бөлімінің меңгерушісі және «Қазақ тілі» газетінің редакторы Тоқжігітовке көрсеттім, «Алқа» мәтіні менде қалды, ал оны қолдайтындығымды және осы ұстанымдағы қаламгерлердің ұйымын ресми түрде құру үшін қазақ әдебиетшілерінің жиылысын шақыру қажет екендігін айтып, Жұмабаевқа хат жаздым, іс осымен аяқталды» [18] – дейді.

	«Табалдырықтың» бір дана көшірмесін Мағжан ақын бұрын өзі жұмыс істеген (1921-1922ж.ж.) Петропавлдағы «Бостандық туы» газетінің редакциясына жібереді [19]. Ол жөнінде Жұмағали Тілеулин:

	«Алқа үйірмесіне байланысты мен бұрынғы көрсетуімде айтқанымды қайталаймын, яғни «Алқа» платформасының бір данасы «Бостандық туына» келді. Ол жөнінде редакцияның қазақ қызметкерлерінің жиналысында Айтқожин және оның орынбасары Бекішев айтты. Ол жөнінде басқа ештеме естігенім жоқ, сондай-ақ М.Жұмабаевтың өзінен басқа ешкімге жазған емеспін. Ал оған жауап хатымда Петропавлда «Алқаға» қатысты редакция тарапынан ешқандай әрекет жоқтығын айттым...» [20], – дейді.

	Мағжан ақынның «Табалдырықты» жіберген адрестерінің бірі Ташкент еді. Бұл мезгілде алаштық зиялылардың біразы осы қалада қызметте жүрді, сондықтан да ақынның өз манифесін пікірлес серіктеріне жолдап, қолдау күтуін толық табиғи нәрсе ретінде қабылдауға болады.

	«Табалдырықтың» Ташкентке пошта арқылы жіберілгенін ақынның жерлесі Байтасов Абдолла тергеушіге берген көрсетуінде (1929 ж., 14 шілде) айтады.

	А. Байтасовтың бұл көрсетуіне қысқаша болса да тоқталған жөн. Өйткені құжатта ақынның сол мезгілдегі шығармашылықтағы ұстаным ерекшелігі байқалады. «1925 жылы Жұмабаев Мағжан маған бірнеше мәрте хат жолдап, оларда қазақ әдебиетінің ауыл тұрғындарына жақын болғаны дұрыстығын айтты. Жұмабаевтың әдебиеттің бағыты жөніндегі хаттарын Ташкентте редакцияда істеп жүрген Әуезов Мұқтардан да көрдім. 1925 жылы Жұмабаев Мағжан Мәскеуден маған Аймауытов, Кемеңгеров және Ысқақовтан тұрған топқа арнап қазақ әдебиетінің бағыт-бағдары жөніндегі «Алқа» бағдарламасын жіберіп, оны талқыға салып, пікір білдіруді өтінді. Хат пошта арқылы жіберілді, сондай-ақ ол партияда барларға да және одан тыс жүргендерге де арналған еді», – деп көрсетеді А. Байтасов [21]. А.Байтасов осы көрсетуінде бағдарлама нұсқаларының А.Сегізбаевта, Ж.Сәрсембинде және М.Әуезовта болғандығын, ал «Алқа» бағдарламасы жөнінде Ә.Бәйділдиннің білгендігін, сондай-ақ Сәдуақасов, Мұқанов және басқалардың хабардар болуы мүмкін екендігін айтады.

	Әбдірахман Байділдин өз ретінде «Табалдырықпен» таныс екендігін мойындайды. 1929 жылы 1 шілдеде тергеушіге берген мәліметінде ол бағдарлама жөнінде 1925 жылы естігенін, тіптен «ұлтшыл» М.Жұмабаевтың «Алқа» ұйымын құрып қойғандығын көрсеткен. Сондай-ақ Мәскеуде жүрген Жұмабаевтың Шығыс еңбекшілерінің коммунистік университетінде (КУТВ) сабақ жүргізіп, «Табалдырықтағы» негізгі тұжырымдарды сонда баяндағанын да білдіріп өтеді [22].

	Ә.Байділдин көрсетулерінен, сондай-ақ осы мезгілге тән басқа да фактілік материалдардан бір нәрсе анық байқалады. Мәскеудегі Шығыс баспасы, Ташкенттегі «Ақжол» газеті және басқа баспа құралдары арқылы ұлт-азаттық ұстанымындағы шығармашылықтағы топ Орталық биліктің кеңестік жаңа отарлау курсына мүмкін болғанша қарсылық көрсетіп бақты. Осы жерде интеллектуалдық күрестің жаңа әдіс-құралдарын игерді. Газет-журнал беттерінде әдебиеттің өсу және өзгеру бағыттары жөнінде дисскусиялар ұйымдастырды. («Ақжол», «Еңбекші Қазақ», «Қызыл Қазақстан» ж.б.), цензурадан өткізу үшін эзоптық тілмен, яғни негізгі ойды жұмбақтап, жасырып айту, мысалы, ертегі, аңыз кейіпкерлерінің әрекетімен білдіру әдіс-құралдарын пайдаланды. Алаштық зиялылардың 20-шы жылдары жүргізген бұл әрекеті интеллектуалдық күрестің қайталанбас ғажап үлгісі ретінде бағалануға лайық.

	Қазақ ұлтшылдарының жаңа қалыптасқан саяси жағдайда халыққа өз ойы мен ұстанымын білдіруде жаңа әдіс-құралдарға көшкендігі кезінде Ф.Голощёкин де тура байқаған еді. Ол Өлкелік партия комитетінің 5-нші конференциясында (1925 ж., желтоқсан) қазақ басылымдарындағы («Еңбекші қазақ», «Ақжол» және ж.б.) материалдардың мазмұнына тоқталып, бұл ақпарат құралдары «анық та түсінікті тілмен айтуға болмайтын нәрселер жөнінде астарлы аңыз, мысал тілімен жазып үйренген, бұл жалпыға бірдей құбылысқа айналған. Белгілі бір мысалдың астарында біреудің іс-әрекеті тұрады. Мұндай әдісті патшалық баспасөзде эзоптық тіл атайтын» [23]– деп, белгілі дәрежеде, шындыққа жақындай түскен еді.

	Тіке, ашық айтуға болмайтын мәселелерді ыммен, астармен айту әдісін әсіресе Мәскеудегі Шығыс баспасы (қазақ редакциясын басқарушы Нәзір Төреқұлов) тамаша игергендігі байқалады. Ал бұл кезде баспада Ә.Бөкейханов, М.Жұмабаев сияқты астарлы ой айту ісінде әбден төселген сөз шеберлері жұмыс жасады. Қысқа мерзім болса да бұл кісілермен осы баспада қызмет атқарған Ә.Байділдин баспа меңгерушісі Н.Төреқұловтың бұл аталған штаттағы қызметкерлеріне «зор құрметпен әрі сеніммен» қарағандығын айтады. Баспа басшылығы және оның қызметкерлері арасындағы өзара түсінушілік бұл маңызды орынды алаштық зиялыларға қысқа мезгілге болса да халық шығармашылығының үздік туындыларын (ескі аңыз, ертегі, жыр т.б.с.с.), сондай-ақ өз шығармаларын жарыққа шығарып, қазақ қоғамымен байланыс үзбеуге мүмкіндік туғызған еді. Мәселен, А.Байтұрсынұлының ел арасынан жинап, түзетіп, даярлап, осы баспадан шығарған «Ер Сайын» (1923ж.) және «23 жоқтау» (1926 ж.) сияқты кітаптары осы пікірге дәлел бола алады.

	Халық шығармашылығының үлгілерінен құрастырылған бұл екі кітап та, әрине, сол тарихи мезгілдегі алаштық зиялылардың көңіл-күйінен хабар беретін еді. «23 жоқтауға» жазған кіріспе сөзінде Ахаң бұл туындыларды қазақтың тіл мәдениетінің үлгілері ретінде ұсынады. Тек осы ойды ғана басшылыққа алып отырғандықтарын білдіреді. Ал шын мәнінде астарлы ой тереңде жатса керек. «23 жоқтау», белгілі дәрежеде, әлгінде ғана жеңіліс тапқан ұлт-азаттық қозғалыс басшыларының шерлі көңіл-күйін білдіретін шығармалардан тұратын еді:



	Құйрық атып құлия,

	Түлкідей қашқан жымия,

	Қараңды үзіп барасың

	Бізден де, қайран дүния.

	Көп жылдар қудым артыңнан,

	Лашындай сызып жер қия... [24].



	Кеңестік биліктің шешімімен Мәскеуде жалғыз бөлмелі пәтерде тұруға мәжбүр болған Ә.Бөкейханов тергеушінің «қазіргі уақытта кіммен сыр бөлісесіз?» деген мағынадағы сауалына «Менің екі-ақ жанмен сырласуым мүмкін, олар А.Байтұрсынұлы және М.Дулатұлы, бірақ олармен оңаша сыр алыса қалған күннің өзінде біз өкініш пен мұңнан арыла алмадық», – деп көрсетеді. Шәңгерей ақын айтқан жоқтаудан алынған жоғарыдағы жолдар қазақ азаттық қозғалысы басшыларының сол мезгілдегі көңіл-күйін дәл беретін еді.

	Сәл кешірек біз бұл тақырыпқа ораламыз, енді «Табалдырық» авторының өз шығармасын кең ауқымға шығару әрекетіне тоқталайық. Сонымен, 1925 жылы Мағжан ақынның манифесімен Орынбор, Ташкент, Қызылорда және Петропавл сияқты орталықтағы зиялылар танысты. Олар дерлік түгелдей Мағжан ақын ұсынған ұстанымды қолдайтындықтарын білдіргенімен, «Алқаны» білек түрініп құруға кірісіп кетуден іркілгендіктері байқалады. Бұл арада, әрине, түсініксіз ештеме де жоқ. Одақта күш алып келе жатқан диктатуралық тәртіп қазақ зиялыларына «Алқаны» құруға жол бермейтіндігі анық-тын. Осы ретте Т. Жұртбайдың «Алқа» ұйымы жасырын түрде қызметін жүргізді деген пікірін қолдау қиын. Мұндай тұжырымға негіз боларлық фактілер жоқтың қасында. Ал тергеу барысында алынған көрсетулерде сол күнінде қабылдау қателікке ұрындырады.

	Дегенмен, елдегі ұлтшыл ұстанымдағы зиялылардың «Табалдырықты» жариялауға ынта танытқандықтары жөнінде айтуға болады. Ж.Сәрсембин 1925 жылы қаңтарда оқуын аяқтамастан кейін шақырылып Орынборға қайтып келіп, журналистік қызметпен айналысқандығын, осы мезгілде Мағжан манифесін басылым арқылы жарыққа шығару жолдарын қарастырғанын мойындайды. Бұл іс бойынша оның алдымен сөйлескен адамы сол тұстағы «Еңбекші қазақтың» бас редакторы Смағұл Садуақасұлы. С.Садуақасұлы манифест идеясына қолдау жасап, газетке басуға келісімін береді, бірақ оны әуелде Е.Омаровқа, С.Қожановқа және Ж.Аймауытовқа оқытып, олардың пікірін біліп алуды ұсынады. Ж.Сәрсембин С.Садуақасұлымен екеуара болған әңгімеде, сондай-ақ «Алқа» үйірмелерін құру жөнінде де сөз қозғалғандығын, бұл іске Смағұлдың іштарта қарағандығын білдіреді. Ж.Сәрсембиннің бұл көрсетуі негізсіз емес-тін. Басқа дерек көздері де С.Садуақасұлының Мағжан ақын ұсынған «Алқа» ұйымын құру идеясымен таныс болғандығын растайды.

	Шешімі 1925 жылы қабылданып, 1926 жылы күзде ұйымдастырылған ҚазАПП (қазақ пролетариат–қарашаруа жазушыларының одағы) шығармашылықтағы зиялылар арасында түрлі қайшылықты ұстанымдар туғызды. Оның платформасында көрсетілгендей, оның басты міндеті қазақ ауылындағы байлармен, «байлардың өкілі алашорданың ықпалымен» күресте «партияға көмектес болу» еді [25]. Бұл арада әу бастан-ақ бұл одақтың елдегі саяси билікті қолына шоғырландырған партиялық диктатураның идеологиялық қаруы ретінде өмірге келгендігі айқын болса, екіншіден, оған өзінің табиғи арнасы ұлтшылдық ұстанымында тұрған шығармашылық иелеріне қарсы ашық шабуылға көшу ісінде белсенді рөл атқару міндеті де жүктелген-ді. Әсіресе, оған екінші міндетті атқару (егер оны сол тарихи мезгіл контексінде қарар болсақ) табиғи ұлттық мүддеге ашық қарсы шыға отырып, оның тамырлық негіздерін әлсіретумен тең еді. Басқаша айтқанда, Ресейдегі тап күресі идеологиясын сол күйінде қабылдаған КазАПП, қазақ топырағында (постколониалдық кезеңдегі) өзінің толық табиғи арнасында тұрған қазақ ұлтшылдығымен күрес жолына түсті. Бұл 20-30-шы жылдардағы кеңестік билік жүйесі жағдайында талантты және белсенді қазақ жазушыларын жаппай репрессиялау саясатына идеологиялық негіз, алғышарт жасаумен, сол арқылы империялық орталықтағы ұлыдержавалық күштердің теориялық, идеологиялық үстемдігіне жол ашумен тең еді.

	ҚазАПП-қа жүктелген міндеттің астарын тура түсінген санаулы тұлғалардың қатарында С.Садуақасов та болды. Міне осы топтың талабы мен белсенді атсалысуымен 1926-1927-ші жылдары қазақ тілді басылым беттерінде ҚазАПП төңірегінде қызу айтыс болып өтеді. ҚазАПП идеясын қолдаған жазушылар «Жыл құсы» аталатын әдеби жинақ төңірегіне бірігеді. Айтыс өзінің шарықтау шегіне 1927 жылы жеткен еді. Міне осы айтыс барысында ҚазАПП-қарсы топтағылар бұл ұйымды жауып, оның орнына «Советтік жазушылар одағын» құруды ұсынады. 1927 жылдың басында Өлкелік партия комитетінің баспасөз бөлімінде осы мәселені талқылауға арналған 2-3 кеңес болып өтеді. Ә.Байділдин тергеу барысында берген көрсетуінде бұл кеңестерде орын алған айтыс-тартыстың баспасөз бетіндегіден анағұрлым ымырасыз ашық, қарсыласу түрінде өткендігін айтады. Міне осы болып өткен кеңестердің алғашқысында (1927ж., наурыз) С.Садуақасов пен Ш.Тоқжігітов ҚазАПП-ты таратып, оның орнына түрлі бағыттағы жазушылардың басын біріктірген Советтік жазушылар одағын құруды ұсынады. Ал олардың бұл ұсынысын О.Жандосов, Ж.Сұлтанбеков, Ғ.Тоғжанов және Орынбаев қолдайды. Міне осы топтың тапсыруымен Ғ.Тоғжанов Өлкелік партия комитетіне аталған ұсыныспен кіреді. Өлкелік комитет бұл ұсынысты «Алқалықтардың» әрекеті ретінде бағалап, қабылдамай тастайды [26].

	Бұл баяндалған фактіден С.Садуақасовтың «Табалдырық» манифесімен жақсы таныс болғандығын және ондағы ұстанымды іске асыру жолында тұрғандығын аңғару, әрине, қиынға түспейді. Дегенмен, «Табалдырықты» ашық баспасөзде жариялауға С.Садуақасовтың ерік-жігері жеткенімен, оған партиялық цензура жол бермейтіндігі айқын еді.

	С.Садуақасовтың қазақ ұлт-азаттық қозғалысындағы орны мен рөлін жақсы түсінген тергеуші Саенко мен оның серіктері тергеу барысында міне осы мәселеге мүмкін болғанша нақты да толық жауап алуға тырысқандығын атап айтқан жөн.

	Біз үшін «Табалдырыққа» байланысты аса маңызды мәселелердің бірі, мүмкін ең негізгісі, ол платформа ұсынған ұстанымдағы қазақ жазушылары мен олардың осы арнада өмірге келген туындыларын мүмкін болғанша анықтау болса керек. Бұл ретте алдымен көркем ойда осы тарихи мезгілде қалыптасқан мынадай жағдайға тоқталған жөн. XX ғасырдың 20-шы жылдарының екінші жартысы қазақ әдебиетінде жаңа ағым және кезеңнің қалыптасуымен ерекшеленді.

	Ғасырдың басындағы азаттық қозғалыстың толқынында өмірге келген жаңа сапа, мазмұндағы көркем ойдың көтерген ұраны, қойған мәселесі қазақты ояту, оның аянышты да қауіпті жағдайын өзіне таныту болды. Осы мезгілде жарық көрген шығармалардың атынан-ақ («Оян, қазақ!», «Маса», «Тұр, қазақ!», «Сарыарқа кімдікі?» ж.б.) олардың мақсат-міндеті көрініп тұрды. Әдебиеттің осы кезеңдегі туындылары қазақ қоғамында жаңа ситуация қалыптастыруға атсалысты. 1916 жылғы ұлт-азаттық көтеріліс, келесі 1917 жылы бүкіл қазақ жерінде болып өткен қазақ сьездері, солардың нәтижесінде қазақ комитеттерінің өмірге келуі (ұлттық мемлекеттілікке ұмтылыс), қазақ қоғамының алаштық топқа көрсеткен қолдауы, белгілі дәрежеде ғасыр басындағы қазақ қоғамдық ойы мен ұлттық әдебиеттің мақсатты қызметінің нәтижесі еді. Алашорда мемлекетінің құрылуы, Алаш автономиясын жариялау әрекеті ғасыр басындағы әдебиетті өмірге әкелген буынның осы мезгілде жүргізген ағартушылық, сондай-ақ саяси қызметінің де жиынтық көрінісі болатын.

	Өкінішке орай, бұл буынның ерлік қызметі күткен нәтиже бермеді, азаттық қозғалыс жеңіліске ұшырады. Ол үшін, әрине, алғашқы буын ұлт-зиялыларын кіналау ағаттық болар еді. Трагедияның түп-тамыры ұлттар еркіндігін мойындаудан бас тартқан жаңа большевиктік биліктің антидемократиялық табиғатында жатты. Әлгінде ғана бас көтеріп, азаттыққа ұмтылыс жасаған ұлттық сана енді жеңілістің уын ішуге мәжбүр болды. Соған байланысты 20-шы жылдардың ортасынан басталып 30-шы жылдардың алғашқы жартысын қамтыған ұлт зиялыларының шығармаларындағы жаңа кезең қазақ қоғамдық ойындағы екіұдай (екіжақты) көңіл күйінің көрінісі болды. Ахмет Байтұрсынұлының баспа көрген «Жоқтау» жинағы мен «Бесік жыры» алғашқы буын ұлт зиялыларының 1917-1918 жж. Жеңіліске ұшыраған азаттық қозғалыстан кейінгі басыңқы көңіл-күйін білдірсе, Мағжан ақын қаламынан туған «Табалдырық» және «Жүсіп хан», М. Әуезовтың «Хан Кенесі», І. Жансүгіровтың «Күйші» және «Құлагері», келесі екінші буын шығармашылық иелерінің ұлтқа жеңілістен кейінгі қайғылы жағдайын білдіре отырып, оны күйректіктен, біржола түңілістен сақтап, жігерлендіріп, жаңа күреске, жаңа ұмтылысқа даярлау әрекетінің көрінісі еді. Өйткені бұл буынның бойында жаңа қарқын, екпінмен жануға әзір алдыңғы, аға буын берген отанға, елге деген махаббат оты бар-тын. Сондай-ақ олар Абайдың:



	Қайғы келсе, қарсы тұр, құлай берме,

	Қызық келсе, қызықпа, оңғаққа ерме,



	– деген өсиетіне сенетін еді.

	Бірақ, елдегі большевиктік тәртіпке қарсы кез-келген болар-болмас наразылықты зор күшпен басып жаншуға даяр тұрған саяси билік жағдайында еркін әдеби ойға да орын жоқ-тын. Соған байланысты ұлтшылдық ұстанымындағы қазақ жазушыларына жоғарыда айтылғандай эзоп тілін, яғни шындықты терең жасырып, астарлап айту әдісін игеруге тура келген еді. Мағжан ақын бастаған жаңа буын ұлт жазушылары бұл жолда табыссыз да емес-тін. Өмірге мазмұндық тұрғыдан жаңа да тұтас көркем шығармалар шоғыры келді. Енді осы «Табалдырық» ұстанымындағы шығармаларға тоқталайық.

	М. Жұмабаев 1938 жылғы 6 қаңтарда берген көрсетуінде қазақ қаламгерлері арасында «Алқа» платформасын белсенді түрде ұстанғандар ретінде Ж. Аймауытовты, А. Байтасовты, М. Әуезовты, Қ. Кемеңгеровты және І. Жансүгіровты атайды [27]. Бұл ретте ол Ж. Аймауытов пен А. Байтасовтың Ташкент басылымдарында бірнеше өткір мақалалар жариялағанын, ал І. Жансүгіровтың «Күйші», «Құлагер» және басқа шығармаларын «Табалдырық» және тарихи романтизм рухында жазғандығын мойындайды.

	Сонымен «Табалдырықта» баяндалған ұстанымдағы ұлт жазушылары «Алқа» түріндегі ұйымдарын құра алған жоқ, жаңа орнаған билік ондай әрекетке жол бермейтіндігін уақыт көрсетті. Сонымен бірге Мағжан ақын ұсынған идея тек ұсыныс күйінде қалып қойды деген тұжырымға келсек, онда «Табалдырық» ұстанымы арнасында өмірге келген қазақ көркем ойының біраз туындыларын түсіне алмағандыққа ұрынар едік. Біздің пікірімізше, жоғарыда Мағжан Жұмабаев атаған жазушылар қаламынан туған біраз туындыларды осы «Табалдырық» ұстанымындағы шығармалар шоғыры ретінде қабылдауға толық негіз бар.

	«Табалдырықта» Мағжан ақыл ұсынған ұстанымдағы белсенді түрде талқыға салған Ташкенттегі «Ақжол» газеті болды. 1925 жылы газет беттерінде «Біздің сауалдарымыз» (анкеттер) деген рубрика мен әдебиеттегі процесті талдауға алған жазушы және журналистердің мақалалары тұрақты түрде жарық көріп тұрды. Газет ұйымдастырған бұл дискуссия арнасында Ж. Аймауытов, А. Байтасов, Ж. Сәрсенбин және басқа авторлардың материалдары жарияланды. Өз мақалаларында авторлар «қазақ әдебиеті жаңа заманда қандай мазмұн және бағытта даму алғаны жөн» деген сауалға жауап іздеді және олардың ортақ ұстанымы «қожалық құрған, билеп-төстеген үстем ұлттың әдебиетімен төменшік, әлсіз, езілген, бодан ұлттың әдебиеті бір болмайды. Қазақ әдебиетінің ұлы орыс әдебиетінен айырмасы бар һәм болмақ», ал қазақ әдебиетіндегі ұлтшылдықтың толық өмірлік негізі бар, ол өмірлік негіздің бірден шайылып жоқ болмайтындығы сияқты, әдебиеттегі ұлтшылдық сезімнің де «тез заманда қала қою мүмкін емес» [28].

	Ал қазақ ұлтшылдығына олар мынадай мазмұнда түсіндірді «қазақ ұлтшылдығы үстемдігі, бағындыруды көксеген, шегіне жеткен, озбыр ұлтшылдық емес, алдымен бас қорғауға, жансауға қылуға, жете алса теңдік алуға талпынған тіленші ұлтшылдық. Тұрмыс жүзінде уақ ұлттардың қалың бұқарасы теңгерілмей тұрғанда, ұлтшылдық жоғалмайды» [29].

	Бұл ретте М. Әуезовтың 1928 жылы жазылған «Хан Кене» драмасын алдымен атап, 1934 жылғы 8 мамырда Казкрайкомда осы шығарманы талқылауға арналған мәжілісті ұлтшылдық, яғни «Табалдырық» ұстанымындағы бағытқа берілген соққы, сонымен бірге соцреализм ұстанымындағы шығармашылыққа көрсетілген қолдау ретінде қабылдаған жөн.

	М. Әуезов 1931 жылы 20 қыркүйекте абақтыда тергеушіге берген көрсетуінде: «... Жұмабаевтан хатты мен Семейде жүргенде алдым. Конверт ішіне «Алқа» тексі қоса салыныпты. Онымен алдын-ала хат арқылы пікір алысы болған емес. Бұл «Алқадан» өз басым ешқандай да құпиялық көргенім жоқ.

	Платформаны алған соң БК(б)П-ның Семей Губкомының үгіт-насихат бөлімінің меңгерушісі және «Қазақ тілі» газетінің редакторы Тоқжігітовқа көрсеттім. «Алқа» тексі менде қалды, ал оны қолдайтындығымды және осы ұстанымдағы қаламгерлердің ұйымын ресми түрде құру үшін қазақ әдебиетшілерінің жиналысын шақыру қажет екендігін айтып, Жұмабаевқа хат жаздым. Іс осымен аяқталды», – дейді.

	«Табалдырыққа» байланысты бұл көрсетуінің соңында М.Әуезов:

	«Хатымда тағыда не жөнінде жазғаным есімде жоқ, дегенмен платформаны нақты қолдағаным рас, ал Жұмабаевтан маған байланысты платформаны қолдамады, «тым солшыл» санады деп неге көрсеткенін түсінбедім» деген ойды білдіреді. Әрине, бұл арада құпия ештеңе де жоқ. Мағжан ақын пікірлес Мұхтар досын «Табалдырық» үшін күйдіруден қорғаштағаны анық. Оны М.Әуезовтің іштей сезінгені де даусыз.

	Сонымен, «Хан Кене» драмасы 1928 жылы жазылғанымен қудалауға ұшырап, артын ала оның авторының абақтыға жабылуына байланысты 1934 жылға дейін қойылымға ұсынылмай жатып қалған еді. Тек 1933-інші жылдан 1934-інші жылға қараған қыста сол кездегі Қазақ музыкалық драма театрының ұжымы бұл пьесаның қойылымын даярлауға кіріседі де, шамамен сәуір айында оның премьерасы өткізіліп, артын ала сахнадан түсіп қалады. Оған бұл пьесаға қатысты партиялық ұстанымның үстем алуы себепші болған еді. 8 мамыр күні Өлкелік партия комитетінің мәдениет және насихат бөлімі жанында «Хан Кене» қойылымын талқылауға арналған жиылыс өтеді. Жиналыста сөз алған белгілі тұлғалардың айтқан пікірлеріне тоқталмай тұрып, осы талқылаудың өтуіне себепші болған Ғ.Мүсіреповтың сол кездегі Өлкелік партия комитетінің басшысы Л.Мирзоянға «Хан Кенеге» байланысты жолдаған хатына тоқталайық. Хаттың соңында «7 мамыр 1934 жыл: Мүсірепов» деп көрсетілген. Бұл кезде Ғ.Мүсірепов Халық оқу-ағарту Комиссариатының (Наркомпрос) театрлар бөлімінің меңгерушісі қызметінде еді.

	Хатта Ғ. Мүсірепов Халком Т. Жүргенов пен пьесаны қоюшы-режиссер және театр жетекшісі Орынбек Бековтың М.Әуезовтің «Хан Кенесін» алдымен қоғамдық көрсетуден (яғни қойылымға қатысы бар деген идеология қызметкерлерінің қатысуымен) өткізіп алмай, бірден қалың көрермендерге ұсынулары үлкен қателік болғандығын айта келіп, пьесаға байланысты өз ұстанымын былайша білдіреді: «..Жолдас Беков қоюшы (режиссер) ретінде, қыс бойы «Хан Кене» қойылымы арқылы өз театрының шығармашылық жолын айқындауға даярлық жасады, ал революциялық театрға мұндай мақсат белгілеу қателік, өйткені, ондай шығармашылық бағыт театрды революциялық советтік тақырыпқа емес, ескі өмір тақырыбына бекіту болып шығар еді».

	Ғ. Мүсірепов бұл мәселенің принциптік мәні бар екендігіне көңіл аударады. Өйткені, театр «Еңлік-Кебек», «Арқалық батыр», сол сияқты «Хан Кенені» зор шабытпен қоя отырып, ал «Майдан», «Түрксиб» сияқты революциялық тақырыптағы қойылымдарға келгенде солғындық танытқан. Хат авторының пікірінше, театрдың мұндай ұстанымымен, әрине, үзілді-кесілді келісуге болмайды.

	«Хан Кенені» талқылаудан өткізуді талап еткен Ғ.Мүсірепов Өлкелік партия комитетінің Мәдениет және ленинизмді насихаттау бөлімінің меңгерушісі І.Қабыловтың төралығымен өткен бұл талқылауға қатыса алмаған сияқты. Өйткені стенограммада оның аты-жөні аталмайды. Пьесаны театрдағы қойылымнан алып тастау жөнінде шешім қабылдаған бұл талқылауға қатынаса алмаса да, Ғ.Мүсірепов шығармаға байланысты өз ұстанымын «Хан Кенені» қалай қайта жазған жөн?» – деген пікірінде толық білдірген. Мұрағат қорында Ғ.Мүсірепов пікірінің орыс тіліне аударылған мәтіні сақталған. Аудармашы «Исмагилов» деп қол қойылған бұл құжатқа «Как нужно переделать «Хан Кене» деген тақырып қойылған [30]. Пікір талқылаудан кейін жазылғандай әсер қалдырады. Өйткені Ғ.Мүсірепов қолжазба мәтінінде талқылауға қатынасқан кісілердің сөздеріне сілтеме жасайды.Біз бұл арада оның пікіріндегі кейбір тұжырымдарға тоқталуды жөн көрдік, өйткені олар «Табалдырыққа» – қарсы екінші ұстанымды білдіреді.

	Ғ. Мүсірепов пікірінше, пьесаның тақырыбы дұрыс алынбаған, ал «автор ұлттың атақты батырларының қосынына ат басын бұрып» көрерменнің сезіміне тиіп, көңілінде жанашырлық отын жаққысы келген. Кеңестік билік күш ала бастаған бұл тарихи мезгілде жаңа социалистік қоғамдық шындық пен өткен феодалдық шындықты қарсы қою кең етек ала бастаған әдіс еді. Осы партиялық ұстанымды басшылыққа алған Ғ.Мүсірепов «Хан Кене» сияқты қойылыммен театр өз желкесін үзіп алуы» әбден мүмкін екендігін ескертеді. Ғ.Мүсіреповтың пікірінше Кенесары Қасымұлы «Пугачев емес, ондай бола да алмайды». Хан Кене тақырыбын шығарма тақырыбы ретінде алған автор қандай идеяны өткізбек? Ол идея советтік қоғамның (партия мен Орталық биліктің деп оқыңыз – авт.) мүддесіне сай келе қояр ма екен? Ғ.Мүсіреповтың пікірінше ең алдымен анықтап алатын нәрсе осы. Әрине, сыншы бұл арада М.Әуезов пьесасының өзекті жібі ұлттық мемлекттік және тәуелсіздік идеясы екендігін тура түсініп, соған нұсқап отыр. Шығармадағы «советтік қоғамның» мүддесіне сәйкес келмейтін идея да осы еді. Яғни «Хан Кене» кеше ғана (1932 ж.) кеңес абақтысынан бостандыққа шыққан М.Әуезовтың «әлі де болса буржуазиялық-ұлтшылдық ұстанымынан арыла алмай отырғандығының» айғағы. Ғ.Мүсірепов сынының түйіні де осы тұжырымға саяды [31].

	Сонымен, 1934 жылы 8 мамыр күні болып өткен талқылауға оның авторынан басқа С.Сейфуллин, С. Асфендияров, Ғ.Тоғжанов, Ирубаев және О.Беков қатысады.

	Халком Т. Жүргеновтен соң сөз алған М.Әуезов бұл шығармасын жазуға қандай даярлықпен келгендігінен мәлімет беруден бастайды. Ал шын мәнінде, жазушы бүл тақырыпқа қалам тартуға себепші болған жағдайдан бастауы әбден мүмкін еді. Оның бұл мәселеге соқпаған себебін бүгін түсінуге болады және солай жасағаны дұрыс та еді.

	М.Әуезов үшін Кенесары Қасымұлы бастаған көтеріліс – бұл ұлттық тәуелсіздік үшін күрес тақырыбы. Құжаттық материалдар бұл ұлт өмірінің аса маңызды кезеңіне қатысты тақырыптың ұлы жазушы көңілінде зор толғаныс тудырып, өмірінің соңына дейін онымен бірге жүргендігін байқатады. Бұл ретте, мәселен, 1943 жылы жарық көріп, Мәскеудегі партиялық басшылық арасында үлкен мазасыздық тудырған «История Казахской ССР» кітабындағы «Кенесары Қасымов бастаған қазақ халқының азаттық күресі (1837-1847 жылдар)» аталатын тараудың (XIV т., 217-241-бб.) тікелей М.Әуезовтің белсенді ұстанымы арқасында кітапқа жеке тақырып ретінде енгізілгендігін, сондай-ақ, бұл ғылыми мәселені Е. Бекмахановтың арнайы зерттеу тақырыбы ретінде алуына М.Әуезовтің шешуші ықпал жасағандығын айтудың өзі де аздық етпес деп ойлаймыз. Егер қоғамда еркін шығармашлыққа қолайлы жағдай қалыптасқанда М. Әуезовтің Кене хан бастаған көтеріліс тақырыбына кең көлемдегі шығарма арнауы әбден мүмкін еді. Басқаша айтқанда, М.Әуезов сияқты зор талант иесінің бұл тақырыпқа келуі, әрине, кездейсоқ құбылыс емес-тін. 1917-1919 жж. оның көз алдында жеңіліс тапқан ұлт-азаттық (Алаш) қозғалысы мен Кенесары Қасымұлы бастаған ұлт-азаттық қозғалыстар арасындағы өзара сабақтастық жөнінде, бұл қозғалыстардың қайғылы жеңіліске ұшырауының себеп-салдарлары жөнінде М.Әуезовтің ойланбауы, әрине, мүмкін емес-тін. «Хан Кене» сияқты тақырыпқа мақсатты түрде қалам тарта отырып, ол оқырмандарын XX ғасыр басындағы Алаш қозғалысының жеңіліске ұшырау себептері жөнінде ойлануға итермелеп, сондай-ақ, ұлт болашағы үшін күрестің мұнымен де аяқталмайтындығын көркем шығарма тілімен жеткізеді. Жазушы трагедияның соңғы көріністерінің бірінде өзі жақсы көретін ұлы Сыдықпен қоштасқан Кене ханның аузына мынадай сөздер салады. Кене хан Жола-манға:

	«Әй, өзгелерді қой, Сыдықты алып келші, маңдайынан бір сүйіп қалайын...», – деп, ал баланы алып келгенде: «... ұлғайып азамат бол. Ешнәрседен қорықпа, қорғанба! Артыңа үлгі қалдыратын адам бол....

	Еліңнің ері бол. Ата жолын қуарсың, жалғаз үміт қылған балапаным ең... Ақтарсың. Бірақ, заманың әлдеқалай болар. Кім білер» [32], – дейді.

	Өзінің бұл тақырыпқа қандай даярлықпен келгендігін баяндаудан бастаған М.Әуезов: «. Пьесаны жазуға кірісуден бұрын мен мол материал жинадым, сондықтан да Кене хан қозғалысының тарихын білемін деп сенімді айта аламын. Мен Орынбор және Омбыдағы құжаттық материалдармен, сондай-ақ, қазақ және қырғыз халықтарының арасындағы материалдармен таныспын. Мәселен, Кене ханның қырғыздармен қатынас кезеңі құжаттық материалдарға түспеген, сондықтан ол кезең жөніндегі мәліметтерді қырғыз арасынан жинауға тура келді.

	...Кез келген тарихи фактіге байланысты әрбір зерттеушінің өз көзқарасының болуы ықтимал, дегенмен, автор тарихи тақырыпқа байланысты өз концептуалдық ұстанымын қалыптастырмаса, онда материалды игеріп кете алмайды. Сол сияқты әркім өз тарих философиясын басшылыққа алады. Мен бұл жазған тарихты осы тұрғыдан қорытып, өзімше түсіндірдім.

	Менің пьесамның белгілі бір идеясы мен мақсаты бар екендігін айтқаным жөн. Ал оны қабылдау немесе қабылдамау бұл басқа мәселе. »

	М.Әуезов осы кіріспе сөзі арқылы-ақ, біраз нәрсені, негізгі ойын астарлап жеткізген еді. Бірақ большевиктік идеология ұстанымына табан тіреп алған дискуссияға қатысушы шешендерге тағы бір басқа екінші ұстанымның, «бұлыңғыр» тарих философиясының пайдасына айтылған дәлелдер мен аргументтердің мүлдем қажеті де жоқ-тын. Оларға жүктелген міндет «алашшыл» Әуезовті жаңа таптық көзқарастық ұстаным тұрғысынан ауыздықтау еді. Сондықтан да келесі сөз алған С.Сейфуллин пьесаның пролетарлық емес арнада сәл ертерек жазылып, ал оған кейінірек енгізілген өзгертулер «жасыл түсті фонға қып-қызыл жалау» жапсырғандай болып шыққандығын, сондай-ақ, Әуезовтің ықыласы революцияшыл кейіпкерлер жағында емес, ұлтшыл Наурызбай жағында екендігіне көңіл аударады.

	С.Сейфуллиннің пікірінше, Кенесарының мақсаты қазақтардың патшалық билікке қарсы қозғалысын жеке бас мүддесіне пайдаланып, атасы Абылай хан тұсында құлаған хандық билікті қайта жаңғырту еді. Ал бұл хандық билікте халыққа тиімді ештеме де болған емес-тін.

	«Маған бұл қозғалыстағы батыр да, хан да және би де феодалдар табының өкілі, ортақ мақсаттағы кейіпкерлер ретінде көрінеді.

	...Менің ойымша, «Айман-Шолпан» да шындықтан алыс тұр. «Айман-Шолпанда» қазақтың ірі байларының үрім-бұтағын көреміз. Бұлар қазақ феодалдары, ал қарапайым қара қазақ жоқ. Біз пьесадан жарқыраған, көз қарықтыратын феодалдың қыздары мен ұлдарын көреміз, ал қазақ бұқарасы оған қатыспайды».

	Дискуссияда сөз алған С. Асфендияров пен Ғ.Тоғжанов та пьесада қарапайым халықтың революциялық қозғалысынан гөрі, Кене хан мен Наурызбай сұлтанды әсірелеп көрсету әрекеті барына назар аударып, «Кенесары хан болғандықтан да халық қаһарманы ретінде көрсетілуі қателік» деген тұжырымға қолдау жасайды. Олардың да осы ұстанымда сөйлемеске шарасы жоқ еді.

	Талқылауға төрағалық жасаған І. Қабылов та «жаңа пьеса даярлау бұл біздің театр қызметкерлерінің ғана жұмысы емес, бүкіл қауымның, үкіметтің, сондай-ақ, партия ұйымының да ісі», ал кеңестік театрда хан тұқымы сах-наға неге қаһарман болып шығып, тіптен өмірден қаһарман болып өтуі тиіс, бұл, әрине, пьесаның кемшілігі деген тұжырым жасайды.

	Міне, осындай талқылаудан соң «Хан Кененің» жаңа ғана аяғына тұрып келе жатқан қазақ драма театр сахнасынан біржола түсіп қалғаны, әрине, таңданыс тудырмасы анық.

	Бұл арада, мәселе С.Сейфуллиннің немесе ҒМүсіреповтің жеке басында емес, сондай-ақ, баяндалған мазмұнда жүрген процесс тек қазақ әдебиетіне ғана тән құбылыс еді деген ой тумауға тиіс. Мәселе Ғ. Мүсірепов және С.Сейфуллиннің қолдауымен жаңа кеңестік қоғам мен заманға лайық құндылықтардың орын тебуінің тарихи фактіге айналғандығында.

	Сонымен бірге, әдебиет пен өнердегі социалистік реализмді тек бір қара бояумен ғана түстеу орынсыз болып шығар еді. Өйткені, қарапайым еңбек адамы, оның тұрмыс-тіршілігі, игілігі, Мағжан ақын «Табалдырығында» дәл басып айтқанындай, әдебиеттен өзіне лайық орын алуға тиіс құндылық.

	Мағжан ақын атап көрсеткендей «Табалдырық» ұстанымында І. Жансүгіровтың «Күйші» (1935 ж.) және «Құлагер» (1936 ж.) атты шығармалары бар. «Күйші» дастаны 1929 жылы жарық көрген «Күй» дастанынан соң өмірге келген [33]. «Күйдегі» ойдың жемісі «Бозінген» күйіне құрылған. Ақын онда бұл зарлы күйді тартқан Молықбай шал мен «жаны жылаулы жапан даланың» арасындағы үйлесімділікті көріп, «әлемнің әуеніне бермес ем-ау, қазақтың мұңын тартқан күйші шалын» деген тұжырымға келгенімен, бұл көңіл-күйін октябрьдің «қып-қызыл боп тасыған суымен» шайып, оның орнын даланы дүркіреткен жаңа социализм күйіне береді. Соған қарамастан, 1934 жылы Ілияс ақын зарлы күй тақырыбына қайта оралып, енді «Күйшіні» жазады. Олай болса, бұл күйші кім, ол тартқан күй не туралы баяндайды?

	«Күйшіде» жауаптан сұрау көп. «Күйшінің» астары қатпар-қатпар. Күйді сүйген, оны терең түсіне де білген қатыгез Қарашаш сұлу төре тұқымы. Ал тоқсан күй мен сұңғыла өнердің иесі, «бір өзіне барлық Үйсін татымас» Күйші қара тобырдан, яғни екеуінің арасында асып өту мүмкін емес заман қойған қытай қабырғасы тұр.

	«Күйшіде» жауаптан сұрау көп дедік. Неге күй зарлы да, бірақ ол жеткен көңілге тәтті? Неге толғауы тоқсан күйдің бірі бәрінен артық? Неге өнердің хас жорғасы – күйші жігіт күйді сүйген сұлуға тең емес? Жалғыз ұлын аңға балап атып салған Арша мергеннің тағдыры неге қайғылы? Неге тоқсан күйді түсініп, қабыл алған Қарашаштай сұлу күйші жанынан қайнап шыққан жалғыз күйді түсіне алмады?...

	Бұл қойылған сұраулардың бәріне бірдей жауап беру мүмкін емес, ол біздің қолымыздан да келмес, тек біреуіне ғана жауап беріп көрейік. Қасиетті домбыра, одан шыққан тоқсан күйдің бәрі бірдей інжу-маржан, адам жанының шетсіз де шексіз қырлары мен сәттері. Бірақ сол тоқсан күйден ерекше бір ғана күй бар, ол Азаттықтың күйі.

	«Күйшідегі» Кене ханның сүйікті қарындасы Қарашаш сұлуда бәрі бар: төрелік тек те, ерекше көрік те, билік те, дүние-мүлік те. Бірақ Ілияс ақын айтқандай басқа тоқсан күйден өзгеше азаттықтың күйін түсінбеген сұлу Қарашаш күйші көзінде «қыз емес, албасты», «жыландай жиырылған кесірткі», «қара тастай суық». Ілияс ақын үшін Қарашаш билік, мүмкін ол патшалық болар, мүмкін ол кеңестік болар, қайсысы болса да ол билік. Ол жеке басты пенденің азаттығын сыйласа ғана,жеке тұлғаның еркіндігіне басты құндылық ретінде қараса ғана құрметті. «Адамның азат басы дәулет екен, өзінде ердің еркі – сәулет екен», олай болса «домбыра бостандықтың ырғағын тарт!» – дейді ақын.

	«Құлагер» бұл да күй. Ілияс ақын айтқандай «қазақтың қиялының жақсы аты», арғымағы. «Құлагер» зарының авторы Ақан сері, Ілияс ақын пікірінше «әулие болмаса да, безеген жан». Неліктен? Бұл сұрауға жауап беруді, жалпы Ақан тұлғасы мен шығармашылығының түпкі себебін түсіндіруді «Құлагер» авторы кейінгі тарихшыларға қалдырады [34].

	Бұл мәселе тарихи зерттеу тақырыбы ретінде іргелі монографиялық еңбектерде қарастырылған, сондықтан да бұл арада тек жасалған негізгі тұжырымдармен ғана шектелмейік. XVIII ғасырдың 50-ші жылдары Жоңғар қалмақтары біржола ығысқаннан кейінгі уақытта, басым түрде орта жүз қазақтары жайлаған Арқа жерінде аз мезгілге болса да тыныштық орнап, мал шаруасына аса қолайлы бұл өлкеде қазақ ауылдары салыстырмалы түрде болса да, емін-еркін өсіп-өркендеу сәтін басынан кешірді. Емін-еркін Арқадағы ғажап өмір туралы ертегідей түсінік қазақ санасында міне осы уақытта орын тепті.

	Бірақ бұл мезгіл де ұзаққа созылған жоқ. XIX ғасырдың 20-40-жылдарынан бастап, казак посёлкалары енді қазақтың қалың ішіне еніп, Көкшетау, Ақмола, Атбасар өңірлерінде орныға бастады. «Енді еркіндік заман жоқ, дұшпанның құрған торы бар. Ендігі жүрген жігіттің, маңдайында соры бар», – деп Шортанбай ақынның ой түйген заманы шамамен осы мезгілге тұс келеді. Ақан сері мен Біржан салдың әндерін кернеген мұң аяқтың астынан сусып басқаға өтіп бара жатқан атамекен жер, сол жермен бірге кетпек еркіндікті жоқтаған елдің көңіл-күйін білдірсе керек.

	Ілияс ақынның Ақан серісінің сүйгені Ақмарқа сұлу да, мінгені Құлагер, жаттағаны жыр, жоқтағаны жер. Ақмарқаны ала алмағаны, Құлагерді төгілтіп өмірінің соңына дейін серік етіп жүре алмағаны, Көкшетау – Бурабайдай жерді ұстап тұра алмағаны үшін «алдымен өзін жазалаған», шерлі де мұңлы Ақан сері. Сөйтіп жалғыз қалған, қоғамнан шеттеп шыққан «артық адам» (лишний человек). Дегенмен, Ілияс ақынның айтпағы ол емес-тін. Оның айтпағы Ақанның Құлагері. Анығырақ айтсақ Құлагерге жоқтау. Қазақы көңіл оны түсіне алады. Арғымақ ат ер жігіттің қанаты, яғни ол қазақ ұғымында азаттықтың жалқы баламасы. Ілияс ақынның «Құлагері» азаттыққа айтылған жоқтаудай оқылатындығы да сондықтан. Мағжан ақынның 1937 жылы Алматыға келіп, Жансүгіровтың «Күйшісі» мен «Құлагерін» оқығанда, оның «Алқа» «платформасы арнасында үлкен жігермен ізденіс жасағандығына көзім жетті» дегенде айтқалы отырған негізгі ойы да осы болса керек.

	Ілияс ақынның көздегені «Құлагерін» жоқтап күңіренген Ақан серінің бейнесі арқылы азаттығынаа қолы жетпеген қазақтың шерменде көңілін білдіру еді.

	Ал, осы «Табалдырық» манифесін жазып, «Алқа» ұйымын құруды жалғастырған Мағжан ақын осы мезгілде өзі ұсынған ұстанымда шығармалар жазды ма? Ақынның 1925 жылдан кейінгі шығармашылық тағдыры жеңіл-желпі қалыптаспағандығын аңғару қиынға түспейді. Осы жылғы мамырда партияның Қазақ өлкелік комитетінің атына И.Сталиннің «Ақжол» газетінің саяси ұстанымына байланысты жолдаған хатынан соң алаштық зиялылардың жағдайы бұрынғыдан күрделене түсті. Олар Мәскеу, Ташкент, Қызылорда және басқа орталықтардағы баспа және редакция ісіндегі қызметтерінен босатылды. Мәскеудегі орталық баспадағы қызметінен Ә.Бөкейханов та кетірілді.

	«Ақжол» және «Еңбекші қазақ» газеттерінің редакциясында қызметте жүрген Алаш қозғалысына қатынасы бар деп танылған шығармашылық иелері жұмыссыз қалды. Басқаша айтқанда, «ұлтшыл» ұстанымдағы жазушыларды ашық түрде қудалау басталып кетті. Міне, осы елде қалыптаса бастаған жаңа саяси жағдайды есепке алғанда Мағжан ақынның астарлы ойымен біршама еркін жазған соңғы көлемді шығармаларының бірі – «Жүсіп хан». Ақынның 1988 жылы жарық көрген шығармалар жинағында бұл поэма 1924 жылғы қазан айында жазылған деп көрсетілген [35].

	Бұл мезгілде Мағжан ақын Мәскеудегі Орталық баспаның қазақ секциясында қызметте жүрді. Осы жылдары ақынмен қызметтес болған ұлт зиялыларының бірі мынадай пікір білдіреді: «Орталық баспаның қазақ секциясының қызметінде алашордалық ұстаным басымдылық алды. Н.Төреқұлов (секция басшысы –авт.) әрқашанда Бөкейхановтың ұсыныстарына қолдау көрсетті. Төреқұловтың өзі де халық әдебиетінің үлгілерін жақсы көретін. Олардың қайсыбірлеріне өз атынан мақтау сөздер мен кіріспе жазатын (мәселен, «Кенесары – Наурызбай» атты тарихи жырға, «Мың бір мақал» жинағына, Шығыс баспасы, 1923 ж.). Ол неше түрлі ертегілерді ұнататын. Мәселен, Иран өмірінен алынған өте екіұшты, астарлы және контрреволюциялық мазмұндағы ертегі негізінде М.Жұмабаев «Жүсіп хан» деген поэмасын соның тапсырысымен жазды. Бұл ертегі баспадан 1926-1927 жылдары жарық көрді. Мен ол шығарманың жариялануына қарсы болдым» [36].

	Шынымен, бұл көрсетуде айтылғандай, «Жүсіп хан» дастаны астарлы, эзоптық тілмен жазылған, сол мезгілдегі ойлы оқырманға айтары көп шығарма еді. Поэмада өткінші «бір сәтке» хан тағына отырған Жүсіп хан жедел түрде кедей-кепшіктің пайдасына тәркілеу (конфискация) шараларын жүргізеді.



	...Жарлықты Жүкең жаудырды,

	Уәзірді жер аударды,

	Қазының басын алдырды.

	Машайығын, молдасын,

	Қойқаңдаған қолбасын,

	Абақтыға салдырды.

	Мұналық талай мұңдардың,

	Елді сорған сұмдардың,

	Қырықтырды басын түймедей.

	Байларды айдап жиғызды,

	Тұмылдырық кигізді

	«Уһ!»–деді көп кедей [37].



	Сөйтіп, Жүсіп хан «өңшең залым, кезептен еңбекші елді аршыды». Бірақ, парадокс сонда, кедей-кепшікке «мереке» әкелген бұл шара қоғамдық өмірдің заңдылықтарына қайшы келетін еді. Сондықтан да «донкихот» Жүсіп ханның билігі он-ақ күнге созылды.

	Тәркілеуден «тірі қалған төбеттер» есін жиып оныншы күні Жүсіпті тағында өлтірді. Ал байтақ ел ше, енді ол жетім. Болған істі көріп, аз «түнеріп тұрды да, «Қап!» – деп санын ұрды да, үн-түн жоқ» тарап кете барды. Белсенділігі осымен аяқталды.

	Ресейдегі революциялық өзгерістерді көз алдынан өткізген Мағжан ақын 1924 жылы-ақ бұл аласапыранның соңы осы иран ертегісіндегідей шындыққа ұласпайды ма? деген сауалды көлденең тартады. Бұл ретте біз профессор Ш. Елеукеновтың Жүсіп хан мен И. Сталин арасынан ұқсастық іздеуіне толық қосыламыз [38]. Егер поэма кейіпкері Жүсіптің есімі ислам дініндегі Юсуф және библиядағы Иосиф пайғамбарлардың есімінен бастау алатындығын, сондай-ақ Кеңестер Одағының басшысы Сталиннің де есімінің Иосиф екендігін, елдегі тәркілеу саясатының соның басшылығымен жүргендігін еске алсақ, онда Мағжан ақынның «Жүсіп хан» аталатын жоғарыда баяндалған мазмұндағы поэма жазып, оны Мәскеуде жариялап, қандай тәуекелге барғандығын аңғару мүлдем қиынға түспейді.

	Қорытынды. Кезінде тергеу материалдарында «Табалдырық» «платформа» аталған. «Платформа» – француз сөзі, егер оның саяси мағынасын алсақ – белгілі бір саяси партияның, қоғамдық ұйымның, топтың әрекет бағдарламасы дегенді білдіреді [36].

	Өткен ғасырдың 20-30-шы жылдары елімізде жаппай репрессия саясаты жүргізілген мезгілде Алаш зиялылары, үстінен жүргізілген сот процесі барысында тергеушілер бұл құжатқа мүмкін болғанша саяси реңк, астар беріп, оны Кеңестік билік пен Коммунистік иделогияға қарсы қазақ ұлтшылдарының ортақ бағдарламалық құжаты ретінде қарастыруға тырысып «платформа» деп атады. Яғни «Табалдырық» большевиктер платформасына қарсы қойылған қазақ ұлтшылдарының платформасы. Ал Мағжан ақын болса өз шығармасына бағдарлама немесе платформа деп ат қоймаған. Қалыптасқан жағдайға қарағанда ақында ондай мүмкіндік болмаған да сияқты.

	«Табалдырық» жай, ағымдағы шығарма емес. Ол қоғамдағы күрделі де түбегейлі саяси, әлеуметтік және рухани өзгерістер жағдайында өмірге келген туынды. Оны өмірге әкелген сол тарихи мезгілде илеуге түскен қазақ шындығы.

	Ресей империясында қазан революциясы жеңіп, кеңестік билік орнағаннан кейінгі уақытта В.И. Ленин бастаған большевиктер партиясы социализм атанған қоғамдық жүйені енгізе бастады. Қазақ қоғамы империяның орыс халқы сияқты жаңа саяси және экономикалық жүйені қабылдауға тіптен де даяр емес-тін. Сондықтан да большевиктер үкіметі көздеген мақсатына тек күшке сүйене отырып қана жете алатын еді.

	Жаңа саяси тәртіпке күштеп көндіру әрекеті рухани өмір, мәдениет саласында да жүрді. Шығармашылықтағы қазақ зиялыларының белсенді бөлігі мұндай зорлыққа қарсылықпен жауап берді. 1924 жылдың соңы және 1925 жылдың алғашқы күндері жазылған Мағжан Жұмабаевтың «Табалдырық» аталатын шығармасы міне осы елде тоталитарлық билік жүйесін орнату жолына түскен большевиктік идеологияға қарсы әдеби ағымның негізін қалады, соның нәтижесінде 1917 жылдан кейінгі оқиғаларға қатысты алаштық саяси топтың көзқарасын білдірген шығармалар шоғыры өмірге келді. Эзоптық тіл мен әдіске негізделген бұл әдебиеттегі ағымды біз «Қарсылық әдебиеті» атауды жөн деп білеміз.

	«Табалдырықтың» Коммунистік Орталықтың империядағы қазақ сияқты халықтардың қоғамдық өмірдегі ұлттық ерекшеліктерін есепке алмастан рухани өмір саласында да өз ұстанымдарын универсалды құндылық ретінде жоғарыдан күшпен телуіне қарсы көңіл-күйді білдіретін құжат екендігі айқын. Сонымен бірге «Табалдырық» сол бір күрделі өзгерістер кезеңінде ұлттық көркем ой, әдебиет қандай ұстанымда болуы керек деген сауалға берілген негізді де дәлелді жауап еді.

	«Табалдырық» жазылған уақыт қазақ зиялылары үшін күрделі де ауыр уақыт болатын. Ұлт-азаттық қозғалыстың жеңіліске ұшырауы, мемлекеттік автономия алу әрекетінің іске аспай қалуы ұлт зиялыларын тұйыққа тіреді.

	«Табалдырық» арқылы Мағжан ақын қаламдастарына осы тығырықтан шығатын жолды ұсынды. Мағжан ақын ұстанымында әдебиет идеология құралы болуға тиіс емес. Оның міндеті ұлттың биік адамгершілік, азаматтық және эстетикалық сезімін оятып қалыптастыру арқылы оны жаңа өмірге даярлау еді.

	Ал большевиктік идеология ұсынған жол бұл қазақ қоғамына ұлттық мәдениеттің бағыт-бағдары мен мазмұнын анықтау ісінде Орталықтың шешуші ролін мойындау, және оның директиваларын бұлжытпай орындап отыру, яғни мәдени құндылықтар жасаушы халықтан өзге мәдениеттер жасаған үлгілерді тұтынушы халық жолына түсу еді.

	Яғни, «Табалдырық» мәдени өмір саласындағы идеологиялық зорлыққа берілген интеллектуалдық жауап қана емес, сонымен бірге сол бір аумалы-төкпелі заманда ұлттық өнердің, әдебиеттің бағыт-бағдарын анықтап берген бағдарламалық құжат та еді. «Табалдырықтың» осы екі қырын бірдей бағалау аса маңызды. Өйткені ол жаңадан отарлауға қарсы ұстанымды білдірумен шектелмейді, сонымен бірге жаңа ұстаным мазмұндық тұрғыдан қандай болуға тиіс деген сауалға да жауап береді.

	Кез-келген дәуір, заман құжатының аты, әрине оның мазмұнына, көтерген жүгіне сәйкес болмақ. Осы тұрғыдан алғанда «Табалдырық» сырттан телінген ресми идеологиялық ұстанымға қарсылық қана емес, сонымен бірге мәселеге қатысты ұлттық көзқарасты ашық та анық білдірген мәлімдеме орнында жүретін құжат. Құжаттың осы қырларын негізге ала отырып, біз оны манифест атауды ұсынамыз. Яғни ақын Мағжан Жұмабаевтың ұлттық көркем ойдың мазмұны қандай болуы керек деген сауалға байланысты білдірген ашық ұстанымы, манифесі.

	Қорыта айтқанда, біз бүгін өткен ғасырдың 20-шы жылдары, қазақ әдебиетінде «Табалдырық» сияқты шығарманың өмірге келіп, сол арқылы қазақ елінің күрделі өзгерістерге қатысты өз көзқарасы мен ұстанымын білдіре алған ел қатарында болғандығын мақтан тұтамыз. Ұлы Мағжан ақынның қаламынан туған «Табалдырық» қазақ көркемдік ойы мен мәдениетін әлемдік өркениетпен жалғастырып, қазақ елінің әлемдік мәдени кеңістікте өз орны, өз қолтаңбасы бар ұлт дәрежесіне көтеріп тұр. Мағжан түсінігінде поэзия, әдебиет ұлттық сананың оянуына ғана емес жаңа заман, жаңа жағдайда ұлттық сананың балаңдықтан кемелдікке өтуіне көмектесе алады. Егер соцреализм әдебиеті ұлттық сананы кейінге, екінші, үшінші қатарға ысырса, «Табалдырық» жалпыұлттық құндылықтарды алға шығарып, оларға жаңа серпін, өміршең қуат беру жағында тұр.

	Сондай-ақ, 20-шы жылдардың орта тұсында қазақ көркем ойында жаңа кеңестік отаршылдыққа қарсы бүтін бір ағым қалыптасқандығын айтқан жөн. Ол ағым осы мезгілдегі толық өмірлік негізі бар қазақ ұлтшылдығының әдебиеттегі көрінісі болатын. Ағым ретінде қазақ ұлтшылдығы мемлекеттік құрылыста Т. Рысқұловтың, С. Садуақасовтың, Н. Нұрмақовтың, Ж. Мыңбаевтың, С. Қожановтың т.б. қызметінде қандай көрініс тапса, көркем әдебиетте М. Жұмабаевтың, М. Әуезовтың, Ж. Аймауытовтың, І. Жансүгіровтың, Қ. Кемеңгеровтың т.б. жазушылардың шығармаларында да көрініс тапты.



	ЕСКЕРТУЛЕР



	1 Сергей Есенин 1924 жылы жазған «О советских писсателях» атты мақаласында «Революция жылдары, ескі тұрмыс күйреп, астан-кестен өмірден жаңа тұрмыс әлі туа қоймаған жағдайда еліміздегі көркем шығармаашылық та аласапыран күйде еді. Сансыз көп топтар мен ағымдар құрылды»,-деп жазды//Есенин С. Собрание сочинений в трех томах. М., 1983, Т.3, – Стр.173.

	2 Қазақстан Республикасы Ұлттық Қауіпсіздік Комитетінің Алматы қаласы бойынша департаментінің мұрағаты (бұдан былай ҚР ҰҚК АДМ), 6-қ., 07875 іс, 2 том,54 об п. Түпнұсқада: «Организация литературного кружка «Алка» (ожерелье) была задумана мною, кажется, в 1925 году в Москве. Программа «Алка» также была составлена мною ближайшем участии студентов ГИЖ-а* Жакена Сарсембина и Амангалия Сегизбаева и с некоторыми коррективами приехавшего в ГИЖ, кажется, в следующем году Ильяса Джансугурова».

	3 Сонда, 3-т., 7-п.

	4 Сонда, 2 т., 94-95 п.п. Түпнұсқада: «Встреча моя с Джумабаевым состоялась после собрания вечером. Жил он в доме быв. Представительства Туркреспублики. В беседе на тему о собрании по поводу его произведении, Мағжан меня, как выстуравшего в его защиту, распрашивал подробно о собрании, а затем рассказал что у него имеется написанное произведение, которое необходимо будет распространить». Произведение это оказалось литературной платформой под названием «Табалдырык».

	5 Сонда, 97 п.

	6 Өкінішке орай Саенконың қызметіне қатысты құжаттық материалдардың құпия қорларды сақталуына байланысты бұл тергеуші жөнінде біз толығырақ мәлімет бере алмаймыз., Тек Иорг Баберовскидің «Красный террор. История сталинизма. (М., РОССПЭН, 2007)» атты монографиясында кездесетін мына жолдарды келтірумен ғана шектелеміз: «Председатель Харьковской ЧК Саенко не только сам выискивал жертв, он имел обыкновение самолично их пытать и расстреливать. Перед тем удовлетворить свою страсть к убийству, он часто одурманивал себя алкоголем и кокаином». – Стр.40

	7 Сонда, 3 т., 7-8 п.п.

	8 Сонда, 2 т., 44 п.

	9 ҚР ҰҚК АДМ, 6 қ., 07875 іс, 2 т., 320 п.; сонда, 3 т., 7 п. Мұқанов С. Есею жылдары. Өмірбаяннан хикаялар. Алматы, 1964. 229 – 234 б.б.

	10 Сонда, – 230 б.

	11 Отчет Казрайкома РКП (б) 5-ой Всеказакской конференции РКП (б).

	Доклад ответственного секретаря Казрайкома РКП (б) тов. Голощекина, на заседании конференции 1-го декабря 1920 г. Кзыл-Орда, 1926, с. 14-15: «В ауле действительной советской власти нет, есть господство бая, господство рода. »

	12 Голощекин Ф.И. Поставить разветке Казахстаана на социалистические рельсы/ в кл.: «Партиное строительство в Казахстане. Сб. Речей и статьей (1925-1930 гг.)» М.-А., 1930, с. 151: «. революция не затронула старые дореволюционные отношения, оставив в полный мере экономическое и политическое господство сильных родов и бая».

	13 Қамзабекұлы Д. Алаш және әдебиет. Астана, 2002. – 418 б.

	14 Алаш ақиықтары. Алматы, 2006. – 11 б.

	15 ҚР ҰҚК АДМ, 6 қ., 07875 іс, 3 т., 54-54 об п.п.

	16 Сонда, 3 т., 1-2 пп.

	17 ҚР ҰҚКМ, 2370 іс, 4 т., 829-831 п.п.

	18 Ақын 1921-192 жж. Петропавлдағы облыстық «Бостандық туы» газетінде редакторлық қызметте болады/ ҚР ҰҚК АДМ, 6 қ., 07875, 2 т., 16-20 п.п.

	19 Сонда, 814 п.

	20 Сонда, 3 т., 1430-1431 п.п.

	21 Сонда, 73-76 п.п. Осы көрсетуінде Ә. Байділдин 1923-1924 жылдары

	22 Мәскеуде Н.Төреқұлов басқарған. Орталық баспада Ә.Бөкейханов және М.Жұмабааевпен бірге жұмыс істейтін, көзқарас үйлесіміздігіне байланысты 1924 жылы бұл қызметтен мәжбүр болғандығын баяндайды.

	Отчет Казрайкома РКП (б) 5-ой Всеказахской конференции РКП (б).

	23 Доклад ответственного секретааря Казрайкома РКП (б), тов. Голощекина, на заседании конференции 1-го декабря 1925 г. Кзыл-Орда где он заметил: «Вещи, которые боятся писать открытым языком пишут в виде побасенок, – это очевидно общепринятое явление. Скрывать под какой либо басней какое-нибудь имя. Это называалось когда-то, в царской печати, эзоповским языком».

	24 Байтурсынов А. Ақ жол. Алматы, 1991. – 14 б. Мұқанов С. Есею жылдары. Өмірбаяннан хикаялар. Алматы, 1964. – 230 б.

	25 ҚР ҰҚК АДМ., 6 қ., 011494 – іс, 6 т., 177-178 п.п.

	26 Сонда, 6 қ., 09797 іс, 87 п.

	27 Алаш ақиықтары. Алматы, 2006. – 43 б.

	28 Сонда, – 59 б.

	29 ҚР Президентінің мұрағаты. 141 қ., 1 т., 7641 іс, 12 п.

	30 Осы ретте ХІХ ғасырдағы (1837-1846) Кенесары Қасымұлы бастаған қазақ азаттық қозғалысы тақырыбының ХХ ғасырдағы кеңестік билік тұсында ұлттық қоғамдық ойдағы даулы тақырыпқа айналғандығын, оны тудырған ресми идеология екендігін еске алу артық емес. Бұл тақырып, белгілі дәрежеде, қазақ қоғамдық ойындағы (әдебиеті мен тарихы) температуралық қысымды көрсететін барометр міндетін атқарды. Алаш қозғалысының жеңілісінен кейінгі қоғамдық ойдағы бас көтерудің көрінісі болған «Хан Кенеге» 1928 жылы коммунистік идеологияның «күрзісі» тиді. Күрзіні көтерген С.Сейфуллин, Ғ. Мүсірепов ж.б. болды.

	31 1943 жылы жарық көрген аты шулы «История Казахской ССР» кітабына Кенесары Қасымұлы бастаған қозғалыс тарихы М.Әуезовтың тікелей талап етуімен дербес тарау болып енгізілді. Артын ала, яғни 1947 жылы осы тақырыпты арқау еткен Е.Бекмахановтың монографиялық еңбегі жарық көрді. (Бекмаханов Е. Казахстан в 20-40 годы ХІХ века. Под общей редакцией доктора исторических наук, проф. М.П. Вяткина. Алма-Ата, 1947.) Коммунистік партия мұндай еркіндікті көтере алған жоқ. Е.Бекмаханов 1952 жылы абақтыға жабылып, ұзақ мерзімге сотталды. Бұл жолы партияның «күрзісі» міндетін атқарған Шойынбаев, Х.Айдарова ж.б. болды. Өткен заман мен оның тұлғаларына оң көзбен қарап, атбасын бұру қазаққа пайдасыз іс деп танылды. 32 1968 жылы І. Есенберлиннің «Қаһары» жарық көрді. Кене хан тақырыбын сөз еткен қазақ романы. Оқырман кітапты іштей түсініп, жылы қабылдады. Елдің тойып ас ішіп, ойлы кітап іздей бастаған кезі. Партиялық биліктің де сірескен сталиндік жүйені сол күйінде ұстап тұру мүмкін еместігін мойындауға мәжбүр болған мезгілі. Соған сәйкес империяның ұлт саясатында да жылымықтың лебі байқалатын. Сондықтан да болу керек І.Есенберлин сотқа тартылған жоқ. Дегенмен жазушының шығармашылығына деген салқын ұстамдылықтың болғандығы хақ. Бұл кезде де Кене хан тақырыбында еркінсуге жол жоқ екендігін ескерткен сыншылар табылды. (Ғ.Мүсірепов. ж.б.) Бірақ жаңа сот процесін бастап кетуге де кеш-тін.

	33 Әуезов М. 20 томдық шығ. Жинағы. 14 т., Алматы, 1983. – 367 б. Жансүгіров І. Көп томдық шығарамаалаар жинағы 3 т. Поэмалар. Алматы, 2004. – 405 б.

	34 Сонда, 318 б.:

	«Арқада Ақанды аайтқан әңгіме көп,

	Қылады оны әулие әлде не деп,

	Әулие болмаса да безеген жан,

	Неліктен? Тарихшылар табар себеп»

	35 Жұмабаев М. Шығармалары. Алмааты, 1989. – 441 б.

	36 ҚР ҰҚК АДМ ., 6 қ., 011494 – іс, 3 т., 240 п.

	37 Жұмабаев М. Аталған кітап, – 265 б.

	38 Словарь иностранных слов. М., 1988, с. 392.





2.11 ТҮРКІСТАН ЗИЯЛЫЛАРЫНЫҢ ҰЛТТЫҚ БІРЕГЕЙЛІКТІ САҚТАУ ЖОЛЫНДАҒЫ ҚЫЗМЕТІ.





ҚЫРҒЫЗ ЕЛІНІҢ ҚАЙРАТКЕРЛЕРІ ИШАНҒАЛИ АРАБАЕВ ПЕН ҚАСЫМБАЙ ТЕЛТАЕВ.


	ПАНТҮРКІЛІК ҰСТАНЫМЫНДАҒЫ ПАРТИЯ: АҢЫЗ БА, ЖОҚ АҚИҚАТ ПА?




	Өзге дүниеде болып жатқан ұлы өзгерісті қоя турып, қазақтың өзін алғанда, әлденеше тарихшыға еңбек болатын тарихи оқиғалар болып жатыр.

	М. Әуезов



	Еуропа тарихында бүтін бір тарихи кезең (ХVІІ жәнеХVІІІ ғғ.) Ағартушылық дәуірі аталады. Мұндай қоғамдық үрдістің негізінде білім мен ғылымның қуатты күшке айналып, жаңа өріс алуы жатты. Еуропалық ағартушылық феодалдық қоғамдық тәртіпті жоюға, ортағасырлық діни фанатизмнен бас тартуға, жеке тұлғаның еркіндігін мойындауға, білім мен ғылымға кең жол ашуға үндеді. Сонымен бірге Ағартушылықты тек еуропалық елдерге ғана тиесілі «аймақтық» құбылыс ретінде қарастыру, әрине, қателік болар еді [1]. Ағартушылық идеясы Ресей арқылы оның құрамындағы қазақ және басқа түркі халықтарына да жетті.

	Сондай-ақ, ХХ ғасырдың басында бүкіл Түркістан халықтары өмірінде көрініс тапқан Ағартушылықты ресейлік өмірге еліктеушіліктен туындаған ағым ретінде қарастыру оның жергілікті негіздері мен ерекшеліктерін түсінуге кедергі жасар еді. Мәселен, түркістандық ағартушылықтың мазмұндық және хронологиялық тұрғыдан тек өзіне ғана тиесілі ерекшеліктері болды. Ол күні өткен феодалдық тәртіп пен қоғамдық қатынастарға, діни фанатизмге қарсы бағытталуымен бірге, ресейлік отарлық езгіден құтылуға, жаңа заман сұранысына лайық білім мен ғылымды игеруге, әйел теңдігін, жеке тұлғаның еркіндігін мойындауға үндеді. Басқаша айтқанда, ол қоғамның ішкі мерездерімен бірге, сырттан отарлық режиммен бірге ере келген қауіп-қатерге қарсы бағытталды.

	Сонымен бірге, осы ретте түркістандық ағартушылықтың мынадай бір ерекшеліктеріне көңіл аударған артық емес. Мәселен, еуропалық ағартушылық француз, ағылшын, неміс сияқты ұлттардың ұлттық әдеби және ғылыми тілінің, ұлттық санасы мен мәдениетінің біржола қалыптасуына жол ашып, мүмкіндік туғызды. Ал ресейлік түріктер үшін жағдай өзгеше қалыптасты. Ресейлік түрік халықтарының арасында ағартушылық идеясының өріс алуына түрткі болған жағдай, біріншіден, олардың экономикалық және мәдени дамуда алдыңғы елдерден артта қалуы болса, екіншіден, отарлаушы билік тарапынан түрлі кемсінтулер мен езгінің күшейе түсуі еді. Басқаша айтқанда, ресейлік түркілер империя құрамында өздерін өгей ұлдай сезінді. Осы жағдайға байланысты ХХ ғасырдың басындағы «түрік әлемін оятқан» Исмаил Гаспралы «Орыс билігі мұсылмандарды прогресс пен өркениетке бастай алмай отыр деп айтудың өзі адамды мұңға батырмайды ма?» [2], – деп жазды.

	Міне осындай орыс билігі тарапынан төнген қауіп жағдайында империя құрамындағы түрік халықтарын өзара күш біріктіруге бастайтын ортақ идея іздеу байқалды. Бұл идеяны жинақы түрде «Тілде, пікірде, істе бірлік» деп білдірген жоғарыда аталған Ғаспыралық Исмаил болды [3]. Ал бұл ұстанымды қолдаушылар үшін түрік халықтарын қоғамдық дамуда жаңа сатыға алып шыға алатын құрал ретінде жалпытүркілік ортақ тіл және жадидтік мектеп мойындалды.

	Ғаспыралық Исмаилдың «Тәржіманы», сондай-ақ оның ұстанымына белгілі дәрежеде қолдау көрсеткен Фатих Кәрімовтың «Уақыт» газеттері ХХ ғасырдың басындағы түрік халықтары үшін ортақ жазба тіл қалыптастыру жолында жасалған аса маңызды әрі сәтті қадам еді. Сондай-ақ, бұл әрекет империя көлеміндегі түрік халықтары арасында өзара ынтымақтастық, ниеттестік сезімнің өріс алуына қызмет жасады.

	ХХ ғасыр басында тұтас түрік елі идеясының қайта жаңғыруы, сондай-ақ, осы бағытта жүрген ағартушылық қызмет өз жемісін берді. Империя құрамындағы түрік халықтарының өзара ынтымақтастығы мен азаттығы үшін күрес жолындағы тұтастығын жақтап, осы мақсатқа қызмет жасауға ықыласты бүтін бір зиялылар буыны қалыптасты. Өзбек М.Қари, М.Бехбуди, А.Мавлони, А.Шолпан және А.Қадыри, қырғыз И.Арабаев, Ә.Сыдықов, Қ.Тыныстанов,Белек және Жанек Солтоноевтар, қазақ Ә.Бөкейханов, А.Байтұрсынов, М.Шоқай, Т.Рысқұлов және М.Жұмабаев, татар Ж.Ақшора, С.Мақсуди, М.Сұлтанғалиев, башқұрт З.У. Тоған және А.Инан жалпытүркілік ынтымақтастық идеясына заман сұранысына лайық мазмұн беруге күш салған тұлғалар болды.

	Жалпытүркілік ағартушылық қызметтің ұлтшылдық идеясын айналып өтуі, әрине мүмкін емес-тін. Қоғамдық ойдағы ағым, ұстаным ретінде түркілік ұлтшылдық Ресей империясында көрініс тапты. Бұл жасанды идеялық құрылым (конструкция) емес, сондай-ақ, ресейлік идеологтар қолдан жасаған пантүркілік мақсат та емес, ол орыстық саяси жүйе мен мәдени ортаға жұтылып кетуден қаймыққан халықтардың өздерін этникалық құрылым ретінде қорғау, осы мақсатта ғасырлар бойы қалыптасқан тарихи ата-мекенін сақтап қалу, сондай-ақ, белгілі бір тиімді түрде ұлттық мемлекеттігін жаңғыртуға ұмтылыстың көрінісі еді. Жадидтік негізде жаңа серпін алған жалпытүркілік ағартушылық, белгілі бір дәрежеде, осы мақсатқа қызмет етуді көздеді. Басқаша айтқанда, түркістандық ұлтшылдық орыс отаршылдығы тарапынан төнген қауіптен қорғану қажеттілігінен туындаған ұлтшылдық болатын. Орыс отаршылдары өз тарапынан оған «бөлінбейтін» Ресейдің мүддесіне қауіп төндірген сепаратистік қозғалыс ретінде қарады. Ал тарихи шындыққа жүгінсек онда бұл кезеңдегі түркістандық ұлтшылдық Дж.Неру орынды айтып көрсеткендей, «бүкіл Азия елдерінде үстемдік құрған прогресшіл күш» [4] – Азиядағы ұлтшылдықтың құрамдас бөлігі еді.

	Кезінде советтік идеология ХХ ғасыр басындағы түркістандық алғашқы зиялылар буынын түрік халықтарын ілгері емес, кейін феодалдық тәртіпке бастайтын қоғамдық күш ретінде көрсетуге тырысты. Советтік билік мұнымен де шектелген жоқ. Мәскеулік билік және коммунистік партия өз арсеналындағы бар мүмкіндіктерін пайдаланып, түркілік ағартушылық пен ұлтшылдыққа шабуылға көшті. Билік тарапынан төнген қауіп жағдайында ресейлік жалпытүркілік азаттық қозғалыстың басшылары Садри Мақсуди,Гаяз Исхаки, Алимардан Топчибаши, Мамед Эмин Расулзаде, Мұстафа Шоқай, Осман Қожаұлы, Заки Уалиди Тоған және басқалары шетелдік эмиграцияға кетуге мәжбүр болып, саяси қызметін сонда жалғастырды [5]. Азаттық қозғалыстың шетелдік эмиграцияға кетпей, өз отанында қалған қайраткерлері Мунавар Қори, Убайдолла Қожа, Абдурауф Фитрат, Абдулла Қадыри, Абдулхамид Сүлейман (Шолпан), Әбдікәрім Сыдықов, Ишеналы Арабаев, Қасым Тыныстанов, Мирсаид Султанғалиев, М.Вахидов, Ә.Бөкейханов, А.Байтұрсынов, М.Дулатов Т.Рысқұлов және басқалары ресейлік түркілердің азаттық қозғалысын біржола жоюды көдеген сталиндік репрессияның құрбаны болды.

	Кейінгі жылдары ғылыми айналымға тартылған құжаттық материалдар мәскеулік орталықтың Қазан революциясы жеңіп советтік билік орнаған сәттен бастап-ақ, түркі-мұсылман халықтарының ұлт-азаттық қозғалысымен ақтық күреске түскендігін айғақтайды. Қазақстан бойынша ОГПУ мекемесінің кеңестік билік орындарымен тығыз байланыста қазақ ұлт-азаттық қозғалысымен жүргізген қызметі туралы материалдар «Алаш қозғалысы. Движение Алаш» аталатын көптомдық жинақтың үшінші томында берілді [6]. Мәселен, Қазақстан бойынша ГПУ басшылары Каширин мен Якубовский республикалық партия басшылығына Алаш қозғалысы қайраткерлері мен белсенділерінің 1922 жылдың соңғы тоқсаны мен 1923 жылдың алғашқы айындағы саяси қызметі мен ұстанымына мұқият талдау жасай отырып, өз еріктерінен тыс мынадай мазмұндағы тұжырымға жол береді (негізгі ой түсінікті болу үшін үзіндіні түп нұсқа тілінде беріп отырмыз): «Результаты агентурной разработки [представителей] Алаш-Орды и киргизских национальных группировок за последнюю четверть 1922 г., ... позволяют сделать нижеследующие выводы об изменениях в наионально-освободительной движении и о характере его за отчетный период» [7].

	Біз үшін бұл арада ең маңызды нәрсе, әрине, ГПУ басшыларының даярлаған құпия құжатында Алаш қозғалысының ұлт-азаттық қозғалыс ретінде мойындалуы, сондай-ақ, жергілікті ГПУ мекемесінің Алаш қозғалысының ішкі мазмұнына байланысты Орталық саяси биліктің жабық ұстанымынан жақсы хабардар екендігі еді. Басқаша айтқанда, басында И.Сталин тұрған партиялық басшылық, сондай-ақ оның тапсырмасын орындаушы ОГПУ мекемесі одақтағы түрік республикаларында (тек оларда ғана емес) ұлт-азаттық қозғалыстарымен күрес жүргізіп отырғандықтарын білмеді деп айту қателік болады. Бұл бұрынғы одақ көлемінде арнайы зерттеуге алынуға тиіс тақырып. Келесі бір құжатта ОГПУ офицері Фома Иванов 1926 жылы Қазақ өлкелік партия комитетінің басшылары Ф.Голощекин мен С.Садуақасовқа жолдаған аса құпия хатында мынадай фактіні келтіреді: «Я, как сотрудник ГПУ, знающий воочию проводимую политику группой губернских европейских работников в лице Шишко, Берестина, Озола, Альшанского и других, считаю своим партийным долгом донести, что если не изменить антипартийную политику этой группы, которая направлена заведомо в сторону преследования и гонения казахских работников, путем использования против них всех сил и возможностей, которыми располагают они. По линии ГПУ первоочередной первооперационной работой является собирние ложных материалов на казахских ответработников [8]».

	Әрине, бұл арада қарапайымда әділ ГПУ қызметкері өзі еңбек ететін мекеме басшылығының жүргізіп отырған саяси бағытының Кеңес үкіметі мен большевиктер партиясының ашық жария еткен ұстанымымен үйлеспейтіндігін дәл басып көрсетіп отыр. Бірақ оның бір нәрсені түсіне алмағандығы байқалады. Кеңестік биліктің бүкіл әлем алдында жария еткен саяси бағыты мен шынайы өмірдегі ұстанымы арасындағы қайшылықтың іргетасы осы кезде-ақ қаланған еді. Ал, хатта аты-жөні келтірілген Қазақстандағы ГПУ басшыларының (Шишко, Берестин, Озол, Альшанский), әрине, Мәскеудегі Орталықтың аса құпия саяси тапсырмаларын орындап отырғандығы даусыз шындық. Тура осы мазмұндағы құжаттардың өзбек және қырғыз азаттық қозғалыстарына байланысты бар екендігіне біздің ешқандай да күмәніміз жоқ. Басқаша айтқанда, әлемдік қауымдастық алдында өзін ұлт-азаттық қозғалыстардың қамқоршысы әрі одақтасы ретінде көрсетуге тырысқан Кеңес үкіметі, өз елінде ұлт-азаттық қозғалыстарды шексіз қатыгездікпен жаншып басып отырды.

	Енді осы арада түкістандық ағартушылық тақырыбына оралып оның хронологиялық шеңберіне қысқаша болса да тоқталып өткеніміз жөн болмақ. Салыстырмалы тұрғыдан алғанда, мәселен, еуропалық ағартушылық ешқандай да сыртқы араласусыз, барлық табиғи қалыптасу және даму сатыларынан емін-еркін жүріп өтіп, бірнеше ғасырға созылды. Сондай-ақ, еуропалық ағартушылықтың өкілдері ақын-жазушылар, ғалым, философтар билік тарапынан жаппай саяси қуғын-сүргінге түсіп, репрессия құрбаны болған жоқ. Мұндай жағдайдың еуропалық ұлттардың ұлттық сана-сезімдерінің, әдеби және ғылыми тілі мен мәдениетінің біржола қалыптасуына жағымды әсері болды. Ұлттық ұю ұлттық мемлекеттердің (государство-нация) қалыптасуына жол ашты.

	Ал түркістандық ағартушылық барлық көріністерімен толыққанды тұтас қоғамдық процесс ретінде ХХ ғасырдың басында қарқынды өріс алғанымен, ұзаққа созылған жоқ, өзінің табиғи даму сатыларынан еркін жүріп өте алмады. Ресейлік отаршылдық (колониализм), оның тұрпайы варианты большевиктік билік түркістандық ағартушылықты енді ғана күш ала бастаған бастапқы сәтінде-ақ ең дөрекі түрде басып жаншып, үзіп тастады. Өңірде ХХ ғасырдың алғашқы жылдары басталған ағартушылық үрдісі бар болғаны жиырма жылға жетер-жетпес уақытқа созылып, сыртқы күштердің араласуымен үзіліп қалды. Ал бұл қызметті бастап, оның бағыт-бағдарын анықтаған тұлғалар түгелдей дерлік билік тарапынан саяси репрессияға алынды. Мұндай қасіретті бірде-бір еуропалық ұлт басынан кешірген жоқ.

	Дегенмен, түркістандық зиялылар қауымының осы қысқа мезгілде жүріп өткен күрес жолы көңілде ризашылық сезімін туғызады. Қолайсыз қоғамдық жағдай және аз уақыт ішінде олар заман сұранысына лайық ұлт-азаттық күрес идеологиясын қалыптастыра отырып, отарлаушы билікке арыз-тілек (петиция) жазудан (1905) ұлттық мемлекеттілікті жаңғырту ісін қолға алып, оны шындыққа айналдыру әрекетіне дейін көтерілді (1917 ж. Түркістан мұхтарияты және Алаш автономиясы). Бұл, әрине, әлем тарихында жиі қайталана бермейтін құбылыс екендігін атап айтқан артық емес.

	Сонымен бірге, түркістандық ағартушылыққа байланысты мынадай бір жағдайға көңіл аударған жөн. Жоғарыда еуропалық ағартушылыққа байланысты айтылғандай, қалыпты да бейбіт даму жағдайында ағартушылық қызмет ұлттық тілдің, білім жүйесінің, жаңа сапа және мазмұндағы ұлттық мәдениеттің, ұлттық бірегейлік пен сананың қалыптасуымен аяқталмақ. Басқаша айтқанда, ағартушылық ұлт үшін ұйытқы элемент міндетін атқарады.

	Сол сияқты ұлтшылдықтың да түпкі мақсаты бар. Отарлық тәуелділіктегі елдер үшін ол ұлттық мемлекеттілікті жаңғырту немесе оны қалыптастыру. Ұлттық мемлекеттілік бұл азаттық жолына түскен елдің территориялық тұтастығы мен еркін дамуының кепілі.

	Сол тарихи жағдайда Түркістан халықтарына бұл мақсаттарға қол жеткізу үшін ең қажет нәрсе, әрине, саяси бірлік еді. Оны Түркістан ұлт-азаттық қозғалысының басшылары жақсы түсінді және халықты осыған шақырды. Мәселен, М.Бехбуди Қоқан қаласында болып өткен Түркістан мұсылмандары съезінде Түркістан автономиясының жариялануына байланысты қазақ еліне жолдаған ашық хатында мынадай пікірді білдірді: «Ғазиз қандастарым! Мұсылман бірадарлар! ... Біліңіз, қазір Түркістанды тұрақтаған барша халықтар үшін мұхтарият жарияланды... Мұхтариятты Түркістанның балалары ынтымақтасып, бірлесіп, қайрат қылып алады. Әлбетте басқалар тарапынан берілмейді. Өзгелердің қолынан келсе, бермеуге тырысады. Біз бостық қылсақ немесе Түркістандағы халықтар бірігіп, мұхтарият алуға ортақ әрекет жасамасақ, әлбетте қазіргі қағаз жүзіндегі мұхтариятымызды бізге көп көріп, жоқ қылады. Бұл, әрине, талассыз шындық, осылай болады hәм бұл сөзге ешкім де дау айта алмаса керек» [9].

	Түркістан мұхтариятын құру ісін басқарған М.Шоқай да тура осы ұстанымда болды. Ол: «Біздің мұратымыз Түркістанда түр жағынан да, мазмұны жағынан да ұлттық болатын мемлекеттік құрылымға қол жеткізу болмақ. Сонда ғана халқымыз өз жерінің нағыз қожасы бола алады» [10], – деп жазды.

	Өкінішке орай, ХХ ғасыр басындағы Түркістан ағартушылығы мен ұлтшылдығының тағдыры қасіретті қалыптасты. Олар көздеген мақсатына жете алмай, бастапқы кезеңінде-ақ сыртқы күштердің араласуымен өзінің табиғи даму арнасынан ығыстырылды. Шолпан (Абдулхамит Сүлейман) ақын айтқандай «Гөзал Түркістанның мезгілсіз ерте гүлдері солды» [11].

	Ия, әрине, біз қарап отырған тарихи мезгілде Түркістан ағартушылары мен ұлтшылдары Түркістан халықтарының бірлігін отарлық тәуелділіктен құтылудың негізгі құралы ретінде қарастырды. Сонымен бірге олар қазақ, қырғыз, өзбек, түрікмен және ұйғыр сияқты жеке халықтардың өмірінде ұлттық ұю процесінің жүріп жатқанын да жақсы түсінді, сондай-ақ, бұл жағдайды түсінушілікпен қабылдады. Түсіне отырып Кеңестік биліктің бұл өңірдегі түрік халықтарын жеке ұлттық республикаларға бөлшектеуін Түркістан көлемінде біртұтас мемлекет құру мүмкіндігінен айыру, сөйтіп оларды саяси тұрғыдан әлсірету әрекеті есебінде қарастырды.



	Ұлт ұстазы Ишеналы Арабайұлы



	Ишеналы Арабаев міне осы жалпытүркістандық ағартушылық арнасында қалыптасқан қайраткер тұлға. 1924 жылы толтырған жеке іс парағында және шамамен осы жылы жазған өмірбаянында [12] ол 1882 жылы Пішпек оязында ескі Құрма Қожа елінде Сүлік деген жерде өмірге келіп, қарапайым шаруа болған әкесі Арабайдан ерте айырылып, әкесінің артында үш қыз, екі ер бала жетім қалып, өмірдің тауқыметін ерте тартқандығын айтады. Соған байланысты болса керек сауатын ауылдағы молдадан сәл кешігіп, ашады. Бірақ қабілетті жас білім жолында тез жетіледі. Ишеналы Уфадағы атақты «Ғалия» медресесіне оқуға барғанда жас емес-тін, 22-23 жастағы жігіт болатын. Басқаша айтқанда, оқудағы жастардың ересегі еді. Бірақ ол толыққанды азамат болу үшін білім алудан басқа жол жоқ екенін жақсы түсінді.

	Түрлі ауыртпалықтарға шыдап, медресені 27 жасында аяқтап, елінің бағына өзіне ауыр міндет жүктеген азамат болып оралады. Келген бетте мұғалім болып орналасып, қырғыз балаларына арнап әліппе жазу ісін қолға алады. Сөйтіп, қырғыз тарихында И.Арабаев дярлаған тұңғыш әліппе 1911 жылы Уфада кітап болып, жарық көреді. Бұл кезде ол жиырма тоғыздағы өрімдей жас жігіт еді.

	Жеке іс парағында (личный листок) ол 1907 жылы, яғни 25 жаста оқу іздеп Стамбул қаласында 9 ай болып қайтқанын жазады. Ал осы құжаттағы «қандай шет елдерде болып қайттыңыз?», деген сауалға байланысты Кіші Азиядағы Константинопольде, Измирде, Бейрутта, Медине мен Меккеде болып қайтқанын айтқан. Біздің пайымдауымызша, Ишеналы Кіші Азия сапарына медресе «Ғалиядағы» достарымен бірге барып қайтқан болу керек. Қалай болғанда да қарапайым қырғыз отбасынан шыққан жастың мұндай алыс сапарға аттануы оның бай рухани әлемінен хабар беретін факті екені анық.

	Ишеналы өмірінің алғашқы кезеңіндегі негізгі белестер міне осылар. Ал оның тұңғыш қырғыз әліпбиін даярлап, баспадан шығаруы еліне деген шексіз махаббатының, осы жолда еңбек етіп, тер төгуге ықыласты екендігінің айғағы еді.

	И.Арабаевтың өмір жолындағы жаңа кезең 1916 жылғы тарихи оқиғалардан басталады. Ол өмірбаянында «1916 жылы үркіп Қытай кеттік. Мен де халықпен бірге кеттім», – дейді. Келесі 1917 жылғы елдегі революциялық өзгерістерден соң атамекеніне қайтқан елмен бірге оралады.

	Патшалық биліктің жасаған зорлығына шыдай алмай көтерілген елге Қытай асу қаншалықты азапты болса, тірі қалғанына кейін атажұртқа оралу одан да асқан қасіретті болды. Босқынға ұшыраған елдің барлық трагедиясы Ишеналының көз алдында өтті. Мәселе түсінікті болуы үшін 1917 жылы Уақытша үкіметтің Жетісу облысындағы комиссары (яғни басшысы – М.Қ.) Мұхаметжан Тынышбаевтың жетісулық босқындардың соңынан барып, нақты жағдайымен танысып қайтқан соң «Қазақ» газетіне жариялаған материалынан үзінді келтірейік. М.Тынышбаевтың көрсетуі бойынша көтерілістен соң Жетісу облысынан арғы Қытай бетіне Пішпек және Пржевал уездерінің қырғыздары мен Жаркент және Алматы уездері қазақтарының 44 болыс елінен 40 мың 250 түтін ал көтеріліске дейін бары 47 мың 759 түтін өткен. Яғни осы 44 болыс елдегі 238 795 адамның 201 250 адамы арғы бетке өткен. Ал осы арғы бетке өткендердің 1917 жылдың желтоқсанына дейін 95 мың 200 жаны аштықтан және басқа жайсыздықтан қырылған. Бұл осы мезгілде босқынға ұшырағандардың жартысына таяуы.

	Ишеналы босқын қырғыздармен бірге Қашқар және Ақсуда болғандығын айтады. Ал М.Тынышбаев Ақсуға барған қырғыз босқындарының ауыр жағдайына байланысты «Ақсу учаскесіндегі қырғыздардың ағұс айында бір күнде 700-600-ы қырылған» [13], – деген мәлімет береді. М.Тынышбаевтың бұл келтірген мәліметтері тарихи шындықтан алшақ емес. Мәселен, осы сандық көрсеткіштерге жақын фактілік материалды 1920 жылы 27 қаңтарда ТүрОАК-нің президиумына жолдаған арыздарында Мәмбеталы Мұраталин бастаған Жетісулық қырғыздардың өкілдері де келтірді [14].

	И.Арабаев шамамен 1924 жылы Ташкентте Кеңестік мекемелердің сұрауы бойынша жазған өмірбаянында 16 жылғы көтерілістен соң босқынға ұшыраған елінің жай-күйі туралы ашылып ештеңе айтпайды. Өйткені ондай мәліметке мұқтаж болып отырған билік орындарының жоқ екендігін, тіптен ол мекемелерге босқыншылыққа ұшыраған жұрт жөнінде мәліметтің соншалықты ұнай қоймайтындығын Ишеналы іштей жақсы білді. Сондай-ақ, автобиографиялық жанрда ондай мәліметтерді көтере де қоймайтын еді.

	Еліне қайтып оралған босқындардың жағдайы жоғарыда айтылғандай, ауыр еді, өйткені оларды атамекен жерінде қарулы переселендер күтіп алған болатын. М.Тынышбаев Ресей астанасындағы Уақытша үкімет мекемелеріне босқын қырғыздардың жағдайына байланысты жолдаған телеграммаларында мынадай жағдайды баяндайды: «Ел ішіндегі жағдай өте ауыр. Бірінші июньде уездік комитеттердің және комиссарлардың өкілдерімен бірге Түптегі Қытайдан қайтып оралған қырғыздарды аралап, жағдайымен таныстық. Олардың ауыр тұрмысы біздің жанымызға қатты батты. Елдің үстіне киген киімдері әбден тозған, арасында балалары өте аз, басым көпшілігі тамақтың тапшылығынан рахит ауруына шалдыққан. Бойжеткен қыздар мен жас келіншектер жоқтың қасында, оларды Қытай Түркістанында нанға айырбастаған көрінеді. Киіз үй дегендегісі таяққа қыстырылған ескі киіздің қиындылары, мал басы өте аз, оны да Қытай жерінде тартып алып қалған... Ең қорқыныштысы қырғыздардың жаппай аштықтан қырыла бастауы болып отыр...»,-деп көрсетіп, елге әсіресе ауыр тиген жағдай 16 жылғы көтеріліс үшін кек алу пиғылындағы казак-орыстар мен солдаттардың онсыз да әлсіреген халыққа зорлық, қиянат жасап отырғандығын айтады.

	И.Арабаев өмірбаянынан «Қашқындарға жәрдем жинау жұмысында 1918 жылға дейін жүрдім», – деген бір ғана сөйлемді оқимыз. Ал, шын мәнінде осы сөйлемнің астарында ағартушы-ғалымның қайғылы жағдайға ұшыраған халқына араша түскен үлкен қызметі жатқандығынан кейінгі ұрпақтың хабардар болғаны жөн. Соған байланысты қайраткер тұлғаның осы тарихи кезеңдегі қызметіне қатысты бірнеше фактілерге тоқталып өтейік.

	Осы, яғни 1917 жылғы «Қазақ» газетінің №236 санында И.Арабаевтың қазақ еліне арнаған үндеуі жарияланып, онда «Босқын бейшаралардың халін алыстан жылап, Алаш деп аяныш күйімізге харакет қылып жатқан облыстағы алтын таяғымыз Ибраhим мырза Жайнақовқа біз, Пржевал қырғыздары, жаралы жүрегімізден тәңір жарылқасын айтамыз!» деп, облыстық Қазақ комитетінің Пржевальск уезіне өкіл етіп жіберген қызметкерлері Мақсұт Солтаев пен Қасымбай Телтаевтың «өлім халінде жатқан бауырларымызға тезірек жәрдем жеткізуге харакет қылып, ұлт үшін жанын пида» қылып, «тұс-тұсқа шауып көз алдында аштан өлгелі жатқан бауырларын тірілтуге, көзінен жас орнына қан төгіп, тиісті орындарға телеграмма жолдап, жылу жинап» жатқанын үлкен ризашылықпен жазды. И.Арабаев үндеуін «бүкіл Киіз туырлықты қазақ баласынан бейшара болған біз байғұстарға талай Жайнақовтар шығар деп үміт етіп, өлім халінде қолымызды бұлғап көзімізбен ишара қылып, жәрдем сұраймыз!»[15], – деген сөздермен аяқтайды.

	Қытайдан елге қайта оралған отандастарын түрлі зорлық пен қиянаттан арашалау қызметін ол ешқандай да шаршап шалдықпастан кейінгі уақытта жалғастыра берді.

	«Копия телеграммы Председателя Тонского Комитета Арабаева от 25 июня за №10436 на имя Джайнакова.

	Крестьяне селения Покровского организовали шайку 30 человек вооруженные, выезжают Сырты, местности Штыкбель грабят возвращающихся Турфан киргиз, 6-7 июня отобрали 50 лошадей, 32 рогатый скот, 400 баранов. Прошу оградить население.



	Председатель Тонского Комитета Арабаев С подлинным верно: секретарь киргизского областного комитета / г.Затогулов/» [16].



	Ерекше атап айтуға лайық факті, 1916-17 жылдардағы Ыстықкөл және Шу бойы қырғыздарының трагедиясын өз елінің басына түскен ауыртпалықтай қабылдаған қазақтың саясаттағы және шығармашылықтағы зиялылары әркетсіз қалған жоқ еді. А.Байтұрсынұлы басқаратын «Қазақ» газеті 1917 жылғы 11 маусымдағы санында қырғыз елінің басына түскен ауыртпалыққа байланысты бір топ қазақ зиялыларының қазақ еліне үндеуін жариялады [17]. Осы сәттен бастап «Қазақ» газеті үркіншілікке ұшыраған қырғыздарға жәрдем ұйымдастырушы орталыққа айналды. Ал, Алматыдағы Жетісу Қазақ Комитеті Ыстықкөл қырғыздарына азық-түлік жеткізетін керуен ұйымдастырды. Бұл атқарылған шаралар жөнінде мақала авторының еңбектерінде айтылған [18].

	Осындай мазмұндағы атқарылған істермен бір мезгілде И.Арабаев идеялас жақын серігі Қасым Телтаевпен бірге жергілікті Тон аудандық учаскелік орыс әкімшілігін басқарып отырған шовинистік пиғылдағы комиссар Тюковпен күрес жүргізеді. Бұл екі азамат 1917 жылғы 27 қазанда Пржевальск қырғыздары атынан Жетісу облыстық Қазақ комитетіне жолдаған өтініш-хаттарында Тюковтің аштан қырылып жатқан қырғыздарға көмек ұйымдастыру ісінде шарасыздық танытып отырғандығын нақты дәлелмен баяндап, оны іскер әрі беделді прапорщик В.З. Зломановпен ауыстыруды талап етеді [19].

	И.Арабаевтың өз қолымен жазған өмірбаянында айтылған мына бір фактіге көңіл аудармау мүмкін емес. Ол «... Уфада [оқуда] шәкірттермен бір төгеректе жасырын болдық. Николай [патша] залымдықтарына қарсы мен Жетісуға келдім. 1917 жылға дейін сол пікірмен жүріп неше мәрте тәптіш (яғни, саяси бақылауға – М.Қ.) түстім. Тіпті менің үстімнен жазылған доностар Түркістан генерал-губернаторының қағаздарының арасынан табылып, «инқлаб» (яғни, төңкерісшілдер – М:Қ.) тізімінде болғаным байқалып, [ол жөнінде] «Темірқазық» журналында жазылды. Үкімет [тарапынан жазаға] тартылмадым, алайда бақылауда көп болдым», – дейді.

	Бұл арада Ишенғали «Уфада [оқуда] шәкірттермен бір төгеректе жасырын Николай [патша] залымдықтарына қарсы» әрекетте болып, «сол пікірмен мен Жетісуға келдім» деп, өзімен замандас жастардың ұстанған ұлтшылдық идологиясы жөнінде айтып отыр. Егерде Ишеналының өз өмірбаянын шамамен 1924 жылы жазғанын ескерсек, онда қайраткердің жүрген ортасында, әсіресе «Ғалия» медресесі сияқты жастар ортасында ұлтшылдық идеологиясының кең тарағаны жөнінде тіс жарып ештеңе айта қоймау себебін түсінуге болады. Ал бұл тарихи кезеңде империяның қазақ және қырғыз сияқты ұлттық аймақтарындағы білімді азаматтардың ұлтшылдық ұстанымда болмауы мүмкін де емес-тін. «Оян, қазақ!» кітабының авторы ақын-журналист Мыржақып Дулатов айтқандай сол тарихи кезеңдегі қазақ қоғамында «шын ұлтшылдық өзі аз еді. Ұлтшыл еместердің көбі өзімшіл, дәрежеқұмар, зорлықшыл еді»[20].

	Бұл тарихи кезеңде қазақ қоғамындағыдай қырғыз ұлтшылдығыныңда қалыптасуына соқтырмай қоймайтын себептер жеткілікті еді. Оған негіз болған алғышарттар екі қоғамда да ұқсас тіпті, бірдей болатын. Бір-екі мысал ғана келтірумен шектелейін. Жоғарыда аталған М.Мұраталин ТүрОАК жазған арызында қырғыз халқының ар-намысына тиген негізгі факті жөнінде мынадай жағдайды айтады: «Николай заманында біздің ең құнарлы жерлеріміз қырғыздардың иелігінен алынып қоныс аудара келгендерге өтті немесе қазына учаскесі есебінде алынды, ал қырғыздар болса құнарсыз, ештеме өспейтін жерлерге ығыстырылды»[21]. Қырғыз ұлтшылдығына түрткі салған фактілерге орыс әкімшілігіне жазған өтінішінде атақты Шабдан манаптың ұлы Камалетдин Шабданов та тоқталады: «Николай ІІ мен оның шененіктерінің ұзақ жылдар бойы жоспарлы түрде Жетісу қырғыздарын әл-ауқатынан және қадыр-қасиетінен айыруға бағытталған саясаты оларды шарасыздыққа әкеліп тіреді. Әбден төзімі таусылған халық 1916 жылы қолына қару алып, көтеріліске шықты, ал бұл бас көтеру Николай үкіметі тарапынан жантүршігерлік қатыгездікпен басып тасталынды» [22].

	Басқаша айтқанда, Түркістан халықтары санасында ұлтшылдық көзқарастың өркен жаюына негіз болған патшалық биліктің жүргізген әділетсіз отаршылдық саясаты болатын.

	Міне осындай жағдайда Ишеналы Арабаев сияқты зиялылардың ұлтшыл ұстанымда болуы толық табиғи құбылыс болатын. Патшалық билік жүйесінде қалыптасқан бұл ұлтшылдық көзқарас Кеңестік билік орнағаннан кейінгі алғашқы жылдары да түркістандық зиялылар қызметінде анық көрініс табумен болды. Мәселен, 1921 жылы 11 ақпанда Ташкентте өткен Түркістан Коммунистік партиясының аймақтық конференциясы «Ұлт-ұлтшылық мәселесін» талқыға салды. Конференцияның күн тәртібінде тұрған бұл мәселеге байланысты өлкелік партия ұйымының газеті «Ақ жол» мынадай мәлімет берді: «... күншығыс салтының бірсыпыра өзгешелігін сақтап қалған Түркістанда ұлт hәм ұлтшылық мәселесінің басқаша мәні, басқаша реңі бар.

	Бір мемлекетте ұлт hәм ұлтшылық мәселесіне әр нәрсе тіреледі. Әр нәрсе соған тоқтап, әр нәрсе сонан басталады. Сондықтан биыл аймақтық конференцияда тексеретін мәселелердің ішінде көпшілік болған мұсылман еңбекшілері үшін ең керектісі, ең жандысы, ең рухтысы, ең зоры ұлт hәм ұлтшылық мәселесі. Бұл мәселенің ішіне біздің жер-су саясаты hәм шаруа саясаты кіреді. Бұл біздің дертіміз, біздің мақсатымыз, біздің кемшілігіміз... » [23].

	Дерек көздері И.Арабайұлының 1917 жылғы революциялық өзгерістер тұсында және одан кейінгі жылдары Түркістан республикасындағы жаңа мемлекеттік құрылысқа әсіресе жаңа оқу-ағарту жүйесін қалыптастыру ісіне белсенді атсалысқандығын көрсетеді. Мәселен, 1917 жылы 5-13 желтоқсан күндері Орынбор қаласында ІІ-жалпы-қазақ сиезі болып өтіп, сиезде Ұлт Кеңесі – Алашорда үкіметін құру туралы шешім қабылданды. Ұлт Кеңесі мүшелеріне орынбасарлыққа сайланған он бес адамның арасында Жетісудағы қырғыз елінің өкілі Жанек Солтонайұлы да бар еді. Сиез жұмысына арнайы шақыру бойынша қатысып, дауыс бергендердің қатарында И.Арабайұлы да болды.

	1924 жылы 12-18 маусым күндері Қазақ АКСР –ның сол кездегі астанасы Орынбор қаласында қазақ-қырғыз білімпаздарының тұңғыш съезі болып өтеді. Съез жұмысына Ә.Бөкейхан, А.Байтұрсынұлы, Х.Досмұхамедұлы бастаған сол тұстағы белсенді ұлт зиялылары қатысады. Түркістан Республикасы мен Башқұртстаннан арнайы шақырылған өкілдердің арасында И.Арабайұлы да болды. Съезде жазу ережелері, әліпби мен қазақша пән сөздер мәселесі, ауыз әдебиеті үлгілерін жию шаралары, ғылыми және оқытуға арналған кітаптарды шығару, бастауыш мектептің бағдарламаларын дайындау мәселесі қаралды. Күн тәртібінде тұрған мәселелерді талқылауға белсенді түрде қатынасқандардың арасында президиум мүшесі И.Арабайұлы да болды. Ол дискуссия барысында сөйлеген сөзінде қазақ оқығандарын қырғыз халқының арасында да ағартушылық жұмысын жүргізуге шақырды. Ол «қырғыздардың өз оқығандары аз болған соң қырғыз халқы көбіне қазақ оқығандарына сенеді... Бірақ қазақ оқығандары бұл уақытқа шейін қырғызға да қол ұшын беру керек екенін ойлаған жоқ. Біз әлі де жәрдемді қазақ азаматтарынан күтеміз, қазақ оқығандары қырғыз халқын да ұмытпасқа керек», – деген ойды білдіреді.

	И.Арабаев Кеңестік билік біржола орнап, бейбіт қоғамдық құрылыс басталған шақта өзінің сүйікті оқу-ағарту ісіне қайта оралып, білек түрініп қырғыз шәкірттеріне арнап оқулықтар мен оқу құралдарын даярлау, сондай-ақ, ел ішіндегі көркем әдебиет үлгілерін жинастыру ісіне ынта-жігерін салып кіріседі. Мәселен, 1924 жылы 27 қазанда Түркістан үкіметі жанындағы қазақ-қырғыз Ғылыми Кеңесі қырғыз тілінде мынадай оқулықтар мен көркем әдебиет шығармаларын даярлауды жоспарлайды:



	Қара-қырғыз (қырғыз) тілінде:

	І оқулықтар

	1.Географияға кіріспе (Иванов) – Арабаев және Әлиев

	2.Тапсырмалар І және ІІ бөлімдер – Данияров және Сыдыков 3.Арифметика (бастауыш мектеп үшін) – Тыныстанов және Сыдықов

	4.Грамматика. 1 бөлім – Арабаев және Данияров

	5.Табиғаттану бойынша кіріспе сабақтар – Әлиев және Арабаев



	ІІ. Көркем әдебиет

	1.«Манас» поэмасынан үзінділер

	2.Пьеса (драма) «Айып кімде?» (Кто виноват – Тыныстановтікі)

	3.«Қанаттылар» – поэмалар жинағы (Крылатые) – произвед. (автордың аты-жөні өшіп қалған)

	4.Қара-қырғыз халық әдебиетіндегі аңыздар мен ертегілер

	5.«Секетбай» поэмасы. Жинастырып және баспаға даярлаушы Арабаев

	6.Ақын Тыныстановтың өлеңдер жинағы

	7.«Семетей» жырынан үзінді [25].



	Ал енді осы жоспарда белгіленген оқулықтар мен көркем әдебиет шығармаларының қайсысы баспадан шығып, қайсысы шықпай қалғанын анықтау арнайы зерттеу ісін жүргізуді талап етеді, яғни ол болашақ зерттеулердің міндеті. Біздің тақырыбымызға байланысты бұл жоспардан байқалатыны И.Арабайұлының 1924 жылы белсенді түрде өзінің шығармашылық мүмкіндіктерін ел қызметіне жұмсау жолында тұрғандығы.

	Жоғарыда айтылған қазақ-қырғыз білімпаздарының сиезінен соң араға бірнеше ай салып, яғни 1925 жылы 25 мамырда Бішкекте Қырғыз автономиялық облысы білім қызметкерлерінің 1-нші съезі шақырылып, оған Орынбордан арнайы шақырумен А.Байтұрсынұлы келіп, қатынасып, құрметті президиумға сайланады. Съездің ашылу сәтінде И.Арабайұлы сөз алып, «Біздің съезге қатынасу үшін Орынбордан шақыру бойынша құрметті қонағымыз Байтұрсынов жолдас келді. Қырғыз жазушысы Байтұрсыновтың жеке тұлғасымен съезді таныстыру үшін Құдайқұловқа сөз берулеріңізді өтінемін», – деді.

	Құдайқұлов сөзінде «Қара-қырғыз халқы түгелдей оны әдеби еңбектері бойынша өте жақсы біледі, Байтұрсынов жолдас біздің әдебиетіміздің әкесі», – деген ойды білдіреді.

	Қырғыз зиялыларының А.Байтұрсынұлын мұндай жылы қабылдауы, әрине, негізсіз емес-тін. Өткен ғасырдың басындағы қазақ және қырғыз елдерінің өміріндегі ортақ жағдайлар, соған байланысты өзара ұқсас қоғамдық мәселелер аз емес-тін. Әсіресе, олардың Ресей империясы құрамындағы отарлық статусы, жарамды жер қорларының ішкі ресейлік губерниялардан қоныс аудара келген орыс қоныстанушыларының игілігіне өтуі, экономикалық және мәдени дамуда артта қалып қоюы, яғни, соған байланысты, отарлық езгіден құтылу және қоғамдық өмірін түбегейлі өзгерістер жолына (модернизация) салу бұл елдердің ортақ мүддесі болатын. Бұған қосымша, Оңтүстік Қазақ облыстары бүтін қырғыз жерімен бірге Түркістан генерал-губернаторлығының (1868-1917 жж.), ал қырғыз жерінің солтүстік (Ыстық көл, Шу бойы, Талас және Нарын аймақтары) бөлігі Жетісу облысының әкімшілік құрамында болды.

	Шаруашылық жүргізу жүйесіндегі, салт-дәстүрдегі, мінездегі, рухани мәдениеттегі, әсіресе тілдегі жақындық қазақ және қырғыз халықтарының өзара туыстық қатынасына негіз болған факторлар еді. Сондықтан да ХХ ғасырдың басындағы «Айқап», «Қазақ», «Бірлік туы» және «Ақ жол» сияқты қазақ басылымдарының қырғыз елінің қоғамдық өміріне байланысты мәселелерге қозғау салып, И.Арабаев, Т.Жанұзақов, Ә.Ғалымбеков, Қ.Тыныстанов сияқты қырғыз зиялыларының материалдарына өз беттерінде ыждаhаттылықпен орын бөлуі, ал қырғыз зиялысы Жанек Солтоноевтың Алашорда үкіметінің құрамына енуі толық табиғи құбылыс ретінде қабылданды.

	ХХ ғасырдың басындағы қазақ қоғамында байқалған білімге деген құлшыныс қырғыз елінде де көрініс тапты. Сондықтан да болса керек А.Байтұрсынұлының «Қырық мысалы» (1909), «Маса» (1912), «Оқу құралы» (1912), «Тіл құралы» (1915) және «Әдебиет танытқышы» (1926) аталатын кітаптары қырғыз қоғамында да кең танымал болып, ағарту ісіне қызмет жасады.

	А.Байтұрсынұлының есімін қырғыз қоғамына кең мәлім еткен, әрине ол басқарған «Қазақ» газетінің 1916 жылғы ұлт-азаттық көтерілістен соң ауыр жағдайға душар болған қырғыз еліне араша түсуі еді [26]. Сиездің ашылу сәтінде А.Байтұрсынұлына сөз беріледі. Ағартушы ғалымның бұл жиында сөйлеген сөзі оқырманға аса көп таныс бола қоймағандықтан, оны сәл ғана қысқартумен ұсынуды жөн көрдік.

	«Мен жас Қара-Қырғыз автономиялық облысын және бірінші ғылыми мұғалімдер съезін құттықтаймын. Адам қоғам мүшесі, сондықтан да ол қоғамның жалпы заңдылықтарына бағынады. Әлділер әлсіздерді қанайды, сондықтан да өмір үшін күрес бұл табиғат заңынан... Мәдениетті қоғамдарда да адам өмір үшін күрес заңдылықтарынан тыс қала алмайды, мәдениет арқылы қанау басқа түр сипат алмақ. Бұл, мәселен, қазір де Англия мен Американың ең мәдениетті елдер ретінде өз дамуында артта қалған ұлттарды қанауынан көрініп отыр... Күресе алатын халықтар ілгері кетеді, жоғары деңгейдегі мәдениет жасай алады. Ал біз осыны жаса алмай артта қалып отырмыз. Мәскеу, Компартия басқа елдермен бәсекеге түсуде, біз болсақ тағы да шарасыздық танытудамыз. Күресте жеңіске өмірін жетілдіре түсуге қабілеттілер ғана жетеді, ал ондай қабілет таныту үшін білімді, техникалық тұрғыдан қаруланған болу қажет. Бұл сиез білім мен техниканы игеруге негіз қаламақ.

	Күресе алу тәжірибесі күнделікті әрекет барысында қалыптасады, ал техника неғұрлым жетілген болса, соғұрлым өмір үшін күрес те қуатты бола түспек. Халыққа баға оның біліміне қарай беріледі, сондықтан да зиялылардың сиезге талқыға түсетін мәселелерге өте үлкен жауапкершілікпен қарағаны жөн, өйткені тек кеңестік билік жағдайында ғана мәдениеті төмен ұлттар өз болашағы үшін күресе алады. Тіл, кітап және мектеп сияқты мәселелердің шешімі негізге алынуға тиіс.

	Біздерге, яғни партияда жоқтарға, Кеңес үкіметі сенімсіздікпен қарайды, ал біз өзімізді көрсетуге мүмкіндік туғызып отырған Кеңестік биліктің парқын түсінбейтін ақымақ емеспіз ғой» [27].

	А.Байтұрсынұлы сияқты ұлы ағартушы-ғалымның қырғыз мұғалімдерінің бірінші сиезіне шақырылуы, ал қайраткердің И.Арабайұлы бастаған қырғыз ағартушыларының бастаған ісіне қолдау көрсетіп, Пішпекке келіп сиез жұмысына қатынасуы бұл әрине, ел қызметінде жүрген тұлғалардың қиын-қыстау заманда өзара күш біріктіру әрекеті болатын. Біз көңіл аударып отырған тарихи фактілердің еш уақытта ұмытылмас маңызы да міне осында болса керек. Бұл екі қайраткердің бұдан кейінгі тағдырында да ұқсастық бар, екеуі де саяси репрессия құрбаны болды [28]. Өйткені олардың көқарастық ұстанымдарында ортақтық бар еді, екеуі де өз халықтарының ұлттық сана-сезімінің оянуы мен қалыптасуына бар ғұмырын арнаған қайталанбас тұлғалар еді.

	Дегенмен, Ишеналы Арабайұлы сияқты қоғамға пайдалы ұстанымдағы тұлғалардың белсенді қызметі Кеңестік билік тарапынан соншалықты қызығушылық тудырған жоқ, қайта мұндай ұстанымға билік күдікпен қарап, оны ұлттық сепаратизмге бастайтын жол ретінде бағалады.

	Біз Қырғызстан Республикасының мемлекеттік ұлттық қауіпсіздік комитетіне оның мұрағат қорындағы Ишеналы Арабайұлының жеке тергеу ісімен танысуға рұқсат сұрап, өтініш жолдадық. Өз отаны алдында сіңірген еңбегі бар, бірақ кінәсы жоқ қайраткердің кезінде одақтық ОГПУ тарапынан жүргізілген тергеу материалдарымен әлі де, яғни өмірге тәуелсіз Қырғыз Республикасы келген жиырма жылдан соң да танысуға рұқсат жоқ екен. Ұлы Абайдың «бір жанға екі күймек әділет пе?» деген сөзі бар. Кезінде ешқандай да жазықсыз жазаланған тарихи тұлғаның тергеу материалдарында қатталып, сақтаулы жатқан жүрекжарды ішкі сырларын бүгін енді артында қалған ұрпағынан жасырып, ұстау кімге ұтымды? Біздің хатымызға жауап жазған ҚР МҰҚК-ің қызметкерлерінің осы мазмұндағы сұрауларға жауап іздемегені өкінішті-ақ.



	ЕСКЕРТУЛЕР



	1 Конрад Н.Н. Избранные труды. История. М., 1974, с. 268-269

	2 Гаспринский И. Россия и Восток. Казань, 1993, с. 22.

	3 Исмаил Гаcпралы (Гаспринский) (1851-1914) ХХ ғасырдың басындағы Ресей түркі-мұсылман халықтары арасындағы жадидшылдық атанған ағартушылық қозғалысының жол бастаушысы және идеологы. Ресей түрік халықтары тарихында алғашқы ортақ басылым ретінде мойындалған «Тәржіман» газетінің шығарушы редакторы. Көзі тірісінде ағартушылық қызметі үшін ұлы ұстаз атанған.

	4 Неру Дж. Открытие Индии. Кн.2. М., 1989, С. 109-113

	5 Қараңыз: Тайны национальной политики ЦК РКП. «четвертое совещание ЦК РКП с ответственными работниками национальных республик и областей в г.Москве 9-12 июля 1923 г.». Стенографический отчет. М., 1992, с. 4-11.

	6 Алаш қозғалысы. Движение Алаш. Құжаттар мен материалдар жинағы. 3 том. 1-ші кітап. Алматы, 2007.

	7 Сонда, 138 б.

	8 Сонда, 215-217 бб.

	9 Бехбуди М. Қазақ қандастарымызға ашық хат //Қазақ ұлт-азаттық қозғалысы. Көп томдық. 8 том. Ұлығ Түркістан. Астана, 2008, 129-131 бб.

	10 Шоқай Мұстафа Таңдамалы. 1 том. Алматы, 1998, 33б.

	11 Қазақ ұлт-азаттық қозғалысы. Көп томдық. 8 т. Ұлығ Түркістан. Астана, 2008, 341б.

	12 Өзбекстан Республикасының Орталық Мемлекеттік мұрағаты, 86 қор, 1 тізім, 145 іс, 1-5 п.п.

	13 Қазақ ұлт-азаттық қозғалысы. 2 т., Жетісу – Ыстықкөл қасіреті: 1916-1920 жж. (Құжаттар мен материалдар жинағы). Астана, 2007, 251-256 бб.

	14 М.Мұраталин және басқа Жетісулық қырғыз өкілдері ТүрОАК президиумына жазған арызында мынадай фактілерді келтіреді: «...для спасения как самих себя, так и скота бежали в Китай. Из уездов: Пржевальского, Нарынского 27 000 киб., Пишпекского, Токмакского 8 000 киб., Копальского, Джаркентского, Верненского уездов 10 000 киб. Всего 45.000 киб.» //Қазақ ұлт-азаттық қозғалысы., 2 т., 314-317 бб.

	15 Қойгелдиев М. Алаш қозғалысы. 1 том, Алматы, 2008 , 372 б.

	16 Қазақ ұлт-азаттық қозғалысы. 2 т., 293 б.

	17 Қытайға босқан қырғыздардың ауыр тұрмыс-халіне көмек көрсетуге шақырған қазақ зиялыларының «Алаш азаматтарына!» үндеуі // Қазақ ұлт-азаттық қозғалысы. 2 том, Астана, 2007, 209-210 б.б.

	18 Қараңыз: Қойгелдиев М. Замана санжырасы //Қырғызстан маданияты, 1990, 22 наурыз(№12 (1208)), 12-13бб., Қазақ ұлт-азаттық қозғалысы 2т.,

	Кіріспе мақала, №86, 89, 93, 94 ж.б құжаттар.

	19 Қазақ ұлт-азаттық қоғалысы. 2 т., 247-248 б.б. № 113 құжат

	20 Қойгелдиев М. Алаш қозғалысы, 2 т., 210 б.

	21 Қазақ ұлт-азаттық қоғалысы., 314 б.

	22 Сонда, 319-322 бб.

	23 Ақ жол. 2-кітап., 2011, 145-146 бб.

	24 Қазақ білімпаздарының тұңғыш сиезі. Алматы, 2005, 134 б.

	25 ӨР ОММ, 34 қор, 1 тізім, 1337 іс.

	26 Карбозов Д. Акмат Байтурсунов жана қыргыз тили // Ұлттық рухтың ұлы тілі. Алматы, 1999, 226б.

	27 Ол жөнінде қараңыз: Қойгелдиев М. Замана санжырасы // Қырғызстан маданияты, 1990, 22 март, №12 12-13 бб.; Қойгелдиев М. Алаш қозғалысы. І том, Алматы, 2008, 351-380; Қазақ ұлт – азаттық қозғалысы Жетісу – Ыстық-көл қасіреті: 1916-1920 жж. Құжаттар мен материалдар жинағы. М.Қойгелдиевтің жетекшілігімен. Астана, 2007.

	Карбозов Д. Аталған мақала. 220-233 бб.

	28 А.Байтұрсынұлының алдымен патшалық, кейін кеңестік биліктер тарапынан қуғынға алынып, ең соңында абақтыда атылғаны мәлім. Қырғыз Республикасының мемлекеттік ұлттық қауіпсіздік комитетінің И. Арабайұлы жөнінде берген анықтамасында ағартушының өмірінің соңғы кезеңіне байланысты мынадай фактілер берілген: «11 мая 1933 арестован органами ОГПУ Киргизской ССР» за участие в антисоветской буржуазно-националистической организации, именеуемой «Социал-Туранская партия». 7 июля 1933 года, находясь в тюрьме г. Ташкента Узбекской ССР покончил жизнь самоубийством, путем отравления.9 июля 1958 года Военной Прокуратурой Туркестанского Военного Округа уголовное дело в отношении Арабаева Ишеналы прекращено за недоказанностью предъявленного обвинения Реаблитирован (1944 г.)».



	Ағартушының өмір жолы мен қызметіне байланысты Өзбекстан Республикасы Орталық мемлекеттік мұрағатынан алынған құжаттар



	Ишеналы Арабаев Өмірбаян



	Әлеуметтік жағдай: 1882 жылында Пішпек оязында ескі Құрма Қожа елінде Сүлік деген жерде туылғанмын. Атам жай шаруа адамы екен. 1 жасымда өлген. Үш қыз, екі ер бала жетім қалып, көрмеген азабымыз қалмады. Әр жерде малай болып жүріп 12 жасқа келгенде мен қырғыз арасындағы бірнеше молдалардың қызметін қылып оқи бастадым. Бір уақытта Қарақол қаласына барып, жаңа оқу деген оқу жаңа жайыла бастаған кез еді. Ол жерден де қанағаттана алмай, 1907 жылы Түркияға барып, ондағы Ғабдилхамиттің зұлымдығынан қашып, қайта Россияға келіп, Орынбордағы медресе «Хұсайнияда» бір жыл болып, онда да оқу ескілік қылған соң Уфаға барып «медресе Ғалиядан» 4 жыл оқып, 27 жасымда бітіріп Жетісуға қайттым. Содан 1916-ншы жылға дейін 4 жыл мұғалім болып істедім. 1916 жылы үркіп Қытай кеттік. Мен де халықпен бірге кеттім. 1917-ші жылда қайта келдім. Қашқындарға жәрдем жинау жұмысында 1918 жылға дейін жүрдім. Одан оқу-ағарту жұмысына кірдім. Бірақ ол уақытта Қарақол оязында құлақтардың зарарына шыдамай партия жұмысына араласуға қалаға баруға мүмкіндік болмады. Ең ақыры қырғыз арасында оқу-ағарту жұмысына араласып 1920 жылы Ташкентке келіп, 1921 жылы Ташкеттен Жетісуға жіберілген үлкен экспедицияға мүше болып барып, содан саяси жұмысқа ТУРЦИК-тің шақыруы бойынша кіріп, Жетісу облыстық Исполкомға ағза болып, сол уақытқа дейін саяси қызметте жүрдім. Шаңырақ иесімін, анам 65-те, қызым 7-де, қатыным 38-де, інім 16-да, Алматыда оқып жүр. Бала-шағам Ташкентте. Анамды бір қызына апарып, қайтып алып жүре алмай, қалдырып келдім.

	Жергілікті тілде шыққан газет-журналға жазамын, большевиктік ұстанымдағы адабияттарды оқимын. Жергілікті тілде шыққандарын қарай отырамын.

	Алматы қаласында 1921 жылы 6-нші февральда партияға кірдім. Жоғарыда айттым, бұрын Қарақол оязында кіруге мүмкін еместігін, екі-үш арыз беріп жауап ала алмаған едім. Жетісу обкомына арыз бердім. Мұрындан кіре алмағандығымның себебін айттым. Ондағы обкомның хатшысы жолдас Лепа өзі кепіл болды және бір қанша обкомның ағзаларының кепілдігімен обком ячейкасынан, сонан соң жалпы Алматы городской партия жиналысында қабылдады. Жалғыз 10-11-ші жылдарда Уфада шәкірттермен бір төгеректе жасырын әрекетте болдық. Николайдың залымдықтарына қарсы ол пікірменен мен Жетісуға келдім. 1917 жылға дейін сол пікірмен жүріп неше мәрте бақылауға түстім. Тіпті менің үстімнен жазылған доностар Түркістан генерал-губернаторының қағаздарының арасынан табылып, төңкерісшілдер журналында жарияланып, «Темірқазықта» басылып шықты. Үкімет тарапынан жазаға тартылмадым, алайда бақылауда жүрдім.

	Февраль өзгерісінде Қытайда босқындықта жүрдім. Одан келгендігім жөнінде жоғарыда айтылды. Кеңес-Партия жұмысында көбірек ұйымдастыру ісімен айналыстым. Айрықша 18-нші жылда кедейлер одағын құрдым. Жетісу облыстық кооператив бастығы болып, екі ай мүше болып, 4-ай төрағаның орынбасары болдым. Коммунальный отрядта бірнеше ай бастық болдым, сондай-ақ бірнеше комиссияларда мүше болдым. Және де бірнеше клубтарда партия һәм кеңес жайынан, кедей-кембағалдар жайынан бірқатар істерге қатынастым. Санамалап отырудың қажеті жоқ қой деймін, қайсыбірін айтайын.

	Менің өзімше қылған біршама ісімді халық хош көрді. Өзім де жақсы істедім деген ойдамын.

	Ақырығы сөз: өзімнің (мақсус) жақсы көретін ісім-қырғыз әдебиетін жинау, мағарип уа мәдениет тарапында қызмет істеуге қабылетім бар.



	Арабаев И.

	Центральный государственный архив Республики Узбекистан

	Ф.86, оп. 1, д.145, Л.Л. 1-4.



	Дело члена коллегии Наркомпроса

	т. Арабаева Ишанали. 1924 г.



	Личный листок

	Губерния – Джетысуйская область, Каракульский уезд

	Партийная организация – Областной комитет партии г. Алма-Ата.

	Ф.И.О. Арабаев Ишаналы

	Год рождения – 1882 года рождения Национальность – Кара Киргиз Родной язык – киргизский

	Ещё на каком языке пишете – на тюркском языке

	Какие местности РСФСР хорошо знаете – 1.Джетысуйскую область

	2.Часть Туркестанского края

	3.В Башкирской Республике – город Уфа

	Основное занятие – учитель, учитель кирг. языка и литературы

	Семейное положение – 5 человек, не трудоспособные – 2, учащиеся-1

	Учился – в Уфе Мадресе Галия (семинария), окончил

	Был ли за границей – в Турции, город Стамбул, учился 9 месяцев, 1907 год.

	Членство в партии – В 1921 году 6-го февраля принят в партию. Участвовал в Уфе в работе подполной организации, до революции

	Болезнь – ревматизм.

	Какие книги читаете – Из за не имением в большем количестве книг на мусульманском языке читал немного.

	Партииная работа – с 1922 в г. Алма-Ате в обкоме партии, по организации партииных мусульманских ячеек. Работал корреспондентом газет, лектором партийной ячейки

	Работал: – VI-XI 1921 в г. Алмате в Семиреченском союзе председатель

	С февраля по 22 июня в Алматинском областном Союзе Кошчи, заместитель председателя. С 1923 г. в Обл. коммунальном отделе, председатель коммунального отдела. С августа – культпросвет отделе, председатель. В Ташкенте – в киргизской научной комиссии, член. До революции издал мусульманский алфавит. В данное время участвую в мусульманских газетах. Знаю Башкирию.

	За границей – был в Малой Азии с целью учиться – Константинополе, Бейруте, Измире, Медине, Мекке, в Китае – Кашгаре, Аксу, бежал от бунта 1916 года. Работал в учреждениях культуры председателем областного отдела культурно-просветительской организации «Талаб».

	Общая советская работа – был членом облревкома и членом областного Комитета Коммунистической партии Туркестана с 1922 года. Работал председателем Кооперации; председателем Союза Кошчи; заведующим обкомхозом.



	Центральный государственный архив Республики Узбекистан

	Ф.86, оп. 1, д.145, Л.Л. 1-4.





	Қасымбай Телтаев: халқына қызмет жасаған тұлға



	Қырғыз халқының өмірінің күрделі кезеңінде оның Ишеналы Арабайұлы сияқты қайраткерінің жанынан табылып, еліне қалтқысыз қызмет жасаған тарихи тұлғалардың қатарында Қасымбай Телтайұлының да өз орны бар. Елінің болашағы үшін күрес Қ.Телтайұлына да қазақ зиялыларымен көзқарастық ұстанымда және саяси қызметте өзара жақын болуға негіз болған еді. Сол үшін де оған 1923 жылы «Алашорданың белсенді мүшесі» [1] деген айып тағылып, партия қатарынан шығарылды. Жалпы қырғыз елінің ХХ ғасырдың басындағы қазақ зиялыларымен шығармашылық және саясат мәселесінде жақын қатынаста болған қырғыз зиялыларының бәріне де 20-30-шы жылдары Алашорда идеясын ұстанды немесе жақтады деген айып таңылды. Империялық және ұлыдержавалық ұстанымдағы билік тарапынан қырғыз зиялыларына мұндай айыптың таңылуы жайдан-жай емес-тін.

	Өйткені, отарлық тәуелділіктегі ұлттардың табиғи өз еркіндігіне ұмтылысы империялық орталыққа Ресей мемлекетінің күш-қуатын әлсіретуді көздейтін сепаратистік ұстанымдағы қозғалыс болып көрінді. Қасымбай Телтайұлының өмір жолы осы тұжырымның шындықтан алыс еместігіне айғақ бола алады.

	Сонымен, Қасымбай Телтайұлы кім? Ол өз елінің тарихында із қалдырған адам ретінде, саяси көзқарасы және ұстанымы, яғни азаматтық тұлғасы тұрғысынан қандай бағаға лайық?

	Егер «Ысық-көл облусу» атты энциклопедияның және бұл тарихи тұлға жөнінде жалғыз мақала авторы Ы.Сабированың көрсетулеріне сүйенсек, Телтайұлы Қасымбай 1886 жылы, Ыстықкөл облысының Тоң ауданындағы Ақ-Өлең аталатын ауылда, орта шаруасы бар қырғыз отбасында өмірге келеді. Сауатын ауыл молдасында ашқан Қасымбай, оған қанағат тұтпай 1902 жылы Ыстықкөл өңірінің орталығы, уездік қала Қарақолға келіп орыс-түзем училищесінің даярлық бөліміне оқуға түсіп, 1908 жылы осы оқу орнының 4 класын «жалпы білім» аттестатымен аяқтап шығады [2]. Патшалық білім жүйесінде өзіне лайық мығым орны бар орыс-түзем училищелері шәкірттеріне жалпы білімдік пәндермен қатар, күнделікті еңбек пен қолөнерден, бау-бақша, орман шаруашылығы және егіншілік мәдениетінің теориялық және тәжірибелік негіздерінен біраз орнықты білім беретін оқу орны болды.

	Білімге құштар, қоғам өміріне жақын жүргенді ұнататын Қасымбай училищеден соң Тоңдағы әкесінің шаруашылығында 4-5 жыл жұмыс істеп, көп ұзамай Пржевальскіге қайта оралып, уездік басқармаға жұмысқа тұрады. Революциялық өзгерістерге дейінгі орыстың уездік әкімшілік басқару жүйесінде қазақ пен қырғыз оқығандары үшін ең қадірлі қызметтің бірі – тілмаштық қызмет болатын. Бұл қызметке жергілікті халықтардың ауқатты бөлігінің өкілдері тартылатын. Сондай-ақ уездік басқармадағы тілмаштық қызметтегілер орыс шенеуніктерінің ең сенімді көмекшілері міндетін атқаратын. Сонымен, Қасымбай Телтайұлы 1916 жылғы бүкіл Жетісу өңірін, оның құрамындағы Ыстықкөл бойын құшағына алған қаһарлы ұлт-азаттық көтерілісті ояз жанындағы тілмаш қызметінде жүріп қарсы алды. Көтеріліс кезінде Қасымбай сияқты, орыс әкімшілік орындарында қызметте жүрген қырғыздарға өзінің саяси ұстанымын анықтауға тура келді. 30 жастағы Қасымбай көтерілісшілер жағын таңдайды. Осылайша Қ.Телтайұлының өмірінде жаңа кезең басталады.

	Осы арада біздің кейіпкеріміздің өмірбаянына байланысты мынадай бір жағдайға көңіл аударуға тура келеді. Қ.Телтайұлының өз қолымен жазған өмірбаяндық анықтамаларында, сондай-ақ оның өмір жолы жөнінде баяндаған авторлардың материалдарында қайраткердің күрделі 1917 жылғы қызметі ауызға алынбайды. 1917 жыл оның өмір жолында болмаған сияқты. Ал шын мәнінде Қ.Телтайұлының өмірінде терең із қалдырған, сондай-ақ оның қайраткерлік қабілетінің толық ашылуына ықпал жасаған, әрине, 1916-1917 ж.ж. Ыстықкөл өңірі халқының басына түскен ауыр оқиғалар еді. Отарлаушы орыс билігінің зорлық-зомбылығына одан ары шыдауға төзімі таусылған қарапайым халық көтерілді, ал көтерілген қарусыз халықтың мүддесімен санасу санасында болмаған тәкаппар билік оны шексіз қатыгездікпен жаншып басты.

	Жетісу облысына қарасты қазақ және қырғыздардың 94 ауылы бүліншілікке ұшырады, соның ішінде 5373 үй өртеліп, 1905 адам өлтірілді, 684 адам түрлі деңгейде жарақат алды, 1105 адам тұтқынға алынды... 1917 жылы уақытша үкіметтің Жетісу облысындағы комиссары М.Тынышбаевтың есебі бойынша көтеріліс қамтыған 44 болыс елдегі 47 мың 759 түтіннің 40 мың 250 түтіні Қытай асты, басқаша айтқанда облыстағы жергілікті халықтың төрттен бір бөлігі, яғни шамамен 300 000 адам өз жерінен қуып тасталынды [3]. Осылардың бәрі де Қ.Телтайұлы сияқты қырғыз оқығандарының көз алдында болып өткен қасіретті оқиғалар еді. Жасаған ойранымен қанағаттанбай орыс билігінің жоғарғы лауазымды шенеуніктері қалыптасқан жағдайды пайдаланып Ыстықкөл өңірін қырғыздардан тазартып алу жолдарын да қарастырды. Мәселен, Түркістан генерал-губернаторы Куропаткин көтерілістің ізімен Жетісуға келген сапарында: «Главарей-волков необходимо переловить, а что касается массы баранов, то их можно простить. В этом смысле и буду доносить и Государю. Конечно, это не касается Пржевальского уезда и Загорной части Пишпекского уезда, где мятежники пролили слишком много русский крови и где поэтому будут наказаны все волости: все побережье Иссык-Куля и долина Кебени будут навсегда отняты от киргиз и мятежники будут сдвинуты в горы Нарынского участка. Это суровое наказание –лишение мятежников земли – будет достойным для них возмездием», [4] – деп орыс билігінің осы мазмұнындағы жоспары да бар екендігін жайып салды. Міне осындай ел басына аса зор қауіп төнген жағдайда көзі ашық қырғыз оқығандары үшін елді қырғыннан аман сақтап қалу, Қытай асып, қайта оралып, ендігі уақытта аштыққа ұшыраған жұртқа көмек ұйымдастырудан үлкен шаруа жоқ та еді. Қасымбай Телтайұлы осы ұстанымдағы ұлт зиялыларының алдыңғы қатарынан табылды.

	1917 жылы уақытша үкімет билігі тұсында Пржевал уезіндегі Қырғыз комитетінің төрағасы болып сайланған Ишеналы Арабайұлы «Қазақ» газетіне жолдаған хатында мынадай жағдайды баяндады:

	«Жетісу облысы, Пржевал уезіне қараған 6 болыс (Айлақол, Жәнібек, Торғай, Жанбай, Барысқұн, Зоқи) елдің ортасына Алматыдан Мақсұт Солтаев һәм Қасымбай Телтаев келіп, жұртты жинап, қазіргі хал-жайды түсіндіріп, алты болыс елден 10 кісіден шығарып районный комитет сайлады. Өлім халінде жатқан бауырларымызға тезірек жәрдем жетістіруге харекет қылып, ұлт үшін жанын пида қылған жоғарғы екі жасымыз тұс-тұсқа шауып, көз алдында аштан өлгелі жатқан бауырларын тірілтуге, көзінен жас орнына қан төгіп, тиісті орындарға телеграмма беріп, жылу жинап жатыр. Бұл жақтағы босқын бейшаралардың халін алыстан жылап, Алаш деп аяныш күйімізге харекет қылып жатқан облыстағы алтын таяғымыз Ибриһим мырза Жайнақовқа біз Пржевал қырғыздары жаралы жүрегімізбен тәңірі жарылқасын айтамыз һәм бүкіл киіз туырлықты қазақ баласынан бишара болған біз байғұстарға талай Жайнақовтар шығар деп үміт етіп, өлім халінде қолымызды бұлғап, көзімізбен ишара қылып, жәрдем сұраймыз!» [5].

	Ыстықкөл тұрғындары үшін өте ауыр болған осы мезгілде Ы. Жайнақов басқарған Жетісу облыстық Қазақ комитетінің ел арасынан жинастырған азық-түлікті Ыстықкөл өңіріне жеткізу ісін ұйымдастырған да осы аталған Мақсұт Солтаев пен Қасымбай Телтайұлы еді.

	И.Арабайұлы мен Қ.Телтайұлының осы кезеңдегі қызметінің келесі бағыты 1916 жылғы көтеріліс тұсында өзара қарсылығы әбден ушыққан жергілікті қырғыздар мен переселен село тұрғындарының ара қатынасын жұмсартып, мүмкін болғанша оларды үйлесімді өмір сүруге шақыру еді. Көлдің қырғыз тұрғындарының арыз-тілегі бойынша тіптен осы қызметті жүргізумен тікелей шұғылданатын уақытша учаскелік Комиссар қызметі де белгіленеді. Тоң ауданы бойынша бұл қызметке Тюков деген тағайындалады. Бірақ ол бұл міндетті атқаруға соншалықты құлық танытып, белсенділік көрсете қоймайды. Тіптен переслен селоларын аралап, бітімгершілікке шақырып үгіт-насихат жұмысын жүргізуге де жүрексінеді. Учаскелік комиссардың мұндай дәрменсіздігін байқаған И.Арабайұлы мен Қ.Телтайұлы Облыстық Қазақ Комитетіне арнайы өтініш жолдап «Тюков деген азамат Кольцовскі селосында тұрып, өз ауданын аралауға шықпайды, сондықтан да аштықтан өлім алдында тұрған, тірі қалу үшін жедел көмекке мұқтаж бишара қырғыздардың жағдайынан мүлдем хабарсыз» – деп көрсетіп, оны мүмкін болғанша тезірек тәжірибелі әрі беделді В.З.Зломанов деген прапорщикпен алмастыруға ықпал жасауды өтінеді [6].

	Міне бұл елінің өміріндегі қиын-қыстау кезеңде нағыз қайраткерге лайық қызметімен артында терең із қалдырған тұлғаның азаматтық ұстанымынан хабар беретін фактілер еді. Қ.Телтайұлы мұндай азаматтық ұстанымынан кейінгі өмірінде де жаңылған емес.

	Қырғызстан Республикасының мемлекеттік мұрағатында Қ.Телтайұлының жеке қоры сақталған. Өкінішке орай, қордағы біраз құжаттық материалдар жоғалып кеткенге ұқсайды. Мәселен, қайраткерлермен таныс болған замандастарының көрсетуіне қарағанда Қ.Телтайұлы мұрағатқа өзі жазған естелігін де тапсырған. Сақталған құжаттардың арасында Қасекеңнің 1967 жылы қаңтарда КОКП ОК саяси бюросының мүшесі, КОКП ОК жанындағы партиялық бақылау комитетінің төрағасы А.Я.Пельшеге өзін партия қатарына қайтадан қабылдау жөнінде арызы сақталған. Міне осы құжаттық материалда берілген фактілерге сүйене отырып арыз иесінің өмірі мен қызметіне қатысты кейбір жағдайларды анықтауға болады.

	Жоғарыда көрсетілгендей Қ.Телтайұлы бұл арызында өзінің революциялық өзгерістерге дейінгі және 1917 жылғы қызметі жөнінде тіс жарып ештеме айтпайды. Біз арыз иесінің бұл ұстанымына толық түсінушілікпен қараймыз. Аталаған кезең туралы жазу ол үшін өзінің 1916 жылғы көтерілген халық жағында болғандығын, ал 1917 жылы қазақ ұлт-азаттық қозғалысы (Алаш қозғалысы) басшылары және белсенділерімен байланысқа түсіп, елді сақтап қалу қамында жүргендігін, яғни коммунистік билік тұрғысынан алғанда ұлтшылдық ұстанымда болғандығын мойындау – мен тең еді. Ал «кіші» ұлттар арасындағы ұлтшылдық – бұл коммунистік режимнің идеологиялық қарсыластарын қатарына жатқызылды.

	Қ.Телтайұлы Октябрь Социалистік революциясы идеяларын үлкен сеніммен қабылдап, оның ұстанымдарын қырғыз жерінде таратушылардың алдыңғы легінде болады. 1918 жылы 16 желтоқсанда РК(б)П мүшелікке қабылданған ол бар күш-қуаты мен ұйымдастырушылық қабілетін бұрынғы Жетісу облысында Кеңестік биліктің орнығуы мен нығаюына жұмсайды. Ол кезде (1918-1922 ж.ж.) патшалық территориялық-әкімшілік жүйесі сақталып, Жетісу облысының құрамына Қырғызстанның солтүстік бөлігі де енді. Осы мезгілде Қасым Телтайұлы Алматы қаласы мен Жетісу облысының түрлі уездерінде Кеңестік мекемелер мен партия ұйымдарын құру ісіне белсенді түрде атсалысады.

	Оның осы ұстанымда болғандығының бірден-бір айғағы Жетісу облысында Қызыл әскердің ұлттық бөлімдерін құруға атсалысып, ақ гвардияшыл атаман Анненков әскерінен Лепсі мен Қапалды азат етуге қатысуы еді (1920 ж. наурыз).

	Революциядан кейінгі Кеңестік биліктің алғашқы жылдары – бұл, әрине, қоғам үшін де, жеке белсенді тұлғалар үшін де күрделі кезең болғандығы мәлім. Халықшыл ұстанымдағы Қасекеңнің заман ағымына ілесіп әсіресе бай-манаптардың мүмкіндігін шектеу шараларын жүргізуде белсенділік танытқандығы байқалады. Мәселен, 1921 жылы облыс орталығында Алматы уездік және қалалық революциялық комитеттің президиум мүшесі және хатшысы қызметінде жүріп, өзін сауатты, әділ және белсенді қызметкер ретінде танытқан Қасымбайды, басшылық Қырғызстанның өз ерекшелігі бар аймақтарының бірі Нарынға, уездік партия комитетінің жауапты хатшысы қызметіне жібереді9. Міне осы Нарында отыз бес жастағы Қ.Телтайұлы мемлекеттік құрылыс ісінде өзін тамаша ұйымдастырушы ретінде көрсетіп, кеңес және партия ұйымдарымен бірлікте уездік «Қосшы» одағын құрады. Нарын уезі басшысының тапқырлығы мен халықшылдығы, сондай-ақ оның ел арасындағы беделінің тез арада өсуі Қырғыз облыстық партия басшылығындағы қайсыбір жетекші қызметкерлерге ұнай қойған жоқтын. Партияның ОК-не жолдаған хатында ол жаңа билікті нығайта түсу өзінің қызметінің басты өзегі болғандығын айтып, «әсіресе, жергілікті халықтың арасындағы ауқаттыларға маза бермедім, ал олардың басым бөлігі өз кезегінде уездік-қалалық партия комитетінің шараларына қарсы пиғылда болды. Міне, осы бай-манаптар менің түрлі шаралар белгілеп, олардың одан ары баии түсуіне кедергі қойғанымды көре отырып, жындана түсті. Алған бағытымнан қайтпадым. Ең ақыры олар санаулы күндерінің қалғанын сезіп, менің үстімнен түрлі жала жапқан материалдар түсірді. Міне осы лас және жалған арызсымақ Жетісу облысының «Қосшы» одағының төрағасы және ревкомның мүшесі Құдайқұловтың қолына түседі. Ал ол өз ретінде «істің» анық-қанығына жетпей жатып мені Жетісу облыстық революциялық трибунал арқылы қылмыстық жауапкершілікке тартқызды. Осының бәрі де 1922 жылдың желтоқсанында болған жағдайлар», [11] – деп жазды. Осы арыз бойынша Қ.Телтаев қамауға алынады.

	1923 жылы алдымен Нарын уездік-қалалық, сонан соң Жетісу облыстық партия комитеттерінің шешімімен Қ.Телтайұлы сырттай партия қатарынан шығарылады. Р.Құдайқұлов бастаған қарсыластарының мақсаты тым белсенділік танытқан Қ.Телтаевты өздері ұйымдастырған «домалақ» арыз арқылы жазалау еді. Бірақ олардың бұл әрекетінен ештеме шықпайды, өйткені айыптауға негіз боларлық істің жоқтығынан облыстық революциялық трибунал Қ.Телтаевты ақтап, қамаудан босатады. Қамаудан шыққан бетте Қасымбай өзін қайтадан партия қатарына қабылдау жөнінде түрлі деңгейдегі партия ұйымдарына өтініштер жазады. Соған байланысты ол жоғарыда аталған арыз-хатында «Таң қаларлық жағдай, сол жазған арыздарыма мен ешқандай да жауап ала алмадым. Қазіргі уақытқа дейін, мен партия қатарынан не үшін шығарылғанымды білмей-ақ қойдым, партия мен халық алдында қандай кінамның бар екендігін түсіне алмадым», [12] – деп жазды.

	Қ.Телтайұлы ОК-ке жазған арыз-хатында сол бір тарихи кезеңде қырғыз жауапты қызметкерлерінің арасында топшылдық дертінің етек алғанын, сондай бір топқа Қызғызстандағы «Қосшы» одағын біраз жылдар бойы басқарған Құдайқұловтың жетекшілік жасап, «Ұр тоқпақ!» деген ұйым құрып, өзіне және жақтастарына ұнамайтын қызметкерлермен осы ұйым арқылы есеп айырысқанын, өзінің де осы мазмұндағы «ойынның» құрбаны болғандығын жазады.

	Бұл баяндалған оқиға Қасымбайдың өз отандастары арасындағы қарсыластарымен алғаш рет бетпе-бет келуі еді. Бірақ бұл қақтығысу оның қайсар да, өр рухын сындыра алған жоқ. Ол қайнаған қоғамдық өмірге қайтадан құлшына кіріседі. Пржевальскі қаласына қайта оралып, қалалық атқару комитетіне жұмысқа орналасып, Түп (Тюп) айылында жетім балалар үшін орта білім беретін ауылшаруашылық мектеп-интернат ұйымдастыру ісіне басшылық жасайды (қазіргі Ыстық көл ауылшаруашылығы техникумы). Бұл ел өмірінде жетім және қараусыз балалар шектен тыс көбейіп кеткен кезеңде өзін-өзі ақтаған әбден орынды шара болғандығын кейінгі уақыт көрсетіп берді. Қ.Телтайұлы ұйымдастырған бұл мектеп Қырғызстанның түрлі аймақтарынан келіп жетім жас өспірімдер білім алатын қайырымды оқу орнына айналды.

	Қ.Телтайұлының өмір жолы жөнінде мақала жазған Ырыскүл Сабырова Түптегі ауыл-шаруашылық мектебі сол тұста Қырғыз елінің зиялылар буынын қалыптастыру ісіне өз үлесін қосты деген тұжырымға келеді. Бұл орынды айтылған пікір. Түп мектебін бітіргендердің қатарында талантты жазушылар Жүсіп Тұрысбеков пен Мұқай Элебаев, композитор Шейше Орозов, тарихшы-ғалым Бекқұл Элебаев, химик Сұлтан Арабаев және басқа қырғыз елінің мәдениетіне өз үлесін қосқан тұлғалар бар еді.

	Түп ауыл-шаруашылық мектебінде оқыған балалардың жиырмаға жуығы Қасекеңнің үйінде тұрып, тәрбиесін алады. Олардың арасында қоғам қайраткері, мұғалім Сабира Телтаева-Тұрсынова, доцент-математик Жапар Юсупов, Республикалық «Коммунист» журналының редакторы Мұқанбет Догдуров, су шаруашылығы ғылыми-зерттеу институтының директоры Джакуп Молтоев және басқалар бар еді [13].

	Қ.Телтайұлының осы кезеңде атқарған маңызды көп істерінің бірі – ұлы «Манас» эпосын қағазға түсіру жұмысына атсалысуы болды.

	«Манас» эпосын толық күйінде кеңестік жылдары жазылып алынды. Ал оның ұлы манасшы Сағымбай Оразбақұлы жырлаған варианты 1922-1926 ж.ж. Түркістан Республикасы Ғылыми Кеңестің басшылығымен іске асырылады. Ал бұл кезде Түркістан Республикасы Ғылыми Кеңесінің жанындағы Қара-Қырғыз Ғылыми Комиссиясының құрамында Қ.Телтайұлының ескі досы И.Арабаев та бар еді. 1924 жылдан бастап И.Арабаев Қара-Қырғыз облысы Академиялық орталығының төрағасы болды. Мәселен, Ғылыми комиссияның 1924 жылғы жоспарында «Манас» эпосының бір бөлігін және «Семетей» эпосының тарауын жазып алу белгіленген [14]. Комиссия бұл жұмысқа башқұрт фольклортанушысы Қайым Мифтақовты тартып, Қ.Мифтақов өз ретінде бұл ауқымды істі жалғыз еңсере алмасын түсініп, Қасымбай Телтаевтан көмек сұрайды [15]. Бұл арада Қ.Мифтақовтың Қ.Телтаевқа шығуына себепкер болған, әрине, И.Арабайұлы болғандығын аңғару қиынға түспейді. Қ.Телтайұлы Мифтақовқа көмекке Ыбырайым Әбдірахманов және Сапарбай Сауранбаев деген мұндай істі жүргізуге ықыласты кісілерді тауып, бекітіп береді [16]. Соның нәтижесінде «Манас» эпосының толық және тамаша варианттарының бірін қағазға түсіру ісі 1926 жылы сәтті аяқталады. Сөйтіп, И.Арабайұлы мен Қ.Телтайұлы сияқты, отаншыл тұлғалардың өзара достық қатынасы ұлы «Манас» эпосын жазып алу ісінде жалағасын табады.

	Дегенмен, Қ.Телтайұлының белсенді ағартушылық қызметі оның оппоненттеріне тыныштық бермейді. Олар енді Қасекеңді біржола қоғамдық қызметтен ығыстыру және жазалау жолына түседі. Репрессиялық аппаратқа мұндай мақсатты іске асыруға негіз болуға жарайтын сылтау да жеткілікті еді. Ол жөнінде Қасекең 1920-шы жылдардың соңына қарай біледі. Орталық Комитетке жазған хатында ол: «1929-1930 ж.ж. құдайқұловшылардың құйыршықтары мені сайлауға қатысу құқынан, қойма мегерушісі қызметімнен айырды. Осы кезде, 1923 жылы, неге партиядан шығарылғаным жөнінде де білдім, оған менің қырғыз облысына автономия статусын беру жөнінде ұсыныс жасағандығым, сондай-ақ Алашорданың белсенді мүшесі және байдың баласы болғандығым негіз болыпты-мыш,» [17] – деп жазды.

	Басқаша айтқанда, Қасымбай Телтайұлын ОГПУ тарапынан қудалауға негіз болған басты жағдай оның И.Арабайұлы және М.Солтоевтармен бірге қазақ ұлт-азаттық қозғалысымен (Алаш қозғалысы) байланыс орнатып, 1916 жылғы көтерілістен соң ауыр жағдайға ұшыраған Ыстықкөл өңірі халқын қырғыннан сақтап қалу қамында жүргізген күресі еді. Кеңестік идеологиялық аппарат Қ.Телтаев және онымен бір ұстанымда болған отандастарына осы тарихи кезеңге байланысты мынадай екі жағдайды кешірген жоқ. Біріншіден, империялық зорлыққа қарсылық көрсетіп, сол үшін қырғынға ұшыраған халқына араша түсіп, отаншылдық сезім танытқандығын, сондай-ақ, екіншіден, осы жолда қазақ «ұлтшылдарымен» бірігіп орыс отарлық езгісіне карсы шығып, сол арқылы антиколониалдық майдан құру әрі-кетін байқатқандығын.

	Қ.Телтайұлы өзіне жасалған түрлі қиянатқа мойын сұнып, көне салатын адам еместін. Қырғыз Республикалық басшылығы тарпынан өзіне көрсетілген зорлықтың ешқандай да негізі жоқ екендігін ол нақты фактілер арқылы әшкерлеп, Мәскеудегі орталық партиялық және мемлекеттік органдарға қайта-қайта жазумен болды (1923, 1930, 1931, 1967). Осы жағдайға байланысты бірден байқалатын нәрсе: Одақ құрамындағы шағын ұлттық республикада орын алып отырған әділетсіздікке, яғни ешқандай кінәсіз, тіптен кеңестік саяси жүйеге барынша таза қызмет жасаған тұлғаға араша түсуге ықылас орталық тарапынан да байқалмады.

	И.Сталин бастаған Орталық биліктің Қырғызстан сияқты ұлттық аймақтардағы жергілікті зиялыларға сенімсіздікпен қарап, оларды жазалап, үрейсіздікте ұстау жолында тұрғандығын мынадай бір фактіден байқауға болады. 1933 жылы Ә.Сыдықов, И.Арабаев, Қ.Телтаев ж.б. бірге тұтқынға алынған Хайдар Галиевич Роковой (Чанышев) 1934 жылы 22 қаңтарда Мәскеуде ашылған партияның 17 съезінің президиумына, партияның көсемі И.В.Сталинге, ОГПУ басшысы Менжинскиге, Бас Прокурор Акуловқа, Орталық Азия Бюросының хатшысы Бауманға мынадай мазмұндағы хат жолдайды:

	«Жетінші ай қамауда отырмын тчк Қырғызстандағы контрреволюциялық ұйымның барлығын жасырғандығым, оған қолдау көрсеткенім жөнінде айып таңылған тчк Сыдықовпен беттестірген соң бұл айыптау негізсіз болып шықты тчк партияның қатарында он бес жыл жүріп оның басты бағыты үшін күрестім тчк ... қамауға алынуым мүлдем түсініксіз, ірі қателік, босату үшін араласуларыңызды өтінемін тчк осы телеграмманы сіздерге жеткізіп жауап алғанша қаңтардың жиырма алтысынан бастап аштық жариялаймын тчк 1934 ж. 23 қаңтары, Роковой».

	Хат жауапсыз қалдырылды. Капиталистік қоршау жағдайында социалистік құрылысқа қызу кірісіп кеткен Орталықтың шет аймақтардағы мұндай «ұсақ-түйек» мәселелерге көңіл бөлуге уақыты жоқ еді.

	Осыған ұқсас жағдайға ұшырап, тауы шағылып, шаршаған Қасекең өз көңіл күйін мына жолдарда білдіреді: «Идя честной дорогой в жизни очень больно сознавать причиненные ни за что обиды: 1923г. – исключаюсь из партии; 1929-1930 гг.-лишаюсь избирательных прав; 1933 г. – осужден» [18].

	Қ.Телтайұлы 1933 жылы 9 мамырда саяси тұтқын ретінде қамауға алынып, Ресей Федерациясының 1926 ж. қабылданған Қылмыс Кодексінің атақты 58 бабы (контрреволюциялық қызметі үшін) бойынша істі болады. Абақтыдағы жағдайына байланысты ол мынадай фактілерді көрсетті: «Ешқандай да кінә тағылмастан 8 ай тордың аржағында отырдым. Тергеу ісі заңға сәйкес келмейтін әдіс-құралдар арқылы жүргізілді. Тергеушілер өздеріне қажет көрсетулер мен мойындаулар алуға тырысып, мені сойылдарымен сабады, бүтін тістерімнен айырды. Осымен бір мезгілде жала жабу машинасы істеп жатты: менің контрреволюциялық және зиянкестік қызметімді «дәлелдеген» материал да даярланды. Үштіктің алдынан шықтым. Қылмыскер ретінде жаза алдым» [19].

	Сонымен, Қ.Телтайұлы 1934 жылы 28 ақпанда Орта Азиядағы ОГПУ Коллегиясының шешімімен РСФСР Қылымыс кодексінің 58 бабының 4 және 11 тармақтары бойынша еңбекпен түзету лагеріне (исправительно-трудовой лагерь) 5 жылға айдалып, Сібірге жіберіледі [20]. Содан 1937 жылы еліне оралып, 1958 жылы жазған арызы бойынша ақталады [21].

	Қырғыз Республикасының мемлекеттік ұлттық қауіпсіздік комитетінің 2011 ж. 24 қарашада бізге жолдаған анықтамасында «Қырғыз КСР жанындағы Мемлекеттік Қауіпсіздік Комитетінің 1957 жылғы 24 қыркүйегіндегі шешімімен Телтаев Қасымбайға байланысты қылмыстық іс РСФСР ҚПК 204 б. сәйкес тоқтатылды» деп жазылған. Яғни оның ісінде «қылмыс құрамы болмағандықтан». Біз осы соңғы сөйлемді бүгінгі ҚР МҰҚК-і жолдаған анықтамадан таба алмадық.



	Пантүркілік ұстанымдағы партия: аңыз ба, жоқ ақиқат па?



	1920-1930 ж.ж. Кеңестер Одағында түбегейлі революциялық өзгерістермен сипатталады. Қазіргі кезеңде бұл большевиктік реформаларға байланысты біршама жаңа көзқарас қалыптасты деп айтуға болады. Осы ретте қазақ және қырғыз, жалпы Кеңестік Түркістанға байланысты мынадай тұжырымға негіз боларлық фактілер аз емес, жеткілікті. Большевиктердің билікке келген сәтте жергілікті халықтардың өмірін жаңа заман және сұраныстарға бейімдеуге байланысты ешқандай да бағдарламалық ұстанымы болған емес. Партия басшыларының жергілікті халықтардың күрделі қоғамдық өмірінен ешқандай хабары жоқ тын. В.И.Ленин бастаған саяси басшылық Ресей империясын революциялық негізде қайта құру ісінде бір-ақ ұстанымда болды. Ол В.И.Лениннің даярлаған марксизмнің ресейлік варианты еді. Ал осы революциялық теорияны негізге ала отырып жасалынған социализм құру бағдарламасының Түркістан халықтарының қоғамдық өміріне қаншалықты үйлесімді екендігі кеңестік басшылықты соншалықты көп қинаған жоқ. Кеңестік басшылық Мәскеудегі орталықта даярланған бағдарламаның Түркістандық жағдайға да енгізуге жарайтындығына әбден сенімді болды. Сондай-ақ Орталықт Мәскеуде партия съездерінде қабылдаған шешімдерін ұлттық республикалардағы бірінші саяси басшылық орындарға жіберген өз өкілдері іске асыруға тырысты. Патшалық билік тұсында өз елдерінің тәуелсіздігі мен теңдігі үшін күресіп келген жергілікті саяси топтың ұлт өмірін қайта құруға байланысты көзқарас және ұстанымдарын есепке алу орталық биліктің қаперінде болған жоқ.

	Империя көлемінде саяси билікті бүтіндей өз қолына алған Орталықтың орнатқан жаңа тәртібінің нәтижесінде Қазақстан, Қырғызстан сияқты аймақтар ендігі уақытта қоғамдық эксперименттер алаңына айналды.

	Жергілікті қазақ және қырғыз халықтарының дәстүрлі шаруашылығы мен әлеуметтік құрылымын ешқандай да даярлықсыз, тез арада қайта құруды көздеген түбегейлі реформалық шаралар, яғни, байлар мен ауқатты қожалықтардың шаруашылықтарын тәркілеу, күштеп тартып алу және жазалау түрінде жүргізілген астық және ет дайындау науқандары, ауылдағы шаруалардың мүмкіндігінен бірнеше есе жоғары салық жүйесінің енгізілуі, көшпелі және жартылай көшпелі мал шаруашылығындағы қожалықтарды ешқандай да даярлықсыз отырықшы өмір салтына және егіншілік мәдениетіне аудару, қазақ пен қырғыз ауылдарын күштеп ұжымдастыру және басқа осы сияқты шаралар қоғамды үлкен экономикалық дағдарысқа әкеліп тіреді. Ал Қазақстанда бұл шаралардың соңы халықтың зор қырғынға ұшырауына алып келді. Мәселен, Қазақ өлкелік үкіметінің төрағасы Ораз Исаев 1933 жылы 12 шілдеде Өлкелік партия комитетінің 6-пленумында жасаған баяндамасында, 1929 жылы Қазақстанда 39-40 млн. жуық мал басы болса, 1933 жылдың ақпан айында сол малдан 4 млн. бас ғана қалғандығын мәлім етті [22]. Осы мезгілде қазақ елі аштықтан және соған байланысты індеттердің салдарынан 2 миллион 200 мың адамынан, яғни барлық қазақ халқының 49 пайызынан айырылды [23].

	Билік мұндай жалпыұлттық трагедияның себебін өзінің қызметінен емес, жергілікті халықтың саяси ықпалды басқарушы тобының және ұлттық ителлигенциясының ұстанымынан іздеді. Биліктің қазақ және қырғыз халықтарының белсенді саяси тобына, шығармашылықтағы зиялыларына ашық шабуылға көшіп жазалау шараларын іске асыруы соның көрінісі-тін. Мақсат, халық үшін қайғылы нәтижелермен аяқталған реформаларға байланысты кінәні ұлттық саяси басқарушы топ өкілдері мен шығармашылтағы ықпалды зиялыларға аударып салу еді. Ұлттық саяси басқарушы топ пен зиялылар арасында өзінің қате реформалық шараларына қарсы ұстанымдағы күштердің бар екендігін іштей сезінген билік олармен күресте өзінің жазалау институттарының барлық күш-қуатын пайдаланды. Еркін ойлап, өзін тәуелсіз ұстайтын ұлттық зиялыларды «тәубеге келтіруде» партия мен жазалау органдарының өзара бірігіп, тұтасып кеткендігі байқалды. ОГПУ-дың өкілетті өкілдігі қызметінің сипаты мен мазмұны, оның құрылымы, басқарушы аппаратының құрамы бұл құзыретті мекемеге қазақ және қырғыз қоғамдарына қарсы жарияланбаған соғыста негізгі рөл атқаруға мүмкіндік берді.

	Жоғарыда айтылғандай, біз, яғни осы мақаланың авторы, Қырғызстан Республикасы Мемлекеттік ұлттық қауіпсіздік комитетіне қазақ зиялы қауымымен қызметтес және шығармашылық байланыста болып, 1930-шы жылдары репрессияға алынып, атылған қырғыз қайраткерлерінің тергеу ісіне байланысты сұрау салғанымызда, мәселен, Шабданов Ажыманның 1932 жылы 20 желтоқсанда, Арабаев Ишеналы мен Телтаев Қасымбайдың 1933 жылы 9 мамырда Абрахманов Жүсіптің (1933 жылы қызметінен босатылып, Ресейдің Орынбор облысына қызметке ауыстырылып 1937 жылы 4 сәуірде, Тыныстанов Қасымның 1937 жылы 1 тамызда бір іс бойынша, яғни – «Социал-Туран партиясы» атанған контрреволюциялық ұлтшыл ұйым құрамында кеңестік билікке қарсы қызметі үшін қамауға алынғандығы айтылған. ҚРМ ҰҚК берген анықтамада тура осындай азапты өмір жолынан тағы да бір қырғыз зиялысы Солтоев Мақсұттың да өткені, яғни 1931 жылы «контрреволюциялық» қызметі үшін РСФСР қылмыс кодексінің 58-10 бабы бойынша 3 жылға, 1936 жылы қамауға алынып, 1937 жылы 10 жылға абақтыға жабылғаны айтылған [24]. Осы берілген мәліметке қосымша мынадай бір фактіге де көңіл аударған артық емес. И.Арабаевқа, Қ.Телтаевқа, Жанек Солтоноевқа, сондай-ақ кейін 1937 жылы 1 тамызда тұтқындалған белгілі жазушы Қасым Тыныстановқа және басқа бірсыпыра қырғыз зиялыларына «Алаш қозғалысымен болдың» деген мазмұндағы кінә таңылады.

	Империя құрамындағы азшылыққа жатқызылған ұлттардың мемлекеттік тәуелсіздігі үшін күресін мойындаудан біржола бас тартқан ұлыдержавалық ұстанымдағы Орталық басшылықтың жазалаушы қаруы міндетін атқаратын ОГПУ тергеушілеріне осы аталған қырғыз зиялыларын Алаш қозғалысымен байланыста болдың деп айыптауға негіз бола алатын фактілік материалдар аз емес-тін. Олардың кейбіреулері жөнінде жоғарыда айтылды.

	Тақырыпты жаңа көзқарас тұрғысынан алғашқы зерттеушілердің бірі В.Плоских өз еңбегінде 1933 жылы 9 мамырда Фрунзе қаласында тұратын қырғыз зиялыларының белгілі өкілдері Сыдықов Әбдікәрімнің, Сопиев Тұрдақұнның, Құрманов Сұлтаннның, Арабаев Ишеналының, Телтаев Қасымбайдың және Тулин Найзабектің қамауға алынып, оларға РСФСР қылмыс кодексінің 58-11 бабы бойынша айып таңылғандығын келтіреді [25].

	Он бір томнан тұратын «Социал-Туран партиясының ісі» (бұдан былай – СТП-авт.) бойынша жауапқа тартылып, қамауға алынғандар тізімі, әрине, мұнымен шектелмейтін еді. 1933-1934 жылдары СТП ісі бойынша қамауға алынғандардың қатарында Хайдар Ғалиевич Роковой (Чанышев), Жанек Солтоноев, Мокке Қамбаров, Мұстафа Ахметов, Насреддин Кашимбеков, Кокумбай Чиныев, Чортек Маакеев, Зайнатдин Лепесов (Құрманов), Кемел Шабданов, Қарынбай Қанатов, Санкутдин Лепесов (Құрманов), Али-Асқар Чолуков, Чиминбай Токтомушев, Мамут Майлыбашев және Жұмаділ Иманқұлова бар еді [26]. Сондай-ақ тізімнің мұнымен шектелмейтіндігіне сенуге болады.

	Міне осы он бір томдық СТП-ісі бойынша тергеу материалдарымен танысқан В.М.Плоских кітабын, өкінішке орай, бұл партияның болғандығы немесе оның тергеушілер қиялының жемісі екендігі жөнінде мәселеге көңілге қонымды берумен аяқтай алмаған. Жарайды, мұндай жауапты беруге авторға қосымша фактілік материалдар жетімсіздігі мүмкіндік бермеген де шығар. Бұған қосымша кітап 1993 жылы жарық көрген. Соған байланысты болса керек, автордың бұрынғы кеңестік тарихнамада кең етек алған ұстанымдар ықпалында қалып қойғандығы да байқалады. Солай-ақ болсын дейік. Бірақ кітаптың қорытынды бөлігін автор Мюнхендегі «Азаттық» радиосының қызметкері Толомуш Жақыповтың «біз Туранды бүтіндей азат ету ісін ... жалаң ұранмен емес, нақты фактілер арқылы жүргіздік» деген пікірін негізге алып, «Таныдыңыздар ма? Тағы пантюркизм идеясы, СТП-ның пісуі жетпеген бағдарламалық тұжырымдары әлі де болса тарихтың үлесіне тие қоймапты. Олар қазір де тірі. Оларбүгін де «жұмыс»жасауда.....

	Түріктердің ұлы мемлекеті – Тұран идеясы бас көтеруде, социал-туран партиясын қайта құруға шақырған үндеу естілуде», [27] – деген оймен аяқтайды.

	Міне осы тұжырымды оқи отырып В.М.Плоскихтың қырғыз зиялылары 1930–шы жылдары Социал-Тұран партиясын құрмақ болды деген ОГПУ тергеушілерінің жасаған жалған тұжырымына сенетіндігін, ол аз десеңіз, зерттеушінің пантюркизм идеясының бүгін де тірі екендігін айтып, бізді одан «сақтандыратындығын» байқау қиын емес. Біздің түсінігімізше, әріптесіміз жасаған мұндай тұжырымға жауап беру қажеттілік болып табылады. Мәселе мынада. Кезінде, яғни өткен ғасырдың 30-шы жылдары ОГПУ тергеушілері пантүркілік ұстанымдағы саяси партияны, яғни «Түрік халық партиясын» қазақ зиялылары да құрмақшы болды деген «тұжырымдамаға» келіп, Қазақстанда да репрессиялық шараларды жүргізген. Басқаша айтқанда, ағайынды екі елдің «пантүркілік» ұстанымдағы қырғыз және қазақ зиялыларын жазалауды мақсат тұтқан сот процестерінің өзара байланысы бар. Олай болса, мәселе түсінікті болу үшін қазақ «пантүркіщілерін» жазалау неден басталды және қалай жүрді, енді осы жағдайға тоқталайық.

	Өз ретіне қарай мынадай бір жағдайды айтқаным жөн. Өзімнің кәсіби қызметіме байланысты, арнайы рұқсат бойынша, мен Қазақстан Республикасының Ұлттық Қауіпсіздік Комитетінің мұрағат қорларындағы өткен ғасырдың 20-50-шы жылдарындағы саяси репрессия материалдарымен жұмыс істеу мүмкіндігіне ие болдым. Сондай-ақ бұл жұмыс біраз жылдарға созылды. Соның нәтижесінде түрлі мазмұн мен бағыттағы көптеген тергеу істерімен таныстым. Сондықтан да Кеңестік ОГПУ-НКВД-МГБ қойнауларында жүргізілген тергеу процедурасы және технологияларымен толық болмаса да, біршама таныспын деп айта аламын. Кезінде осы мекеменің мұрағат қорларынан алған құжаттық материалдар негізінде «Сталинизм и репрессии в Казахстане 1920-1940-х годов» (2009) және басқа еңбектерімді жарияладым.

	Сонымен негізгі тақырыбымызға оралайық. 1933 жылдың соңын ала ОГПУ-дің Қазақстан бойынша басшылығы Мәскеудегі бас мекемесіне осы аталған жылы республикада біраз уақыттан бері бұтағын кең жайып құпия түрде белсенді жұмыс жасап келе жатқан «Қазақ контрреволюциялық (бұдан былай к-р-авт.) ұлтшылдық орталығын» ашып, оны жойғандығы жөнінде есеп берді [28].

	Міне, осы «Қазақ к-р ұлтшылдық орталығы» төңірегіне бірікті деген он топтың арасында «Түрік халық партиясын» құруға «әрекет жасаған» Ыдырыс Мұстамбаев бастаған және «Тәуелсіз Тұран мемлекетін» құру «ісін қолға алған» Утеулиев, Бірімжанов және басқа студенттерден тұрған топтар бар-тын. Бізге «Түрік халық партиясына» қатысты тергеу істері материалдарымен танысудың сәті түсті. Ендігі әңгіме осы №4503 және №1292 тергеу істері жөнінде болмақ.

	1932 жылы 25 желтоқсанда ОГПУ-дың Қазақ КСР Өкілетті өкілінің ерекше істер бөлімінің бастығы В.В.Хворостян 24 жастағы Қазақстан кәсіподақтары Кеңесінің қызметкері У.Н. деген азаматтан куә ретінде жауап алады. У.Н. көрсетуінде жерлесі Қазақ педагогикалық институтының аспиранты Рамазанов Халықтың 1932 жылы өзін радиотаратушы комитеттің қызметкері Борамбаев Асыл деген кісімен таныстырғанын айтады. У.Н. тергеушіге міне осы А.Борамбаевтан «естідім» деген біраз мәліметтер береді. Тергеу ісінде У.Н. көрсетуі тіркелген [29]. Ал оның мәлімет беруші «жансыз» ба, сондай-ақ оның берген мәліметінің шынайылық деңгейін анықтау өте қиын. Қалай болғанда да оның көрсетуі тергеу ісін бастап кетуге негіз болған еді.

	Осы ретте ОГПУ–дегі тергеу технологиясымен біршама таныс зерттеуші ретінде мынадай бір жағдайды ескертуге тиіспін. Сол тұстағы бұл мекеме тергеушілері белгілі бір «істі» жасауда «адам болса болғаны, ал оған таңылатын іс табылады» деген ұстанымды басшылыққа алды. ОГПУ тергеушілерінің мұндай іс жасау әдістері жөнінде репрессия құрбандарының өздерінен артық айтып жеткізу мүмкін емес. Қазақстанда сондай ОГПУ-НКВД ұйымдастырған қуғын-сүргін тозағынан басынан соңына дейін 1933-1954 ж.ж. жүріп өткен адамдардың бірі Иса Тоқтыбаев. Ол 1956 жылы өзін саяси тұрғыдан ақтап алу үшін КОКП ХХ съезінің президиумына және КСРО бас прокурорының атына шағымдар жолдап, осы және басқа құжаттарда ОГПУ-НКВД тергеушілерінің жоқ жерден «іс жасау» әдістеріне жетерліктей нанымды деңгейде тоқталған. Ол көрсетулердің біз қарап отырған тақырыпқа тікелей қатысы бар. Өйткені ОГПУ қызметкерлерінің іс даярлау әдістері бүкіл одақ көлемінде бірдей, ал Қырғызстан мен Қазақстанда олар белгілі себептерге байланысты тіптен ұқсас еді деп айтуға болады.

	И.Тоқтыбаев Қазақ өлкелік партия комитетінің бірінші хатшысы Ф.И.Голощекиннің қате ұстанымдарына ашық қарсылық көрсеткен Сұлтанбек Қожанов және Ыдырыс Мұстамбаев сияқты саяси тұлғаларға көзқарастық ұстанымы тұрғысынан жақын қайраткерлердің бірі болатын. Қазақстандағы қызметінен 1929 жылы кетіп, 1933 жылы Ленинградтағы Толмачев атындағы әскери-саяси Академияда оқытушылық қызметте жүргенде қамауға алынады. И.Тоқтыбаевты қамауға алу жөнінде ОГПУ органдарына тапсырыс берген Ф.Голощекин еді. Мақсаты – республикада жүргізген қате саяси курсының нәтижесінде халықтың жаппай қырғынға ұшырағандығы үшін кінәні оппозициялық күштерге аударып салу еді. Ал И.Тоқтыбаевтың тікелей өзіне таңылғаны «басқа көрші елдерге ауа көшкен қазақтардың көшін ұйымдастырдың»[30] деген кінә болатын.

	Енді И.Тоқтыбаевтың тергеушілер тарапынан өзіне таңылған кінәлардың қаншалықты негізді екендігіне байланысты, сондай-ақ олардың тергеу технологиясына байланысты көрсетулеріне көңіл аударайық. Мәселен, ол 1956 жылы СОҚП-ның ХХ съезінің президиуымына жолдаған шағымында: «Кәрі мылжың, мақтаншақ Ф.И.Голощекиннің айтуы бойынша құрастырылып И.А.Иванов және Агидуллин сияқты тергеушілер арқылы маған 1934 жылы таңылған бірінші кінәнің іргесі құмға құрылған еді. Бүтіндей жала болатын! Маған қазақтардың Қазақстаннан тыс елдерге көшуін ұйымдастырдың деген кінә таңылды. Бұл ойдан шығарылған нәрсе-тін. Мен ешқашанда және ешқандай жерде Қазақстаннан басқа өңірлерге қазақтардың көшіп кетуін ұйымдастырған емеспін. Мен бұл істі қалай атқармақапын егер қазақтардың басқа елдерге ауа көшуі кезінде Ленинград қаласында тұрып, Қазақстан территориясына аяқ баспаған болсам? ».

	И.Тоқтыбаевтың бұл көрсетуі шындыққа қайшы келмейтін. Өйткені ол 1930 жылдың көктемінен Ленинградтағы педагогикалық ғылыми-зерттеу институтының аспирантурасында оқиды да, оны бітірген соң сол қаладағы Толмачев атындағы әскери-саяси академияға оқытушылық қызметке алдырылып, 1933 жылы тұтқынға алынғанға дейін сонда жұмыс істейді.

	КСРО Бас прокурорына жазған шағымында И.Тоқтыбаев «Партийно – политические органы Ленинграда, высшее партийно-политическое учебное заведение, где я работал в продолжении нескольктих лет и преподавал историю партии не имели на меня никаких компрометирующих меня материалов, а органы НКВД Казахской АССР откуда я уехал еще в 1929 году, признали и объявили меня врагом Советской власти. Как это может быть так? Это очень странно! Но я понял ясно, что это является делом рук Ф.И.Голощекина, который имел со мной счеты о чем все знали в Казахстане. Голощекин неоднократно публично угрожал мне расправой за то, что непосредственно аппелировал к тов. И.В.Сталину и Л.М.Кагановичу о неправильных, не партийных действиях Голощекина, об ошибках и самодурстве, допушенных Голощекинным в Казахстане. В результате неправильного руководства Голощекина хозяйства Казахстана сильно пострадало, казахи укочевали из Казахстана. ЦК ВКП (б) осудил это и снял этого болтуна Голощекина с должности секретаря Казпрайкома. Перед своим снятием этот Голощекин решил приписать свои ошибки кому-нибудь и стал искать мальчика для битья», [31] – деп көрсетті.

	Сөздің ретіне қарай айта кетелік, Ф.И.Голощекиннің Қазақстандағы «жемісті» басшылық қызметіне әділ баға бергендердің қатарында қырғыз елінің талантты ұлы Жүсіп Әбдірахманов та болды. Ол өзінің күнделігінде (1932 ж. 25 ақпан) мынадай пікір қалдырыпты: «Фрунзенің жанынан 2 – ші қала бой көтерді. Бұл аштық пен қайыршылықтан қашып осында келіп жеткен қазақстардың киіз үйден тіккен қаласы. Голощекин қызметінің нәтижесі. Бірақ, тек соныкі ғана ма?....

	Қазақстардың бұл тағдыры қырғыздардың ертеңіне нұсқап тұрған жоқ па? Соны еске салатын сияқты» [32].

	Қырғыз үкіметі басшысының мұндай тұжырымға келуі жайдан-жай емес-тін. Жаңа билік Қазақстанда жасаған сорақылығын Қырғызстанда да көрсеткен. Ол жөнінде Ж.Әбдірахмановтың күнделігінен мынандай фактіні кездестіреміз: «Қырғыз үкіметіне астық тапсыру ісінде орын алып отырған бұрмалаушылықтар жөнінде шағым айтып қырғыздар келді. Олар малшылар. Оларға қолдарындағы малдарын сатқызып, одан түскен ақшаға астық алғызып, сөйтіп астық салығын өтеуге мәжбүрлеген. Мұндай жолға түсу тиімсіз ғана емес, тіптен қылмыс десе де болады. Бұл жағдай менің онсыз да ауыр көңіл-күйімді біржола құлдыратып жіберді» [33].

	И.Тоқтыбаевтың көрсетулеріне оралайық. Оның шағымындағы ең негізгі нәрсе, әрине, ОГПУ-НКВД тергеушілерінің жоқ жерден «іс» жасау әдістерін әшкерелеп айтып беруінде еді. Мәселен ол «Менің ісім бойынша тергеушілер Агидуллин мен Иванов істі менің кінәлі немесе кінәсіз екендігімнен бастаған жоқ, менің қамауға алынғаным олар үшін жеткілікті болды. Олар мынадай дейтін: қамауға алындың ба, яғни кінәлісің, ал егер кінәлі болмасаң, боласың. Алдымен олар мені қамауға алуға негіз және ақталуыма қарсы қоярлық себептер іздестірді, ондағы ойы мақтаншақ Голощекинді құтқару еді. Тергеушілерге шындықтың басын ашу қажет болмай шықты, оларға керегі Голощекиннің шірік басшылығын ақтап алу еді. Тергеуші Агадуллин маған айтатын: «Сіз бұл үйге кірдіңіз бе, онда біз сізді жай жібере салмаймыз. Бізге өзіміз қалағандай бағыт, мазмұнда әрекет жасауға құқық берілген, ал сізді қаралауға қажет материалдардың бәрі де табылады,» – деп.

	«Менің тергеушілерімде – деп жазды И.Тоқтыбаев съезд президиумына жолдаған хатында, – менің кінәлі екендігімді дәлелдей аларлық фактілер жоқ-тын. Сондықтан да олар маған наганның ауызын бағыттап, үрей туғызып .. өздері даярлаған өтірік фактілерге толы қағаздарға қол қоюға мәжбүрлейтін. Бойды үрей билеген сәттерде сол баяндалған фактілердің соңына қол қоюға мәжбүр болдым. Сол бір кезеңде КСРО-ның Ішкі Істер Халық Комиссариатының Лубянкадағы ішкі түрмесінде жатып осындай тағылыққа шыдамдық танытатын адам табыла қояр ма екен? Табыла қоймас! Осы өтірік материалдарға менің қолымды қойдырып алу үшін тергеушілерне істемеді? Түрмедегі тергеуде жаныма туған баламды қатар отырғызып қойып, оның таңдырын саудаға салып, немесе әйелім арқылы есеп айырысатындарын айтып әлгі өздері даярлаған тергеу хаттамасына қол қоюға мәжбүр ететін...» [34].

	Біз мақала көлемінің шектеулілігіне байланысты И.Тоқтыбаев көрсетеулерінде берілген осы сияқты жантүршігерлік фактілерді толық түрінде бере алмаймыз. Бұл арада бір тарихи шындықтың басы ашық. Ол мұндай жеке адам басына жасалған қиянаттың саяси репрессияға құрығына ілініп, сол тұстағы кеңестік билік абақтысына түскен тұтқындардың бәріне бірдей ортақ нәубет екендігі.

	Сонымен, Қазақстанда «Түрік халық партиясын» құру ісін қолға алған топтар болды ма? Міне осы сауалға оралайық. Біз жоғарыда ОГПУ-дың Қазақ КСР Өкілетті өкілінің ерекше істер бөлімінің бастығы В.В.Хворостян мен осы бөлімнің қызметкері Х.М.Авазбакиевтің № 4503 іс бойынша тергеу жұмысын бастағаны жөнінде айтқанбыз. 1932 жылдың 25 желтоқсанында басталған бұл іс 1933 жылы 4 шілдеде аяқталып, тергеу ісіне он үш адам тартылды.

	Тергеу ісі бойынша даярланған «Айыптау қорытындысында» Ыдырыс Мұстамбаев пен Дайыр Әбікеев бастаған топ «Түрік Халық партиясы» аталатын ұлтшыл контрреволюциялық ұстанымдағы партия құру әрекетін іске асырып, Кеңес үкіметі мен Коммунистік партияға қарсы үгіт-насихат жұмыстарын жүргізіп, алдарына Кеңес билігін құлатып «Халықтық – демократиялық құрылымға негізделген тәуелсіз Қазақстан мемлекетін құру» мақсатын қойды деген тұжырым айтылған [35] .

	Тергеу барысы көрсетіп бергендей, «Түрік халық партиясы» аталған саяси партия құру әрекетін немесе құрылған партияның құжаттық негізін айғақтайтын бірде-бір құжаттық материал жоқ еді. Айғақтық материал болған күнде. ОГПУ тергеушілерінің ондай материалдарды дәлел ретінде тіркемей қалдыруы тіптен де мүмкін емес-тін. Бұған қосымша мынадай жағдайды да ескерусіз қалдыру мүмкін емес. № 4503 тергеу ісіне тартылған кісілердің бірде біреуі «Түрік халық партиясын» құру әрекетін қолға алған топтың болғанын мойындаған емес.

	Партияны ұйымастырушы топты құрушылардың бірі болды деп көрсетілген Ы.Мұстамбаев 1933 жылғы 27 ақпанда тергеуші сұрауына берген жауабында «Кез-келген топ белгілі бір бағдарлама негізінде ұйымдастырылмақ, сондай-ақ адамның белгілі бір топқа мүше болып кіруі ең кем дегенде оның жарғысымен, платформасымен және мақсат-міндеттерімен келісуі арқылы жүрмек. Қандай сылтау-себептермен болмасын мен ондай жарғы және платформамен келісе алмас едім [36]», – деген тұжырымын білдіріп, келесі жауабында ол елдің аштан жаппай қырылып жатқан жағдайында «менің жасаған қорытындыларым шектен шыққан контрреволюциялық мазмұнда болуы мүмкін, ал бірақ Кеңестік билікпен ашық күреске шығу немесе осы мақсатта ұйымдасқан даярлық жүргізу қажеттігі жөнінде тұжырымға келуім қисынсыз нәрсе. Мен мұндай нәрсенің басқа жағын айтпағанда таза авантюра болып шығатындығын түсінбейтін тәжірибесіз жас адам емеспін ғой» [37], – деген өз дәлелді ойын айтады.

	Ешқандай да айғақтық негіз болмаса да ОГПУ-дың коллегиясы (1933 жылы 4 шілде) күнгі шешімімен ұлтшылдық, контрреволюциялық ұстанымдағы «Түрік халық партиясын» құрмақ болды деген тұжырымды негізге алып, «Белсенділік танытқан топ» мүшелеріне байланысты өз үкімін шығарды. РСФСР Қылмыс Кодексінің 58 бабының 2-11 тармақтарына сәйкес еңбекпен түзеу лагеріне Мұстамбаев Ыдырыс пен Әбікеев Дайыр бес жылға, ал Мадыгулов Мұқаш пен Рамазанов Халық бастаған жетеуі үш жылға кесіліп, қалған төртеуінің жазасына сот үкіміне дейінгі абақтыда жатқан мерзімі жатқызылып, қамаудан босатылды [38].

	Осы арада, әрине, «партия құрмақ болды» деген жаламен ешқандай да кінасы жоқ адамдарды қамауға алып, соттаушылар қандай мақсатты көздеген еді? деген сауалдың тууы әбден ықтимал. Мұндай сауалға қысқаша мынадай мазмұндағы жауап беруге болады. 20-шы жылдардың басында жүргізілген түрлі реформалық шаралардың, сондай-ақ шамадан тыс салынған ауылшаруашылық салықтарының нәтижесінде 1932-1933 жылдары Қазақстан халқы жаппай аштыққа ұшырап, өзінің жартысына жуық құрамынан айырылды (аштан қырылды, біразы көрші елдерге қоныс аударды). Міне осындай бүкіл қоғамды құшағына алған апат жағдайында ел арасында «мұндай күйге жеткізген Кеңестік биліктің жүргізген қате саясаты» деген пікір айтыла бастады. Бұл шын мәнінде тура айтылған негізді пікір болатын. Ф.Голощекин бастаған саяси билік мұндай айыпты өз мойнына алудан үзілді-кесілді бас тартып, тез арада ел ішінен контрреволюциялық әрекеттегі топтарды «ашып», репрессиялық шараларды іске асырды. Мақсат қоғамдағы жаппай ашаршылықтың себебін сол «кеңестік билікке қарсы ұстанымдағы контрреволюциялық күштерге» аударып салу еді.

	Қазақстандағы «Түрік халық партиясына» байланысты тергеу ісі материалдарына қатысты фактілерді келтіріп біздің айтпағымыз не? Қазақстан сияқты Қырғызстанда да ешқандай «Социал-Туран партиясы (СТП)» болған жоқ. Әбдікәрім Сыдықов бастаған қырғыз зиялылары мұндай атаудағы саяси партия құру ісін қолдарына алған емес. Орта Азия республикаларындағы саяси басқарушы топ және шығармашылықтағы зиялылар арасында «пантүркілік», «панисламдық» ұстанымдағы «саяси партия құру әрекеті бар» деген пікір бұл бас штабы Мәскеудегі ОГПУ қойнауында қолдан жасалған аңыз ғана, басқа ештеме де емес.

	Осы орайда, яғни Ресейлік билік тарапынан қырғыз және қазақ сияқты халықтардың саяси қайраткерлері мен шығармашылықтағы зиялыларын «пантүрікшілер» ретінде айыптау әдетіне байланысты, кезінде Мұстафа Шоқайдың дәл басып айтқан тұжырымы еске оралады. М.Шоқай пантүркизм тақырыбына арналған бір мақаласында Ресей империясы құрамында «ұлт-азаттық қозғалыстары күшейген тұста» ұлыдержавалық ұстанымдағы күштердің «түрік ауруы» қоза түседі, ал шын мәнінде «орыс большевиктері өздерінің саяси әдебиетінде бейнелеп көрсетіп жүрегеніндей «пантүркизм» мен «панисламизм» өмірде ешқашан болған емес. Ресей қаласындағы түріктердің ұлттық мүдделерді, проблемалары, арман-аңсары ұқсас болуы, қаны, жаны, тілі, діні бар болуы себепті, басын қосып тізе қоса қимыл жасау қажеттілігін тудырды» [39], – деп жазды. Бұл ойын М.Шоқай 1933 және 1934 жылдары айтқан екен.

	Содан бері біраз уақыт өтті. Бүгін қылышынан қан тамған сталиндік режим жоқ. Біздің елдеріміз, иншалла, мемлекеттік тәуелсіздігін алды. Ишеналы Арабайұлы мен Қасымбай Телтайұлы жақындатуға бар күшін салған еркіндік өмір келді. Сол өмір баянды болсын деп тілеп, бар күш-қуатымызды сол қанды күреспен келген мемлекеттігіміздің ірге тасын нығайта түсуге жұмсайық.



	ЕСКЕРТУЛЕР



	1 Ысык көл облусу. Энциклопедия. Бишкек, 1995, 584-585 б.б.

	2 Сонда; Сабирова Ы. Личность, достойная нашей памяти//Трибуна. Независимая газета. Кыргызстан-2005, 7 июня №15(91), 8 стр.

	3 Национально-освободительное восстание казахских трудящихся против царизма в 1916 г. Сборник воспоминания и материалов. Алматы, 1937, с.297: Қойгелдиев М. Алаш қозғалысы, 257б.

	4 Қазақ ұлт-азаттық қозғалысы. 2 том.Жетісу-Ыстықкөл қасіреті: 1916-1920 жж. Құжаттар мен материалдар жинағы. Астана, 2007, 116 б.

	5 Сонда, 218-219 б.б.

	6 Сонда, 247-248 б.б.

	7 Қырғызстан Республикасының Орталық мемлекеттік мұрағаты (бұдан былай: Қырғызстан Республикасының ОММ – авт.) 2885 қор, 1 тізім, 2 іс, 3-4 п.п.

	8 Сонда, 4 п.; келтірілген үзіндінің түпнұсқасылық мәтіні: «Как ни странно, но после этого я не получил абсолютно никакого ответа. До сего времени я не знаю, за что меня исключили из партии, в чем моя вина перед партией и народом».

	9 Сабирова Ы. Личность, достойная нашей памяти// газета «Трибуна», 2005, 7 июня.

	10 Өзбекстан Республикасының Орталық мемлекеттік архивы, 34 қ., 1тізім, 1337 іс, 233-233 п.п.

	11 Сабирова Ы. Аталған мақала

	12 Манас. Эпос. Сагымбай Орозбак уулунун варианты боюнча. 1 китап. Фрунзе, Кыргызстан, 1984, 16-17 бб.

	13 Қырғызстан Республикасының ОММ. 2885 қ., 1 т., 2 іс, Түп нұсқада:

	«В 1929-1930 гг. хвосты худайкуловщины лишили меня избирательных прав, сняли с должности зав. складом. В это время узнал, что меня в 1923 году исключили из партии якобы за проявленную инициативу в выделении горной облости в автономную, будто бы я был активным членом Алаш-орды и сыном бая».

	14 Сода,7 п.

	15 Сонда, 6 п.

	16 РСФСР Қылмыс кодексінің 58 бабының 4 тармағында «халықаралық буржуазияға ... коммунистік жүйені құлатуға, сондай-ақ «сол буржуазияның құрған ұйымдары мен топтарының ықпалында болып КСРО-ға қарсы қастандық қызмет жасаған» деп көрсетіліп, ал 11 тармағында билікке қарсы кез-келген ұйымдастыру қызметіне» немесе осы мақсатта «құрылған ұйымның қылмысына қатысқаны» үшін жауапқа тартылатындығы туралы айтылады. Қараңыз: Собрание кодексов РСФСР. М., С.665-669.

	17 Қырғыз Республикасы ОММ., аталған қор және іс, 7п.

	18 Омарбеков Т. 20-30 жылдардағы Қазақстан қасіреті. Алматы, 1997, 250 б.

	19 Қолдан жасалған қасірет. Қазақстан Республикасы Жоғарғы Кеңесі Төралқасының қаулысы //Егеменді Қзақстан, 1992 ж., 22 желтоқсан.

	20 Қырғызстан Республикасының Мемлекеттік ұлттық қауіпсіздік комитетінің бөлім бастығы Б.Абдрисаеватың Қазақстан тарихшылары қауымдастының төрағасы М.Қ.Қойгелдиев жауап хаты (19.10.2011 ж., № 209) // Автордың жеке қорынан.

	21 Плосках В. Манас не признал себя виновным. Бишкек, 1993, с.21.

	26. Сонда, 51 б.

	22 Сонда, 85-86 б.б.

	23 Қазақстан Республикасы Ұлттық Қауіпсіздік Комитетінің Алматы облысы және Алматы қаласы бойынша департаментінің мұрағаты (бұдан былай ҚР ҰҚК АО-АҚДМ) мұр. № 04693, 2т., 1-4 п.п.

	24 Сонда, Мұр. № 010237,ф.1, 1т., 3-4п.п.

	25 Сонда, Мұр.№04693, 17 т. Л.3.

	26 Сонда, 6-9 п.п.

	27 Абдрахманов Ю. Избранные труды.Бишкек, 2001, С.160.

	28 Сонда, 106-107 б.б.

	29 ҚР ҰҚҚ Алматы облысы және Алматы қаласы бойынша департаментінің мұрағаты. Мұр. № 04693, 17, 5-6 п.п.Түпнұсқада : «... Я Вам честно и откровенно заявляю, как Верховному Органу Пролетарской партии, что это было что-то очень жутко и кошмарно. У этих моих следователей не было фактов и доказательств в моей виновности. Отсюда понятно, что они дейстововали на меня, направляя на меня дуло кагана и эти безответственные исполнители воли Ежева и Берии действовали без ограниченно, как они хотели и сколько они хотели, вынуждая подписывать всякую ложь. Чуства страха оказалось сильнее чувства смерти и я был вынужден подписывать это враньё. Но кто находясь во внутренней тюрьме НКВД СССР на Лубянке – мог устоять против этого варварства в те времена. Никто!»

	30 Сонда, № 010237 іс,ф.1,2т. 583-622п.п.

	31 Сонда, 369-369 обп.п.

	32 Сонда, 387 п.

	33 Сонда, 583-622 п.п.

	34 Шоқай М. Таңдамалы. 1том. Алматы, 1998, 326, 428 б.б.





2.12 МҰСТАФА ШОҚАЙ: ТҮРКІСТАННЫҢ ТҰТАС БОЛУЫ – ӨМІР ТАЛАБЫ




	Түркістан халықтарының XX ғасырда жүріп өткен жолы мен тарихи тәжірибесін қорыту ісінде Мұстафа Шоқай мұрасының алатын орны ерекше. Сондай-ақ бұл қайраткердің өмірі мен қызметін Түркістандағы жеке бір халықтың мүддесімен ғана байланысты қарау мүмкін емес. Мәселен, М. Шоқай өзінің туған елі қазақ халқының тәуелсіздігін Түркістанда көне замандардан бері тұрып келе жатқан туыс өзбек, қырғыз, түрікмен және басқа халықтардың тәуелсіздігінен бөліп алып қараған емес. М. Шоқай үшін Түркістан халықтарының тұтастығы мен Түркістан халықтарының еркіндігі бірінсіз бірі жоқ егіз ұғымдар. М. Шоқай Түркістанда XIX ғасырда әкімшілік басқару жүйесі ретінде орныққан орыс билігіне сын көзбен қарады. Ол өзінің «Ақ-қызыл» аталатын мақаласында «... патшалық Ресейдің жарты ғасырлық үстемдігі кезінде Түркістанға ешқандай бір жаңартқыш сипаттағы рухани ағым енген жоқ. Тіпті заман талабы тұрғысынан қарағанда атамекеніміз кері кетті» [1], – деп жазды.

	Саяси өмірде бүкіл жергілікті билік отаршыл әкімшіліктің қолы на ауысты. Ресей империализмі мұнда біржола орналасу әрекетіне көшті, яғни ішкі ресейлік губерниялардан қоныс аударып келген орыс және басқа европалықтардан біртіндеп сандық тұрғыдан Түркістан халқының басым бөлігін құрып орыс билігінің жергілікті тірегіне айналуға тиіс болды. Ал түркістандықтар әлемдік өркениеттен тыс қалған «түземдіктер» есебінде өзінің «қарабайыр» өмір салтынан, тіршілігінен бас тартып, орыстану жолына түсуі керек еді. Бүкіл ақпараттық құралдарды қолына шоғырландырған метрополия еуропалық қауымдастықтың көз алдында Түркістанның жергілікті жұрты жөнінде жаңа техника мен технологияны, қоғамдық қатынастар мен мәдениетті қабылдауға құлықсыз, оған қарсы «түземдіктердің» бейнесін жасап, ал өзін тіптен мұнда, яғни Түркістанға еуропалық өркениетпен өмір салтын әкеліп енгізуші етіп көрсетуге тырысты. Ежелгі замандардан әлемдік орталықтармен тікелей байланыста болып келген Түркістан енді басқа батыс және шығыс елдерімен тек Ресей арқылы ғана қатынаса алатын еді. Енді ғана өнеркәсіптік даму жолына түскен Ресей болса Түркістанды тек арзан шикізат көзі және өзі өндірген тауарларды өткізетін рынок деп білді. Міне, осындай жағдайда Түркістан 1917 жылғы төңкерістерге жетті.

	Патшалық биліктің құлауы, оның артын ала 1917 жылдың соңында орнаған кеңестік билік, оның отаршылдық мазмұндағы алғашқы аяқ алысы «бүтін Түркістан» идеясының осы тарихи кезеңдегі көрінісіне тән мынадай ерекшеліктерін атап айтқан жөн.

	XX ғасырдың басы жеке түркі халықтарының өздерінің дербес ұлттық мемлекетін құруға ұмтылушылығымен сипатталады. Мұндай тенденция, мәселен, қазақ, татар, башқұрт жэне басқа халықтардың зиялыларының саяси қызметінен анық байқалды. «Алашорда» мен «Еркін Башқортостан» соның көрінісі болатын. Жеке түркі халықтарының дербес мемлекеттікке ұмтылуы олардың бірнеше ғасырлық жетілуінің нәтижесі болатын, сондықтан да табиғи құбылыс есебінде қабылдануға толық құқылы.

	Дегенмен бұл жағдай «бүтін Түркістан» идеясының жаңа сапада қайта жаңғыруына кедергі бола алған жоқ. XX ғасырдың алғашқы ширегінде бұл идея, біріншіден, түркі зиялыларының екі буынының (патшалық билік тұсында қалыптасқан және кеңестік билікке тартылған зиялылардың) бірдей қызметіне арқау болса, екіншіден, сол бұрынғыдай кең географиялық ауқымда көрініп, яғни батысында Еділ мен Жайықтан бастап, шығысында қазақ даласы мен қырғыз Алатауы аралығындағы түркі жұрттарын түгел қамтыды.

	XX ғасырдың басындағы жалпытүркілік азаттық идеясының күш алуына татар (қырымдық және қазандық) және башқұрт халықтарының зиялылары біраз еңбек етті. Бұл табиғи құбылыс болатын. Өйткені орыстық отарлық езгінің ең алдымен басынан өткерген, сондықтан да онымен күрестің бағасын терең ұғынған және осы жолда біраз тәжірибе жинаған да осы халықтар еді. Исмаил Гаспиринскийдің «Тәржіман», Фатих Каримовтың «Уақыт» газеттері, татар зиялылары ұйымдастырған баспаханалар, олар бастап берген жаңа әдістік оқыту жүйесі белгілі дәрежеде жалпытүркілік азаттық идеясының қайта жаңғыруына қызмет жасады. Зеки Велиди Тоған өзінің естеліктерінде 1905-1907 жылдары белгілі ақсүйек сұлтан ұрпақтары Галиасқар Сыртланов пен Сәлімгерей Жантөриннің ресейлік түркілердің «территориялық автономия» құқы үшін күресіне қолдау жасап, солардың көмегімен Габдрашид-Қазый Ибрагимовтың «Автономия» деген кітапша бастырып шығарғандығын айтады [2]. Осы сияқты әрекеттерге кейіннен бүкіл ресейлік түркі зиялыларының арасында үлкен беделге ие болған федералистер қозғалысына ұласты.

	Дегенмен, XX ғасырдың бас кезіндегі ресейлік түркілік азаттық қозғалыстың болмысы бұрынғы кезеңдермен салыстырғанда анағүрлым күрделене түскендігін мойындау керек. Басқаша айтқанда, ол көзқарастық тұрғыдан тек бір бағытқа бет бұрған қолдаушылардан тұрмайтын. Империя көлемін түгелдей қамтыған түрлі саяси ағымдар түркі халықтарының азаттық қозғалысына да өз ықпалын тигізуге тырысты. Олардың арасында кадеттер партиясы, социал-демократтар, дін үшін қозғалыс және басқалары бар еді. Осы тарихи кезеңдегі азаттық үшін күрес тәжірибесін таразылаған Мұстафа Шоқай оның мынадай үш кемшілігін көлденең тартады. Олар: біріншіден, түркі елі зиялыларының орыс революцияшыл демократтарына сеніп, оған арқа сүйеу арқылы бостандық алудан үміттенуі; екіншіден, ендігі бір топтағылардың «саяси табысқа дұға арқылы жететініне» сенгендігі; үшіншіден, бұларға қосымша қозғалыс басшыларында саяси кемелдіктің жетіспегендігі, жалпы қозғалыстың басын біріктірер ортақ бағдарламаның болмауы, өзара түсінісе алмаушылықтың етек алуы еді.

	М.Шоқай бұл жасаған тұжырымдарын анықтай түсіп, тарихи шындықтың терең қатпарына жетелейтін мынадай қорытындыға келген болатын: «Кейінірек құрылып, аз уақыт өмір сүрген түрлі ұлттық тәуелсіз үкіметтердің (бұл арада алдымен Қоқан автономиясы, Алашорда, Башқортостан республикасы жэне басқа үкіметтерді айтып отыр – авт.) тәжірибесі бізге бір жағынан орыстың төңкерісшіл демократиясына деген жалпы сеніміміздің жаңсақтығын дәлелдеді. Ал екінші жақтан, ашығын айту керек, қандай да бір елде аз халықтың өз мемлекетін құрып, оны Ресей империализмі шеңгелінен өз күшімен қорғай алуы секілді пікірдің де жаңсақ екендігін көрсетті» [3].

	Кеңестер билігі біржола салтанат құрғаннан кейінгі уақытта, анығырақ айтқанда 20-шы жылдары тұтас түркі елінің азаттығын қамтамасыз ету әрекеті енді кеңестік билік шеңберінде өз жалғасын тапты. Сондай-ақ, бұл қозғалыстың басында тұрған жаңа саяси элита көп ұзамай-ақ, яғни XX ғасырдың 20-30-шы жылдары бұл іргелі мақсатқа жаңа кеңестік билік жағдайында кол жеткізу мүмкін еместігіне көз жеткізіп үлгірген болатын.

	Метрополия да қазан революциясы жеңе салысымен оның ізінше Ташкенде болып өткен советтердің түркістандық өлкелік III съезі ұлттық автономия идеясын қабылдай алмайтындығын ашық көрсетті. Съезд өлкедегі биліктің 14 адамнан тұратын Түркістан Халық Комиссарлары Кеңесінің құзырына өтетіндігін мәлімдеп, тек еуропалық халықтардың өкілдерінен тұрған үкімет құрамын бекітті, ал орталық билік пен В.И. Ленинге жолдаған жеделхатында өзінің негізгі міндетін орталықтың барлық декреттерін өмірге енгізіп отыру деп белгіледі.

	Міне, осындай жағдайда 1917 жылғы қарашада Қоқан қаласында болып өткен IV төтенше өлкелік мұсылмандар съезі Түркістан өлкесін жергілікті халықтардың саяси тәуелсіздігін қамтамасыз етуді мұрат тұтқан автономия жариялап, сонымен бірге оның құрамындағы «тұрып жатқан басқа да халықтардың құқығы толық сақталатындығын салтанатты түрде мәлімдейді» [4].

	Съезд құрған Түркістан Уақытша Кеңесіндегі 54 орынның үштен бірі (18) сол тұстағы Түркістан халқының 7 процентін құраған еуропалық тұрғындардың үлесіне тиді [5].

	Қоқан (Түркістан) автономиясының өмірге келуі Түркістан халықтарының саяси, экономикалық және рухани дербестікке ұмтылысының көрінісі болатын. Бірақ большевиктер билігі жергілікті жұрттың мұндай табиғи талабымен есептескен жоқ, Қоқан қаласын қанға бояп, автономия үкіметін күшпен таратып жіберді. Бұл жолғы түркістандықтардың еркін білдіруші патшалық билікпен күресте қалыптасқан ұлт зиялылары еді. Олар қоғамдық мәселелерді шешудің большевиктік бағдарламасын қуаттамады, ал Түркістан жұртына ұлттық автономия талап етіп, жергілікті мәселелерді халықтың тікелей қатысуымен құрылған билік арқылы шешуді көздеді. Міне, осы платформада түрған түркістандық саяси элитаның басында Мүннәуәр

	Қари, Махмут қожа Бехбуди, Мұстафа Шоқай және басқа көзқарастық тұрғыдан біркелкі емес кісілер тұрды.

	Бүтін және азат Түркістан платформасын қолдап, сол үшін кызмет жасаған кеңестік зиялылардың арасынан ең алдымен, әрине, Мирсаид Сұлтанғалиев пен Тұрар Рысқұловтың қызметі бөліп атауға лайық. Бұл арада олардың қарап отырған мәселеге қатысты пікірлеріне толық тоқталу мүмкін емес. Сондықтан аталған қайраткерлердің мәселеге қатысты негізгі тұжырымдарына ғана көңіл аударайық. Т. Рысқұлов ол жөнінде өзінің «Түркістанның автономиялығы туралы тезистерінде» мынадай ойды айтады:

	«1-бап. Сырдария, Жетісу, Ферғана, Самарқанд және Закаспий облыстарынан тұратын Түркістан-Қырғыз (қазақ), өзбек, түрікмен, қарақалпақ, қыпшақ, татар, тараншы (ұйғыр), дұңған және т.б. сондай-ақ түрік тұқымдас емес тәжіктер мен түздік еврейлерді қоса отырып түркі халықтарының елі (отаны) деп саналсын, ал қалған орыс, еврей, армян және тағы басқалары келімсек элементтер деп есептелсін» [6].

	«4-бап. Қазіргі социалистік құрылыс кезінде территориялық ғана емес, сондай-ақ ұлттар арасындағы шекаралық белгілер де бірте-бірте жойылатын уақытта, Түркістанның бес облысының шегінен тұратын географиялық шекарасы қандай да бір тұйықталған шекара деп саналмай, қайта Түрік Кеңес Республикасының құрамына мүшелікке өткісі келетін жаңа республикалардың қабылдануына мүмкіндік бар деп есептелсін...»

	«6-бап. Еңбекшілер мен қаналған халықтарды интернационалды жолмен біріктіру мақсаты үшін түркі халықтарының: татар, қырғыз (қырғыз және қазақ), башқұрт, өзбек және т.б. болып бөлініп, жеке ұсақ республикалар құруға ұмтылу идеясын коммунистік үгіт жолымен жою және біртұтастық мақсаты үшін РСФСР құрамына кіретін баска түркі халықтарын Түркі Кеңес Республикасының төңірегіне топтастыру қажет, ал бұған жету мүмкін болмаған жағдайда жеке түркі халықтарын белгілеріне қарай өзара біріктіруге ұмтылу керек» [7].

	1920 жылы қаңтар айында Ташкенде болып өткен Мұсбюроның үшінші төтенше конференциясының талқысына түсіп қабылданған бұл тезистер бойыңша Түркі Республикасы кеңестік негіздегі ұлттық автономия болуы тиіс еді. «Ұлттық» және «мемлекеттік» деген ұғымдардың большевиктік платформаға өзара сиыса алмайтындығы түсінікті. Дегенмен, кеңестік биліктің алғашқы жылдары бүл ұғымдар өзара сиыса алады деп түсінген қайраткерлердің болғанын жоққа шығара алмаймыз.

	Тұрар Рысқұлов пен оның пікірлес серіктері ол кездегі мемлекеттік билікті ғана емес, тіптен коммунистік партияны да ұлттық негізде құруға болады деп сенді. Т.Рыскұловтың аталған тезистерінде болашақ Түркі Республикасындағы коммунистік ұйымды «Түркі халықтарының Коммунистік партиясы» деп атауды ұсынуы соның көрінісі болатын [8]. Тура осындай пікір Түркі Республикасының әскері туралы да айтылды.

	Қорыта айтқанда, Түркі Республикасы болашақта ресейлік түркілердің басын біріктіретін Ресей Кеңестік Федеративтік Республикасы құрамындағы түркілердің өзін-өзі басқаруын қамтамаеыз етуге тиіс автономиялық принципке негізделген мемлекет. Бұл арада көңіл аударуға лайық мәселе Түркі Республикасы баска түркі мемлекеттік құрылымдары үшін үнемі ашық, ал болашақта олар ұлттық белгілеріне қарай тұтас бір мемлекет шеңберінде конфедерациялық негізде біріге алады. Кеңестік биліктің кейінгі жылдардағы бет алысы көрсетіп бергендей Т.Рыскұловтың пікірі революциялық энтузиазмнен туған сол тарихи кезеңдегі советтік шындықтың өгей баласындай құбылыс еді. Империяның астанасында болсын, оның жергілікті билік орындарында болсын оған құлақ түріп, жылы шырай танытатын жоғарғы құзырлы мекеме де, жеке басшылар да жоқ еді. Оны Сұлтанғалиевтің пікірі бойынша, Ресей Рим империясы, Араб халифаты, Шыңғыс хан, Темір және Осман империялары жүрген жолмен жүріп, ыдырауға ұшыраған империя. Оның орнына келген КСРО-да мәңгі емес, өткінші құбылыс. Бұлардың сілемінде дербес мемлекеттік құрылымдардың бой көтерері анық және ол табиғи нәрсе. Міне, осындай тарихи жағдайда КСРО кұрамындағы түркі халықтарының бүтін бір мемлекеттік организмге бірігері хақ. Оған болашақта іргедегі Шығыс Түркістанның, Ауғанстан мен Персиядағы түркі аудандарының ыңғай білдіруі толық ықтимал. «Менің пікірімше, – деп жазды М.Сұлтанғалиев, – әлемде бүл процестің одан әрі тереңдей түсуін тоқтата алатын күш жоқ, өйткені өзінің ішкі мазмүны жағынан бүл процесс өте прогрессивті және революцияшыл қозғалыс болып табылады. Оны сәл соза түсуге, кедергілер қойып «тоқтата» тұруға болар, бірақ біржола тоқтатып тастау немесе жойып жіберу мүмкін емес» [9]. Бұл оның 1929 жылы жасаған тұжырымы еді.

	М.Сұлтанғалиев Т.Рысқұлов пен М.Шоқай сияқты кеңес үкіметінің Түркістан халықтарын жеке республикаларға жіктеу саясатын қуаттай алмады және оны ашық білдірді де. «Маған... Кеңестік билік пен партия...түркі халықтарын тайпалық белгілері бойынша жікке бөлу саясатын қайта қараулары керек сияқты болып көрінді, өйткені қатайып келе жатқан реакциялық күштерге түркілік ұлттық кеңестік республикаларды біртіндеп жұтып қою жеңілірек болмақ, ал олар бүтін болса оны істей алмайды» [10].

	М.Сұлтанғалиев тура осы пікірді басқа бір еңбегінде тағы да қайталады. Ол: «Москва бүтін Түркістанды экономикалық және саяси жағынан әлсіз ету үшін тұран халықтарын жеке ұсақ тайпаларға жіктеуде, бірақ екі жыл да өтпей-ақ бөлшектеуге ұшыраған тұран жұрты қайтадан бүтіндігін қалпына келтіру жөнінде айта бастайтын болады және бұрынғыдан да қуатты, ұйымдасқан мемлекеттік тұтастыққа өтері хақ» [11] – деп жазды.

	Қуыршақ республикалар одағын кұру сырт көзге ұлттар теңдігін қалайтын болып көрінгенімен, ал шын мәнінде ұлтаралық қатынаста сырты қызыл, іші ақ (редисочный) мазмұндағы саясатты жүргізуші жаңа ұлыдержавалық бағыттағылардың әрекеті екендігін Т.Рыскұловтың да, С.Сұлтанғалиевтың да тура түсінгендігін уақыттың өзі көрсетіп берді. Қауқары жоқ, құқықсыз республикалар жасау барлық жерде великоросстардың үстемдігін қамтамасыз ете алатын «бүтін, бөлінбейтін Россия» жасауға апаратын төте жол еді. Бірақ адамзаттық тәжірибе көрсетіп бергендей «бүтін, бөлінбейтін» империя болмайды. Советтік империя да тек тарих шежіресі тізімінде ғана сақталмақ империялар қатарына косылды.

	Қорыта айтқанда, «түркі елі» идеясының өмірге келу мезгілі түркі халықтарының тарих сахнасына шығып, өзін қоршаған түрлі этникалық, мемлекеттік құрылымдармен қатынасқа түсе бастаған біздің эрамызға дейінгі мыңжылдықтың соңы және біздің эрамыздың алғашқы жүзжылдықтарына түс келеді. Ал оның өмірге келіп түрлі електен өтіп, әлеуметтік-саяси және рухани фактор есебінде халықаралық қатынаста біржола орнығуы Тұран-Қытай, Тұран-Эллиндер әлемі, Тұран-Араб халифаты, Тұран-Моңғол, Тұран-Жоңғар, Тұран-Ресей сияқты өзара сабақтас қатынастар ағымында түркі халықтарының өздерінің ортақ тарихи мүддесін ұғынып, сол үшін саналы да мақсатты түрде күрес жүргізуімен тікелей байланысты. Орталық Азия тарихында өшпестей із қалдырған түркі-қытай, түркі-парсы, түркі-араб, түркі-жоңғар соғыстары «тұтас Түркістан» идеясының өміршеңдік сипатын нығайта түспесе, әлсіреткен емес. Ресей империясы Түркістанға бір-жола және жедел орнығып алмайынша Англия және Қытай сияқты бақталастарымен күресте тарихи ұтылысқа ұшырайтындығын жақсы түсінді».

	Басқаша айтқанда, «тұтас Түркістан» идеясы түркі халықтарымен бірге өмірге келіп, заманалар тезінен өтіп, олар үшін түрлі ауыр тарихи кезеңдерде қорғаныс иммунитеті міндетін атқарған аса маңызды фактор болып келді. Ал бұл идеяның авторы жоғарыда аталған тарих сындарынан сабақ алған түркі жұрты. Түрлі тарихи заманаларда бұл идеяны білдірушілер қатарында «Күлтегін» жазуының авторы, Жүсіп Баласағүн, Әлішер Науаи, Мағжан Жұмабай және осы сиякты заңғар тұлғалар тұрды. Көне Түркістан жеріне түрлі тарихи дәуірлерде келіп орын теуіп, бірін-бірі ығыстыруға тырысқан діни, таптық, этникалық, мәдени және басқа идеологиялық концепциялардан «тұтас Түркістан» идеясының өміршең болғандығын өмірдің өзі көрсетіп берді. Түркістан жұрты мен жерін ауыр азапқа салған қоғамдық катаклизмдерден соң бүл идея ылғи қайта жаңғырып отырды.

	Мұстафа Шоқай осы тарих тезінде өмірге келіп, заманнан заманға, ұрпақтан ұрпаққа ұласып отырган «тұтас Түркістан» (басқаша «Ұлы Түркістан») идеясының тағдыр тартқан жаңа күрделі дәуірдегі жалғастырушысы болды. «Түркістан» ұғымының тарихи шындық және өмірлік сұраныстан туған қажеттілік екендігін жалынды насихаттаушы ғана емес, сонымен бірге бұл идеяга өмірін арнаган ұлы күрескер дәрежесіне көтерілді.

	Көне Түркістан тарих көшінде әлденеше рет басынан өткерген өзара өзектес сәттердің бірін, яғни белгілі бір кезеңде пайда болып, енді ыдырап, тарих сахнасынан кеткен жат жұрттық империяның құрығынан құтылар жағдайды тағы да басынан кешіріп отыр. Мұндай тарихи жағдайда туатын табиғи көп сауалдың бірі «Түркістанның ендігі тағдыры қандай болмақ? Көп бұтақты түркі жұрты қайткенде тәуелсіздігі мен өзге елдермен теңдігін сақтай отырып, әлемдік өркениет жолына түспек?». XX ғасырда осындай сауалдарға жауап іздеп, Түркістан халықтары үшін аса маңызды болуға тиіс тұжырымдар жасаған оның адал перзенттерінің бірі Мұстафа Шоқайұлы еді. Сондай-ақ бұл идеяға М.Шоқаймен бір мезгілде онымен тағдырлас эмигрант отандасымыз, саяси қайраткер және ғалым Зеки Велиди Тоған және басқалардың да қызмет жасағанын айтпай өту әділетсіздік болар еді.

	Енді Мұстафа Шоқайұлының қоғамдық құбылыс ретінде өмірге әкелген тарихи шындық, тарихи орта жөнінде. Кез-келген этностың жер үстінде орын теуіп, халықаралық қатынастар жүйесінде өзіне тиесілі орнын табуы оның мемлекеттік дербестік қажеттілігін жалпыұлттық көлемде ұғынып, ол үшін мақсатты әрекетке көше алу деңгейіне көтерілуіне тәуелді. Басқаша айтқанда, мемлекеттік дербестік сол этностың ұрпақтан ұрпаққа ұласқан рухани ізденісінің, жасампаз игілікті еңбегінің, төккен терінің, тәуелсіздік үшін сан ұрпақ өкілдерінің төгілген қанының логикалық нәтижесі есебінде келмек. Жер үстінде адамзат пайда болып, саналы ғұмыр кеше бастағаннан бергі уақытта онымен бірге келе жатқан ақиқаттың бірі осы.

	Қазақ топырағында қаншама ғасырлардан бері мемлекеттік туралы айтылып, ол үшін қаншама қанды арпалыстар болып өткенімен, бүл әрекетке мақсаттылық, теориялық негіз беру Алаш зиялыларының қызметіне тұс келеді. Тіптен кешегі XIX ғасырдағы Кеңесары Қасымұлы бастаған ұлт-азаттық соғыс та өзінің мақсаттылық, саналылық сипатымен Алаш қозғалысы деңгейіне көтеріле алған жоқ. Арасында жетпіс жыл мерзім жатқан бұл екі халықтық қозғалысты салыстыру мүмкін қисынсыз да болар. Өйткені олардың мүддесі ортақ, рухы бір, бірі екіншісінің басқа мезгіл жағдайдағы логикалық жалғасы. Дегенмен, Алаш қозғалысы халқымыздың өз зиялылары арқылы мемлекеттік дербестік, тәуелсіздік туралы тұңғыш рет саналы түрде мәселе қойып, сол үшін мақсатты әрекетке көшуі болатын. Мәселені ғылыми тұрғыдан қарағанда оның мұндай қырын айтпай кету мүмкін емес. Бүл ортағасырлық мешеулік пен орталық үстемдіктің құрсауында тұншыққан қазақ сияқты халық үшін жаңа мазмүндағы өркениетке көшу, XX ғасырда жаңа сападағы мәдениетке бет түзеген адамзаттың көшіне еруді мақсат етіп қойған табиғи ұмтылыс болатын. Сонымен бірге бұл құлшыныс қазақ жұртының дұрыс табиғи даму жолында тұрғандығынын айғағы еді. Өкінішке орай, Алаш зиялылары бастаған қазақ жұртының бұл табиғи қайта жаңғыруы, рухани түлеуі өзінің логикалық шегіне жете алмады, империялық, партиялық өктемдіктің жазықсыз құрбаны болып, тарих қойнауына енді. Халқымыздың тарихында ерекше орын алатын Алаш қозғалысын еске алғанда өзекті өртейтін жағдай да осы.

	Мұстафа Шоқайұлы осы ХХ-шы ғасыр басындағы ұлт-азаттық және әлеуметтік қайта жаңғыру үшін басталған қозғалыстың көш бастаушыларының бірі еді. Сондықган да ол кейін империялық зорлыққа қарсы көтерілгендігі үшін қуғын-сүргінге ұшыраған қайраткерлердің үлесіне тиген тағдыр тақсыретін бөлісті.

	Кез-келген ірі қоғамдық-саяси қозғалыс басшыларының әрқайсысының мүмкіншіліктеріне сай атқарған міндетіне байланысты қозғалыс тарихында алатын орны болмақ. Мәселен, Әлихан Бөкейхан, Ахмет Байтұрсынұлы және Міржақып Дулатұлының XX ғасырдың бас кезіндегі ұлт-азаттық қозғалысты, оның жиынтық көрінісі болған Алаш қозғалысын теориялық және ұйымдық тұрғыдан даярлаудағы рөлі ерекше және оны бұл қозғалысқа ат салысқан басқа қайраткерлердің орнымен шатыстыру қиын. Сол сияқты Түркістан халықтарының, қазақ жұртының ХХ-шы ғасырдағы ұлт-азаттық қозғалысы тарихында Мұстафа Шокайұлының да тек өзіне тиеселі орны бар.

	Алаш немесе XX ғасырдың алғашқы ширегіндегі ұлт-азаттық қозғалыстың бірден көзге ілінер екі кезеңі болды. Бірі шамамен 1905 жылдан бастап Алашорда өкіметі құрылған 1917 жылдың желтоқсанына шейінгі аралықты қамтыса, екіншісі Азамат соғысы және кеңестік билік біржола орнаған уақыттан бастап 20-шы жылдың соңы 30-шы жылдардың бас кезіндегі Алаш зиялыларын жазалау мақсатында ұйымдастырылған сот процестерімен аяқталды. Мұстафа Шоқайұлы ұлт-азаттық қозғалыстың бұл екі кезеңінде де оның жетекші басшыларына лайық жұмыстар атқарды.

	Бұл тарихи кезеңдердің алғашқысында ол патшалық соңынан оның орнына келген кеңестік билікке қарсы ұлттық тәуелсіздік туын көтерген Түркістан (Қоқан) және Алашорда өкіметтерін құруға тікелей атсалысса, соңғысында Еуропадағы Түркістандық эмиграцияның басшысы ретінде батыстық демократияның назарын өзіне аударып үлгірген сталиндік тоталитарлық жүйенің Түркістандағы саясатының отарлық мазмұнын ашып көрсетіп, өзінің жариялаған еңбектері мен үздіксіз шығарып тұрған басылымдары арқылы біздің тарихымызда бұрын болмаған жаңа мазмұндағы саяси қызметті бастап берді. Төменде әңгіме негізінен осы жөнінде болмақ.

	XIX ғасырдың соңы XX ғасырдың басында өзінің басқару жүйесін Орталық Азияға жая бастаған Ресей отаршылары татар, башқұрт және ноғай елдерін бағындыруға қолданған әдіс-айласын енді жаңа елдерді бағындыруға да қолдана бастады. Негізгі тіршілік көзі – атамекен жерден, ата салт-дәстүрден, мәдениеттен айырылу қаупі енді осы елдерге де төнді. Міне, осындай жағдайда Ресей отаршылдығы сияқты мемлекеттік деңгейде ұйымдасқан дүлей күшке қарсы тұра алу үшін соған деңгейлес ұйымдасқан материалдық және рухани күш қажет еді. Ондай күшті бәрі бірдей Ресей империализмінің тәуелділігіндегі түркі халықтарын тұтас бір майданға біріктіру арқылы қалыптастыру мүмкін еді. Түркішілдік және исламшылдық (пантюркизм и панисламизм) міне осы орыс отаршылдығына қарсы күрес арасында өмірге келді. Негізінде пантюркизм мен панисламизм қорғанушылар идеологиясы болатын.

	Ресей империясында XX ғасырдың бас кезінде түркі халықтары арасында ұлт-азаттық идеологиясы қалыптаса қоймаған жағдайда олардың отарлық езгіге қарсы қозғалысы алдымен жалпы исламдық қозғалыс аясында жүрді. Ал оның ұйытқы, бағыт беруші орталығы Мемлекеттік Дума құрамындағы Мұсылман фракциясы болды.

	Міне, осы негізгі мазмүны ұлт-азаттық сипатта болған ислам қозғалысының ұйытқы ядросы құрамында Исмаил Гаспиринский, Садри Максудов, Али-Мардан-бек Топчибаев, Сәлімгерей Жантөрин сияқты қайраткерлер тұрды. Қазақ қоғамынан Мұсылман фракциясының қызметіне белсендітүрдеатсалысқандардыңарасынан,әрине,еңалдымен

	Ә.Бөкейхановты және М.Шоқаевты атаған жөн. Тура осыдан 82 жыл бұрын, яғни 1916 жылы желтоқсанда М.Шоқаев Ә.Бөкейхановтың ұсынуы бойынша Мұсылман фракциясы бюросының хатшысы болып бекітілді.

	Ресейдегі мұсылман және түркі халықтарының осы тарихи кезеңдегі ұлт-азаттық қозғалысының баспа органы міндетін атқаруға тырысқан басылымдар да болды. Олар «Тәржіман» жэне «Уақыт» сияқты газеттер еді. Қазақ ұлт-азаттық қозғалысының тұңғыш идеологиялық органы болып, осы міндетті ең соңғы санына шейін орындаған А.Байтұрсыновтың «Қазақ» газеті белгілі дэрежеде осы басылымдардың күрес тәжірибесіне сүйенді.

	Ал осы 1905 жылғы ресейлік төңкерістен соң өрлеу алған жалпыресейлік мұсылмандық қозғалыс біріншіден, Мемлекеттік Дума деңгейінде түркі және басқа мұсылман халықтарының ең өзекті саяси және әлеуметтік мәселелерін қойып, оларға отаршыл биліктің назарын аударуға мәжбүр етсе, екіншіден, татар, қазақ жэне басқа мұсылман елдерінің жас, балғын ұлт-азаттық қозғалысының аяғынан тұрып, ержетіп-есеюіне қолдау жасап, дем беріп отырды.

	Ғылыми әдебиетте мұсылмандық түркішілдік қозғалыстарды талдаушылар саналы түрде бұл құбылыстардың негізінен «антиресейлік» мазмүнына баса назар аударысты да, ал олардың шынайы мазмұны тиесілі теориялық дәрежеде ашылмай келді. Ал олардың негізгі мақсаты Ресей империясының құрамындағы түркі және мүсылман халықтары өмірін жаңа заман талабына сай қайта құру (реформалау), ол үшін бұл халықтарды отарлық езгіден азат ету еді. Сондықтан да ресейлік мұсылмандық қозғалыстың бағдарламасында да осы міндеттер көрсетілді [12].

	Студенттік, жастық шағы империяның саяси орталықтарының бірі Петербургте өткен Мұстафа Шоқайұлының қоғамдық көзқарасының қалыптасуы азаттық қозғалыстың өзі тұтас басқа да қайраткерлерінікіне ұқсас. Бәрі де Ресей империясының Оралдан асып түркі халықтарының тарихи отаны, әлемдік мәдениеттің көне ошақтарының бірі – Орталық Азияға тереңдей еніп, оны өз отарлық аймағына айналдыру процесіне куә болды. Бәрі де бүл процестің жергілікті халықтардың аяқ асты болған ұлттық сана-сезіміне тиіп, оның оянуына түрткі болғандығын, өздерінің сол рухани түлеудің көрсеткіші жэне қозғаушы күші болуға тиіс екендіктерін жақсы ұғынды. Шамамен 1914 жылдан бастап Мұсылман фракциясының қызметіне тартыла бастап, ал 1916 жылдан оның хатшысы міндеті атқарған Мұстафа Шоқай, белгілі дәрежеде, бүкілресейлік ұлт-азаттық, мұсылмандық қозғалыстың эпицентрінен бірақ шықты. Бүл мекемедегі қызметтің берер негізгі пайдасы – империя көлеміндегі түркі, мұсылман халықтарының өмірінде болып жаткан ең елеулі оқиғалар туралы аса құнды ақпарлардың осында жүмыс жасайтын кісілердің қолынан өтетіндігінде еді.

	Мұстафа Шоқай Мемлекеттік Дума жанындағы фракция жұмысына 1916 жылғы Түркістандағы қайғылы оқиғаларға байланысты Дума және үкіметтің тыңдауына арнайы баяндама даярлау барысында белсенді түрде қатысты. Баяндама даярлау А.Ф. Керенскийге жүктелген болатын. Қажет материалдар жинап қайту мақсатында А.Ф. Керенский 1916 жылдың күзіне қарай Ташкентке келіп қайтады. Онымен бірге келген Дума депутаттарының арасында М.Шоқайұлы да болды. Сол жылдың соңына карай жоғарғы билік орындарының назарына ұсынылған бүл өткір баяндаманы даярлауда М.Шоқайұлының да үлесі бар-тын.

	Ақпан төңкерісін М.Шоқай Петербургте қарсы алды. 1917 жылы 20 наурызда ол Ә.Бөкейхан жэне М.Дулатұлымен бірігіп «Алаш ұлына» атты «Қазақ» газетінде жарық көрген қазақ еліне үндеуге қол қойды. Бұл үндеуде авторлар қазақ жұртын Уақытша үкімет шараларын қолдауға шақырды. Осы жылдың жазына қарай қазақ зиялыларының белсенді тобы майдандағы жүмыстан еліне қайтқан түркістандыктардың мәселелерін шешуге атсалысады. Олардын арасында М. Шоқай да болды.

	М. Шоқай баска түркістандық зиялылар сиякты ақпан төңкерісі нәтижесін үлкен ынтамен қолдап, уақытша үкімет билігі тұсындағы Түркістанда болып жатқан саяси оқиғаларға қызу араласады. 1917 жылдың сәуірінде бір жеті бойы Ташкентте өткен өлкелік мұсылмандар съезі Түркістан Өлкелік Орталық Мұсылман Кеңесін құрып, оның төрағасы етіп Мұстафа Шоқайұлын сайлайды. Бұл факті оған түркістандық зиялылар тарапынан көрсетілген ең жоғарғы сенімнің көрінісі болатын. Осы оқиға жөнінде М. Шоқайұлы өзінің естеліктерінде былай деп жазды: «Аса маңызды Ұлттық Кеңестің төрағасы болу қуанышты жәйт болғанымен, Кеңес мүшелері арасында жас жағынан ең кіші болып саналатын менің бұл лауазымды иеленуім маған ауыр әсер етті. Себебі, бұл жағдай менің жеке қадір-беделімнің нәтижесі емес, біздегі зиялы қауымның аздығы және оған деген зәруліктің белгісі тұғын. Мен Түркістан ұлттық қозғалыс ұйымына ең соңғы әскер, қара жүмысшы ретінде қатыссам да өзімді ең бақытты жандардың санатына жатқызар едім...» [13].

	Бұл қызметке қоса М. Шоқай осы жылы Ташкенде Сырдария губерниялық басқармасының бөлім бастығы, Түркістан Комитеті жанындағы Өлкелік Кеңес мүшесі және басқа қызметтерді атқарады.

	Дегенмен, Уақытша үкімет, әсіресе оның орнына келген Кеңестік билік Түркістан халықтарының өздерін-өзі билеу құқын мойындау жолына түскен жоқ. 1917 жылы 22 қарашада өз жұмысын аяқтаған Түркістан өлкелік Кеңестер съезі Түркістан Халық Комиссарлары Кеңесі аталатын үкіметтің құрылғанын жариялап, бірақ оның құрамына жергілікті мұсылман елдерінен бірде-бір өкіл енгізбеді. Бұл жағдай М. Шоқай төрағалық еткен "Түркістан өлкесі мұсылмандары Кеңесіне» нақты жауап әрекеттерге көшуге итермеледі. Осы жылдың 26 қарашасында Қоқан қаласында өз жұмысын бастаған Төтенше өлкелік мұсылмандар съезі «Түркістан халықтарының өзін-өзі билеуіне ықылас білдіре отырып, Түркістанды Ресей Федеративтік Республикасымен ынтымағы бір территориялық автономия» деп жариялап, Түркістан Уақытша Кеңесі үкіметін құрды. М. Шоқай әуелде бұл үкімет құрамына Сыртқы істер министрі есебінде еніп, екі жеті өткен соң оның төрағасы болып сайланды.

	Түркістан автономиясын жариялай отырып, М.Шоқай мен оның серіктері бүл мақсатты іске асырудың қаншалықты азапты, күрделі екендігін жақсы түсінді. Ол съезде сөйлеген сөзінде: «Сіздер бірден толыққанды мемлекет құрғыларыңыз келеді. Ал ол үшін бізде адам жоқ, мүмкіндік жетімсіз, әскер құрылмаған. Россия қаншалықты құлдырау кезеңінде десек те, бізден әлдеқайда қуатты... Жариялай салу оңай, алайда біздің жағдайымызда оны сақтап қалу өте қиын», – деген ойды айтады.

	1917 жылдың ала-сапыранында мұндай ой жалғыз М. Шоқайды қинаған жоқ еді. Тура осындай пікірді Алашорда автономиясын құруға байланысты Әлихан Бөкейхан да білдірген болатын.

	Ал осы 1918 жылдың 11 ақпанында большевиктер күшпен Қоқан ойранын жасап, таратып жіберген Түркістан (Қоқан) автономиялық үкіметі нені көздеді? Кеңестік тарихнама саналы түрде мағынасын бұрмалап, клерикал-феодалдық мазмүнда көрсетуге тырысқан Түркістан халықтарының өзін-өзі билей алу құкығын мойындамай ескі империялық түсінік шеңберінде қалып қойған Ташкендегі Кеңестік билікке балама билік есебінде өмірге келген жалпытүркістандық құбылыс болатын. Бұл үкімет алдына ешқандай да сепаратисте мақсат қойған емес. Ал большевиктер билігі болса Қоқан автономистерін күшпен тарата отырып, жергілікті халық алдында өздерінің ұлттар тендігіне қалай қарайтындығын іс жүзінде көрсеткен еді. Ал Қоқан Үкіметінің мүшелері өздерінің таудан Түркістан Кеңестері съезіне жолдаған хатында жаңа билік пен идеологияның халыққа зорлықпен таңылып отырғандығын айтып: «Никакая власть, возглавляемая даже самой гениальной личностью, не может, не в силах дать народу идеи, идеала, раз в нем самом не существует их зародыша» [14] – деп көрсетеді.

	1917 жылдың желтоқсан айында М.Шоқай Орынборда өткен екінші жалпықазақ съезіне қатынасып, съезд сайлаған Алашорда үкіметінің құрамына енді. Сөйтіп ол жаңа құрылған екі үкіметтің де мүшесі болды. Оның себептері туралы не айтуға болады? Біріншіден, Қоқанда Түркістан автономиясы жарияланып, үкіметінің құрамына енуге келісім беруі орынсыз деп айту қиын. Өйткені Алашорда үкіметін сайлаған желтоқсан съезі «бір айдың ішінде Алашорда Түркістан қазағын бүкіл Алашқа қосып алады, қосып ала алмаса да бір айдан кейін халыққа білдіреді» [15] – деген шешім қабылдады.

	Оқырманға мәселе толығырақ түсінікті болу үшін қосымша мына жағдайды айта кету қажет. 1917 жылғы дүрбелең тұсында қазақ зиялылары арасында қазақ елінің мемлекеттік тұтастығы жөнінде ортак пікір болған жоқ. М.Дулатұлы бүл мәселеге байланысты мынадай түсінік берді: «Ол кезде Түркістан мен қазақ бірігуі керек деушілердің дәлелі» орыстың отаршылдығынан құтылу үшін, күшті болып ұлт тілегімізді жүзеге асыру үшін Орта Азия елдері бірігуіміз керек дейтін. Бөкейханұлы Әлихан пікірі: Орта Азия болып (өзбек және басқалармен) бірігуге болмайды, оларда ескішілдік (консерватизм), діншілдік, дін жолында ұстанғанынан айырмаушылық (религиозный фанатизм) күшті, оларды ишан, қожа-молда билеп келе жатқан халық, шариғат жолынан тез арада арылмайтын халық, шаруа түрі бізден басқа, мәдениет жолында бізден де төмен, сондықтан екі соқыр қол ұстасып күн көре алмаймыз деген пікірде болатын.

	Бөқейханұлының бұл пікіріне біз де қосылатынбыз» [16]. Тура осы автор М.Шоқайұлының бұл мәселеге қатысты пікірі жөнінде: "Съездің соңына қарай Қоқаннан Шоқайұлы Мұстафа келді. Шоқайұлы Қазақ автономиясының өз алдына жеке құрылуына қарсы болды. Түркістанмен қосылуды жақтады» [17] – деп көрсетті.

	Оқиғалар ағымы бұл екі автономияның да ғұмырын ұзақ еткен жоқ. Құрамындағы халыктардың өзін-өзі басқару кұқығын маңсұқ еткен түрлі саяси топтардың өзара арпалысты күресі жағдайында мәселенің басқаша шешілуін күту қисынсыз еді. Бірақ бізге мәлім басы ашық жағдай сол, М.Шоқайұлы өмірінің соңғы сәтіне шейін Түркістан халықтарының тәуелсіздігі олардың мемлекеттік тұтастығына байланысты деген ойда болды. Осы ойдың жалынды насихатшысы болып өмірден өтті. Өз уағында айтылған бұл пікірдің XX ғасырдың соңына қарай іске асу мүмкіндігінің қаншалықты қиын екендігін түсіне отырып, сонымен бірге оның стратегиялық тұрғыдан қаншалықты терең және дәл айтылғандығын уақыттың өзі әлі талай рет көрсетіп беретіндігіне біздің ешқандай да күмәніміз жоқ.

	Сонымен Ресей империясы көлеміндегі азаматтық қарсылықтың шиеленісуі барысында М. Шоқайұлы алдымен 1920 жылы Маңғыстау арқылы Грузия асады да, соңынан, яғни 1921 жылдың ақпанында Стамбулға аттанады. Осы арада мынадай бір кішкене детальды айта кету артық емес. М. Шоқай Грузияда журнал шығарып тұрған шағында Ташкендегі Сұлтанбек Қожанұлынан телефонограмма алады. Онда алдымен ұстап алып, артынан кешірім сұрайтын Кеңес үкіметінің Қоқан автономистеріне амнистия жариялағандығы, соған байланысты Мұстафаның кейін Ташкенте қайта орала беруіне болатындығы жөнінде айтылған еді. Бір ғажабы сол, Мұстафа Шоқай бұл арада да өте тиімді шешімге келе білді. Ол кейін оралған жоқ. Сөйтіп оның ғұмырының соңына шейін ұласкан эмиграциялық қызметі басталды.

	Ал енді Мұстафаның шетелдік эмиграцияға кетуі қаншалықты негізді еді? Өмірдің өзі көрсетіп бергеніндей ешқандай да эмиграциялық жолға бармай, отанында қалған Алаштың зиялыларының тағдырында мынадай екі бағыт байқалды. Бірі – кеңестік билікті ішкі дүниесімен қабылдай алмады, бірақ мойындауға мәжбүр болды. Ә. Бөкейхан ОГПУ тергеушілеріне берген жауабында: «Мен кеңес үкіметін сүймеймін, бірақ мойындаймын», – деп көрсетсе, А. Байтүрсынұлы: «Мен елімнің мәдени өркендеуін қамтамасыз ете алатын билікті ғана қолдаймын», – деп кеңестік биліктің бұл міндетті толық атқара алатындыгына күмән келтіреді. Бұл багыттағылар алдымен қуғын-сүргінге түсіп, артын ала түгелдей дерлік атылды.

	Екінші бағыттағылар – Алаштық идеологиядан (яғни ұлт-азаттық) бас тартқандықтарын ресми түрде ашық мойындап, кеңестік тәртіппен ымыраға келу жолына түсті. Бұл бағыттагылардың бәрі бірдей атылған жоқ. Сонымен бірге олар кеңестік билікпен іштей толық жарасымдылықта өмір сүрді деп айту да тым үстүрт болар еді.

	Өз отанында қалған Алаш зиялыларына тиесілі басқа үлес жоқ-тын. Мұны Мұстафа Шоқайұлы жақсы түсінді. Түсінгендіктен де саналы түрде эмигрант тағдырын таңдап алды. Оның мұндай қадамға баруы, белгілі дәрежеде, азаматтық ерлікпен бірдей болатын. Өйткені қазақ баласының өз елінен жырақта жүріп саяси күресті кәсіпке айналдыруы қалыптаспаған құбылыс еді. Бізге Мұстафа Шоқайұлының шетелдік эмиграцияға кетуінің егжей-тегжейі беймәлім. Оның мұндай шешімге келуіне жалпы империядағы жағдайдан өзге нақты кандай оқиғалар түрткі болғаны, оған мұндай шешімге Россия империясы көлемінде бүтіндей большевиктер билігі орнағаннан соң-ақ келді де, ешқандай мүдірместен сүйікті жары және өмірлік серігі Мария Яковлевна Шоқаймен бірге Ыстамбулдан бірақ шықты. Бірақ Мұстафа Шоқай басқа отандастары сияқты Ыстамбулда ұзақ кідірместен Ресейлік саяси эмиграцияның астанасы Парижге тартты. Оған Түркістандағы большевиктік диктатурамен күресу үшін европалық күрес құралы, тәжірибе және әдіс қажет еді. Керенскийдің «Дни» және Милюковтың «Последние новости» газеттеріне қызметке тұрғанда оның осы мақсаттарды көздегені анық. Бірақ Мұстафаның тұтас және еркін Түркістан идеясы большевиктерге қалай ұнамаса, париждік орыс демократиясына солай ұнай қойған жоқ-тын. Эмиграциядағы Ресейдің бұл пікірімен нәзік жанды Мұстафаның ымыраға келуі, әрине мүмкін емес еді. Сондықтан да ол көп ұзамай-ақ (1923) орыс баспасөзімен байланысын үзіп, Керенский және Милюковтардан іргесін алыс сала бастайды. «Егер мен күн өткен сайын сепаратист болып бара жатсам, – дейтін ол Мария Яковлевнаға, – оған кінәлі орыстардың өздері. Түркістан тек қағаз жүзіндегі федеративтік Республика» [18].

	Мұстафа Шоқайдың Парижге келудегі түпкі мақсаты, әрине отаны Түркістанның азаттығы үшін күреске атсалысу еді. Түркістанда болып жатқан большевиктік эксперимента жан-жақты терең ғылыми талдауға алып, оны еркін баспасөзге жариялау арқылы ғана іске асыра алатын еді. Мұндай міндетті қажет деңгейде орындауға оның тәжірибесі де жеткілікті болатын. Мемлекеттік Думадағы хатшылық қызмет, Ташкенде жарық көрген «Бірлік туы» газетіндегі редакторлық жұмыс, Грузиядағы «Вольный горец», «Борьба» газеттеріндегі тіршілік, «На рубеже» журналындағы бас редакторлық міндет оған біраз тәжірибе жинақтауға мүмкіндік бергені анық.

	Мұстафа Шоқайға баспасөз арқылы сыншылық іспен айналысуға итермелеген негізгі жағдайлардың бірі – ол Кеңестер Одағында, соның ішінде өзінің отаны Түркістанда еркін ой-өрісінің күн өткен сайын тарыла түсуі болатын. Ол жаңа большевиктер өкіметінің рухани өмірде де шексіз билікке ұмтылып, ешқандай да оппозицияға жол бермейтінін қатесіз, жақсы айыра білді. Сондықтан да оның түсінігі бойынша Түркістандағы Кеңестік билікті сынау өзінің тікелей ұйымдастыруымен 1927 жылдан бастап Ыстамбулда шыға бастаған, белгілі қайраткер және ғалым Зеки Велидидің редакторлығымен, «Жаңа Түркістан» журналы атқаруға тиіс еді. Кейіннен бұл басылымды 1929-1939 жылдар аралығында үзіліссіз шығып тұрған «Жас Түркістан» журналы ауыстырды. Оған өзі бас редакторлық жасады. Журналдың алдына қойған міндетін түсіндіруге арналған «Біздің жол» атты кіріспе сөзінде М.Шоқай «егер біз халқымыздың ұлттық тәуелсіздік жолындағы талаптарының мән-мағынасын сол күйінде күшін әлсіретпей «Яш Түркістан» беттерінде бере алсақ, онда бәріміз үшін қасиетті және аса ауыр жауапкершілік артқан міндеттердің бір бөлігін өтеген болар едік.

	Бұл жаңа бастаған ісімізге елімізде тікелей көрсетілетін көмек жоқ дерлік. Алайда біз отанымыздың ұлттық теңдікке ұмтылган жігерінен, жерлестеріміздің рухани тілектестігінен нәр аламыз. Сондықтан да біз барлық ауыртпалыктарға қарамастан осы басылымды шығаруға бел байладық» [19].

	М.Шоқай Түркістанда орнаған кеңестік биліктің халыктық сипатына сенбеді, сондықтан да оны ымырасыз сынға алуды өзінің міндеті санады. «...пролетариатсыз» және «пролетариат» деген тапты ешкім естімеген Түркістанда Мәскеу «Пролетариат диктатурасын» жария етті. Ал, енді бүл өзі қандай «пролетариат диктатурасы» деген сұрауға, әрине, «орыс прслетариатының диктатурасы» деген жауап сәйкес келеді» [20], – деп жазды ол аталған кіріспе мақаласында.

	20-30 жылдары, яғни бұл екі онжылдықта Түркістанда кеңестік билік іске асырған жер-су реформасы, мемлекеттік аппаратты жергіліктендіру, байлар меншігін конфискелеу, көшпенділерді отырықшы тұрмысқа көшіру, оларды ұжымдастыру (коллективизация) сияқты ауқымды әлеуметтік-экономикалық эксперименттерді сыни тұрғыдан талдауда Мұстафа Шоқай мен оның басылымдарының ең белсенді рөл атқарғандығын мойындау тарихи шындыққа сәйкес келмек. Оның «Кеңестер билігіндегі Түркістан» атты еңбеғі мәселемен тек сырттай ғана таныс батыстық интеллигенттің еңбегі емес, Түркістанда атқарылып жатқан істердің түп-төркінінен, терең астарынан, мүндағы түрлі мүдделер қақтығысынан жан-жақты хабардар, мәселенің тарихын жақсы білетін осы өлкеден шыққан зерттеушінің талдауы болатын. Міне, сондықтан да жаңа күш ала бастаған тоталитарлық режим мен Сталинге Мұстафа Шоқайдың сыны өте жайсыз тиді, олар бұл сын батыста және Кеңестер Одағының өзінде социалистік құрылыс туралы өздеріне тиімсіз пікір туғызуы мүмкін деген қауіпте болды. Сондықтан да Сталиндік насихат машинасы 20-шы жылдардың орта тұсынан бастап-ақ шоқаевтық сынға қарсы мақсатты түрде жұмыс істей бастады, ал бұл істің басында И. Сталиннің өзі тұрды.

	Мұстафа Шоқай сынының ұтымдылығы оның аргументтілігінде, пайдаланған фактілерінің бұлтартпас дәлдігінде еді. Ал ол фактілерді М.Шоқай негізінен Түркістандық орыс және казақ тіліндегі басылымдардан алып отырды. Сол басылымдардың бірі Ташкентте 1920-1925 жылдары шығып түрған ресми басылым «Ақ жол» газеті болатын. Қазақстандағы болып жатқан әлеуметтік өзгерістерді сыни тұрғыдан талдап отыруды міндетіне алған бүл басылым сол тұстағы түркістандық кеңістіктегі жалғыз оппозициялық мазмұндағы басылым еді. 1920-1925 жылдар аралығында бүл газеттің төңірегіне алаштық, ұлт-азаттық рухтағы интеллигенцияның шоғырлануы оның сыни бағытын күшейте түскен болатын. «Ақ жолдың» идеялық мазмұны мен бағытын Кеңестік құрылысқа қарсы пиғыл есебінде қабылдаған И.Сталин 1925 жылы 29 мамырда «Ақ жол» газетінің позициясына байланысты партияның Қазақ өлкелік комитетінің бюросына арнайы хатпен қайырылды. Онда ол: «Я имел возможность на днях познакомиться с журналом «Ак жол». Я вспомнил в связи с этим некоторые статьи небезизвестного Чокаева в белогвардейской печати и к ужасу своему открыл некоторое, так сказать духовное «единство» между этими статьями и журналом «Ак жол». Невероятно, но факт, «Ак жол», конечно, помимо своей воли дает громадный материал Чокаеву» [21], – деп жазды.

	И.Сталин «Ақ жол» сыны жай сын емес, совет шындығының М.Шоқай сиякты оппоненттеріне көмектесетін зілді сын екендігін баса айтып, «мұндай сынға Кеңестер елінде орын болуға тиіс емес», – деп көрсетті. Хатының соңында Алаштық интеллигенцияны идеологиялық іске тартуға үзілді-кесілді қарсылығын білдіріп: «Ондай етпейінше Шоқаевтардың Қазақстанда жеңуі ақиқатқа айналуы мүмкін» [22], – деп қорытты.

	Шамамен осы кезден бастап М. Шоқай Түркістандағы әлеуметтік өзгерістердің Батыс Европадағы негізгі оппонентіне айналды, өз ретінде Сталиндік насихат машинасы Шоқайұлының жариялаған мақалаларымен үзбей танысып отырды. Олардың бұл өзара «ықыласы» Мұстафа Шоқай бақилық болған 1941 жылдың желтоқсанына дейінгі мерзімге созылды. 20-шы жылдардың орта тұсынан бастап Еуропадағы Мұстафа Шоқайға бұрынғы Башқұрт Республикасының басшысы Зеки Валиди қосылды. Одан сәл ертеректе мұнда татар қайраткерлері Юсуф Акчура, Садри Максуди және Гаяз Исхаки келіп орналасқан болатын. Біз бүгінгі саяси азаттық алған заманда халқымыз үшін өте ауыр болған сол 20-шы жылдары еркін саяси қызметпен айналысу мақсатында баспана іздеп батысқа барған зиялыларымызды түсінушілікпен қабылдап, қол ұшын берген еуропалық демократияға ризашылық білдіруіміз керек.

	Еуропаға ығысқан түркістандық (татар зиялыларын да қосқанда) эмигранттардың өмірі мен қызметі, әрине, өз алдына зерттеуге лайық тақырып. Бұл арада Мұстафа Шоқай қатынасқан бірер фактіге ғана тоқталып өтуге болады. Кеңестер Одағынан Еуропаға кеткен түрлі ұлт зиялылары 20-щы жылдары Варшавада «Сіздің және біздің азаттығымыз үшін» деген ортақ ұраны болған Сталиндік режимге қарсы бағыттағы «Прометей» ұйымын құрады. Оған арасында маршал Пильсуцкий бар поляк демократиясы қолдау жасайды. Осы ұйымның ықпалымен 1929 жылғы маусым айында Варшавадағы Шығыстану институты Кеңестер Одағының ішкі және сыртқы саясатына арналған ғылыми-теориялық конференция өткізеді. Бұл конференцияда Мұстафа Кеңес үкіметінің Түркістандағы отаршыл саясатын талдауға арналған баяндама жасайды. М.Шоқай және басқа түркістандық эмигранттарды тыңдауға мұнда Москвадан арнайы құрамында КСРО Сыртқы істер министрлігінің Шығыс бөлімінің басшысы генерал Глушко және ресми әскери адамдар бар делегация келеді [23].

	Осы және басқа фактілер ОГПУ-ға Мұстафа Шоқай мен Алаш лидерлері арасында болуы мүмкін байланыстың ізіне түсуге түрткі болады. 1927-1930 және 1930-1932 жылдары екі дүркін Алаш қозғалысының жетекші тобын тұтқынға алу және соттау процесі болып өткен-ді. Міне, осы екі сот процесінде де тергеуге тартылған қазақ зиялыларына қойылған негізгі сауалдардың бірі олардың Мұстафа Шоқайұлы және Зеки Валидимен қатынастары жөнінде болды. Бұл арада берілген жауаптарға арнайы тоқталу мүмкін болмағандықтан, тек қорыта айтарымыз: тергеу барысында Алаш зиялылары Мұстафа Шоқайұлы жөнінде ешқандай да ғайбат пікірге бармады, оның ұлт-азаттық қозғалыс арнасында алатын орнын өзара тура түсініп, жоғары бағалады. Әсіресе тергеу қыспағына алынғандар 1922-1924 жылдары Германияда оқуда болып қайтқан Ғ. Бірімжанов, А. Мұңайтпасов, Қазыбеков және Битілеуовтар еді [29]. Мәселен М.Шокайұлы жөнінде қаттырақ айтуға мәжбүр болған Ғ.Бірімжановтың тергеуде берген жауабы мынадай сипатта болды: «В Берлин приезжал Чокаев. Я его распрашивал о его жизни, раньше я его видел, но знаком не был. На мой взгляд это типичный эмигрант, вероятно, имеющий связь с белогвардейцами. Он говорил, что работает в газете, жаловался на плохое житье, распрашивал о положении в СССР. Ругал Советскую власть» [25] – деген пікірді оқимыз.

	Енді М.Шоқайдың сыны жөнінде. Ол қаншалықты дәлелді, ал оның Кеңестік биліктің Түркістандағы болашағы туралы жасаған болжамы қаншалықты шындыққа сәйкес еді? Соған қысқаша тоқталайық.

	Кеңестік идеологиялық ақпараттың М. Шоқайұлы сынына ызалана қарауы әбден негізді болатын. Өйткені жоғарыда келтірілген И. Сталин хатында дәл айтылғандай «Ақ жол» газетінде жарияланған материалдар мен М. Шоқай сынының арасында тікелей байланыстың бар екені даусыз еді. Сондай-ақ бұл байланыс үшін тартуға тиіс екі жактың да айыбы жоқ-тын, «айып» олардың сынына материал берген Түркістандық советтік шындықта болатын.

	Осы арада М. Шоқайұлының сынын талдауға өтерден бұрын мынадай жағдайды ескерген жөн. М. Шоқайұлының сыны рухы бойынша «Ақ жол» газетінің төңірегіне топтасқан алашордалық зиялылардың сынымен ғана сабақтас емес, сондай-ақ 20-30 жылдары кеңестік жетекші билікте қызметте жүрген Т. Рысқұлов, С. Асфендияров, С. Садуақасов т.б. қазақ зиялыларының да сынымен өзектес болатын. Басқаша айтқанда М. Шоқай мен елдегі зиялылардың кеңестік билікті талдауға арналған сыны еңбектері жолдың екі жағында тұрып күнделікті ортақ тіршіліктері жөнінде пікір алысқан көршілердің диалогын еске салатын еді.

	Мұстафа Шоқай өз заманында Түркістанда орнаған Кеңестік биліктің отаршыл сипатын қатесіз тани білген және онымен ымырасыз күреске ғұмырын арнаған, сондай-ақ бұл күреске бұрын Түркістан халықтары тарихында болмаған жаңа мазмұн беріп, жаңа интеллектуалдық көкжиекке көтерген ұлы қайраткер еді. Оның өмір жолы Ұлы Отаны – Түркістан үшін от кешкен Ұлы Азаматтың жолы болатын.



	ЕСКЕРТУЛЕР



	1 М. Шоқай. Таңдамалы. Бірінші том. Алматы, 1998. 152-бет.

	2 Зеки Велиди Тоган. Воспоминания. Кн.1. – Уфа, 1994, с. 160.

	3 Мұстафа Шоқай, Мария Шоқай. Естеліктер. – Истанбул, 1997, 55-56 бб.

	4 «Туркестанский вестник» газеті. 1917 ж. 9 желтоқсан.

	5 Климов С. Военно-организаторская деятельность Коммунистической партии в Средней Азии в 1917-1924 гг. – Ташкент, с. 17.

	6 Т. Рысқұловтың тезистері мен олардың мазмұнын О.Қоңыратбаевтың «Тұрар Рысқұлов. Қоғамдық-саяси жэне мемлекеттік қызметі» (А., 1994, 129-135 бб.) атты монографиясы бойынша беріп отырмыз.

	7 Сонда. 131-133 бб.

	8 Сонда. 1366.

	9 Мирсаид Султангалиев. Статьи. Выступления. Документы. – Казань,1992, с. 469.

	10 Сонда. 470 б.

	11 Султангалиев М. Некоторые наши соображения об основахсоциально-экономического и культурного развития тюркских народовАзии и Европы. // Журнал «Ғасырлар авазы. Эхо веков». – Казань. 1995, май. С. 130.

	12 Политическая жизнь русских мусульман до февральской революции. Оксфорд. 1987, с.67-84.

	13 Мұстафа Шоқай, Мария Шоқай. Естеліктер. – 28 б.

	14 ҚР ҰҚК мұрағаты, арх, № 04693, 14 т., 308 б.

	15 «Қазақ», 1917 ж., № 256.

	16 ҚР ҰҚК мұрағаты, № 04693, 6 т., 41-42 б.

	17 Сонда.

	18 Мұстафа Шоқай, Мария Шоқай. Естеліктер. – 107 б.

	19 Шоқайұлы М. Біздің жол – «Яш Түркістан», 1929, №1.

	20 Сонда.

	21 ҚР Президенті мұрағаты. 141 қ., 479 «А» іс, 1-2 б.

	22 Сонда.

	23 «Правда» газеті, 1929 ж, 6 маусым, №127.

	24 Бұлардан басқа өз қаржысына Сабыр Таначев барған. 25 ҚРҰҚК мұрағаты. 78754 іс, арх. 124, 1 т., 146 б.





3 АЛАШ ҚОЗҒАЛЫСЫ ЖӘНЕ ЖЕЛТОҚСАН КӨТЕРІЛІСІ: ИДЕЯ ЖӘНЕ ТӘЖІРИБЕ САБАҚТАСТЫҒЫ




	Өткен ХХ ғасыр қазақ елі үшін сын көпірі болды. 1905 жылдан бастап қазақ ұлтын ел ретінде құтқару әрекетіне көшкен шағын ғана зиялылар тобы артындағы жұрттың қолдауына сүйеніп, көп ұзамай-ақ, яғни 1917 жылы қазақ жері мен елін біртұтас мемлекет ретінде біріктіруге тиіс болған Алаш автономиясын, яғни мемлекетін құру ісін қолға алды. Олар бұл мақсатына жете алмады, объективті қалыптасқан жағдай мүмкіндік бермеді.

	Осы жүзжылдықтың соңына қарай, 1986 жылы, яғни жетпіс жылдан соң қазақ қоғамында мемлекеттік дербестік мәселесі қайта көтерілді. Бұл жолы оны көтерген қазақтың жұмысшы және студент жастары еді. Яғни, ХХ ғасырдың басында және соңында мемлекеттік дербестік мәселесі екі рет қойылды. 1991 жылы өмірге келіп, бүгінгі тарихи фактіге айналған қазақ мемлекеттігі міне ұлтымыздың алаштың және желтоқсандық буындарының мақсатты еңбегі мен қызметінің логикалық нәтижесі ретінде қабылданады. Басқаша болуы да мүмкін емес.

	Өйткені өмір ағымының негізінде табиғи ұрпақаралық сабақтастық жатыр.

	Сонымен, ғасыр басындағы Алаш қозғалысы мен ғасыр соңындағы Желтоқсан көтерілісі арасында өзара қандай логикалық байланыс бар? Жоқ әлде олар тарих толқынындағы кездейсоқ оқиғалар ма? Міне осы сауалдарға жауап іздеп көрейік.

	Біздің кешегі өткен өмірімізде Алаш қозғалысы мен Желтоқсан көтерілістерін өз атымен атай алмаған күндерімізде болған. Бүгін міне біз бұл тақырыптарды, Аллаға шүкір, емін-еркін зерттеу тақырыбына айналдырып, тиесілі тұжырымдар жасай аламыз. Бізге мұндай мүмкіндікті берген мемлекеттік тәуелсіздігіміз.

	Осыдан тура 96 жыл бұрын, яғни 1917 жылы 12 желтоқсан күні Алаш автономиясын құру ісін қолға алған Алашорда үкіметі өмірге келді. Соған дейін қазақ елінің ұлттық мүддесіне тура осы Алаш қозғалысындай жақын келген ұлттық саяси қозғалыс болған емес-тін. Өйткені Алаш қозғалысы нақты бағдарламалық негізге сүйенген саяси қозғалыс болатын. Ұлт жадында терең із қалдыруы да оның осы қырынан туындайтын болса керек.

	Алаш және желтоқсан қозғалыстары әлемдік тарихи контексте қарауды қажет ететін құбылыстар. Осы ретте Алаш қозғалысы кезінде әлемнің жүзін өзгерткен Ұлы француз революциясының (1789) қазақ топырағындағы жалғасы болғандығын және оны бізге орыс демократиясы арқылы жеткендігін айтсақ қателеспейміз. Сол сияқты, орыс демократиялық мәдениетінің де бізді әлеммен жалғастырушы көпір міндетін атқарғандығын қалай ұмытарсың!

	Бүгін біз, мәселен, «Азаттық» деген сөзді жиі қолданамыз. Бұл ұғым біздің күнделікті өмірімізге енген. Ал осы кезінде Еуропаны, әлемді жарып жібере жаздаған бұл ұлы сөзді қазақ өміріне алып келіп, өзінің жанкешті қызыметі арқылы орнықтырған Алаш зиялылары болғандығын біз ескере бермейміз.

	Алаштық зиялылар сондай-ақ өз қызметі арқылы Азаттықты нақты өмірлік шындыққа айналдыруға тиіс болған қоғамдық институттарды құруға күш салды.

	Алаштық топ ұғымында Азаттық бұл өздігінен келіп орныға салатын нәрсе емес, ол тынымсыз ізденіс пен қоғамдық мақсатты қызыметінің нәтижесі ретінде ғана шындыққа айналатын құндылық. Азаттық сондай-ақ бұл сыртқы күштерге тәуелділіктен құтылу ғана емес, сонымен бірге ішкі озбырлық пен әділетсіздікті де шектеу дегенді білдіреді.

	Азаттық сондай-ақ жалпы қоғамның өзге жұрттармен тең болу мүмкіндігі ғана емес, сонымен бірге жеке тұлғаның бас бостандығы, өз қабілетін толық аша алу мүмкіндігі.

	Алаш қозғалысы белгілі дәрежеде, еуропалық және ресейлік қоғамдық ой мен қозғалыстардың қазақ топырағындағы жалғасы екендігі рас. Сонымен бірге ол қазақ қоғамындағы қорланып қалған ең озық идея және ұстанымдарымен іштей сабақтас байланыстағы табиғи құбылыс болатын.

	Алаш зиялылары қоғамдық ойдағы «Зар заман» ағымындағы ақын-ойшылдардың шығармашылығымен жақсы таныс болды. Дегенмен, олар сары уайым мен күйректікке бастайтын жолдан іргесін алыс салды. Олар нақты істің буыны еді. Сондықтан да өз елінің болашағын еуропалық ағартушылық және біліммен ұштастыру жолында тұрды. Бұл уақыт көрсетіп бергендей өзін-өзі ақтаған тура таңдау болатын.

	Егер өздерінен бұрынғы буын – Шоқан, Ыбырай және Абайлар – ақын сөзімен айтқанда «өне бойы егіліп», аулақта жас ағызған саяқтар болса, алаштық буын жігерлі де мақсатты әрекетті мойындаған, заман талабына үн қоса білген бүтін бір жұлдыздар шоғырындай ұрпақ еді. Басқаша айтқанда, ХХ ғасырдың басы қазақ ұлтының болашағы жөнінде тебірене ойланып, осы ойын нақты іске ұластырған әрекетшіл тұлғалардың қаулап шыққан кезі болды.

	Алаштың буынға тән тағы бір ерекшелік – олар қазақ мәселесіне жауап бере алатын шешімдерді өзгенің ақыл-кеңесінен емес, оны алдымен ұлттың өз өмір сүру ерекшелігінен, дара болмысынан іздеді. Ұлттық тәжірибені өзге мәдениетті жұрттардың өмір сүру салты мен салыстыра отырып сын тезінен өткізуге тырысты.

	Қорыта айтқанда, Алаш қозғалысы, ол ұсынған қазақ өмірін заман сұранысына лайық қайта түлету бағдарламасы – бұл Советтік даму жолына балама жол, альтернатива болатын.

	Сонымен, Алаштық саяси топты күшпен жойған Кеңестік биліктің қазақ қоғамының өмірін жаңа сұраныстарға сәйкес бейімдеуге (реформалауға) байланысты негізгі бағдарламасы болды ма деген сауалды қою бүгін орынды сияқты. Бұл ретте біздің кезінде А. Байтұрсыновтың 1920 ж. В.Л Ленинге жолдаған хатындағы «Қазақ өлкесінің басына қойылған орталық билік өкілін қазақ өміріне қатысты белгілі бір көзқарастық тұжырымы жоқ, соған байланысты оның қолында нақты бір жұмыс жоспары да болмай отыр, мұндай жағдай, мүмкін, қазақ мәселесіне қатысты орталық биліктің өзінде белгілі бір тұжырымдық көзқарастың жоқтығынан туындап жатса керек», – деген пікірмен келіспеске шарамыз жоқ [1].

	Орталық мәскеулік билік қазақ қоғамын басқару, сондай-ақ оның қоғамдық өмірін түбегейлі қайта құру ісін бүтіндей өз міндетіне ала отырып, қолында ешқандай да негізді жоспары болған емес. Оның мүндай күрделі іске даярлықсыз кіріскендігін коп ұзамай-ақ өмірдің өзі көрсетіп берді. 1929-1932 жылдары Қазақстанда кеңестік реформалық шараларға қарсы 372 қарулы бас көтерулер, көтерілістер Советтік биліктің негізсіз реформаларына қарапайым халықтың көрсеткен қарсылығы болатын.

	Кеңестік билік мұндай қарсылықтан тиесілі қорытынды шығармады. Соның нәтижесінде қазақ елі 1931-1933 ж.ж. жүрген жаппай аштықтың салдарынан өзінің жартысына жуық бөлігінен айырылды. Бұған қосымша болған саяси репрессиялық шаралар қазақ ұлтының сандық тұрғыдан ғана емес, сапалық тұрғыдан да дағдарысқа ұшырауына алып келді.

	Міне осы жоғарыда баяндалған Алаш қозғалысына тән белгілерді желтоқсан көтерілісінің себеп-салдарынан да байқауға болады.

	Қазақ жұмысшы және студент жастарының желтоқсанның суық, аязды күндері мен кештерінде қазақ жері мен елінің өмірінен ешқандай да хабары жоқ Г.В. Колбин сияқты функционердің бірінші басшылыққа келуіне қарсылық көрсетіп, Алматыдағы «Брежнев» атындағы алаңға шығуы көтеріліске түрткі болған оқиға ғана еді. Ал оның түпкі себептері тереңде, яғни Советтік республика аталған қазақ жері мен елінің империя құрамындағы отарлық жағдайында болатын.

	Қазақ елі аса үлкен жер байлығы мен адами-интеллектуалдық потенциалы бола тұра кедей жағдайда өмір сүрді. Советтік саяси жүйе қазақ елінің эканомикалық-әлеуметтік сұраныстарын қанағаттандыра алмады.

	Француз ойшылы Ж.Ж. Руссоның пікіріне сүйенсек кез-келген билік жүйесінің жағымды немесе жағымсыз екендігінің негізгі өлшемі халық санының өсуі немесе кеміп кетуі болып табылады. Патшалық Ресей тұсында қазақтар өз жеріндегі тұрғындардың 81%-ын құраған болса, 1962 жылы бұл көрсеткіш ең төменгі нүкте 29%-ға түсті, басқаша айтқанда 65 жыл ішінде 52%-ға кеміп кеткен [2]. Қазақтардың 70-80%-н құраған ауыл халқының басым бөлігі күн-көріс қамында өмір сүрді. Советтік идеологтар советтік билікті индустрияландыру саясаты үшін дәріптеді. Осы орайда 80-ші жылдарға тән мынадай демографиялық жағдайды байқаймыз. Мәселен, қазақтар Қазақстанның астанасы, өнеркәсіп-ошағы аталған Алматы қаласы тұрғындарының 22% ғана құрады. Бұл көрсеткіш облыс орталықтарында бұдан да төмен болатын. Басқаша айтқанда, советтік кезеңде қазақтар Қазақстан қалаларының негізгі тұрғындарына айнала алған жоқ. Бұл процесс тек тәуелсіздік жылдарында ғана шындыққа айнала бастады.

	80-нші жылдары жұмыс, оқу іздеп ауылдан қалаға келген қазақ жастары жатақханаларда тұрды, пәтер іздеп жетім бұрыштарда жүрді.

	Қорыта айтқанда, Желтоқсан көтерілісі Советтік биліктің Қазақстан қоғамын терең дағдарысқа алып келгендігінің көрінісі еді. Көп емес араға бес-ақ жыл салып бұл өкімет тарих сахынасынан біржола кетті.

	Оқиғалар ағымы Алматыдағы алаңға шыққан қазақ жастарының өкімет алдына қойған талап-тілектерінің негізді де дұрыс екендігін көрсетіп берді.

	Тағы бір мәселе. Тіптен бүгінгі күнге дейін жастардың алаңға баруын мақсатты әрі саналы әрекет есебінде емес, кездейсоқ, стихиялы қадам ретінде бағалауға бейім адамдар кездесіп қалады. Әрине, кездейсоқ барған жеке адамдардың да болуы әбден мүмкін, рас. Олар тіптен аз да болмаған шығар. Дегенмен, алаңда жиналғандардың абсолютті басым бөлігі оған саналы түрде, өз еркімен барғандығын барлық құжаттық материалдар растайды. Желтоқсаншыл К.Күзембаев: «18 желтоқсан күні таңертең мен жұмысқа бардым. Күнделікті киім ауыстыратын вагонға кірсем, онда жұмыс киімдерін кимеген күйде отырған жігіттерді көрдім. ««Неге шешінбей отырсыңдар?» деп сұрауыма, олар алаңға баратындықтарын айтты, студенттерге қолдау жасау керек екендігін айтты. Мен оларға райларыңнан қайтыңдар, бұл істің соңы жақсылыққа апармауы мүмкін екендігігн ескерттім. Бірақ бұл пікірімнің оларға әсері болған жоқ. Біз тысқа шығып, Саин көшесінен 66 автобусқа отырдық».

	Орталық Мәскеулік билік қазақ ұлтының санасының тереңінде болып жатқан өзгерістерді бағалауға келгенде адасты, қателікке ұрынды. Бұл мезгілде қазақ ұлты өзінің өткінші тірлігінен түпкілікті мүддесін ажырата алатындай деңгейге жетіп қалған еді. Қарқынды жүргізілген орыстандыру үрдісімен қатар, оған жауап реакция ретінде ұлттық сана тереңінде ұлттық құндылықтарды түгендеу, қастерлеу және оларды қорғауға әзір көңіл-күй де пісіп-жетіле түсті және бұл ішкі рухани процесс қоғамдағы барлық әлеуметтік топтарды қамтыды.

	Империялық орталықтың өктемдігіне бұдан былай да мойынұсынып көне берудің ұлт болашағы үшін қауіпті екендігін алдымен жазушы және журналистер білдірді. Асқар Сүлейменовтың «Бесатары» және Олжас Сүлейменовтың «Азиясы» мен өлеңдері, Мұқағали Мақатаевтың «Реквиемі» мен өлеңдері, Ілияс Есенберлиннің «Қаһары», Әбіш Кекілбаев пен Шерхан Мұртазаның шығармалары және басқа да толып жатқан көркем туындылар осы қатардағы құбылыс болатын.

	Осы арада мынадай тарихи жағдайға көңіл аударған жөн. Республикалық басшылық кезінде «білімді ұрпақ – адаспайтын ұрпақ» ұстанымында болып Қазақстанда жеткілікті мөлшерде жоғары оқу орындарын ашып тастады. Бұл стратегиялық тұрғыдан өзін-өзі ақтаған іс еді. Басқаша айтқанда бұл ұлт тағдырында болып тұратын аумалы-төкпелі жағдайларға білімді қарсы қою әрекеті болатын. 80-жылдардың екінші жартысында Орталық билік Қазақстан сияқты ұлттық республикаға мұндай мүмкіндіктің берілуі өзі үшін қате шешім болғандығын түсінгендей болды, бірақ кеш еді.

	Анығырақ айтқанда Политбюро, оның Бас хатшысы Г.В. Колбинді Қазақстанға әкелу туралы шешім қабылдап қазақ қоғамындағы ұлттық сананың жаңа белеске көтерілгендігін есепке алмаған еді. Яғни о бастан қарсы тұрған екі мүдденің (орталық империялық және жергілікті ұлттық) бетпе-бет келмеуі тіптен де мүмкін емес-тін. Алаңдағы жүз шайысу соның айғағы болатын.

	Бұл екі күн, яғни 17 және 18 желтоқсан орыс отаршылдығының тепкісінде әбден жаншылған қазақы көңілдің бір сәтке бұлқынып, еш қаймықпай тәуекелге бел буып, қасқайып «мен әлі де болса бармын, тірімін, менің әлі де болса азат, саналы өмірден үмітім бар!», – деген жігермен астана қала – Алматының орталық алаңына, аязды көшесіне шығуы болатын.

	Шыққандар кімдер еді? Бүгінгі күні алаңға шыққандардың қарапайым халық, басым бөлігі студент және жұмысшы жастар екендігі кімге де болса аян. Олардың ұзын саны 17 желтоқсан күні кешке 25-30 мың адамға жетті.

	Қайрат Рысқұлбековтың көрсетуінен: «18 желтоқсан менің басымда қоян терісінен тігілген қара құлақшын болды, ол Балғынбеков Армандікі еді. Үстімде Бинков Қайратқа тән қоңыр куртка болды. Мен бұл куртканы оның рұқсатымен бұрында кигенмін. Куртканың қалтасында Бинковтың қолғабы бар екен. Сол күні оларды киіп жүрдім. Мойнымдағы клеткалы көк бөкебай да Бинковтың заты болса керек, есімде жоқ. Бұтыма кигенім қоңыр түсті шалбар, аяғымда қою қоңыр түсті етік, бұлар өзімдікі».

	Алаңдағы жастардың басым бөлігінің әлеуметтік жағдайы шамамен осындай күйде болғандығы жөнінде айтуға негіз бар.

	Қойған талабы: егер жинақтап айтар болсақ «Қазақ халқы өзін-өзі басқаратын уақыт жетті, ендігі уақытта Мәскеулік Орталықтың өктемдігіне көне алмаймыз!» – деген тұжырымға сайды, Алаш қозғалысынан кейін, яғни 70 жылдан соң бұл мемлекеттік тәуелсіздік мәселесінің қайта қойылуы еді.

	Алаңға шыққан жастарға қарсы тұрған күш. Қарулы әскер мен милиция (40 мың төңірегінде), сондай-ақ қарулы жасақшылар (дружинники) 10-15 мың. Бұған қосымша 15 БТР және 20 өрт сөндіретін машиналар басқаша айтқанда шеруді басуға шыққан күштің саны алаңдағы халықтан екі-үш есе артық.

	17-18 желтоқсан күндері Г.В. Колбин бастаған билік орындары ашық түрде басым бөлігі еуропалықтардан тұрған жасақшыларды Алматының қазақ бөлігіне қарсы қаруландыру жолына түсті. Сол тұстағы Алматы Электроника зауытының директоры Еркін Қадыржановтың көрсетуінен: «17 желтоқсанда зауыттан жасақшылар жинап, оларды алаңға апару туралы Октябрь аудандық партия комитетінің бірінші хатшысы Мещеряковтан бұйрық алдым. Алаңдағы қарсылықты басу үшін оларға арматурадан арнайы теміртаяқ беру ескертілді». Ал, сол тұстағы Алматы қаласы прокурорының бірінші орынбасары Серхан Жақыповтың көрсетуінше «арматура, таяқ, темірмен қаруланған орыс «жасақшылары» түнде кездескен қазақ баласының барлығын қылмыскер ретінде ұрып-соғып қамауға алды».

	Сөйтіп кеңес үкіметі 1916 жылғы патшалық биліктің қарусыз халыққа жасаған қиянатын 1986 жылы қайталады.

	Орталық алаңдағы жағдай бiрден Мәскеудегi Бас хатшыға және басқа билiк орындарына баяндалды. Осы сәттен бастап республикадағы билiк толығымен орталықтың құзырына өттi. Алматыдағы саяси наразылықты өз билiгiне төнген қатер ретiнде қабылдаған Орталық оны күш қолдану арқылы басып-жаншу жолына түстi. Билiк бейбiт шеруге шыққан жастармен тең дәрежедегi диалогке баруды қажет санамайтындығын анық байқатты. Өз ретiнде билiк алдына қатаң талаптарын қойған бейбiт шеруге жиналушылар нанымды жауап алмайынша алаңнан тарамайтындықтарын мәлiмдедi. Сол күнi кешке Мәскеуден Алматыға ұшып келген топтың құрамында КСРО Iшкi iстер министрiнiң бiрiншi орынбасары, КСРО Бас прокурорының орынбасары, КСРО мемлекеттiк қауiпсiздiк комитетi төрағасының орынбасары, республика компартиясы Орталық комитетiнiң бiрiншi және екiншi хатшылары, республика Iшкi iстер министрi және мемлекеттiк қауiпсiздiк комитетiнiң төрағасы бар наразылықты басып, тарату штабы құрылды. Құрамында қазақ ұлтынан ешкiм де болмаған бұл штабтың жұмысын КСРО Iшкi iстер министрiнiң бiрiншi орынбасары генерал-полковник Б.К.Елисеев басқарды. Штабтың қарауына шамамен 20—25 мың адамнан тұратын Алматы гарнизонының, КСРО Iшкi iстер министрлiгiнiң Алматы облысында, сондай-ақ Фрунзе, Ташкент, Челябi, Новосiбiр, Уфа, Свердловск, Тбилиси қалаларында орналасқан арнайы ұшақтармен Алматыға алдырылған әскери күштерi берiлдi.

	Әскерилерге қарусыз шерушiлердi қуып таратуға қажеттi қару-жараққа қосымша 15 БТР, 20 өртсөндiрушi мәшине берiлдi. Милиция және әскер құрамаларына саны 10—15 мың шамасындағы темiр сойылдармен қарулаған “жасақшылар» көмектестi.

	Алматыдағы қарусыз бейбiт шеруге шыққан жастарды қарулы әскер күштерi қуып тарату барысында 8,5 мың адам ұсталып, олардың 2401-i уақытша қамау орындарына жеткiзiлiп, қалғандары қала сыртына апарып тасталды, 1,7 мыңнан астам адам дене жарақатын алды, олардың бiрнешеуi сол жарақаттан қаза тапты. Сот үкiмiмен 99 адам түрлi мерзiмге, екi адам өлiм жазасына кесiлдi.

	Дегенмен, өз әрекеттерінің дұрыс екендігіне сенімді жастар дүлей күшке бетпе-бет келе отырып, одан қаймыққан жоқ еді. Қайрат Рысқұлбековтың тергеу барысында берген жауабында: «Алаңда біз «қазақтар жасасын! деген ұран тастап, ән салдық. Алаңда ұзақ болған жоқпыз. Көшеде жүріп тағы да ән салдық».

	Қайраттың курстас серігі Көпесбаев Ертай: «Жазушылар үйіне таяп келгенде сағат 14.00 шамасы еді. Осы жерде барлығымыз «Ілияс, Сәкен!», – деп айқайладық... Сонда Рысқұлбеков даусын көтеріп: «Олжас! Бізге тілек айт!», – дейді. Бірақ жазушылардан шыққан ешкім болмады... Тек бір автобус аялдамасы тұсынан өте бергенімізде орта жастағы қазақ әйелі: «Балаларым менің! Сендердікі дұрыс. Қазақ елінің намысы бар екендігін көрсеттіңдер. Рахмет! Тек қана қан төгілмесін!», – деді.

	17-18 желтоқсан күндері біз тағы бір нәрсеге көз жеткіздік: ұлттың түрлі әлеуметтік топтары қоғамның экономикалық, әлеуметтік, саяси және мәдени өмірінде алатын орындарының сан алуандығына қарамастан өздерін тағдыры бір ортақ өзекті жіпке байлаулы қауым екендігін сезінді.

	Сонымен бірге мынадай бір жағдай да анық өзін байқатты. Ұлттың, әсіресе студент және жұмысшы жастардың аса күрделі де сын сәтте ортақ мүдде төңірегінде жұдырықтай жұмылып топтасуына ұйтқы болатын тетік (механизм) жоқ болып шықты. Кеңестік билік ондай тетіктердің болуына жол бермегендігі анық байқалды.

	Тәжірибе, өмір мынаны көрсетті: қажеті сәтте ондай ортақ ұлттық мүдде төңірегіне тез арада біріге қоюға мүмкіндік бермейтін механизмді мәскеулік және қазақстандық отаршыл күштер, сорокалар мен мызниковтар үлкен ыждағаттылықпен жасап қойған еді. Олар тез арада «қазақ ұлтшылдығы бас көтерді», «алаштың идеологиясы әлі тірі екен» сияқты байбаламға басып, үрей тудырды. Репрессиялық аппарат мүдірместен іске қосылды.

	Анығырақ айтқанда, желтоқсан күндері, оның артын ала басталып кеткен сот процестері советтік жүйенің қазақ ұлтының түпкілікті мүддесіне қарсы тұрған аса қауіпті билік екендігін көрсетті.



	ЕСКЕРТУЛЕР



	1 Алаш қозғалысы, 3 том, 1-кітап, 59-64 б.

	2 Тәтімов. М.Халық-нама немесе сан мен сапа. А.1992,136-бет





4 «ҚАЗАҚ ЕЛІ» ИДЕЯСЫНЫҢ ҚАЛЫПТАСУЫ МЕН ДАМУ ТАРИХЫНАН (қорытынды орнына) «ЕЛ» ҰҒЫМЫНЫҢ, ЕЛДІК САНАНЫҢ ӨМІРГЕ КЕЛУ ТАРИХЫНАН.




	«Түрік Елі» идеясы мен «Қазақ Елі» идеяларының арасында өзара сабақтастық бар екендігін, ал бұл ұстанымдардың Ғұн, уйсін және қаңлы сияқты этникалық қауымдастықтардың қоғамдық өмірінен бастау алатындығын айтқан жөн. Сондай-ақ бұл ретте б.з.д. ІІ ғасырда мемлекеттік құрылымы бар ел ретінде танылған ғұн, үйсін және қаңлылардың түркі этносына тән екендігі, мәселен, көне қытай жылнамаларында түркілер мен үйсіндердің шығу тегіне байланысты аналық қасқыр туралы ортақ аңыз осы тұжырымға толық негіз бола алады.

	Соңғы мерзімге дейін тарихшы ғалымдар ғұн және үйсіндердің түркілік негізі жөнінде батыл да сенімді айта алмай келді. Оған себеп болған, біріншіден, отандық тарихнамада советтік идеологияның үстемдік құруы болса, екіншіден, көне түркілер дәуірінен біршама нақты мәліметтер беретін қытай жылнамаларының зерттеушілердің қолына түсе бермейтіндігі еді. Қазіргі уақытта, иншалла, дерек көздеріне қатшылық жойылды, сондай-ақ идеологиялық шектеуліктер де жоқ. Тарих ғылымында жүріп өткен міне осындай түбегейлі өзгерістерге сәйкес бүгін біз тарихымыздың түрлі кезеңдері арасындағы табиғи сабақтастықты қалпына келтіріп, оны бір тұтас процесс ретінде қарастыра аламыз. Академик О.С.Смағұловтың «қазақтардың бүгінгі метистік типінің қалыптасуына 20 ғасырдай уақыт кеткен және оның бәрі қазақ халқының өз жері мен өз елінде ғана болған энтроантропологиялық үрдіс» деген ғылыми тұжырымы бүгінде отан тарихы ғылымында орныққан ұстаным.

	Қытайдың археолог-ғалымдары (Ма Мәнли, Хуаң, Уынби, Уаң, Биңхуа және басқа) мәселен, материалдық ескерткіштерге, сондай-ақ қытай жылнамаларының көрсетулеріне сүйене отырып ертедегі (б.з.д мыңжылдық) үйсін және қаңлы тайпалық құрылымдары мен кейінгі қазақ халқының құрамына енген үйсін және қаңлылардың бір этникалық қауым екендігіне ешқандай да күмән келтірмейді. Тайпалық одақ ретінде әрине олардың құрамы түрлі тарихи кезеңдерде өзгерістерге ұшырап отыруы толық табиғи нәрсе, дегенмен, олардың өзекті бөлігі сапалық тұрғыдан сақталып қалғандығы анық. Есік обасынан табылған бұйымдар (б.з.д. мыңжылдық) бұл әрине, өзара кірігіп кеткен сақ-үйсін мәдениетіне тән жәдігерлер.

	Осы обадан алынған тостағандағы 26 әріптен тұратын мәтіннің «көне түркі руникалық таңбалармен көне түркі тілінде» жазылғандығын(А.Аманжолов Түркі филологиясы және жазу тарихы. Алматы, 1996, 78б.) әзірге ешкім де жоққа шығарған жоқ. Яғни, Есік обасы-бұл бүгінгі қазақ ұлтының арғы тегі сақ-үйсін мәдениетіне тән ескерткіш, басқаша айтқанда, өзара сабақтас сақ және үйсін мәдениетінің жинақы көрінісі. Б.з.д мыңжылдықтарда қазақ жерінде өмір сүріп мәдениет жаратқан сақ қоғамында «отан», «ел» туралы түсінік қалыптасып, оның жалпықоғамдық ұстанымға айналғандығы анық. Өкінішке орай, олардың қоғамдық өмірі жөнінде дерек көздерінің тапшылығына байланысты бұл ұғымдарға қатысты ой қорыту қиын. Ал сақтардан соң Іле бойы, Жетісу өңірінде елдік құрып, мемлекет орнықтырып, өздері жөнінде «үйсін обалары» атанған тарихи ескерткіштер және қытай жылнамаларында біраз фактілік материалдар қалдырған үйсіндер қоғамындағы жоғарыда аталған «ел» ұғымына байланысты ой қорытуға мүмкіндік бар.

	Осы ретте мынадай бір жағдайға көңіл аудару артық емес. «Үйсін обалары» деп біз кезінде этникалық және мәдени тұрғыдан біртұтас Түркістан атанған өңірде, яғни қазіргі Қытай мемлекетінің Шыңжан аймағы мен Қазақстан Республикасының Алматы және Шығыс Қазақстан облыстарында тіркелген тарихи ескерткіштерді айтып отырмыз.

	Қытай Халық Республикасында (Шыңжаң өңірі) үйсін обалары Тәңіртау (Тянь-Шань) жотасынан Іле өзеніне дейінгі кең далалық белдемге, яғни Моңғолкүре, Текес, Күнес, Тоғызтарау, Нылқы аудандарына тараған. Тәңіртаудың солтүстік баурайындағы саға-сағалардың сыртқы далалық беттерінде орын теуіп, төбе-төбе болып тізіліп жатқан бұл үйсін «пирамидаларының» орташа алғанда аумағы 200-300 метр, ал биіктігі 7-8 метр.

	Бұл ескерткіштерді көне замандардан бүгінге дейін жергілікті халық «үйсін обалары» атайды. Соған байланысты бұл ескерткіштерді зерттеген қытай археолог ғалымдары осы атауды қабылдаған. Ал Тәңіртау жотасының Моңғолкүре мен Шапшал аралығындағы тау сілемін күні бүгінге дейін жергілікті халық «Үйсін тауы» деп атайды. Бұған қосымша Іле алқабын қазіргі уақытқа дейін атамекені еткен қазақ тұрғындарының арасында өздерін «үйсінбіз» дейтін рулы ел бар.

	Барлық белгі-көріністері тұрғысынан осы «Үйсін обаларының» қазіргі қазақ жеріндегі жалғасы болып табылатын бұл ескерткіштер Іле Алатауының солтүстік етегінде, Іле аңғарында Талғар, Үлкен және Кіші Алматы, Қаскелең және Күрті, Түрген өзенінің оң жақ жағалауларында орын тепкен. Бұдан ары олар шығыс және оңтүстік шығысқа қарай Шелек, Шарын, Кеген, Қарқара өзендерінің жағалауларын, солтүстік шығысқа таман Қаратал, Ақсу, Лепсі, Аягөз алқаптарын және Шілікті (Зайсан өңірі) және Пазырық қорғандарына дейінгі алып кеңістікті қамтиды.

	Бір қызығы сол міне осы барлық белгілері бойынша Іленің жоғарғы жағалауындағы ескерткіштермен бір мәдени ортаға тән екендігі айқын, әлеуметтік-экономикалық, тіптен этникалық тегі тұрғысынан да туыстығы анық байқалатын Іленің төменгі ағысындағы, яғни қазіргі қазақ жеріндегі бұл ескерткіштерді Қазақстандық археолог-ғалымдар «сақ қорғандары» деп атап келеді. Яғни бұл арада ескерткіштердің Қазақстан бөлігіндегілерінің тарихи атауының бұрмалауға ұшырағандығын айтқан жөн. Мәселен, Райымбек ауданының орталығы Кеген ауылының тұрғыны, ұзақ жылдар бойы осы өңірдің білім жүйесін басқарған, енді міне 90-ды алқымдаған Әділхан Зықаев ақсақалдың бала кезінен осы өңірдің көнекөз қарияларынан естіп білгеніндей бұл обалардың ел арасындағы ілгері заманнан келе жатқан атауы «Үйсін обалары» болатын. Тек өткен ғасырдың 60-жылдарынан бастап баспа жүзінде обалардың аты өзгеріске ұшырап «Сақ қорғандары» атала бастаған.

	Ал енді осы б.з.д мыңжылдықтың соңғы ғасырларында Іле алқабын мекендеген үйсіндер қоғамында «ел», «отан» туралы қабылданған түсінік жөнінде не айтуға болады? Үйсіндерден тікелей бізге келіп жеткен тарихи жазба дерек көздері жоқ десе де болады. Соған байланысты бұл мәселеге қатысты тұжырымдарды біз тек қытай жылнамаларында үйсіндер жөнінде сақталған фактілік материалдарға ғана сүйеніп жасай аламыз.

	Үйсіндердің Іле бойына келіп орын тебуі шамамен б.з.д 177-176 жж. Ал осы мезгілге дейін бұл өлкеде өмір сүрген сақтар мен нүкістердің біраз бөлігі үйсіндердің құрамына сіңіп кетеді. Ғұндармен көрші, тіптен олармен аралас отырған үйсіндердің батысқа қарай қоныс аударуына себепші болған жағдай ғұндарға тәуелділіктен құтылу әрекеті еді. Қытай зерттеуші ғалымдары Уаң Биңхуа мен Уаң Миңжы осы орайда «үйсіндерді тарихта ұзақ бойы ғұндар биледі және құл етті. Оларды ғұндар билігіндегі құлдар тайпасы деуге болады», – деген пікір білдірген. Үйсіндердің бастапқы мекені Келентау мен Дахата аралығында, ғұн және нүкіс аталған елдермен қанаттас тұрған. Ел билеуші тұлғасын «күнби» атаған. Жылнамаға түскен алғашқы күнбиінің есімі Нәнду би. Ол нүкістермен (яки ғұндармен) болған бір қақтығыста қаза тауып, ал оның ел-жұрты күйзеліске ұшырап, жерінен айырылып, тоз-тозы шығып, ғұндарға кіріптарлыққа түседі. Ғұндардың Бақтұғ (Мөде) Лапкөк тәңірқұты (билеушісі) Нәнду күнбидің ұлы Лапкөкті қамқорлығына алып, ержеткен соң шашыранды елін жинап беріп, әкесінің орнына билікке отырғызады.

	Бұл сюжетте шындық пен аңыздың өзара кірігіп кеткендігі және сол тарихи кезеңді үйсін жұртының қоғамдық санасының қалыптасу, балаң кезеңде тұрғандығы, сондай-ақ оның бастапқы кіршіксіз тазалығы және шығармашылық күш-қуатының зор мүмкіндігі байқалады. Сонымен бірге бізге жеткен бұл аңызда ең кем дегенде осыдан екі мың екі жүз жыл бұрын үйсін жұртының басынан кешірген үлкен қайғылы оқиғаның табы жатыр, соның салдарынан 20 жылға жуық мезгіл елдік тұтастығынан және тәуелсіздігінен айырылғандығы тегі бір тайпа немесе ұлыс ретінде бұрынғы ішкі қандас туыстық қатынасынан айырыла қоймағандығын және ол байланысты сақтап қалуға ұмтылғандығын көреміз. Қайта бірігуге деген ішкі ықылас-жігері күшті болмаған күнде тоз-тозы шыққан елдің әлсіз шаруашылық жағдайында қайта бас қосуы мүмкін емес еді.

	Алапат оқиғаны басынан өткізген елінің басын қайта қосқан Лапкөккүнби ендігі уақытта оны қайтадан өніп-өсу жолына салудың қамына кіріседі. Ол үшін не істеу керек? Елдік құрып өніп-өсуге кедергі жасауы мүмкін екі бірдей жайсыз көршілерден (ғұн және хән патшалықтарынан) іргені алыс салу туралы шешімге келу-бұл сауалға берілген жауап болатын. Ал бұл мақсатқа жетудің дұрыс жолы елді орнықты атамекен бола алатын жаңа қонысқа көшіріп апарып орналастыру еді. Үйсін жұртын шаруашылыққа, күнкөріске жайлы Іле бойына алып келген Лапкөккүнби бұл тарихи міндетін абыроймен орындап шығады. Сол үшінде үйсіндер қоғамының арасында орасан зор беделге ие болады. Кейінгі тарих Лапкөк бидің бұл тарихи шешімінің тура қабылданғандығын көрсетіп берді, хән әулеті ғұндар қағанатын жойды. Осы ретте зерттеуші әрі жазушы Сұлтан Жанболаттың «Елжау би10 ертерек ес жиып, өз еліне нұрлы болашақ іздеді», – деген тұжырымы толық негізді.

	Бидің ақтық айқасқа түскен қоғамдық құрылымдар арасындағы шағын елін жоқ болып кетуден сақтап қалу идеясы өзін ақтады. Ол басқарған қағанат Алатаудың батыс сілемі Іле өзенінің жоғарғы ағысынан Балқаш көліне құйғанға дейінгі төменгі ағысы аралығындағы кеңістікке орын тепті. Шығысында ғұндармен, солтүстік – батысында қаңлылармен, батысы мен оңтүстігінде Ферғана және Сыр бойы елдерімен шекаралас болды.

	Кең де шұрайлы жаңа өлкеде үйсіндер елі аз уақытқа болса да өніп-өсу жолына түсті. Жарты ғасырға жуық мезгілде олардың өмірінде жағымды өзгерістер байқалды. Олардың жаңа қонысында болып, қоғамдық өміріне көз салған Хән мемлекетінің елшісі Жаң Чян үйсін елінде 120 мың шаңырақ, онда 630 мың жан басы бар екендігін, ал соғысқа жарамды 188 800 әскер шығара алатындығын жеткізген. Яғни халқының саны өсіп, әл-ауқатының да біршама түзелгендігі байқалады. Елшінің көрсетуінде халқы сулы, шүйгін қоныс қуалап, көшпелі мал шаруашылығымен щұғылданған, әдет-ғұрпы ғұндарға ұқсайды. Елінде жылқы малы төрт түлік малдың басы, көп. Байлары 4-5 мың бас жылқы өсірген. Хән патшалығымен қарым-қатынасқа түскен үйсіндердің қытай базарына шығаратын басты байлығы да осы жылқы малы болды.

	Қорыта айтқанда, елші Жаң Чян үйсіндер қоғамын қалыптасқан күш-қуаты арқылы өзін хән және ғұн сияқты көршілеріне мойындатқан ел дәрежесінде көрді. Олардың қоғамдық өмірінде басым түрде көшпелі мал шаруашылығына негізделген мемлекеттік билік жүйесінің нысандары айқын байқалады.

	Қалыптасу жолында тұрған феодалдық қатынастар мен әлжуаз мемлекеттік құрылым жағдайындағы үйсіндер қауымын жаңа өлкеде рахат өмір күтіп тұрған жоқ-тын. Әсіресе жоғарғы билік-қаған тағы үшін тынымсыз жүрген күрес барысында әлгінде ғана қалыптаса бастаған мемлекеттік құрылымға ыдырап кету қаупі төнеді. Бұл оқиға былайша өрбиді.

	Үйсін елін Іле бойына көшіріп әкелген Лапкөк күнбидің тақ мұрагері үлкен ұлы өмірден ерте қайтып мұрагер ханзадалыққа оның ұлы Семзеу белгіленеді. Бұған күнбидің екінші ұлы Датлұқ наразылық білдіріп, ағасы өлсе мұрагерлік інісіне өтсін деген талабын білдіреді. Лапкөк күнби мұрагерлікке таласты тереңдетпеу үшін үйсін ұлысын 3-ке бөліп, бір бөлігін Датлұққа басқартады. Лапкөк би қайтыс болған соң, тақ Семзеуге өтеді. Семзеу қайтыс болғанда баласы Ней жас болғандықтан Датлұқтың ұлы Оңғай би таққа отырады. Дәстүр бойынша ол Ней ер жеткенде тақты соған беруге міндетті еді.

	Оңғай би үйсін жұртын жақсы басқарып, ел ішінде берекелі қатынас, тәртіп орнатады.

	Осы тұста ел ішіндегі беделін пайдаланып Оңғай би өзіне мұрагерлікке ұлы Науанқұт биді белгілейді. Бұл мұрагерлікке байланысты қабылданған дәстүрді бұзу еді. Соның нәтижесінде елді басқарушы топтың арасында жік пайда болып, үйсіндер мемлекетінің тұтастығына қауіп төнеді. Жаңа басталған дауға «Ақсақалдар кеңесі» араласады. Кеңес Семзеу би мен Оңғай би арасындағы келісімді негізге алып, күнби мәртебесіне ер жеткен Ней биді көтеріп, оған Аусар хан деген ат береді.

	Ақсақалдар кеңесі бұл ретте тіптен Науанқұт бидің жағында болған Хән әулеті сарайының пікірін де есепке алмайды. Ел билеушілері ақсақалдар кеңесінің шешіміне тоқтайды. Дау осымен аяқталады.

	Міне бұл факті ақсақалдар кеңесінің елдің тұтастығы мен берекесін жеке тұлғалармен отбасыларының мүдесінен жоғары қойып, қорғай білгендігін байқатады. Сонымен бірге, таққа мұрагерлік мәселесінде қатал тәртіп орныққандығын көрсетеді.

	Ал филолог-ғалым Ғ.Айдаров «ил» , «ел» деген сөздердің мемлекет мағынасында түркі тіліне енуі осы Іле өзені өңіріне келіп, елдік құрған үйсін ұлысының тарихымен байланысты болуы да ықтимал-ау деген пікірді білдірген. Бұл пікір тым негізсіз де емес. Мәселен, Махмұд Қашқари (XІғ) «Түрік сөздігінде» Іле аңғарының түркілер өркениетінің қалыптасу процесінде маңызды орны бар екендігіне нұсқап, мәселен, жануарлар атымен аталған 12 жыл атауының өмірге келуін осы өзеннің бойындағы түркі елі қағанының қызметімен байланыстырады. М.Қашқаридың сөздігінде «Ел» мемлекет деген ұғымның баламасы (М.Қашқари. Түрік сөздігі. Алматы, 1997, 1 т., 77, 402-403 бб.).

	Қалай болғанда да, үйсін жұртының б.з.д. ІІғасырда Іле өңіріне келіп елдік, мемлекеттік құруы түрік халықтарының тарихындағы аса маңызды кезең болып табылады. Өз ретінде бұл оқиға Іле өңірінің түріктер өркениетінің қалыптасу жолында аса маңызды рөл атқарғандығын, сондай-ақ түркілер этносының бір емес бірнеше этно-территориялық өңірде қалыптасқандығын айғақтайды.

	Үйсін жұртын Іле бойына (аңғарына) алып келген олардың бұрыңғы жұртындағы өмірінен алған сабағы, тәжірибесі еді. Ол қандай сабақ? Ол Хән патшалығы мен ғұн қағандығы арасындағы өзара егестің соңғы жиынтығын, яғни қайғылы нәтижесін тура да дәл болжап түсіну еді. Бұл біріншіден. Екіншіден, үйсін билеушілері өз елінің мүмкіндігін таразыдан өткізе отырып, елдікті сақтау үшін Хән патшалығынан іргесін алысырақ ұстауды жөн көрді. Кейінгі оқиғалар ағымы көрсетіп бергендей бұл стратегиялық тұрғыдан Лапкөк (Елжау) қаған бастаған үйсіндердіңел басқарушы тобының тура қабылдаған шешімі болатын.



	«Түрік елі» идеясының өмірге келуі



	VI ғасырдың екінші жартысында түрік қағанаты Азия кеңістігінде қалыптасқан қуатты мемлекет ретінде танылып, ұлы державалармен иық тіресе алатындай дәрежеге жетті. Оған негіз болған алдымен, әрине, қағанаттың біршама даму алған экономикалық қуаты болса, бұған қосымша, елді басқару ісінде аймақтық-сатылық жүйенің қалыптасуы және жоғарғы қаған тағын мұрагерлік негізде иемденуде қатаң тәртіптің орнауы еді.

	Ерте орта ғасырлардағы түрік қағанатының тарих сахнасына шығуын еуропалық зерттеушілер оның басқа алыс-жақын елдерге жасаған басқыншылық әрекетімен байланыстырады. Бұл мүлдем қате түсінік. Кез-келген елдің экономикалық, соған байланысты әскери күш-қуатының өсуі ең алдымен оның халқының күнделікті еңбегінің нәтижесі. Ал сырттан басқа жұрттарды тонау немесе қанау арқылы келген байлықтың елдің экономикалық өміріне белгілі бір мезгілге дейін жағымды ықпал жасауы әбден мүмкін, бірақ ол бәрібір тұрақты экономикалық өсуге негіз бола алмайды. Түркілер қоғамының біз қарап отырған кезеңінде өнімді экономикалық даму жолына түсуі мал шаруашылығына қолайлы жағымды табиғи ортаға тікелей байланысты болды. Түркілер қоғамы өзінің бастапқы қалыптасу және өсу сәтінде Орталық Азияның мал шаруасына қолайлы кеңістігін емін-еркін игерді және ұтымды пайдалана білді. Мал шаруашылығы, әсіресе, жылқы шаруашылығы түркілерді басқа елдер санасатын қуатты әскери күшке айналуына жағдай туғызды. Көшпелі мал шарушылығына күнделікті өмірін бейімдеген халық өзін қоршаған табиғи ортаға бір-жола тәуелділікке ұшырады, яғни оның құлына айналды деп түсіну қателік болар еді. Ғасырлар бойы ауыр табиғи ортада өмір сүрген халық, сонымен бірге табиғат құбылыстарымен үйлесімді өмір сүруді үйренді, мал шаруашылығын адамзат қоғамының мүддесіне қажет экономика саласы дәрежесіне көтерді. Адамзат өркениеті мал өнімдерін игеру және оған қатысты шаруашалық құрал-жабдықтарын жетілдіру, сол арқылы қоғамдық дамудың жаңа сатыларына көтерілу ісінде, әрине, көшпелілер қауымдастығына қарыздар.

	Шаңырақ көтерген түркілер мемлекетінің басында Бұмын қаған тұрды. «Бұмын» бұл қағанның Орхон жазуында көрсетілген аты. Қытай жылнамасындағы аталуы «Тамын». Бұмын қағанның арғы тегі жөніндегі дерек бұлыңғыр, аңызданған болып келеді. Қытай жылнамалары арқылы жеткен деректер түріктер мен үйсіндердің арғы тегін ана қасқыр туралы аңызбен байланстырады (Ұлы түрік қағанаты. Қытай деректері мен түсініктер. Үрімжі, 2006, 28б.).

	Бұмын қаған Ашына түріктерінің қағаны. Ал Ашына елі бүтін түріктердің тегі емес, бір бұтағы. Сондықтан да болса керек ашыналық түріктердің салт-дәстүрінде олардан бұрынғы және олармен тұстас түрік тілді ұлыстардың салт-дәстүрімен сабақтастық, ауыс-түйістік байқалады. Бұмын қаған, мәселен, өзін Ел қаған (Елет, Елетміш қаған) атаған. Бұл ғұн еліндегі жоғарғы билеушінің өзін Тәңірқұт атағаны, немесе үйсіндердің бастапқы билеушісі Нәнду күнбидің ұлы Лапкөптың таққа Елжау күнби атымен отырғандығын еске салады.

	Бұмын қаған ашыналық түріктердің басын қосып, мемлекеттік бірлігін қалыптастырушы. Сондықтан да болса керек Күлтегін жазуында Бұмын билігі жөнінде «жоғарыда көк тәңірі, төменде қара жер жаралғанда екеуінің арасында адам баласы жаралған. Адам баласы үстіне ата-бабам Бұмын қаған, Істемі қаған (таққа) отырған. (Таққа) отырып түрік халқына, еліне, төріне (билік) тұтқа болған, қалыптастырған», – деген ой айтылады (М.Жолдасбеков, Қ.Сартқожаұлы. Орхон ескерткіштерінің толық атласы. Астана. 2005, 186 б.).

	Бұмын қаған тұсында ашыналық түркілерде елдік сана қалыптасты. Қаған еліне Қытай патшалығынан елші келді. Түркі елі бұл оқиғаны өсіп, өркендеу жолына бастайтын тамаша жаңалықтың басы деп қабылдады. Сондай-ақ Қытай патшалығымен арада сауда қатынасы орнап, қытай тарапынан түркілер негізгі тауар ретінде жібек маталарын алса, оларға мал, әсіресе жылқы малын өткізу дәстүрге айналды. Мәселен, Бұмын қағаннан соң таққа отырған (553 ж) оның ұлы Қара қаған Уей әулетімен (қытай патшалығы) елшілік қатынас орнауына-байланысты 50 мың жылқы айдатады (Ұлы түрік қағанаты. Қытай деректері мен түсініктер. Үрімжі, 2006, 29-500 бб.).

	Түрік қағанатының халықаралық дәрежедегі қуатты мемлекетке айналуы Қара қағанның інісі Іркін қағанның (таққа отырған соң қабылдаған аты Мұқан қаған) белсенді қызметіне тұс келді. Мұқан қаған көлемі ұлғая түскен мемлекеттің тұтастығын сақтау үшін аймақтық-сатылық басқару жүйесін енгізді. Мағынасы: аймақтық-сатылық жүйе боынша тақ әкеден балаға емес, мемлекетті иелікке бөліп басқарып отырған қағанның ұлдары жасына қарай (яғни тақ егер кезектегі інісі өлген болса, онда оның ұлына) кезекпен және ретімен тақты иемденетін болды. Бұл тәртіпті ашыналық түркілердің үйсіндерден қабылдағандығы байқалады және ол жүйе мемлекеттің тұтастығына қызмет жасады.

	Мұқан қаған деректерде жігерлі де белсенді басшы ретінде бейнеленеді. Оның тұсында түркілер мемлекеті кеңейе түсіп, алып империяға айналды, оған қытай қабырғасының солтүстігі мен батысындағы, арасында қытандар (қидандар) мен қырғыздар бар ұлыстар, Арал мен Каспий теңізіне дейінгі аралықтағы елдер қарады.

	Қағанды таққа отырғызу салтанаты оны киізге отырғызып, жоғарғы мәртебелі билері киізді төрт бұрышынан көтеріп қоршаған елдің алдынан күн қозғалысы бойынша тоғыз рет айналып өтуден басталды. Айнала жиналған қараша жұрт, ел басқаратын ұлықтар жаңа қағанға тағзым ету арқылы өз ізетін білдірді. Елді басқаратын ұлықтары мынадай сатыдан тұрды: ең ірі ұлығы-ябғу, одан кейінгісі шад, одан кейінгісі-тегін, одан кейінгісі-елтебер, одан кейінгісі-тұдынбер аталды. Мемлекет басқару ісіндегі шенділер барлығы 28 дәрежеден тұрды. Түркі жазба мәдениеті қалыптасты. Қытай жылнамасы түркілердің жазуын ғұндардың жазуына ұқсастығын айтады. Осы ретте ғұндар мен үйсіндер пайдаланған жазудың ендігі уақытта түркілерге жеткендігі туралы айтуға болатын сияқты. Он екі жануар атауынан тұратын жыл санау жүйесі орнықты. Қағандықтың туына бөрінің зермен айшықталған бас бейнесі салынды. Сарбаздарын «бөрі» атады (сонда, 29,30 бб.). Басқаша айтқанда, Мұқан қаған билейтін түркілер мемлекетінде мемлекеттіліктің барлық нышандары қалыптасты. Осы арада мынадай жағдайға көңіл аударған жөн. Бұмын қаған және басқа бастапқы қағандар билігі тұсында түркілер қоғамында орнаған береке ұзаққа созылмаған сияқты. Феодалдық бытыраңқылық жағдайында өмір сүрген жеке қытай әулеттері (Жоу, Чи, Уй Сүй ж.б) қуатты атты әскер күшіне сүйенген түркілердің қарқынына шыдас бере алмағандықтан ендігі уақытта бұдан бұрын ғұн және үйсін сияқты елдермен арақатынасында сыннан өткен әдіс-айлаға көшті. Қытай жылнамаларында ондай әдіс-айлалардың қайсыбірі ашық та анық айтылады. Мәселен, қытай әулеттерінің сарайы түрік қағандарымен құда-андалық қатынас орнатуға ынталылық танытып отырды. Осы құрал арқылы түрік қағандары мен қоғамына ықпалын өткізуге тырысты. Қытай билеушілерінің түрік қағандарына байланысты келесі өтімді саясаты – ол сол тұстағы негізгі байлығы қытай жібегінен жомарттықпен кең көлемде жасалған сый-сияпат еді. «Жоунама» жылнамасында, мәселен, осы жағдайға байланысты мынадай фактілер келтіріледі: «Сарай (қытай билеушілерінің ордасы – авт.) олармен құда-андалық қатынасты сақтауға тырысып, жылына оларға (яғни түрік қағандарына – авт.) 100 мың топ торғын-торқа, асыл кездемелер беріп тұрды. Түріктердің астанада тұрғандарын аса сый-құрметпен күтті. Олардың сарай есебінен киім киіп, етжейтіндерінің өзі үнемі мыңға жетіп отырды. Чилықтар да (Чи әулеті-авт.) олардың шабуыл жасауынан жасқанып, қазыналарын сарқып бітті» (сонда, 27-32 бб.).

	Қытай билеушілері әсіресе түрік қағандарын өзара дүрдараз, алауыз ету, сол арқылы түрік қоғамын мүмкін болғанша әлсірету ісінде зор тәжірибе жинады. Мәселен, түрік қағаны Шату (Ышбара қаған) Жоу әулетінің патшасына елші аттандырып, сарайдан қалыңдық алып, әулетпен құда-андалық қатынаста болу ниеті бар екендігін білдіреді. Қағанның бұл тілегін қанағаттандыруға тырысқан Жоу әулетінің билеушісі қызын қағанға «Мың – ділда ханша» деген атпен ұзатып, қаған ордасына қалыңдықты жеткізу сапарына басшылықты Жаңсүн Шың деген елшісіне тапсырады. Жансүң Шың бұған дейін қытай қорғанының солтүстік батыс бетіндегі елдердің өмірімен жақсы таныс, бұл мәселеде Жоу билеушісі сарайында кеңесші міндетін атқарған сұңғыла, жүзіктің көзінен өткендей жылпос адам екен. Ол сонымен бірге түріктер қағандығына елшілік миссиямен келген басқа да елшілер сияқты тыңшылық міндетті қоса атқарып, Жоу әулеті сарайына қажет деген мәліметтерді де жеткізуге міндеттенеді.

	Бұдан бұрын талай қытай елшілерін қабылдаған Шату қағанға Жаңсүн Шың қатты ұнаған болу керек, әр саятқа шыққанда оны өзімен бірге алып шығып, жыл соңына дейін еліне қайтармай жанында ұстайды.

	Бұл жағдайды ұтымды падалануды көздеген Жаңсүн Шың түрік халқын билеген қағандардың өзара қарым-қатынасы, жер жағдайы, ұлыстарының шама-шарқын түгел бағамдап өз патшасы алдына жайып салады.

	Мәселен, ол сол кездегі түрік жұртын билеп отырған Шату, Темкіт, Аба және Төле қағандардың өзара бірі аға, бірі немере іні туыс, алды-алдына қыруар жасақ ұстаған қуатты қағандар болғанымен, өз ішінде бірін-бірі аңдып, төртеуі төрт жаққа қараған, сырттай тату көрінгенімен шын мәнінде араларына іріткі салу тіптен де оңай, өзара іштей бақас жандар екенін ескертіп патшасына хат жолдайды. Хатында:«... Құдай тілеуімізді берсе қасиетті уазипаңыз іске асқалы тұр. Тақсыр, Сіз күллі хандардың... алдынан сан ықылымдарда ғана кезігетін орайлы сәтке дөп келіп отырсыз.

	... Бұл жауымызды әскер шығарып жазалайтын да кез емес, ал олармен жұмысымыз болмаса, шапқыншылықтан көз ашпаймыз. Сондықтан әдіс-айланы өрге бастырып, олардың көзін біртіндеп жойған жөн... Пақырыңыз Ғұндардың қыры мен сырына әбден қанған. Темкіт (жоғарыда аталған түрік қағаны-авт.) әскери күш жағынан мығым болғанымен мәртебе жағынан Шатудан төмен тұрады. Көріністе оған қарасты болғанымен, іштей онымен қайшылықты. Оның сол мойынсал болмай жүрген тарапын неғұрлым өршіте түссек, араларында ішкі соғыс басталады. Мұнан тыс Шатудың інісі Чориға (есімі Төле шад-авт.) алаяқ қу, әйтседе күші әлсіз. Адамға жағымдылығынан, елі оны жақсы көреді, Шату болса оны күндейді. Сонан мазасы май ішкендей. Араларында ара-тұра қайшылықтар да белең алып тұр: іс жүзінде оның қауіптен күдігі күшті. Ал, Аба тым екібеткей. Осылардың ішінде ол Шатудан көбірек жасқанады. Оның ырқынан шықпайды. Қай жақтың күші басым болса, сол жаққа жығылады. Әсіре тұрлаусыз. Қазір алыстағысымен байланыс орнатып, таяудағысына соққы беру, күштісін ыдыратып, олардың әлсізімен бірігу, Темкіттерге елші жіберіп, Абамен ұшарласу әбден қажет сияқты... Сөйтіп бұларды өз ішінде аңдыстырып, берекелерін бұза берсек, он шақты жылдан кейін патшалығымыз бір орайда оларға қарсы аттанып, бір жолда-ақ оларды түбегейлі құрта алады» (сонда, 39-40бб. ), – деп жазды.

	Жансүн Шыңның берген кеңесіне бой ұсынған қытай патшасы Темкіт қағанға елші аттандырып, оған бөрі басты ту тарту етіп, үлкен құрмет және қошемет көрсеткендей сыңай танытады. Өз ретінде Темкіт қағанның елшісі Жоу патшасымен кездесуге келгенде оған орын Шату қағанның елшісінің жоғары жағынан беріледі. Іріткі салу амалы осылай іске асырылып, өз ретінде бұл жағдайға байланысты түрік қағандары жағында алауыздық етек ала бастайды.

	Тура осындай іріткі Шату қаған мен Аба қағанның да арасына салынады. Соның нәтижесінде қағандар өзара қақтығыс жолына түсіп, олардың арасындағы айтыс-тартысқа төрелік жасау міндетін қытай билеушісінің сарайы өз мойнына алады. Бұл VI ғасырдың соңы VII ғасырдың бас кезінде орын алған тарихи оқиғалар еді.

	Ескеретін жағдай, қытай патшасының сарайы Жаңсүн Шың сияқты «елшілерді» молынан даярлап, солар арқылы түркілерге байланысты жүргізетін саясатының бағыт-бағдарын анықтап, өз ретінде жаңсүн-шыңдардан марапат-құрметін аяған жоқ.

	Күлтегін жазуында қуатты да күшті Бұмын, Істемі, Мұқан қағандардың түрік жұртына сіңірген ерен еңбегін айта келіп, «Осындай күліг (даңқты) қағандар еді. Одан соң інісі қаған болған еді. Ұлдары қаған болған еді. Бірақ інісі ағасындай болмады. Ұлдары әкесіндей болмады. Біліксіз қағандар отырған еді. Әлсіз қағандар отырған еді. Бұйрықтары (қолбасшылары) да біліксіз еді, әлсіз болған еді.

	Бектері, халқы адал (түз) болмағандықтан, табғач халқының алдауына сенгендіктен, арбауына көнгендігінен, інілі-ағалының кектескендігінен, бектер мен халықтың ымырасыздығынан түрік халқы елдігінен, елінен айырылды.

	Қағандығын жүргізіп отырған қағанынан айырылды. Табғач халқына бек ұлдары құл болды, ару қыздары күң болды. Түрік бектер түрік атын жойды. Табғачшыл бектер табғач атын тұтынды. Табғач қағанға бағынды. Елу жыл ісін-күшін берді... Табғач қағанға [басқаның] елін, төрін алып берді. Түріктің күллі қара халқы былай десті: «Елді халық едім, елім енді қайда? Кімге елдік құраймыз?», – десті. «Қағанды халық едім, Қағаным қайда? Қай қағанға күш-қуатымызды береміз?», – десті» (Орхон ескерткіштерінің толық атласы, 186 б.).

	Бұл айтылған ой тектен-тек айтылмаған еді, оның астарында ащы да болса өмір шындығы жатты.



	«Түрік елі» идеясының өмірге келуі



	Ортағасырлық түрік мәдениетінің әлемдік деңгейде танылуы Қарахандар мемлекетінің өмір сүрген мезгіліне тұс келеді. Қарахандар Орта Азиядағы мұсылман дінін қабылдаған алғашқы мемлекет болды. Орталық Азиялық түріктердің мемлекет құру және басқару салтын сақтай отырып, олар оны ислам институттарымен байыта түсті.

	Қарахандар мемлекеті ортаазиялық түркілердің интелектуалдық өсу мүмкіндігіне жаңа өріс ашты: білім мен ғылымға қолдау жасады, медреселер ұйымдастырды , қоғамда білім беделін арттырды т.с.с. Мемлекттің руханиятқа көрсеткен бұл қолдауы өз нәтижесін берді. Өмірге Жүсіп Баласағұнның «Құтты Білік» Махмұт Қащқаридың «Түрік сөздігі» сияқты түркілер өркениетін жалпы адамзаттық кеңістікке алып шыққан ұлы еңбектер келді. Түркі халықтары мәдениетінің жаңа сапа және кеңістікке шығуының жинақы көрінісі түрік әдеби тілінің қалыптасуы болды.

	Бұл ғылымда әбден таныс тарихи фактілер. Бірақ біздің халық және мәдениет ретінде түп тамырымыздың терең және берік екендігін айғақтайтын бұл рухани асылдарымыз советтік кезеңде бізге жат құндылықтар ретінде ұлттық рухани өндірісте айналымнан шығып қалды. Оның орнын ойлау жүйемізді жат арнаға салуды көздейтін бұлақтар басты. Ал бізге қазіргі уақытта өзіміздің көне замандардан бірде әлсіреп, бірде қайта жаңғырып, бірақ үзіліссіз жалғасып келе жатқан түркілік өзегімізді танып білуге және оған жаңа серпін беруге бастайтын ойлау мәдениеті қажет. Бұл ретте біз жоқтан бар жасауды емес, барды өз орны мен дәрежесінде көрсетіп, бағалауға жол ашатын жаңа ойлау жүйесі мен стилін қалыптастыру жөнінде айтып отырмыз. Осы ұстаным тұрғысынан келгенде Ж. Баласағұн мен М. Қашқаридың бізге қалдырған мұралары заман сұранысы тұрғысынан несімен құнды, сондай-ақіргелі еңбектер ретінде осы шығармаларды негізге ала отырып «ел», «ұлттық идея» сияқты ұғымдарға бүгін біз қандай түсінік бере аламыз?

	Бұл ретте мына жағдайды ескерген жөн. Бұл екі шығарма да төл тума, жергілікті этнос өмірінен бастау алатын түрік қоғамдық ойының сол мезгілге дейінгі қалыптасып, жетіліп, еркін дамуының табиғи жемісі, шаруашылық жүргізу, мемлекет құру және мәдениет қалыптастыру тәжірибесінің жиынтық көрінісі, сондай-ақ бұдан былайғы рухани өсіп-өнуінің берік негізі болды.

	Алладан соң ұлы шығармашылық иесі-халық. Ал халықтың ең ұлы туындысы оның тілі. Махмұт Қашқаридың айтуында түріктер Алланың басқа да сүйікті құлдарының санатында. Ғалым «Тәңірі оларды «Түрік» деп атады және оларды мемлекетке еге қылды», деп көрсетіп, одан ары «заманымыздың хақандарын түріктерден шығарып, дәуір, халықтың ақыл-ерік тізгінін солардың қолдарына ұстатты; оларды адамдарға бас қылды; хақ істерде соларды қолдады»– деген ойды айтып, түркілердің әлемдік кеңістікке шығып, өзін басқа өркениеттерге мойындатқандығын білдіреді. Сондықтан да ғалым «түрік тілін үйрену уәжіп, білген абзал» екендігін ескертіп, сол үшін де «мәңгілік жәдігерлік уа таусылмас-түгесілмес, азып-тозбас бір байлық болсын деп, бір Тәңірге сыйынып, «Түрік тілдерінің диуаны», аталатын кітабын жазып шыққандығын баяндайды (М.Қашқари. Түрік сөздігі. Алматы, 1997, 1-т., 30-31 бб.).

	Махмут Қашқари жасаған тұжырымға ұқсас ойды Ж.Баласағұн шығармасынан да оқимыз. «Құтты білік» авторының түсінігінде түріктер құрған мемлекеттік биілік білімге, ақылға сүйенгенде ғана елге құт әкеле алады.Бұл осыдан 945 жыл бұрын,яғни 1069 жылы айтылған пікір. Бүгін оны ешкім де тура емес деп айта алмайды. Өйткені бұл тұжырым барлық замандардағы кез-келген қоғамға байланысты жасалған негізді тұжырым. Бұдан шығатын қорытынды: XI ғасырдағы Қарахандар әулеті басқарған түркілер мемлекеті жалпыадамзаттық даму арнасында тұрды, сол сияқты ол мемлекеттің Жүсіп Баласағұн және Махмұт Қашқари сияқты ғұламалары да жалпыадамзаттық арнада және деңгейде ойлап, еңбек етті.

	Осы ретте «Құтты біліктің» жеті жүз елуінші бәйітінде айтылған мына жолдарға көңіл аударайық:



	Сендей жанды аңсап, іздеп жүр едім,

	Тәңір берді, қабыл болды тілегім

	(Ж.Баласағұн. Құтты білік. Алматы, 2006, 143 б.).



	Бұл білімнің елге құт әкелетіндігіне көзі жеткен кітап кейіпкері Күнтуды Елік ханның ақыл иесі Айтолдының кеңесін тыңдаған соң жасаған тұжырымы. Айтолды халықтың арасынан шыққан зиялы адам, өзінің жеке қасиеті мен білімін халық игілігіне жаратуға бел буып, билік басындағы Қүнтуды Елік хан сарайына аттанып, жолын тауып ханмен кездесіп, өзінің мақсатын білдіреді.Осы ретте Жүсіп Баласағұнның айтпағы не? Әділдікке жол бар қоғамда оның әрбір мүшесі мемелекетті басқару, заң даярлау және сот ісіне ат салыса алады. Сол арқылы ғана қоғамдағы азаматтардың теңдігі жүзеге аспақ. Осылайша ұлы ойшыл Жүсіп Баласағұн өз шығармасында билік пен білім арасында жарасымдылық орнатады. Қоғамда әділ заңның, әділдіктің салтанат құруын ұлы ойшыл күннің жерге төккен нұрымен ғана теңестіреді. Ал әділдік пен заңдылықтың салатанат құруы биліктің ерік-жігеріне байланысты. Шығармадағы билік пен білім үйлескен қоғамның сипаты:



	Құт дарыды, өсті халық өрісі,

	Бірге жусап өрді қозы, бөрісі,

	Заң түзелді, жетілді елі, әулеті,

	Күннен-күнге тасыды Елік дәулеті.

	Осылайша құтты заман жалғанып,

	Түзелді елі, кемелденді бар халық (Сонда, 168 б.).



	Ұлы ойшыл билік пен білім үйлесімін таппаған қоғам туралы да өз пікірін білдіреді.



	Егер бекті иектесе жамандар,

	Ел үстінде жалаңдар сол арамдар!

	Егер ізгі болса елдің басшысы,

	Түгел ізгі болар атшы, қосшысы... (Сонда, 154-155 бб.).



	Басқаша айтқанда, білімге сусындаған билікғана ізгі билік болмақ. Ал билікте ізгілер отырған қоғамның қарашысы тоқ. Бұл не? Құрғақ қияли жоба ма,жоқ әлде жарық дүниеде ақиқатқа айналуы мүмкін пайдалы ойдың көрінісі ме? Ортағасырлық кезеңде мемлекетті басқару ісінде биліктің біліммен одаққа сүйену әрекетін біз мұсылман шығысы тарихынан білеміз. Аббастар әулеті билеген тұстағы (әсіресе Харун ар – Рашид (786-809), Әл –Момын (813 ж билікке келген) араб халифаты өмірінен бұл жағдай анық байқалады. 830 ж Византияны алаған Әл-Момын халиф жеңіліс тапқан жақтан контрибуцияны ақшалай немесе алтын-күміс түрінде емес, ойшыл ғалымдардың кітаптары арқылы төлеуді талап етті. Осы Әл Момын Халиф Бағдатта «Даналық үйін» ашып бұл ғылым орталығына түрлі тіл және мәдениеттегі ғалымдарды жинады. Орталыққа антикалық әлемде жазылған ғылыми еңбектер, қолжазба жұмыстар жан-жақтан әкелінді. Ертедегі философ және ғалымдардың еңбектері араб тіліне аударылды. Сол заманның ирандық, гректік, византиялық, арабтық озық ойлы ғалымдары әлем тарихында алғаш рет аударма мәдениетін қалыптастырды. Соның арқасында ертедегі грек философиясы мен ғылымының үлгілері араб тілінде сақталып, араб тілінде жазатын ғалымдар оларға түсінік жазды. Мәселен Аристотельдің «Метафизика» еңбегіне Әл-Фарабидің араб тілінде берген түсінігімен танысқан Әбу Әли ибн-Сина сол уақытқа дейін түсініксіз болып келген сауалдарға нанымды жауап алғанын жазады.

	Қорыта айтқанда, араб халифаты мәдениетіне тартылған ортаазиялық түріктерге сол заманның озық ғылымы мен біліміне араласуға мүмкіндік туды. «Құтты білік» пен «Түрік сөздігі» осы ислам діні арқылы жеткен ықпалдың ғажап жемісі болатын.

	Қазақ жерінде 751 ж болып өткен Талас өзені маңындағы шайқаста қытай әскерін жеңіп, Орта Азиялық түркілерге ислам өркениетіне жол ашқан осы аббастықтар. Жақсыдан шарапат деген, араға тоқсан жыл салып орнаған Қарахандар билігі ислам дінін қабылдап, жергілікті түрік және араб халифаты мәдениетттері арасында өзара тоғысу және байыту процесі жүрді. Міне осы аббастар әулет билігі тұсында отырарлық Әбу Насыр әл-Фараби білім іздеп халифаттың астанасы Бағдатқа барып, қайткенде мемлекет, оның адамдары бақытқа жетеді деген сауалға жауап іздеп, өз трактаттарын жазды. Ұлы ғалымның пәлсапалық еңбектеріне сүйсінген Халеб сұлтаны Сайф-ад-Дауля оны өз сарайына жақын ұстады. Ғылым мен білімді құрмет тұтқан Шамс-ад-Дауля және Али-ад-Дауля сұлтандар Әбу Әли Ибн Синаны сарайларына шақырып, оған уәзір және кеңесші лауазымын сыйлады .

	Басқаша айтқанда, араб халифтерінің бұл ұстанымының сол бір тарихи кезеңде орта азиялық түркілердің қоғамдық өміріне жағымды әсері болғаны хақ. Білім мен ғылымның қоғам өміріне тиімді ықпалын байқайған Әмір Темір де (1335-1404 ж.ж) ғалымдарға есігін ашық ұстады. Әмірдің жаугершілік саясатына түрлі көзқарастың болуы әбден мүмкін.Дегенмен,оның білім мен өнерге,әсіресе сәулет өнеріне немқұрайды ұстанымда болмағаны белгілі.Оның өмір баянынан мынадай жолдарды оқуға болады : «Жүріп өткен жеріңде қанды із қалдырған ол жауының алдында қорқыныштың не екенін сезбей және жеңілістің уын ішпей өтті. Ал бірақ (таңқаларлық нәрсе) ғалымдарды сүйді және қайда болмасын ақылды адамды немесе пайдалы кітапты кезіктірсе болғаны, бәрін де қалдырмастан Самарқанға жеткізетін».

	Әмір Темірдің білімге құштарлығы және ғалымдардың кеңесіне сүйенуі оған Мауренахрда бір орталыққа біріккен дербес мемлекет құрып, ірі құрылыстар жүргізіп, сол арқылы экономика мен мәдениеттің жандануына жағымды ықпал жасауға мүмкіндік берді. Негізін Әмір Темір салған бұл дәстүрді Мәуеренахрдың кейінгі билеушілер де жалғастыруға тырысқандығы байқалады. Бұл ретте, әсіресе, Әмірдің немерелері Ұлықбек пен Бабырдың орны ерекше. Өкінішке орай, Орта Азиялық кеңістіктегі билік пен білімнің арасындағы мұндай үйлесімдік кейінгі ғасырларда өз жалғасын таба алған жоқ. Ш.Ш. Уәлиханов осы жағдайға байланысты өкінішін білдіріп: «орта азиялық билеушілер олардың ілгергі аталары сияқты бүгін енді жыр немесе естеліктер жазып, астрономиялық кестелер түзбейді» –деп зор өкінішпен жазды.

	Сонымен, отан тарихының жарпытүркілік кезеңінде көрініс тапқан «ел», «түрік елі» идеясының қоғамдық ойдағы нақты құбылыс ретінде ерекшеліктеріне көңіл аударайық.

	Біз қараған мезгілде Іле, Орхон, Керулен, Алтай және басқа өңірлердегі түркі қоғамдары ел, этнос ретінде қалыптасу жолында тұрды. Олар этникалық құрылым ретінде территориялық кеңістігін, осы негізде мемлекеттік тұтастығын анықтау сияқты күрделі де маңызды міндеттерді шешуге күш салды. Өз ретінде қоғамды осындай ортақ мүдде төңірегіне жұмылдыра алатындай идеологиялық құралсыз мақсатқа жету мүмкін емес-тін. Міне, осы идеологиялық құрал міндетін «ел», «түрік елі», олардың тұтастығы туралы тұжырым-ұстанымдар атқарды.

	Мұндай жалпы елге, қоғамға жақын да түсінікті идеяны шығарып, оған ұйытқы болған, мәселен, үйсіндер қоғамында билер қауымы болды. Билік айту, қоғамда жалпыға ортақ белгілі бір ұстанымдарға сүйенген тәртіп орнату, сол арқылы оның күнделікті өмірін реттеп отыру міндетін осы билер кеңесі атқарды.

	Билер кеңесі қоғамды әділ де тиімді басқару ісінде ерекше еңбегімен ел ілтипатына бөленген күнбилердің есіміне «ел» деген жалғауды қосып айту дәстүрін орнықтырды. Мәселен, үйсіндердің ең алғашқы билеушісі ретінде аталатын Нәнду күнбидің ұлы Лапкөк күнбиді елді біріктіру және оны жаңа қонысқа орнықтыру ісіне сіңірген ерекше еңбегі үшін Елжау би (шамамен б.з.б. 177-104 ж.ж. аралығы) атады. Тура осы дәстүр түркі қағанатында да байқалды. Мәселен, елді біріктіру ісінде ерен еңбек сіңірген Құтлығ қағанға (693 жылы өмірден қайтқан) Елтеріс қаған деген атақ берілді.

	Қарахандар әулеті билігі тұсында елдік идеясы жаңа мазмұн және сапаға көтерілді. Оған негіз болған Сатұқ Бурахан тұсында ислам дінінің мемлекеттік деңгейде қабылданып, қоғамдық дамуда ұйытқы элементке айналуы еді. Осы тарихи мезгілде тұтас және дамыған ел дәрежесіне жету қоғам көлемінде білім мен ғылымның жетістіктерін игеруге тәуелді екендігін ұғыну және түсіну процесі жүрді. «Құтты білік» пен «Диуани лұғат ат-түрікте» қоғамдық мәселе ретінде көтеріліп, түркілер қоғамы алдына қойылған негізгі міндет те осы рухани және мәдени тұрғыдан кемелдікке ұмтылыс жасау қажеттілігін жалпы қоғам болып түсінуге шақыру еді.



	Ұлттық «Қазақ Елі» идеясының өмірге келуі



	ХІІІ ғасырда өмірге моңғолдар империясы келді. Осы тарихи мезгілде зертеушілердің назарына аса көп іліне бермеген қызық процесс жүрді. Түркі халықтарының осы уақытқа дейін қорланған мемлекет және әскер құру тәжірибесі жаңа жағдайда моңғолдар мәртебесіне қызмет жасайды.

	Бірақ бұл байқалған құбылыс түркі тайпаларының біржола моңғолданып кетуімен аяқталған жоқ. Моңғолдар түркі этносын еңсеріп, өзіне сіңіре алмады. Көп ұзамай-ақ, олардың жіктелу жолына (дезинтеграция) түскендігі байқалды. Монғолдар мен түркілердің бұл жолы бірігіп, тарих сахнасына шығуы Шыңғыс қағанның олар өмір сүрген кеңістікте зорлық пен мәжбүрлеу арқылы орнатқан қатал тәртібінің нәтижесі ғана емес, сонымен бірге тегі, шаруашылық құру, өмір сүру салты жақын елдердің осы мезгілге дейінгі араласуының жиынтық көрінісі де еді.

	ХІV ғасырдың соңы және ХV ғасырдың басында, моңғолдар империясының ыдырауы барысында түркі халықтарының жаңа сападағы қайта жаңғыру жолына ұмтылыс танытқаны байқалды. Әмір Темір империясының (ХІV ғ. соңы) пайда болуы, Түркістан өңірінің бір сәтке болса да қайтадан экономикалық, мәдени және ғылыми дамуға бет бұруы соның айғағы болатын. Міне, осы тарихи кезеңде «түркі елі» идеясы тағы да бой көрсетеді. Әмір Темір және басқа хандар сарайында түркі тілі ғылым мен әдебиет тіліне айнала бастайды. Әлішер Науаидің қаламынан туған «Фархад пен Шырын» дастанындағы мына жолдар осы процестің рухани өмір саласындағы көрінісі болатын:



	Бұл қиссаны шетсіз, шексіз мұң толы,

	Жан азабы, биік сезім, сыр толы.

	Жаздым үлкен шабытпенен күніге,

	Жанға жылы түркі ана тілімде

	(Навои А. Поэмы. М., 1972, с. 328-329. Өлең жолдары қазақ тілінде автор аудармасында берілді).



	Өкінішке орай, Түркістанның бұл жолғы жаңғыруы да Еуропа өңіріндегідей ұзақ экономикалық және мәдени өрлеуге ұласқан жоқ. Бар болғаны екі ғасыр ішінде, яғни ХІІІ-ХІV ғасырларда Орталық Азияны мекендеген түркі халықтары екі бірдей империяның (Алтын Орда және Әмір Темір) пайда болып, күйреуінің куәсы болды. Қанды қақтығыстарға толы бұл тарихи кезеңнің аяқталуы жеке аймақтарда пәрменді түрде ұлттық құрылымдардың (мемлекет және ұлт) қалыптасуына ұласты. Бірақ, өкінішке орай, бұл жеке саяси-әлеуметтік құрылымдардың да қалыптасу процесі кедергісіз жеңіл, жеке халықтардың табиғи мүддесіне сәйкес қарқынды және сәтті жүрді деп айтуға келмейді. Түркі халықтарының, оларды билеуші әулеттердің ішкі өзара қанды қақтығысулардан, саяси билік үшін тынымсыз күрестен әбден шаршап-шалдыққандығы соншалық, олар енді қайтып Алтын Орда немесе Әмір Темір империясы сияқты қуатты мемлекеттік жүйелерді құруға шамасы келген жоқ. Кезінде әлемдік дамуға қуатты ықпалы болған Түркістанның ендігі уақытта тәуелсіз өркендеу мүмкіндігінен айырылып Шығыс (қытайлық) және Батыс (орыстың) болып бөлшектенуі сондай құлдыраудың айғағы еді.

	ХІV – ХVІ ғасырларда Түркістан өңірінде орын алған аласапыранның куәсы болып оған еңбек арнаған тарихшы-ғалым және жазушы мырза Мұхаммед Хайдар, өңірді билеушілердің арасында жалпы түркі жұртының болашағы тұрғысынан ойлап, әрекет жасайтын Бабыр және Ұлықбек сияқты кемеңгер әмірлердің кем болғандығына өкініш білдіріп «Парасатты ақыл нағыз ерліктің жол сілтеушісі. Ақылдылық пен парасаттылықтың пайдасы оқ пен семсерден артық. Жебе қаншалықты айбатты болғанымен, нағыз жеңіске тек ақыл ғана жетелейді», – деп жазды.

	XV ғасырдың 60-шы жылдары шаңырақ көтерген қазақ хандығы қазақ халқының қалыптасу процесінің табиғи жалғасы әрі қорытындысы болатын. Үш бөліктен (жүзден) тұрған ел бұл кезде өзін «Алаш мыңы», ал көрші халықтар оны «Қазақ елі» атады. Бұдан былайғы уақытта халық арасында кең түрде қабылданып, орныққан «алаштың азаматы» деген ұғым осы тарихи кезеңнен бастау алады. Яғни, «Алаш» сөзі бұдан былайғы уақытта ортақ ұлттық мүддені негізге алып мемлекет шаңырағын бірге көтеріскен жұрттың бәтуаға келіп елдік жолына түскен тарихи сәтін еске салатын ұранындай ұғылатын болды. Басқаша айтқанда, кейін «Қазақ елі» атауы ауыстырған «Алаш» этнонимі ұлттық бірлікке өткен халықтың тұтастығын және еркіндікке, басқа елдермен бірге өсіп-өнуге деген ынта-ықыласын білдіретін ұлттық идеяға ұласты. Мемлекеттік билікті кез-келген халықтың қалыпты дамуының алғы шарты ретінде қарастырған тарихшы – ғалым Мырза Мұхаммед Хайдар «егер ел билеушісіз қалса бақытсыздыққа ұшырайды, ал халқы жауының опасыздығынан күйреп жойылады» деп көрсетіп, өзіне мәлім Жошы хан тұқымдарының арасында Қасым хандай (XV ғ.) «жоғарғы билікке қол жеткізе алған» парасат иесі жоқ еді деген тұжырымға келеді.

	Қазақ мемлекеттігінің болашағы үшін тынымсыз күрес жүргізген Қасым хан Сырдария бойындағы қалалар – Түркістан, Сайрам, Иәнги,Ташкентті хандыққа қаратуға көп күш жұмсап, өзі жорықта жүріп бақилық болып, Сарайшықта (Атырау облысы) жерленеді.

	Қасым хан өз елін, оның өмір сүру салтын силаған, оған қолынан келгенше өміршеңдік қуат беруге тырысқан тұлға. Хан көрші Моғолдар мемлекетінің билеушісі Сайд ханды Қаратал өзені бойындағы жайлауында қабылдап, қонағын елінің салт-дәстүрімен таныстырып:

	«Біз даланың еліміз, біз аса көп дүние-мүлік жинамаймыз, ішетін тамағымыз да қарапайым. Біз үшін ең қымбат бұйым-жылқы малы және оның етінен дайндалған дәмді тағамдар, ал оның сүті-біздің ең сүйкімді сусынымыз.

	Біздің өлкеде өсімдіктер бағы мен зәулім ғимараттар жоқ. Жазында серуен құрар жеріміз – кең мал жайлауы. Сонда арғымақтарды қызықтаймыз», – деген ойды білдіріп, Моғолстан ханына асыл тұқымды екі арғымағының бірін мініп қайтуды ұсынып, бұл «екі арғымағының қалған үйірдегі жылқыларына татитынын» ескертеді. Сайд хан «Оғылан тұрық» аталатын әлгі арғымақтай көркем де сүйкімді жануарды өмірінде кездестірмегенін еске алып отыратын болған.

	Міне осы Қасым ханның орта-ғасырлық қазақ қоғамына, оның өміріне берген сипаттамасынан ол қоғамның ғасырлар бойы белгілі бір ортада қалыптасқан құндылықтары мен өмір сүру ерекшеліктерінен біршама толық түсінік алуға болады.

	Қасым хан мемлекетшіл тұлға ретінде қазақ құқығын белгілі бір жүйеге түсіріп «Қасым ханның қасқа жолы» атты ережелер жинағын қалдырды.

	Қорыта айтқанда, қазақ хандығы тұсындағы ұлттық идея міне осы құндылықтардан бастау алады.

	Жошы хан тұқымдарында мемлекетшілдік идеясы ХVІ-XVIII ғасырларда Есім хан, оның ұлы Жәңгір хан, оның ұлы Тәуке хан қызметінен анық байқалды. Есім хан Қасым хан тұсында қабылданған ережелер жинағын жаңғыртып «Есім ханның ескі жолы» жинағын, ал Тәуке хан болса «Жеті Жарғыны» берді. Өмірін қазақ жерін жоңғар шапқыншылығынан қорғауісіне арнаған Жәңгір хан жоңғар ханзадасы Галдама нойонмен жекпе-жекте өлді.

	«Қазақ елі» идея ретінде жоңғар басқыншылығына қарсы жүрген үш ғасырлық күрес барысында сыннан өтті. 1723 жылғы жоңғар қалмақтарының басқыншылығы, қазақтардың Түркістаннан айрылуы, атамекен жерін тастап, шұбырындыға ұшырауы қалыптасу жолында тұрған ұлттық санаға үлкен соққы болып тиді. Дегенмен халықтың ең таңдаулы әрі белсенді күштері оны мұндай апаттан сақтап қалуға ұмтылды. Топыш ақын өзінің «Ақтабан шұбырынды» толғауында:



	Ұмытпа қазақ «Алаш» ұраныңды,

	Ойыңнан үзбе халқым құраныңды.

	Артыңа үлкендерің өсиет қыл,

	Халық боп Қаратауда құралуды,



	– деп, сол тарихи кезеңдегі қоғамдық санадағы ортақ және ең өзекті ойды білдірді.

	Ұлт ретінде сақталып қалу үшін қайрат-жігер танытатын заманның келгенін бүкіл ел болып түсінді. Қалмақ шабуылына шейін қанжығалы жұртының биі болып келген Бөгенбай ендігі уақытта қолына қаруын алып, батыр сауытын киіп, қол бастап шығады. Әке-шешесінен, олардың дәулетінен айрылып, Түркістанның түбінде Сабалақ атанып, мал бағып жүрген Абылай тектілігін танытып, қару асынып, жекпе-жекте қалмақ батырын түйреп, алдымен батырлыққа өтіп, сонан соң, барып сұлтан ретінде танылады. Мәшһүр Жүсіп Көпейұлының «... қазақта қаракерей Қабанбайдан асқан батыр жоқ. Үйсін Төле биден асқан би жоқ. Абылай заманында батыр атанбаған қазақ жоқ», – деген тұжырымы тарихи шындыққа жақын еді.

	Ұлт болып қалыптасу жолында тұрған қазақ елінің қоғамдық санасында терең өзгерістер болып өтті. Жоңғар әскері жасаған ойран әрбір қазаққа жеке отбасының, руының тағдыры бүтін қазақ ұлтының тағдырына байлаулы екендігін анық сездірді. Ата-жұртынан көтеріле көшіп, босқын күйіне түсіп, жақынынан, үйреншікті ортасынан айрылып, аштық пен жоқшылықтың не екендігін көзімен көріп, жанымен сезініп, терең күйзеліске ұшыраған жас пен кәрі Ел, Отан деген ұғымдарды жаңа қырынан танып, терең түсінді. Қанжығалы Бөгенбай, алшын Тайлақ, ошақты Саңырық батырлар рулық мүдденің жалпы ұлттық мүддеге ұласқан,сондықтанда өз қызметі мен күресін бүкіл байтақ қазақ халқының тағдырымен байланыстырған тарихи кезең тұлғалары болатын. 1726 жылы жазғытұрым Қаракесек аталатын жерде үш жүз басшыларының кеңесінде сөз алған табын Бөкенбай батырдың ашына айтқан ойы да осы арнада айтылған болатын: «Шаңырағы ортасына түскен үйлеріміз бен жау қолында кеткен көгенкөз жесір-жетімдеріміздің соңынан телмірген бейшараның күйін кешпей, алаштың азаматтары қане, жаудан кек алуға аттанайық! Көп болса ажалымыз жеткен жерде ата-жау кәпірдің қолынан өлім табармыз! Қазақ даласының ерлері қай заманда назары сынып, жер шұқыған еді? Мынау сақал-мұртымды ақ баспай тұрғанда қолымды ата-жауымның қанына малуға әзірмін. Заты бөлек кәпірдің құтырған иттей талауына енді көнер жайым жоқ! Құдайға шүкір, мініске жарар атым бар! Қорамсақ толы жебем бар!».

	Бұқар жырау қанжығалы Бөгенбай батырдың өлімін Абылай ханға естірте келіп, батырдың өмір жолына байланысты:



	Еңбек қылған ел үшін,

	Жауда кеткен кек үшін,

	Алаштың абырой-атына

	Сарп қылған бар күшін

	Қарияң келіп жылап тұр,

	Еңбегі сіңген ер үшін!,



	– деген баға береді.

	Егер батырлықтың негізгі өлшемі батырдың өз руы мен тайпасын қорғау емес,жалпы ұлтын, отанын қорғау болса, жырау толғауы мен би кесімінде жалпы ұлттық мүдде рулық, жүздік мүддеден жоғары қойылды. Бұқар жырау ауыз бірлігі кетіп, ел арасы алауыздыққа ұрынып, ең соңында Цинь әскерінің қырғынына ұшыраған қалың қалмақ елінің трагедиялық тағдырын көлденең тартып «кіші қалмақ бүлерде... уағдадан жылысты, буыршындай тіздесті, жамандықты іздесті, бірін-бірі күндесті, жаулаған ханын қара оңбас, хан қисайса бәрі оңбас, ханын қалмақ жаулаған, сүйткен қалмақ оңбаған» – деген тұжырым жасайды.

	Қалмақ шапқыншылығы жағдайында жалпыұлттық ұстанымға айналған «Қазақ Елі» идеясының мынадай элементтеріне көңіл аударған жөн. Ел басына төнген ауыр жағдайда ел басқарушы саяси топ мынадай жалпыұлттық екі мәселені қоғам алдына міндет етіп қойды. Олар жалпыұлттық мемлекеттікті қайта жаңғырту, сондай-ақ халықтың белгілі бір бөлігін отырықшы егіншілік мәдениетіне аудару еді.

	Жолбарыс хан өмірден өткен соң (1740 ж.) Ұлы жүздің күнделікті тіршілігіне басшылық жасаған Төле би елдің билерімен кеңесе отырып Абылай сұлтанды ұлы жүздің де билеушісі ретінде мойындау туралы шешім қабылдатады. Абылайдың ұлдары Әділ мен Сөк сұлтандардың Жетісу қазақтарына келіп билік жүргізе бастауы сол шешімнің нақты көрінісі еді. Ал Абылайдың ұлы жүз билеушілерінің өтінішімен қырғыздар мен Қоқан хандығына әскери жорықтарға шығуы (1766, 1770жж.) оның билігінің ұлы жүзге де тарағандығын айғақтайды.

	«Ақтабан шұбырынды» кезеңі көшпелі мал шаруашылығына сүйенген экономиканың әлсіз жақтарын көрсетіп берді. Елдің белгілі бір бөлігінің отырықшы егіншілікке көшіру қажеттігін түсінген Төле би «Елім дұрыс жолға түс, жер емшегін ем, орнықты болсаң қарның тойынар, киімің бүтінделер! Аяқты малға сенбе, мал бір жұттық, төрт түлік жиған малыңнан күндердің күні келгенде бір үзім нан артық!» – деген тұжырымнан айтып, елді егіншілік мәдениетін игеруге шақырады. Мәшһүр Жүсіп Көпеев Төле би заманында 22 наурызды жаңа жылдың басы ретінде (наурыз мейрамы) қарсы алу, осы күннен бастап егіншілік қамына кірічудің қазақ арасында дәстүрге айналғанын жазады.

	Тура осы мазмұндағы ұстанымда Абылай хан да болған. Ол жоңғар ханы Қалдан Сернеге айтқан сөзінде «Қазақ орнықпай жүрген ел еді, бір жерге орнықтырып, отырықшы өмірге кіргізіп өлсем армансыз болар едім» – деген ойды білдіреді.

	Қазақ қоғамдық ойында байқалған бұл жобалар нақты тарихи шындыққа айналмады. Өйткені оған қажет алғы шарттар пісіп жетіле қойған жоқ еді.

	Ресей империясының 18 ғасырдан бастап қазақ жеріне байланысты экспансиялық саясаты 1822-1824 жылдары қазақ мемлекеттілігі – қазақ хандығын жоюмен аяқталды.

	Қазақ қоғамын Ресей империясына қарату процесінің бастау көзінде тұрған осы мемлекеттің елшісі К-М. Тевкелевтің күнделігінде берілген фактілерге қарағанда қазақ билеушілерін орыс билігіне өтуге көндіру оларды патша сарайы тарапынан жасалған түрлі сыйлықтар арқылы сатып алу жолымен жүрген. Берілген сыйлықтардың арасында бума-бума қымбат маталар, сирек кездесетін бағалы аң терілері бума-бума қытай жібектері бар еді (История Казахстана в русских источниках. ХVІ-ХХ вв. Т 3, С. 57.). Ал Ресей билігін қолдаған қазақ билеуші тобына түрлі әскери атақ, шендер үлестіру қалыпты жағдайға айналды. Ендігі уақытта Ресей әкімшілігі қазақ жерін оның батыс (Жайық бойы), (Ой, Жаңа Ишим), солтүстік, солтүстік-шығыс (Ертіс бойы), оңтүстік-шығыс (Жетісу жері) өңірлерінде салынған әскери бекіністер тізбегі арқылы темірдей қоршауға алды.

	Ал 1867-1868 ж.ж. жүргізілген басқару реформасы бойынша қазақ қоғамының ішкі өмірі бүтіндей орыс әкімшілігінің бакылауына өтті. Қабылданған түрлі заңдық актілерге сәйкес Ресей билігі қазақ жерінің толық иесіне айналды.

	Орыс билігінің қазақ қоғамына енуі жергілікті халық арасына білім мен мәдениет жетістіктерін жаюға, сол арқылы оның қоғамдық өмірін жаңа сапаға көтеруге ұласқан жоқ.

	Орыс әкмішілігі қазақ қоғамын мүмкін болғанша қоғамдық дамуда кенже қалған тобыр күйінде ұстауға тырысты. Сол арқылы оны болашақта ассимиляцияға түсіру, соған даярлау жоспарында болды. Орыс әкімшілігі тарапынан байқалған бұл ұстаным шын мәнінде ұлттық болмысқа төнген қауіп еді.

	Егіншілікке жарамды жерлердің ішкі Ресей губернияларынан келген қоныс аударушыларға өтуі жергілікті халықтың экономикалық өміріне соққы болып тиді.

	Ресей әкімшілігінің қазақ жерін отарлау саясаты қазақ қоғамы, оның басқарушы тобы тарапынан қарсылық тудырды. XIX ғасырдың алғашқы жартысында бүтіндей дерлік қазақ жерін құшағына алған ұлт-азаттық көтерілістер болып өтті. Кеңесары Қасымұлы бастаған ұлт-азаттық қозғалыс (1837-1847 жж.) міне осы патшалық Ресей отаршылдығына қарсылықтың жинақы көрінісі еді. Оның барысында қысқа сәтке болса да батыстағы Жоламан Тіленшіұлы, оңтүстік батыстағы Жанқожа Нұрмұхамедұлы, Арқадағы Ағыбай Қоңырбайұлы, оңтүстік шығыстағы Саурық Ыстанбекұлы, Сұраншы Ақынбекұлы, Байзақ Мәмбетұлы және басқа белгілі тұлғалар бастаған халық патшалық әкімшіліктен теңдік сұраған Кенесары Қасымұлының туы астына бірікті. Басқаша айтқанда, Кенесары Қасымұлы бастаған қозғалыс бүкіл қазақ елін ортақ мақсатқа біріктіре алатын ұлттық идея бар екендігін көрсетті. Сол тұстағы бүкіл қазақ қоғамы мойындаған Досқожа, Нысанбай және Сүйінбай сияқты ақын-жыраулар өз шығармалары арқылы елдің еркіндігі және қазақ жерінің тұтастығы үшін күресте қайрат-жігер танытқан ерлерді қолдауға шақырды. Бұл, әрине, кезекті елді сақтау үшін күрес жолындағы «Қазақ Елі» идеясының көрінісі болатын.

	Міне бұл келтірілген рухани өмір фактілері халықтың ішкі өмірінде болып жатқан сапалы өзгерістердің көрінісі болатын. Қазақ елі түрлі ауыртпалықтарға қарамастан ұлттық ұю және кемелдену жолында тұрды.



	«Зар Заман» аталған қоғамдық ой ағымындағы «Қазақ Елі» идеясы



	Қоғамдық ойдағы «Зар Заман» ағымы қазақ мүддесіне қарсы тұрған екі кедергіге нұсқады. Олар, біріншіден, қазақ даласын, оны мекен еткен елді билеп-төстеуді мақсат еткен самодержавиелік билік және онымен бірге ере келген, онсыз да алауыз қоғамды бөліп-жаруға қызмет жасаған тәртіп болса, екіншіден, сол жаңа билікпен ымыраға келіп, оның арзан, жалдамалы құлына айналып, түптеп келгенде, еңбекші бұқараны сыртқы жаумен бірге соруға ықыласты жергілікті бай, сұлтан, атқамінерлер еді. Елден бірлік, береке кетсе, оған кім кінәлі? Дулат ақын оның себебін ата жолы – тәуелсіздік үшін күрестен тайқып, ендігі уақытта ел арасы дау-жанжалмен күн көруге ойысқан сұлтандардан көріп:



	Қазіргі қазақ ұлығы,

	Жаман иттен несі кем,

	Жемтік көрсе, қан көрсе,

	Айырылар мүлде есінен.

	Сендер атқа мінген соң,

	Тандыр болып суалды,

	Шалқар көлдей несібем,



	– дейді.

	Ойшыл ақынның тұжырымы бойынша, жақсы хандар кешегі Ресей империясы құрамына біржола енгенге дейінгі елдің саяси, мемлекеттік бүтіндігі үшін күрескендер, хандық биліктің басы бола алғандар. Демек жақсы хан – мемлекеттік тұтастық пен тәуелсіздікті сақтай алғандар. Ал мемлекеттік бірлік бар жерде саяси береке бар:



	Қарағысыз ел мен жұрт,

	Төрелік түскен дағыңа.

	Ие болмай айырылдың

	Атаңның алтын тағынан

	Қара толқын жау толды

	Шығыс, батыс жағыңнан.



	Бұл – феодалдық тәртіп үстемдік құрған, оған отарлық езгі келіп қосылып елдің берекесін алған қоғамда өмір сүрген ойшылдың көз-қарастық ұстанымы.

	«Зар заман» мектебі ақындары жырлаған ойдың өзегі – отарлық әкімшілік қолына біржола өткен жерді жоқтау. Дулат пен Шортанбай сияқты ойшыл ақындар бұл пікірді өз ортасы тұрғысынан білдіргенімен, олардың шығармашылығына тән жалпы халықтық мүддені, сол тарихи кезеңге тиесілі қоғамдық ойдағы үрдісті жоққа шығару қисынсыздық болар еді. В.Г.Белинский айтқандай, «әдебиет – халық танымы. Одан оның өмірі, рухы айнада шағылғандай көрініс таппақ». Егер Шортанбай туған жер туралы:«адыра қалғыр Сары-арқа, болмайын деді баянды»; Дулат бұқара халыққа байланысты: «хайуанмен тең саналдың, терідей болып тоналдың, жол таба алмай қиналдың»; Мұрат ақын: «Үш қиянның арғы бойынан, жеті жұртың кеткен жер, қайырсыз болған неткен жер?!» – десе, бұл тұжырымдардың ар жағынан жерінен, ұлттық саяси еркіндігінен айырылып, жаңа кезеңде әлеуметтік, шаруашылық жағдайы бұрынғыдан да төмендеп, тығырыққа тіреліп, шығарға жол таба алмай қиналған халықтың ауыр халін көреміз. Сонымен бірге Шортанбай, Дулат, Мұрат шығармашылығы арқылы халықтың жалпы ұлттық көлемде өзінің отарлық, тәуелділік жағдайын түсінгендігі байқалады. Шортанбай, Дулат және Мұрат шығармашылығында бұлыңғыр болса да сол тарихи кезеңде отар елге айналған қазақ қоғамы үшін шарасыздықтың не екенін түсіну бар. Бұл – даусыз факті. Патша әкімшілігі – енді Бұқар жырау заманындағыдай беймәлім, бұлыңғыр емес, көзбен көріп, жүрекпен сезінуге боларлық нақты шындыққа айналған күш, оған қарумен қарсы тұру мүмкін емес. Тіптен қарсы тұрарлық елдің халі де жоқ, ауызбірлік кеткен, өзара алауыздық үстемдік алған, елдің атқамінер «жақсылары» сұлтандық, болыстыққа таласып, «алтын тұғыры ағашқа» айналып, «қан шықса, елін жұлмалар қасқырменен аралас» халге жеткен. Қолға қылыш, найза алып, атқа отырып, батырлық құрар, Мағжан айтқандай, «ер заманы» – ХVIII ғасыр өткен. Өз ретінде Шортанбай:





	Енді еркіндік заман жоқ,

	Дұшпанның құрған торы бар.

	Ендігі жүрген жігіттің,

	Маңдайында соры бар,



	– деп осы жағдайға нұсқады.

	ХІХ ғасырдың алғашқы жартысы – Қазақстан үшін саяси еркіндіктен біржола айрылып, отарлық тәуелділікке қадам басу уақыты болды. Ал тәуелділіктің бұғауы алқымына бата бастаған қоғамның рухани күйінің көтеріңкі болмайтындығы өзінен-өзі түсінікті. Міне, осындай жағдайда Дулат, Шортанбай, Мұрат сияқты белсенді шағармашылық иелерінің айтқан ойы жаңа орныққан тәртіп түпкілікті үстемдік алған жағдайда болашақта ел ретінде жойылып кету қаупі бар екендігін халыққа жеткізу болды.

	«Зар заман» ағымы атанған бұл шығармашылық ұстанымындағы ойшыл-ақындардың халық арасында тараған және жарық көрген шығармалары қоғамның саналы бөлігін ойлануға шақырған ескертудей ұғылатын қасиетке ие еді.

	Ресей империясының шет аймақтарындағы отарлау саясатын оның ішкі әлеуметтік-экономикалық және саяси құрылысынан бөліп қарауға болмайды. Мәселен, Ресейде бүкіл Еуропа көлемінде алып қарағанда крепостниктік тәртіптің ең анайы түрінің ұзақ уақыт салтанат құрғандығы және оның орыс қоғамының үдемелі дамуына кері әсерін тигізіп, терең жағымсыз із қалдырғаны мәлім. ХVIII-XІХ ғасырларда шарықтау шегіне жеткен бұл тәртіп отарлау процесінің ішкі мазмұны мен бағыт-бағдарына да өз ықпалын тигізбей қоймады. Қазақстан сияқты жаңа өңірді игеруде ұлттық қанаудың, жергілікті халықты бағынышты етудің нәзік те құйтырқы әдістері қолданысқа түсті. Сол әдістердің бірі, мәселен, орыс билігі тарапынан қазақ қоғамындағы өзін-өзі басқарудың қарапайым тетіктерін жою, олардың орнына қазақ қоғамын қамырдай илеуге мүмкіндік беретін жаңа орыстық басқару механизмдерін енгізу болды.

	Қазақ халқы ХVIIІ ғасырда, одан кейінгі кезеңдерде де бір саяси орталыққа біріктіре алатын қуатты мемлекеттік бірлікке мұқтаж болды. Мемлекеттік тұтастықсыз жан-жақтан төнген кауіп жағдайында ел болып өмір сүре алмайтындығын ол жақсы түсінді. Халық аңыз, жырларында Тәуке ханның билік құрған тарихи кезеңінің дәріптелуінің бірден-бір себебі де сол бір тарихи кезеңде қоғамда «қой үстінде бозторғай жұмыртқалағандай» әлеуметтік жарасымдылықтың болғанынан емес, елдің күнделікті өміріне тыныштық, береке сыйлаған хандық биліктің ішкі және сыртқы саясатына көрсетілген ризашылықтан еді. Басқаша айтқанда, сырттан төнген қауіп жағдайында ішкі тұтастықтың оны қамтамасыз ете алатын ұлттық мінез, дүниетанымға лайық мемлекеттік құрылымның қажеттігін ел болып сезіну бар-тын. Тәуке хан заманына байланысты жоғарыда айтылған аңыз бұл ұлт пен мемлекеттіліктің арасындағы бірыңғайлыққа ұмтылыстың, осы мазмұндағы үрдістің қажеттілігін іштей сезінудің көрінісі болатын.

	Міне осыған байланысты патшалықтың саналы түрде қазақ қоғамындағы түрлі әлеуметтік топтардың тарапынан ұлттық тұтастыққа ұмтылушылық үрдісіне қарсы «бөлшекте де, билей бер!» саясатын жүргізуі бұл объективті тұрғыдан қазақ қоғамында жүріп жатқан ұлттық ұю үрдісін мүмкіндік болғанша тоқтатып тастауға бағытталған реакциялық әрекет болатын. Патшалықтың осы сипаттағы саясатын терең түсінген авторлардың бірі, белгілі тарихшы М.П. Вяткин:

	«Фактически это политика... была политикой поддержки анархии, государственного развала и значит, ослабление кахзахского жузов... Только это политическое ослобление казахского общества и позволило царскому правительству развернуть широкое наступление на казахские жузы», – деп жазды.

	Ресейдің Қазақстанды отарлау саясатындағы келесі маңызды бағыт қазақ жеріне өзінің ешқандай шектеусіз меншік құқын орнатуы болды. ХVIIІ ғасырдың 40-60-шы жылдары қабылданған өкіметтік актілер арқылы қазақтарды күнделікті шаруашылығына қажет жайылым, өзен және көлдерді пайдалану мүмкіндігінен айырудан басталған бұл саясат ХІХ ғасырда қазақ жерінің бүтіндей патшалықтың иелігіне өткендігін жариялаумен (1867-1868, 1891ж.ж қабылданған заңдық актілер) аяқталды.

	Стольпин реформалары тұсында (ХХ ғасырдың басы) бұл саясат өзінің шарықтау шегіне жетті. 1917 жылға дейін патша үкіметі шамамен 45 млн. десятина қазақ жерін ішкі Ресейден қоныс аудара келген отбасыларға және өкіметтік мекемелердің пайдаланылуына берді. Бұл жергілікті тұрғындардың үлесінде қалған 212 млн. десятина жермен салыстырғанда егіншілікке қолайлы өзен, көл жағалаулары болатын, яғни басым бөлігі шөл және жартылай шөлейт қазақ даласының ең құнарлы бөлігі еді. ХХ ғасырдың басында қалыптасқан бұл жағдай дәстүрлі қазақ шаруашылығының терең дағдарысқа ұшырауына алып келді. Басқаша айтқанда, осы мезгілден бастап жер мәселесі қазақ өмірінің ең өзекті тақырыбына айналды. Қазақ жерін отарлау шаралары рухани отарлау, шоқындыру, жергілікті халықтың санасында отарланушыға тән мінез-құлықты қалыптастырумен қатар жүрді.

	Міне осы жағдайлар қазақ қоғамында заман сұранысына лайық мазмұндағы ұлт-азаттық идеясының өмірге келуіне негіз болды. Өз ретінде бұл тарихи кезеңдегі қазақ елінің мақсат-мұраты әлемдегі өз еркіндігі үшін күрес жолына түскен елдердің мақсат-мұратымен өзектес, жақын болды.



	Алаш қозғалысы және «Қазақ Елі» идеясы



	Алаш қозғалысы – бұл басқа елдердегі түрлі қоғамдық ағымдарға еліктеуден, солардың соңынан еруден туған құбылыс емес, ол ең алдымен қазақ қоғамының этнос ретінде сан ғасырлық қалыптастырған құдылықтарын сақтаудан, сондай-ақ оларды жаңа заман сұраныстарына бейімдеу қажеттілігінен туындаған құбылыс және ағым. Әрине баска қоғамдардың өмірінен үйренбейтін, жағымды жаңа үлгілерді қабылдамайтын ел болмайды. Дегенмен, алаш қозғалысының негізінде ұлт өмірінің талап-тілектері жатты.

	Нақты сол тарихи уақыт тұрғысынан алғанда Алаш идеясы кандай негізгі элементтерден тұрды? Оларды екі топқа жіктеуге болады. Бірінші топқв қазақ қоғамының ішкі өміріне тән мәселелерді жатқызған жөн.

	XX ғасырдың басындағы қазақ өмірінің басты ерекшелігі оның экономикалық және мәдени дамуда алдыңғы елдерден артта қалуы еді. Қоғамдық қызметпен тұрақты түрде айналыса бастаған ұлт зиялыларын мазалаған негізгі мәселе де осы жағдай еді. Қоғамдық дамуда, яғни білім, ғылым, жаңа техника мен технологияны игеру ісінде артта қалған елдің табиғи байлықтарына дамыған мемлекеттердің көз салмай қоймайтындығын ұлт зиялылары жақсы білді.

	Біз көп жағдайда Алаш қозғалысын өмірге әкелген себептер жөнінде айтқанда басымдылықты мәселенің тура осы ішкі себептеріне беруді естен шығарып аламыз. Алаш зиялылары қазақ қоғамына тән мәселелердің түп төркінін сырттан емес, алдымен ұлттың ішкі өмірінен іздеді. Кезінде Абай негіздеген бұл ой қорыту дәстүр бүгін де өз өзектілігін жоғалта қойған жоқ.

	Алаш қозғалысының өмірге келуіне түрткі болған келесі бір себеп, ол әрине, қазақ өміріне отарлық тәуелділікпен бірге келген түрлі ауыртпалықтар жиынтығы еді.

	Адамзат тәжірибесі көрсетіп бергендей, кез-келген халық өзіне тән құндылықтарын, табиғи байлықтарын ұлттық мемлекеттік арқылы ғана сақтай алады. Ал ұлттық мемлекеттігі жоқ халық ең басты байлығы атамекен жеріне, оның байлығына ие емес, ал оның мәдениеті, тілі, салт-дәстүрі, мінезі терең дағдарысқа ұшырамақ. XX ғасырдың басында қазақ халқы өзінің ұлттық мүддесін қорғай алатын мемлекеттік жүйенің жоқтығын анық сезінді.

	Империялық билік тарапынан жүргізілген переселен саясаты нәтижесінде қазақ жерінде жергілікті халықтың үлес салмағы күрт азая түскен еді. Француз социологтарының дәлелдеп көрсеткеніндей, егер де елге сырттан келген мигранттар үлесі сол елдің тұрғындарының 17 % -нан асып түссе, сондай-ақ олардың сыртқы түрі, өмір-салты, діні жергілікті халықтан мүлдем өзгеше болса, онда жергілікті халы-қөзін оккупация жағдайында сезінбек. 1917 жылдың карсаңында қазақ жеріндегі ішкі Ресейлік губерниялардан қоныс аудара келген тұрғындардың үлес салмағы 25-30 % -ға жетіп қалған еді. Егер біз бұл 25-30 % пайыздың артында Ресейлік отаршыл әкімшілік және нақты әскер күші тұрғандығын ескерсек, онда мәселенің қаншалықты күрделі екендігі айқындала түседі.

	Осы келтірілген салыстырмалы фактілерден мынадай тұжырым еріксіз сұранып-ақ тұр: XX ғасырдың басындағы қазақ зиялылары тарапынан байқалған ұлтшылдық идеологиясы мен ұстанымы қаншалықты негізді әрі табиғи құбылыс болса, ал Ресейлік оңшыл және солшыл күштердің, патшалық және кеңестік биліктердің тарапынан қазақ саяси элитасына танылған «сепаратистік», «ұлтшылдық» сияқты айыптаулар соншалықты негізсіз әрі жасанды, сондықтан да осы айыптауларды негізге алып жүргізілген репрессиялық шаралар тұрпайы әділетсіздіктің көрінісі болатын.

	Ал бұл тарихи мезгілдегі қазақ ұлтшылдығы – жалпы әлемдік даму арасында өмірге келген, қазақ елінің басқа да этностар сияқты толық табиғи құқығын айғақтайтын құбылыс-тын. Алдымен патшалық билік, сонан соң оның мұрагері кеңестік биліктің идеологиялық аппараты XX ғасыр бойы қазақ ұлтшылдығымен реакциялық, кертартпа құбылыс ретінде жария түрде күрес жүргізді, қазақ халқының талантты, озық ойлы ұлдарын осы ұстанымда болғаны үшін аяусыз жазалаумен болды. Соның нәтижесінде қазақ елінің интеллектуалдық өмірі терең дағдарысқа ұшырады.



	Советтік билік және «Қазақ Елі» идеясы



	Қалыптасқан түрлі объективті және субъективті жағдайларға қарамастан, ұлттық идея қазақ қоғамында Алаш қозғалысына дейінгі кезеңдерде және одан кейінгі уақытта да түрлі ауқымда, деңгейде көрініп отырды.

	Осы ретте мынадай тарихи дерекке көңіл аударған жөн. 1920 жылы большевиктердің саяси билікке келуі тарихи шындыққа айнала бастаған мезгілде Ә.Бөкейханов бастаған Алаш жетекшілері империялық билікпен күрестің жаңа кезеңі басталғанын түсіне отырып, ұлтшыл ұстанымдағы жас қазақ зиялыларын коммунистік партияның құрамына еніп, ендігі уақытта ұлттық мүдде үшін күресті жаңа билік ішінде жүріп жалғастыра білуге үндеді.

	Міне, осы 1920 жылдан бастап ұлттық идеяның қайсыбір элементтерін кеңестік билік жүйесі шеңберінде іске асыру үшін күрес кезеңі басталады. Әрине, бұл ұстанымда тұрған қазақ саяси қайраткерлері партия мен билік алдында өздерін Алаш бағдарламасын жақтаушылар ретінде көрсетуге тырысқан жоқ. Бірақ, олардың негізгі экономикалық, саяси және мәдени мәселелерде ұстанған бағыты Алаш партиясының бағдарламалық ұстанымына жақын болып келді немесе содан тікелей туындап жатты.

	Партияның 1926 жылғы қараша пленуымында жасаған баяндамасында Ф. Голощекин «алашордалықтардың екі буынын» анықтап, оларға мынадай баға берді: «Алашордалықтар туралы айтқанда біз шатасып жүрміз. Алашордалықтардың екі түрі бар – ескі басшылары және алашордалықтардың жаңа буыны. Бұлардың өзара үлкен айырмашылығы бар. Егер біз ескі тәртіптегі алашоралықтарды алсақ, маған олардың жағымды бірдемесі болғандай көрінеді. Олар өткен уақытта, қазақ жағдайында, қазақ болмысында революционер, буржуазиялық революционер болды. Ал жастарда ол жоқ, оларда ашу-ыза басым, олар кеңестік билікпен күресте есейді».

	Осы айтылған пікір контексінде Т.Рысқұлов, С.Қожанов, С.Сәдуақасов, Ж.Мыңбаев, Ы.Мұстамбаев, Н.Нұрмақов және басқа осы ұстанымдағы қайраткерлердің жігерлі де мақсатты қызметін ерекше атаған жөн.

	Советтік билік қазақ жерін бұрын-соңды болып көрмеген қоғамдық эсперимент жүргізілуге тиіс алып полигонға айналдырды. Мұнда қоғамдық дамуда артта қалған қазақ сияқты халықтарды «капитализмге соқтырмай-ақ тікелей социалистік жұмаққа алып баруға тиіс» мемлекеттік «бағдарлама» сыннан өтті.

	Жеке меншік, оның иесі байлар, бай және ауқатты щаруашылықтар жойылды, зорлық пен зомбылыққа сүйенген салық саясаты енгізілді, ол одақтағы индустияландыру процесіне қаржы жинаумен үйлестірілді, ещқандай даярлықсыз ел көлемінде малшы-көшпенділер мен жартылай көшпенділерді жаппай отырықшы тұрмысқа аудару науқаны басталып кетті, осымен бір мезгілде қазақ ауылдары ұжымдастырудың жылдам әрі тегеурінді диірменіне ілікті, ал осы бұрын-соңды болып көрмеген қиянатқа қарсы шыққандар ешқандай да сотсыз ең қатаң түрде жазалануға тиіс болды. Осынын бәрі қазақ елін «Ақтабан шұбырынды» заманында болмаған қырғынға ұшыратты. Қазақ елі аштықтан және онымен ілесе келген індеттердің салдарынан «2 миллион 200 мың адамынан, яғни барлық қазақ халқының 49 пайызынан айырылды. («Егемен Қазақстан», 1992,22 желтоқсан).

	1917 жылдың қарасаңында қазақ халқының саны 5,5 миллионнан асып түскен, 1921-1922 ж.ж. және 1931-1933 ж.ж. аштық нәтижесінде халық жартысынан астамын жоғалтты. 1959 ж. халық санағы бойынша қазақтардың саны 2,7 млн. түсті. Бұл сандық фактілер кеңестік биліктің өзінің алғашқы жиырма жылдығында қазақ халқының өміріне қаншалықты «жағымды» ықпалы болғандығын көрсетіп-ақ тұр.

	Ал мәселенің сапалық жағын сөз етсек, ұлт өмірінің қаншалықты терең дағдарысқа ұшырағандығына көзіңіз жете түседі. Халық өзінің белсенді басқарушы тобының (саяси элита) екі бірдей буынын жоғалтты. Олар мақсатты түрде жүргізілген саяси репресияның құрбаны болды. Бұл екі бірдей буын ғасыр басындағы ұлттық рухани сілкіністің, жаңғырудың нәтижесі еді. Олармен бірге ғасыр басындағы зиялылардың азапты рухани ізденісінің өтемі ретінде өмірге келген ұлттық идея да тұншықтырылды, күнделікті қолданыстан шығып қалды. Міне осындай қоғам басына түскен ауыртпалықтың адамдардың жеке тұлғалық болмысына тигізген жағымсыз ықпалыарнайы ғылыми талдауға алынған емес. Алдындағы екі бірдей елжанды әрі жігерлі буынды баудай түсірген саяси жүйенің беталысын байқаған кейінгі буын енді билікке ұнау, оның талап деңгейінен шығуға бейімділік танытуға тиіс болды.

	Жаңадан ашылған тарихи құжаттар Кеңес Одағында 1920-50-ші жылдардағы саяси репрессиялардың биліктің мақсатты түрде жүргізген саяси курсы екендігін, оның алдымен Сталиндік басшылықтың ұстанымымен келіспеген елдің саяси басқарушы тобына (элитаға), сонан соң экономикалық тұрғыдан белсенді әлеуметтік (буржуазия, бай, кулак, ж.б.) күштерге және патриоттық ұстанымдағы ұлттың белсенді тұлғаларына қарсы бағытталған, заңдық негізі күмәнды, шектен асқан зорлық пен қиянатқа толы шаралар болғандығын айғақтап отыр.

	Биліктің қоғамды социализмге жат саяси «элементтерден» (сталиндік емес) «тазарту» шаралары басқарушыэлитаны жастау, білімдірек, саяси және идеологиялық тұрғыдан айтқанға көнгіш элитамен ауыстырумен аяқталады. «Әлеуметтік тұрғыдан зиянды» бай-кулактарды жою шаралары қоғамды экономикалық және кәсіпкерлік белсенділігі жоғары тұлғалардан айырды, ал үзіліссіз жүргізілген «ұлтшылдармен» күрес науқандары ұлтсыздануға, ұлттық нигилизмге жол ашты.

	Француз ойшылы Ж.Ж.Руссоның пікіріне сүйенсек кез-келген билік жүйесінің жағымды немесе жағымсыз екендігінің өлшемі халық санының өсуі немесе кеміп кетуі болып табылады. Патшалық Ресей тұсында қазақтар өз жеріндегі тұрғындардың 81%-ын құраған болса, 1962 жылы бұл көрсеткіш ең төменгі нүкте 29%-ға түсті, басқаша айтқанда ол 65 жылда 52%-ға кеміп кеткен. (М.Тәтімов. Халық-нама немесе сан мен сапа. А., 1992, 136 б.). Ауыл халқының 70-80%-ның басым бөлігі күн-көріс қамында өмір сүрді. Кеңестік идеологтар советтік билікті индустрияландыру саясаты үшін дәріптеді. Осы орайда 80-ші жылдарға тән мынадай демографиялық жағдайды байқаймыз. Мәселен, қазақтар Қазақстанның астанасы, өнеркәсіп ошағы атанған Алматы қаласы тұрғындарының 22% ғана құрады. Бұл көрсеткіш облыс орталықтарында одан да төмен болды. Басқаша айтқанда, кеңестік кезеңде қазақтар Қазақстан қалаларының негізгі тұрғындарына айнала алған жоқ. Бұл процесс тек тәуелсіздік жылдарында ғана шындыққа айнала бастады.

	1980 жылдары жұмыс және оқу іздеп ауылдан қалаға келген қазақ жастары жатаханаларда тұрды, пәтер іздеп жетім бұрыштарда жүрді. Қорыта айтқанда, Желтоқсан көтерілісі Советтік биліктің Қазақстан қоғамын терең дағдарысқа алып келгендігінің көрінісі еді. Көп емес, араға бес-ақ жыл салып бұл өкімет тарих сахынасынан біржола кетті. Орталық Мәскеулік билік қазақ ұлтының санасының тереңінде болып жатқан өзгерістерді бағалауға келгенде адасты, кателікке ұрынды. Бұл мезгілде қазақ ұлты өзінің өткінші тірлігінен түпкілікті мүддесін ажырата алатындай деңгейде жетіп қалған еді. Қарқынды жүргізілген орыстандыру процесімен қатар, оған жауап реакция ретінде ұлттық сана тереңінде ұлттық құндылықтарды түгендеу, қастерлеу және оларды қорғауға әзір көңіл-күй де пісіп-жетіле түсті және бұл ішкі рухани процесс қоғамдағы барлық әлеуметтік топтарды қамтыды.

	86-ның желтоқсанындағы буырқанған ұлттық наразылық қазақ қоғамында міне осы мезгілге дейін қалыптасқан рухани жағдайдың жиынтық көрінісі екендігі даусыз.

	Сонымен бірге, 86-ның желтоқсаны қазақта ұлттық мүддені империялық өктемдіктен қорғауға әзір саяси топтың жоқтығын байқатты. Бұл тек қазаққа ғана тән жағдай емемс-тін. Халық болса бұл міндетті ұлт зиялылары атқара алады деп үміттенді. Бірақ зиялылардың ондай міндетті атқаруға даярлығы мен мүмкіндігінің жоқ екендігін түсіне алмады.

	Ащы болса да мойындауға тура келеді, 86-ның желтоқсаны империялық зорлықтың илеуін бірнеше ғасыр басынан кешірген қазақ елінің кезекті қиянатқа қарсылық қабілетінің әлсірегендігінің, яғни түрлі тарихи сәттерде ұлт атынан мұндай қарсылықты білдіруші интеллектуалды саяси күштің жойылғандығының көрінісі еді. Сондықтан да жұмысшы, жастар мен студенттерден құралған «қисық өкше, тесік өкпе» жас өркен үкімет үйі алдындағы жаңа алаңда империялық дүлей күшке бетпе-бет келіп, қансырап жеңіліс тапты, қорғансыздың күйін кешті.



	Тәуелсіз Қазақ мемлекеті – «Қазақ Елі» идеясын іске асыру мүмкіндігі



	1991-жыл әлем тарихындағы ірі империялардың бірі – Кеңестік Социалистік Республикалар Одағының ыдырау жылы болды. Яғни бұл мезгіл ыдырауға ұшыраған одақ кеңістігіндегі өздерінің саяси мемлекеттік тәуелсіздігін алған елдер үшін, әрине, жаңа тарихи кезеңнің басталғандығын айғақтайды.

	Кейінгі ұрпақ 1991-жылдан бергі елеміздегі тарихи өзгерістерді талдауға алғанда, әрине қоғамның экономикалық базасындағы, әлеуметтік құрылымындағы, рухани өміріндегі түбегейлі бетбұрыстарға үңіле қарайтын болады. Дегенмен, негізгі назар мемлекеттік құру ісіне, басқарушы элитаның осы жолдағы қол жеткізген табыстары мен жіберіп алған қателіктеріне аударылатын болады. Өйткені мемлекетті қалыптастыру мәселесі, оның шешілу деңгейі басқарушы саяси элитаның тура осы тарихи кезеңдегі қызметінің басты өлшемі екені анық.

	Міне, осы тұрғыдан алғанда мемлекет басшысы Н.Ә. Назарбаевтың, оның соңына ерген саяси басқарушы топтың жаңа сападағы мемлекет құру қызметі қазақ тарихының бұдан бұрынғы кезеңдерінің ешқайсысымен де салыстыруға келмейді. Өйткені Жәнібек пен Керей сұлтандардың (XV-ғ), Қасым хан (XVI-ғ) мен Тәуке ханның (XVII-XVIII-ғғ.), Абылай ханның (XVIII-ғ.) тұсындағы хандық мемлекеттік құрылымдардың қазақ ұлты мен оның территориясын, мәдениеті мен ұлттық санасы қалыптастыру процесінде үлкен рөл атқарғандығын айта отырып, сонымен бірге ол билік жүйелерінің қазақ қоғамының үдемелі экономикалық дамуын, территориялық тұтастығы мен саяси тәуелсіздігін қамтамасыз ете алмағандығын, соның нәтижесінде Қазақстанның екі жарым ғасырдан артық мерзім отарлық кіріптарлыққа ұшырағындығын мойындауға тура келеді. Сондай-ақ, хандық биліктің мемлекеттіктің негізгі көріністері болып табылатын басқару аппаратын, оның шенеуніктерін, ұлттық әскер және басқа элементтерін қалыптастыру ісінде де әлжуаздық танытқандығы мәлім.

	XVIII-XX ғасырларда қазақ халқы мемлекеттік билікке жатсына, жатырқай қарады. Өйткені мемлекеттік билік өзгенікі еді. Патшалық мемлекеттік жүйе қазақ халқының түпкілікті мүдделерімен санаспады, қазаққа бұратана жат жұрт есебінде қарады. Кеңестік билік өзін бұқара халық билігі ретінде жариялап, мемлекет пен халық арасындағы бұрынғы алшақтықты жоюға тырысқанымен, көптеген мәселелерде (мәселен, өнеркәсіпті дамыту, кадр даярлау, дін, тіл, ұлттық салт-дәстүр т.б.) ол ұлыдержавалық ұстанымнан біржола арыла алмады. Міне, осы тарихи контексте Н.Ә. Назарбаев бастаған ұлттық саяси элитаның бүгінгі жаңа тұрпаттағы мемлекет қалыптастыру қызметі, салыстырмалы түрде алғанда, тегіс жерде ірге тасынан бастап шатырына дейін жаңадан үй салу ісімен теңестіруге болады.

	Қорыта айтқанда, қазақ жерінде ұлттық мемлекет құру ісі тұңғыш рет өз шешімін тапты деп айтуға негіз бар. Ең кем дегенде соңғы үш ғасыр бойы бірнеше буын аға ұрпақтың ең таңдаулы өкілдері осы ұлы мақсат үшін тер төгіп күресіп келді. ХХ ғасырдың соңында және ХХІ ғасырдың бастапқы кезеңінде бұл тарихи мақсат өмірлік шындыққа айналды. Отан тарихында қазіргі заман аталатын бүгінгі тарихи кезеңнің ең басты ерекшелігі, міне осы.

	Басқарушы топтың, ең алдымен елбасының қоғам өміріне жаңа сапа беру жолында тұрғандығын, сондай-ақ бұл істе отандық және әлемдік тәжірибені ұштастыра білуге ұмтылысы анық байқалады. Н.Ә. Назарбаев тәуелсіздіктің он екі жылдығына арналған баяндамасында: «Тәуелсіздіктің алғашқы жылдарындағы қиын ізденістерден кейін елге өтпелі кезеңде қандай модель керек екенін мен түпкілікті түсіндім. Мен оны былайша сипаттар едім: алдымен экономика, содан кейін саясат, барынша ырықтанған, ашық және бәсекелі экономика. Қиын, алайда елге қажетті, бірақ шок туғызатын емес, реформаларды жүргізе алатын күшті, орталықтандырылған, халықтың алдында жауапты билік». Елбасының жасаған бұл тұжырымы үлкен азапты ізденістен соң жасалған негізді тұжырым екендігі күмәнсіз.



	ҚЫСҚАРТЫЛҒАН СӨЗДЕР ТІЗІМІ



	РФ ОрО ММ – Ресей Федерациясының Орынбор облыстық мемлекеттік мұрағаты

	РФ ОмО ММ – Ресей Федерациясының Омбы облыстық мемлекеттік мұрағаты

	ҚР ОММ – Қазақстан Республикасының Орталық мемлекеттік мұрағаты

	ҚР ПМ – Қазақстан Рсепубликасының Президентінің мұрағаты

	ҚР ҰҚКМ – Қазақстан Республикасының Ұлттық Қауіпсіздік Комитетінің мұрағаты

	ҚР ҰҚК АО ж АҚМ – Қазақстан Республикасының Ұлттық Қауіпсіздік Комитетінің Алматы облысы және Алматы қаласы бойынша мұрағаты

	ӨР ОММ – Өзбекстан Республикасының Орталық мемлекеттік мұрағаты

	КСРО – Кеңестік Социалистік Республикалар Одағы

	ПП ОГПУ – Полномочное Представительства Объединенного государственного Политического Управления (ОМ СБ ӨӨ – Орталық Мемлекеттік Саяси Басқармасының Өкілетті Өкілі)

	ҚКСР – Қазақ Кеңестік Социалистік Республикасы Кирревком – Киргизский (Казахский) военно-революционный комитет





	https://t.me/kzkitap





Notes


	[←1]

Аристов Н.А. «Кыргызы или кара-киргизы» атты еңбегінде: «Вероятно, этот китайский протест был одной из главных причин приостоновки занятия земель Большой орды на двадцать лет», (С. 473) – деп жазды.





[←2]

Полковник Вишневский араға көп уақыт салмай генерал-майор әскери дәрежесін алады. Өйткені ол өзін империяның қазақ жеріндегі құйтырқы саясатын жүргізуде «бағалы маман» ретінде көрсетіп үлгірген еді.





[←3]

Қазақ және қырғыз жеріндегі Қоқан әскерінің басым бөлігі атты қыпшақтардан тұрған. Жергілікті жұрт оларды қыпшақтар немесе «ташкендіктер» деп атаған.





[←4]

деректерде бұл саудамен айналысатын топты «ташкенттіктер» деп те атайды.





[←5]

Қатаған – ақынның шыққан руының аты, ал оның азан шақырып қойған есімі - Арыстанбек





[←6]

Байсейіт батырТаушыбек бидің ұлы





[←7]

Шолпан, толық аты-жөні Абдулхамид Сүлейменұлы (1897-1837) өзбек халқының ұлы ақыны, Түркістан (Қоқан) автоном мемлекетінің әнұранының авторы.





[←8]

ГИЖ – Государственный институт журналистики





[←9]

Қазіргі Қырғызстанда Нарын облысы аталады.





[←10]

Елжау би Лапкөк күнбидің дерек көздерінде аталатын екінші аты.





