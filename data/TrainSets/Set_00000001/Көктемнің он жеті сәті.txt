	Семенов Ю.





Көктемнің он жеті сәті.


Роман. Аударған Тұңғышбай Смағұлов, Алматы, «Жалын», 1976.

	Ю. Семеновтың бұл кітабы совет барлаушысы полковник Максим Максимович Исаевтың ерліктері жайлы қызғылықты баяндайды.

	СС-тің штандартенфюрері фон Штирлиц деген жасырын атпен жаудың қайнаған ортасында қауіп-қатерге бас тіге жүріп, ол бетпе-бет айқасқа түседі. Қатыгез де зұлым жаудан айласын асырып, өзіне берілген тапсырманы толық орындайды.

	Совет барлаушысының халқына деген сүйіспеншілігі, Отан алдындағы жауапкершілікті сезінуі, семьясына деген ыстық сағынышы, күйініш, сүйініші, күрделі психологиясы, сергек логикасы жақсы ашылған.

	© Қазақша аудармасы, «Жалын» баспасы, 1976.





	Бұл еңбегімді әкеме арнаймын

	Автор





«KIMНІҢ КІМ EKEНI»


	Штирлиц әуелгі кезде өз құлағына өзі сенбеді, бақ ішінен бұлбұл сайрағандай болып еді. Төңіректен көктемгі февраль айының тынысы баяу білінгенімен ауа әлі шымыр, көгілдір болатын, қар да айылын жияр емес, түнге қарай әмісе табанынан таусылып, жiби бастайтын жердің тоңы да мызғымай жатқан.

	Бұлбұл шоқ еменнің түбінен аунап өтетін өзеннің жағасындағы жаңғақ ағашынан сайраған-ды. Кәрі ағаштың алып тұғыры қоп-қоңыр; бақтың ішінен таяуда ғана тоңазытылған бір балықтың иісі келетін. Көктемнің әрiн аша түсетін қайың мен еменнің өткен жылғы өткір исінен із де қалмапты, ал бұлбұл шамырқана ширығып, таңдай қаға төгілтеді, аз-кем тыныс алып, қайта өрекпиді, осынау қорғансыз, томаға-тұйық тылсым бақты тәтті әуеннің сазына бөлейді.

	Штирлиц атасын есіне алды; қарт құстың тілін білетін еді. Ол ағаштың түбіне отырып алып, сары шымшықты еркелете арбайтын, сол бір кішкентай тіршілік иесіне ұзақ назар салатын, сол сәтте оның көздері де әлгі құстың көзіндей ойнақшып, моншақтай мөлдірей қалатын, құс та одан сескенбейтін еді.

	«Пинь-пинь – тарарах», – деп ысқыратын шал.

	Шымшықтар да оған көңілді, әрі сенімді үнмен жауап қататын.

	Күн ұясына құлап еді, ағаштардың қоңыр көлеңкесі ақшағыл қардың бетін бүркеп, қымтай түсті.

	«Тоңазитын болды-ау, бейшара, – деп ойлады Штирлиц іле шинелін қаусырынып үйіне кірді, – Тіпті қол ұшын да бере алмайсың; тек бір ғана құс – бұлбұл ғана адамға сенбейді».

	Штирлиц сағатына қарады.

	«Клаус қазір келеді, – деп ойлады Штирлиц, – ол сөзіне әрдайым берік жан. Бөгде біреумен ұшырасып қалмас үшін станциядан шыққан бойда орманның ішімен жүрерсің деп тапсырған едім оған. Оқасы жоқ. Күте тұрармын. Мына жер аса көркем екен...»

	Штирлиц бұл агентті дәйімі осында, көлдің жағасындағы дербес үйінде – өзіне қолайлы құпия пәтерінде қарсы алатын. Ол СС-тің обергруппенфюрері Польдан үш айдан бері бомбалау кезінде дүние салған «Опера» бишілерінің балаларына арнап, қала сыртынан бір үй салуға қаржы бөлуін қолқалап сұраған еді. Балаларға қыруар қаржы жұмсалуға тиісті еді. СС пен СЦ-ның саяси шаруашылығына жауапты Поль Штирлицтің бұл ұсынысын үзілді-кесілді қабылдамады. «Сіздің есіңіз дұрыс па, – деді ол, – әзірше шағындау бір қалқа таба тұрсаңыз етті. Сондай көл-көсір дәулетті қайдан тап дейсіз. Біз қаржымызды оңды-солды шаша алмаймыз. Соғыстың бар ауыртпалығын өз иығымен көтеріп отырған біздің ұлтымызға мұның өзі көпе-көрнеу қиянат емес пе?»

	Штирлицтің өз қамқоршысы – қауіпсіздік жөніндегі саяси разведканың бастығын осы маңға ертіп келген еді. Отыз төрт жастағы СС-тің бригаденфюрері Вальтер Шелленберг байсалды агентпен кеңесу үшін бұдан өзге қолайлы орынды іздеп әуре болудың қажеті жоқ екенін салғаннан-ақ байқаған еді. «Роберт Лея» атындағы халықтық химия мекемесінің бас инженері Бользен деген біреудің бүркеме атымен документ даярлатып, осы бір сәулетті үйде тұруға рұқсат алған-ды. Оған қоса бір күзетшіні жақсы поек пен үстеме еңбек ақыға жалдаған-ды. Бользен деген бүркеме есімді жамылған СС-тің штандартен фюрері фон Штирлицтің өзі болатын.

	Столды әзірлеп болған соң, Штирлиц қабылдағыштың құлағын бұрады. Лондоннан көңілді музыка беріліп жатыр екен. Глэн Миллер деген американдықтың оркестрі «Сәулетті дала Серенадасынан» композиция орындауда. Бұл фильмді Гиммлер ұнататын, бір көшірмесін Швециядан арнайы сатып алдырған. Содан бері бұл лента, әсіресе, тұтқындағыларға тергеу жүргізу мүмкін болмай қалған, түнгі бомбылау кездерінде Принцаль брехтштрассе подвалынан жиі көрсетілетін.

	Штирлиц күзетшіге телефон соқты, ол келген кезде былай деді:

	«Достым, бүгін қаладағы балаларға баруыңызға болады. Ертең сағат 6-ға ораларсыз, егер мен кете қоймаған болсам, қою қылып кофе демдей салыңыз, кофеңіз барынша қою болсын бар өнеріңізді салып бағыңыз...»





12. 2. 1945 (18 сағат, 33 минут)


	– Сіз қалай ойлайсыз, пастор адамның бойында; ізгілік басым ба, әлде, зұлымдық басым ба?

	– Меніңше, екеуі де тең түсетін тәрізді.

	– Олай болуы мүмкін емес?

	– Солай болуы әбден мүмкін.

	– Әр адамның сыйынатын өз құдайы бар емес пе?

	– Әрине,

	– Олай болса, фюрердің табынатын тәңірісі кім. Ал, Геринг пен Гиммлер туралы не айтуға болар еді?

	– Cіз тосын сауалдар қояды екенсіз. Сіз бен біз адамның табиғаты жайлы әңгімелесіп отырмыз ғой. Мен жарық дүниенің есігін ашқан адам міндетті түрде арғы тегіндегі қарғыс атқан маймылдан тараған әлденедей бір кесепаттарын ала келеді дегенге сенбеймін.

	– «Неліктен қарғыс атқан маймылдан тараған», – дедіңіз?

	– Мен өзімше түсіндіріп отырмын.

	– Сіз мені мазалап жүрген сауалдардың жауабынан үнемі жалтарып өтесіз. Сіз «иә, солай» немесе «олай емес» деп жауап бермейсіз, шындықты іздеген әрбір адам дәлдікті «иә солай» немесе «олай емес» дегенді ұнатады. Ал, сіздің логикаңызда «иә солай» немесе «олай емес» деген сөздер атымен жоқ... Байыбына терең бойлайтын болсақ, бұның өзі, сіздің әдіс-тәсілдеріңізден емес, практикаңыздың тура өзінен тарайды.

	– Сіз менің практикамды жанашыр адам ретінде бағаламайсыз. Соған қарамастан концлагерьден шығып кеп, мені сағалап отырсыз. Таңқаларлық жай, осыны немен түсіндіруге болады?

	– Пастор, мүмкін сіздің ішкі құпияңызға қол сұғуым жөнсіздеу болар, бірақ фрау Айзенштадттың айтуынша...

	– Сіз бір кезде гестапода жұмыс істеген көрінесіз ғой.

	– Мен болғам онда...

	– Түсінікті. Бұл сауал сізге ауыр тиген болар, сондықтан сіз одан жалтарып өтуге тырысып отырсыз. Соғыстан соң, діндар сыбайластарыңыз сізге деген сенімін жоғалтып алмас па екен, пастор?

	– Гестапода отырып шыққандар аз ба?

	– Егер сіздің діндар әріптестеріңіздің бірі «пастор арандатушы, камерадағы тұтқындардың талайының түбіне жетіпті» деген сыбыс тарата қалса не істер едіңіз? Ал миллиондардың арасынан жан сауғалап шығатындар тамтұмдап қана кездеседі...

	Сіз онда өз мұңыңызды кімдерге шақпақшысыз?

	– Әрине, мұндай тәсілдермен кімнің де болса көзін жоюға болады.

	– Сонда не демекші едіңіз?

	– Онда ма? Әлгі пікіріңізді теріске шығарамын. Үнім қарлыққанша, тыңдаушыларым табылса болғаны, өз ойымды дәлелдеп бағамын. Ал, егер сөзіме ден қоятын тірі жан шықпаса, онда іштен тынып, «тірі өліктің» кебін киемін-дағы.

	– «Іштен тынып» дейсің. Демек, сіз бұрынғыша бәз қалпыңызда қала бермекшісіз бе?

	– Тәңірдің жазуы білер. Қалсам қалармын.

	– Сіздің дiнiңіз өзін-өзі өлтірушілерге қарсы ма?

	– Өзіме-өзімнің қол көтермей тірі жүргенімнің өзі де соның арқасы шығар.

	– Өрісі тар, өлшемі келте тірлікті насихаттап қайтесіз?

	– Насихаттамай-ақ илана беремін-дағы.

	– Сіз неге өмірдің басқа бір жолын қаламайсыз, сіздің де өзгелер сияқты еңбек етуіңізге болмас па еді?

	– «Еңбек ету» дегенде нені мегзеп отырсыз?

	– Тым болмаса, ғылымға арналған храмдар тұрғызу. Гүлін, тастар тасуыңызға да болар еді ғой.

	– Сіз дін жолын насихаттайтындарды жұмыссыздар мен бүлікшілдер деп ойлайсыз ба? Олардың кәсібін еңбек емес деп ойлайсыз ба? Сіздер үшін еңбек деген тас тасу ғана ма? «Меніңше, рухани еңбек өзге еңбектердің қай-қайсысымен болса да деңгейлес деген сөздің өзі де жеткіліксіз, рухани еңбек ерекше маңызды.

	– Мен журналиспін, сізді түсінемін. Бірақ менің корреспонденцияларым ұлтшылдар тарапынан да, шіркеу тарапынан да қолдау таппай, шетқақпай көрген-ді.

	– Әлгі еңбектеріңіздің шіркеу тарапынан қолдау таппауының сыры, сірә, қарапайым нәрседен болар, сіз адамды дұрыс тани білмегенсіз.

	– Мен адам жайлы ешбір сөз қозғаған емеспін. Берлин мен Гамбургтің жықпыл-жықпыл ұяларына бауыр басқан жезөкшелер мен ұрылар қауымын жазуға бой ұрдым. Бұның өзін Хитлер мемлекеті – жоғары нәсілдің атына таңылған көпе-кернеу жала деп, ал, шіркеу жазықсыз жандарды жәбірлеу деп бағалады.

	– Біз өмірдің шындығынан қорықпаймыз.

	– Қорқасыз. Мен сол бір адамдардың шіркеуді сағалап, жан сақтамақ болғанын, ал шіркеудің олардан сырт айналғанын сынаған едім. Сол байғұстардың көңілін суындырған да діндар адамдардың өздері болатын, ал, пастор байғұс өз әріптестеріне қарсы тұра алмады.

	– Әрине, қарсы тұра алмайды. Мен сізді шындықтың бетін ашқаныңыз үшін айыптай алмаймын. Сол шындықты танығаныңыз үшін де кінәлап тұрғаным жоқ. Мен сіздің адамдардың болашағы жайлы болжамдарыңызбен келісе алмаймын.

	– Пастор, сіз пастор ретінде емес, саясатшы ретінде бой көрсетіп отырғаныңызды байқайсыз ба?

	– Маған өз шындығым қымбат. Оның өзі ауқымды, біртұтас. Сіздің мені саясатшы деп ойлауыңыздың себебі, сіз адамдардың бойынан тек саясатты ғана көріп үйренгенсіз. Осындай әдіспен логарифм сызғышы арқылы шеге қағылатын затты қалай көруге болады. Логарифм сызғышының көмегімен шеге қағуға да болады, өйткені оның белгілі бір көлемі мен массасы бар ғой. Алайда, бұның өзі заттың оныншы, жиырмасыншы қызметін көрсететін дәп әлгі варианттың өзі тектес.

	– Пастор, мен сізге сауал қойып отырсам, ал сіз тура жауаптан тайқып, өзіме ауыз сала бастадыңыз-ау. Сіз аса шеберлікпен мені, тергеу жүргізушіні жауап берушінің, сұрау салушыны қорғанушының орнына қарай ығыстырып жібердіңіз, неліктен сіз күреске қолма-қол араласып жүрсеңіз де өзіңізді одан қағажу ұстай сөйлейсіз?

	– Оныңыз рас, мен күреске тікелей араласып жүрмін, шынында да, қып-қызыл өрттің ішіндемін, бірақ мен сол соғыстың өзімен соғысып жүрген жоқпын ба?

	– Сіз материалистерше ұстасады екенсіз.

	– Өзім де сол материалиспен әңгімелесіп отырмын ғой.

	– Демек, сіз маған қарсы өз қаруымды көтермекшісіз бе?

	– Әрине, солай істеуге мәжбүрмін.

	– Онда былай. Пастваңыздың игілігі үшін менің жолдастарым мен жең ұшынан жалғасуыңызға болады. Адресін берейін. Жолдастарымның адресін сізге сеніп тапсырамын. Пастор, сіз кінәсiз жандардың обалына қалмассыз деп ойлаймын...

	Штирлиц магнитофонға жазылған осы сөздерді тыңдап шықты да, күні кеше пастордан көмек сұраған адамның көз қиығымен кездесіп қалмас үшін орнынан шапшаң тұрып, терезе жақтауына таялды. Ол өз даусын тыңдап болған соң, көңілі сабасына түсіп, коньяк iштi және шылымын да ширыға тартты.

	– Шылым жағынан пастордың халі мүшкіл ме деймін, – дедi жүзін бұрмастан Штирлиц.

	Ол қабырғаны тұтас көмкерген терезе жақтауынан ауладағы қар үстінде нанның қиқымына таласып жатқан қара қарғаларды шолып тұрды; бұл маңның күзетшісі еңбек ақысына екі паек алатын, сондықтан құстарға да бүйрегі бұрып тұратын. Күзетшi Штирлицтің СД-да жұмыс істейтінін білмейтін, осынау Коттедж, сірә, гомосексуалистердің, немесе, саудамен айналысатын адамдардың тұрағы болар деп ойлайтын; бұл жерге әйел атаулыдан тірі жан келген емес, ал, ерлер жағы бас қосқандай болса даурықпай, баяу сөйлесетін, тағамдары дәмді, шараптары қымбат бағалы болып келетін.

	– Иә, мен сол жерде шылымның да тақсіретін тарттым-ау... Шалдың өзі де бір әңгімешіл кісі екен, ал өз басым шылымсыз асылып өле жаздадым.

	Агенттің есімі Клаус болатын. Ол осыдан екі жыл бұрын осы ұйымға тартылған еді, өзі де қарсылық білдіре қойған жоқ, бұрынғы корректор жаңа жұмысына білек сыбана кіріскен-ді. Ой байламының айқындығымен және шыншылдығымен кеңесушісінің жүрегін әп-сәтте артистерше баурап алатын.

	Клаусқа көз қиығын тіге отырып: «Мүмкін, ол ауру болар. – деп ойлады Штирлиц. – Сатқындықтың өзі де дерт қой. Клаус Ломброзодан әлдеқайда басым жатыр. Ол мен білетін опасыздардың бәрінен де асып түседі. Оның үстіне өзі бір түрлі сүйкімді, әрі тартымды жан».

	Штирлиц столға қайта оралып, Клаусқа жылы пейіл білдіре қарсы отырды.

	– Сонымен. – деп сұрады, – қарттың ішкі байланысты жолға қоятынына сенімдісіз бе?

	– Иә, бұл мәселенің басы ашылды ғой. Мен өзгелерден гөрі интеллигенттермен және діндар адамдармен жұмыс істегенді ұнатамын. Адамның өз басын ажалға қалай тігетінін бақылаудың өзі де көңілге әлденендей бір түйткіл ұялатады. Кейде тіпті: «Тоқта, ақымақ, қайда барасың», – деп тежеу салғың да келеді.

	– Жә, олай деудің қисыны жоқ, – деді Штирлиц, – бұның өзі ақылсыздық болар еді.

	– Сізде консервіленген балық жоқ па?

	– Мен балықсыз жынданып кете жаздаймын. Нервімнің талшықтары фосфор тілейді...

	– Қандайын қалайсыз?

	– Маймен шыланғанын ұнатамын...

	– Сонда қай елдің өндірісінің өнімін қалайсыз? Біздікін бе. Әлде...

	– «Әлде», – деп күлді Клаус, – мұның өзі патриоттық рухымызға жат көрінгенімен Америкада немесе Францияда жасалған өнімдерді де, ішімдіктерді де ұнатамын...

	– Сіз үшін бір жәшік нағыз француз сардинін алдырып қояйын. Оливка ағашының майына бөктірілген, дәмді балық. Фосфоры да мол... Айтпақшы, мен кеше сіздің жазбаларыңызды қарап шықтым.

	– Мен оны сырт көздің сұғына қимас та едім.

	– Сіз ойлағандай, қызықтайтын ештеңесі жоқ екен оның. Егер сіз жүйкеңізді тоздырған күрделі бір операциядан соң, бауырыңыздың ауруына шағынып; күлсеңіз де, әзіл қашырсаңыз да тыңдаушыңызды жалықтырмас едіңіз. Ал, сіздің жазбаларыңыз сүреңсіздеу екен; кілең бір-бірімен араласып кеткен; рапорттар, хабарламалар сіздің хабарламаңыз, сізге жазылған хабарламалар... Назар үйіретін бір ғана нәрсе, сіздің инициативаңызбен тоқсан жеті адам тұтқынға алынған екен, санап шықтым. Бір қызығы, олар сіз жайлы ләм-мим деп тіс жармайды. Бірінің аузына бірі түкіріп қойғандай. Ал, гестапода оларды аямай-ақ сілкіледі емес пе...

	– Оны маған не үшін айтып отырсыз?

	– Жай әншейін. Сірә, ойша талдау жасап отырғаным болар... Олардың болашақ тағдыры сізді толғандырмады ма?

	– Шайтан білсін оны... Мені еліктірген шайқас. Олардың кейінгі тағдырларының немен тынарын қайдам. Түптеп келгенде, өзгелердің де, өзіміздің де нендей күйге түсерімізді кім білген.

	– Оның да дұрыс, – деп келісті Штирлиц.

	– Одан соң... құлдардың арасында жүріп бостандыққа қайдан қолың жетсін. Иә, солай, құлдардың ішіндегі ең бір еркіні болған да жақсы емес пе? Мен бұл жылдардың ішінде рухани жағынан толық еркіндік алдым...

	Штирлиц:

	– Алдыңғы күні кешкілік пасторге кім келді? – деп сұрады.

	– Ешкім де келген жоқ.

	– Тоғыздың шамасында ше?

	– Сіз қателесіп тұрсыз, – деді Клаус, – былайынша айтқанда, сіздерден ешкім де келген жоқ, мен онда жалғыз болатынмын.

	– Демек, сіз, шалдың өзіңізге қызмет істейтініне сенімдісіз ғой?

	– Істейді. Жалпы алғанда, мен өзімді: оппозиционер, шешен, көсем ретінде сезінемін. Адамдар менің тегеурініме, логикама, пайымдауыма бас ұрып, табынып жатады...

	– Жә, жетер. Тек, шамадан тыс бөсе берме. Енді іс жөнінде. Сіз бірнеше күн бойы біздің пәтерімізде тұрасыз... Өйткені сізге одан соң, маңызды бір жұмыс тапсырылады, оның өзі менің бөлімшемнен емес...

	Штирлиц әңгіменің шындығын айтқан еді; бүгін олардың гестаподағы әріптестері Клаусты бір аптаға сұраған, Кельнде екі орыс радисі қолға түсіпті. Жұмыс үстінде, хабар беріп жатқан жерінен ұсталыпты. Екеуі де жауап беруден бас тартыпты, радистерден сыр тарту үшін ептейлі бір адам керек екен. Штирлиц соған Клаусты жіберуге уәде берген еді.

	– Сұр папкадан бір парақ қағаз алыңыз, – деді Штирлиц, – содан соң мынаны жазыңыз: «Штандартенфюрер! Мен өлердей қалжырадым. Күш-қуатым да сарқылуға жақын. Мен, сізге адал қызмет еттім, бірақ бұдан әріге шама-шарқым жетер емес. Дем алғым келеді...»

	– Не үшін керек бұл? – деді хатқа қолын қойып жатып Клаус.

	– Меніңше, сіздің бір аптаға Инсбрукқа барып, дем алып қайтқаныңыз артық болмас, – деп жауап берді Штирлиц бір бума ақшаны ұсынып жатып, – Онда Казино жұмыс істейді және жас шаңғышылар бұрынғыша таудан құйғытады. Сол бір апталық бақытты сізге осы хатсыз сыйлай алмас едім.

	– Рақмет, – деді Клаус.

	– Есіңізге тағы да түсіріп көріңізші, пасторге барғаныңызда сізді ешкім байқамады ма?

	– Айттым ғой, тірі жан көрген жоқ.

	– Мен біздің адамдарды да айтып отырмын.

	– Егер шалдың үйін сіздің адамдар торуылдап жүрген болса, онда бәлкім солар көрсе көрген шығар. Әй, қайдам көре қойды ма екен? Ал, менің көзіме ешкім түскен жоқ.

	Штирлиц осыдан бір апта бұрын Клаустың жер аударылған адамның киімін киіп, қазіргі пастор Шлаг тұратын деревняның үстімен тұтқындарды өткізудің спектаклін қалай ұйымдастырғанын ойына түсірді. Ол осыдан бір апта бұрынғы Клаустың кескін-кейпін есіне алды; оның көздерінен ерлік пен елгезектіктің уытты ұшқыны төгіліп тұрған еді, сол бір бейнесі арқылы ол өзін күтіп тұрған болашақ ролін ойнап та үлгерген еді. Штирлиц сол жолы онымен астарлы тілмен сөйлескен-ді, өйткені оның қасында бөгде бір діндар адам отырған еді.

	– Біз бұл хатты сіздің жаңа пәтеріңізге жол-жөнекей тастай кетерміз, – деді Штирлиц, – Сезік туып жүрмес үшін тағы бірін пасторге де жазып қалдырыңыз. Мен сізге бөгет жасамайын, тағы да кофе демдейін.

	Ол қайтып оралған кезде Клаус бір парақ қағазды қолына ұстап тұрған-ды.

	– Әділдіктің өзін қимыл-әрекетке балайық, – деп күлді де оқи бастады, – сенім күрес үстінде шыңдалады. Әрекет атаулыдан тыйылып, тек әділдікті насихаттаумен ғана шектелу – өзінде де, пастваға да опасыздық жасау деген сөз. Адам өзінің қылмысын кешіргенімен, ал болашақ ұрпақ оны ешуақытта да кешірмейді. Сондықтан мен әрекетсіз отырғанды қаламаймын. Әрекетсіздік – сатқындықтан да жаман. Мен кеттім. Өз басыңызды ақтап алыңыз; тәңірінің өзі жар болсын. Қалай. Жарай ма? .

	– Ғажап. Сіз бұрын проза жазып па едіңіз? Әлде өлең жаздыңыз ба?

	– Жоқ. Егер жаза білсем осылай мен... – Клаус ойын үзді де, айыпты адамдай Штирлицке шошына қарады.

	– Сілтей бер, жарымес. Біз ашық сөйлесіп отырмыз ғой. Егер қолыңыздан жазу келсе, онда бізге қызмет етуден бас тартар ма едіңіз, соны айтқыңыз келді ме?

	– Иә, соған ұқсас бірдеңе.

	– Жоқ, соған ұқсас бірдеңе емес, – деп түзетті Штирлиц, дәп соның өзін айтқыңыз келді. Солай емес пе?

	– Иә.

	– Жарайсың. Менің қисынсыз айыптайтын не жөнiм бар. Шарабыңызды ішіңіз, жөнелейік. Кеш те түсіп қалыпты, енді самолет те самғап келіп қалар.

	– Әлгі пәтеріңіз қашық па?

	– Орманның ішінде, осыдан он шақырымдай жерде. Онда жанға-жайлы тыныштық, ертеңге дейін ұйқыңыз да қанады...

	Машинаға отырған соң, Штирлиц былай деді:

	– Ол бұрынғы канцлер Брюнинг жайлы тіс жармады ма?

	– Ішін ашпай, тұйықтала бергенін Сізге айтып едім ғой. Тықсыра түсуден өзім де тартындым.

	– Дұрыс жасағансыз... Швейцария жайлы да сыр ашқан жоқ па?

	– Жоқ.

	– Мақұл. Енді өзге бір амалын қарастырармыз. Ең бастысы коммунистерге қол ұшын беруге келісіпті ғой. Әй, пастор-ай.

	Штирлиц Клаусты желкесінен атып өлтірді. Олар көлдің жағасында тұрған-ды. Бұның өзі оқшау, тыйым салынған аймақ еді, ал күзет орнының осыдан екі шақырымдай жерде екенін Штирлиц жақсы білетін, самолеттер шабуылдаған кезде пистолеттiң дыбысы да естіле қоймайды. Ол Клаустың балық аулау үшін жасалған темір-бетон жақтауынан тура тұңғиыққа құлап түсетінін алдын ала есептеп қойған еді.

	Клаус суға үн-түнсіз, шым батып кетті. Оның батқан жеріне Штирлиц пистолетiн де тастап жіберді. Жүйке тамырының әбден тозуына байланысты өзін-өзі өлтірген деген күдікті байлам да Клаустың өз қолымен жазып қалдырған хаты мен іштей үндесіп жатқан еді, іле қолғабын шешті де орманның ішімен машинасына қарай беттеді. Пастор Шлаг тұратын деревняның қашықтығы қырық шақырымдай болатын. Штирлиц бір сағаттан кейін сол жерде болатынын да білді, ол бәрін де алдын-ала, өлшеп-пішіп қойған еді, тіпті уақыт жағынан да өз мүмкіндігінің шама-шарқын есептеп үлгірген-ді.





12. 2. 1945 (19 сағат, 56 минут)


	(1930 жылдан НСДАП-тың мүшесі, СС-тің группенфюрері Крюгердің партиялық мінездемесінен: нағыз ариец, фюрерге берілген. Нордтықтар мінездес, қайсар. Достарымен сыбайлас, деңгейлес, әрі адамға үйірсек, Рейхтің жауларына ымырасыз. Семьяда үлгілі, жат пиғылды әлдекімдермен байланысы жоқ. Жұмыста өз ісінің теңдесі жоқ шебері ретінде танылған...)

	...1945 жылы январь айында Краковты орыстар азат еткеннен кейін, түгелдей мина қойылған қала сол бәз-баяғы бүлінбеген күйінде сақталған. Империя қауіпсіздігі жөніндегі басқарманың бастығы Кальтенбруннер гестапоның шығыстағы басқармасының бастығы Крюгерді өзіне шұғыл жеткізуге бұйырды.

	Кальтенбруннер генералдың салмақты, кесек пішініне үнсіз, ұзақ көзін тігіп отырды да, содан соң, баяу үнмен былай деді:

	– Сіздің фюрерді сендірерліктей жеткілікті түрде әділ әлденендей бір дәлеліңіз бар ма?

	Сыртқы пішіні қарапайым, шаруақорлау Крюгер бұл сауалды өзі де күткендей еді. Оған қайтарар жауабы да әзір болатын. Бірақ ол шиыршық атқан ішкі ой толқынын ширата түсуге міндетті болды; CC пен партия қатарында болған он бес жыл бойы актерлік өнерге де едәуір төселіп қалған еді. Өз басына шаң жуытпаудың лайықсыздығы сияқты, салғаннан суырыла сөйлеудің де қисынсыздығын ел білетін. Тіпті үйінде де өзінің өзге біреуге ұқсап бара жатқанын анық сезетін. Әуелгі кезде әйелімен ғана ептеп сөйлесетін, онда да түнге қарай даусын көтермей тұншыға сыбырласатын, өйткені арнаулы техниканың күрт дамуына байланысты оның табыстарын да ол кез-келген адамнан гөрі жетігірек білетін, тіпті, көңiл төріндегі ойларын ашық айтудан да тартынатын еді. Іішінара, әйелімен орман аралап, серуенге шыға қалса да сыр шашпайтын немесе ұсақ-түйектер төңірегінде ғана әңгімелесетін. Себебі бір шақырымдай жерде немесе одан да гөрі шалғайда жүрген адамның сөзін кез-келген уақытта жазып алатын әлденендей бір аппараттың орталықтан жасалуы ықтимал екенін ол жақсы білетін.

	Сонымен, бұрынғы Крюгер күн озған сайын өзгеріп сала берді; жұрттың бәріне танымал жанның орнында сыртқы кейпі соған ұқсаған бөгде біреу қалғандай еді, бұрынғы пішiнi сақталғанымен адамдардың бәріне мүлде жат көрінген генерал шындықтың атын атамақ түгілі, соның өзін ойлаудан да үркетін.

	– Жоқ, – деп жауап берді Крюгер қабағын түйе тұнжырап, өз халінің мүшкілдігін сезінген боп, ауыр күрсініп те қойды, – менің жеткілікті дәрежеде дәлелдерім жоқ... Және болуы да мүмкін емес. Мен солдатпын, соғыстың аты соғыс, оның үстіне өзім де ешқандай жеңілдікті күтпеймін.

	Ол нысанаға дөп тиді. Ол өзіне-өзі неғұрлым қаталдау келсе, Кальтенбруннерді соғұрлым қарусыздандыра түсетінін түсінген еді.

	– Қатынның кебін кимеңiз, – деді Кальтенбруннер шылымын тұтата беріп, Крюгер өзінің өте дұрыс бағыт ұстағанын түсінді. – сәтсіздікті қайталамас үшін оны талдау керек.

	Крюгер былай деді:

	– Обергруппенфюрер, мен өз кінәмның шексіз ауыр екенін түсінемін. Алайда, мен сіздің Штандартенфюрер Штирлицті де тыңдағаныңызды қалар едім. Ол біздің операциямыздың жайын жақсы біледі, соғысқа қажетті алғы шарттардың аса ұқыпты, әрі тыңғылықты әзірленгенін ол да растайды.

	– Бұл операцияға Штирлицтің қандай қатысы бар? – деп Кальтенбурннер иығын қомдап қойды, – Ол разведкадан емес пе, Краковта басқа мәселелермен айналысқан еді ғой.

	– Мен оның Краковта қарғыс атқыр ФАУ-мен шұғылданғанын білемін, алайда мен біздің операциямыздың бар қимылына оны қатыстыруды өз міндетім деп санадым, ол майданнан оралған бетінде сол бір операцияны біздің қалай ұйымдастырғанымызды сізге немесе Рейхсфюрерге хабарлар деп ойлап едім. Сізден әлденендей қосымша бұйрықтар күткем, алайда, ешбір хабар ала алмадым.

	Кальтенбруннер секретарын шақырып алды да, былай деді:

	– «Шварцфайер» операциясын өткізуге қатысушылардың алтыншы басқармасының тізіміне Штирлиц енді ме екен, соны біліңізші. Краковтан оралған бетінде Штирлиц бастықтардың бірінің қабылдауында болып па, болса кімге кірген екен, соны да анықтаңыз. Әңгіме кезінде нендей мәселелердің қозғалғанын да біле салыңыз.

	Крюгер өзінің Штирлицті соққыға тым ертерек итермелегенін сезіп қалды.

	– Барлық кінәні өз мойныма аламын, – деді ол. Басын тұқыртқан күйінде, әр сөзін суыртпақтай түсіп тағы да сөйлеп кетті, – егер сіз. Штирлицті жазғыратын болсаңыз бұның өзі маған тым ауыр тиеді. Мен оны адал жауынгер ретінде қатты сыйлаймын. Менің ақталатын жөнiм жоқ, өз кінәмді майдан төрінде тек қанмен ғана жуа аламын.

	– Ал мұндағы жаулармен кім күреседі?

	– Мен бе? Жалғыз өзім бе? Одан гөрі майданда Отан мен фюрер үшін өліп кеткеннің өзі жеңіл. Ал мұнда, төгілген бомба астында зұлымдықты шоқтай қызыл темірмен қари жүріп күн кешу одан әлдеқайда қиын. Бұл жерге батырлық, қана емес, ақыл да керек. Үлкен ақыл керек, Крюгер.

	Крюгер өзін майданға жібермейтінін түсінді.

	Секретарь есікті ақырын ашып енді де, Кальтенбруннердің столына бірнеше жұқа папкаларды, әкеліп қойды. Кальтенбруннер папканы аша түсті де, әлденені күткендей секретарына қарады.

	– Жоқ, – деді секретарь, Штирлиц келген бетінде бірден Москваға жұмыс істейтін стратегиялық хабарлар жеткізушінің қылмысын ашуға кірісіп кеткен....

	Крюгер өз ойын сабақтай түсуге бекiндi, барша қатігез адамдар сынды Кальтенбруннер де біршама сезімтал болар деп шамалады.

	– Обергруппенфюрер, дегенмен мені алғы шепке жіберуіңізді өтінемін.

	– Отырыңыз, – деді Кальтенбруннер, – сіз қатын емес, генералсыз. Бүгін дем алуыңызға болады, ал ертең операцияны жүйелі түрде, кейбір ұсақ-түйегіне дейін түгел жазып беріңіз. Сізді қайда жіберетінімізді содан соң ойланып көрерміз... Адамдар жетімсіз, ал іс көп, Крюгер. Жұмыс дегенің бастан асып жатыр.

	Крюгер кеткеннен кейін Кальтенбруннер секретарын шақырып алып, мынаны сұрады:

	– Штирлицтің кейінгі бір-екі жылдан бергі барлық ісін маған жинап беріңіз, бірақ бұл жөнінде Шелленберг ештеңе білмейтін болсын; Штирлиц бағалы қызметкер, әрі батыл адам, оған дақ түсірудің жөні жоқ. Мұның өзі әдеттегі, жолдастық өзара тексеру... және Крюгерге бұйрық әзірлеңіз; біз оны Прага гестапосы бастығының орынбасары етіп жібереміз, ол өрттің нағыз ошағы...





15. 2. 1945. (20 сағат, 30 минут)


	(1938 жылдан НСДАП-тың мүшесі, Халторфтың партиялық мінездемесінен; СС-тің оберштурмбаннфюрері РХСА-ның төртінші бөлімінен. «Нағыз ариец. Нордтықтар мінездес, ұстамды. Жұмыстағы әріптестерімен сыбайлас, өз ісінің үздік көрсеткіштерімен танылған шебер. Спортсмен. Рейхтың жауларына ымырасыз. Бойдақ. Жат пиғылды бөгде біреулермен байланысы жоқ. Фюрердің наградалары мен және СС-тің Рейхсфюрерінің алғыстарына ие болған.)

	Штирлиц бүгін ертерек шығып, Принцальбрехтштрассенің бойымен Науэнге баруға бекінген еді; онда, орман ішіндегі жолдың торабында Паулдің шағын бір рестораны бар-ды, осыдан бес жыл бұрын, қазір соның өзі бір жылдай боп қана көрінеді, Паулдің бір аяғы ақсақ Курт деген ұлы әлдеқайдан шошқа тауып әкеліп, жақын сыбайластарының басын қосып, капуста араластырған нағыз айсбайн тағамымен сыйлаған еді.

	Бомба түспеген кезде соғыстың әлдеқайда жүріп жатқанына сенгің де келмейтін, радио да дәп бұрынғыша ойнап тұрған, Бруно Варнкенің қоңыр үні; «неткен ғажап еді, магельзее маңы» деп толқытатын.

	Алайда, Штирлицтің ертерек шығамын деген жорамалы жүзеге аса қоймайды. Гестаподaн Холтофф келді де оған былай деді:

	– Мүлде, басым қатты. Менің тұтқыным, сірә, есі ауысқан біреу болар, әлде оны сіздің разведкаңызға тапсырсам ба екен, өйткені ол мына ағылшын шошқаларының радиодан сайраған сөздерін қайталай береді.

	Штирлиц Холтоффтың кабинетіне кіріп, Вензеедағы жергілікті гестапо тұтқынға алған астрономның мылжыңын тыңдап, сағат тоғызға дейін отырып қалды.

	– Сендердің көздерің жоқ па... – деп айқайлайды, астроном. – бәрі-бәрінің де тынғанын қалайша түсінбейсіңдер?! Біз құрыдық. Әрбір жаңа шығынның, қазір, күйреуге соқтыратынын неліктен түсінбейсіңдер? Ұлт үшін өмір сүреміз деп барлық уақытта да байбалам салып бақтыңдар. Кетіңізші. Қалған ұлтты сақтасаңдар етті. Сіздер бақытсыз балалардың өзін де өлімге итермелеп жатырсыңдар. Сендер фанатиксіңдер, қолдарыңа үкімет билігі тиген мейірімсіз фанатиксіңдер. Сендер тойғансыңдар, сигарет шегіп, кофе ішесіңдер. Адамша өмір сүруге мұрсат беріңдер. – Кенет астроном пышақ кесті тыйылып самай терін сүртті де баяу үнмен әңгімесін аяқтады; – немесе, осы жерде мені тезірек өлтіріңдер...

	– Тоқтаңыз, – деді Штирлиц, – байбалам салу деген уәж емес. Сіздің әлденендей бір айқын ұсынысыңыз бар ма?

	– Не дейсіз?– деді астoрoном шошына түсіп.

	Штирлицтің байсалды үні, оның жымия түсіп, сабырлылықпен айтқан сөздері астрономды қайран қалдырған еді; ол түрмеде кілең бір айқай мен кіжінуге бой үйреткен-ді; оған көндігу оңай да, сытылып шығу қиынырақ.

	– Мен сізден нендей нақтылы ұсынысыңыз бар? – деп сұрап отырмын. Бізге балаларды, әйелдерді, қарттарды қалай құтқаруға болады. Сол үшін не істеу керек? – деп ойлайсыз. Біреуді сынау және оған тіс қайрау әрдайым оңай. Жүзеге асырылатын ақылға қонымды программа ұсыну одан гөрі күрделірек.

	– Астрологияны теріске шығарамын, – деді астороном, – бірақ мен астрономия алдында бас иемін. Мені Бонн кафедрасынан аластап тастаған.

	– Сен сондықтан өршеленіп жүр екенсің ғой ит неме... – деп айқайлады Холтофф.

	– Сабыр сақтаңыз, – деді Штирлиц өкінішті кейіппен қабағын шыта, – дауыс көтерудің қажеті жоқ. Жалғастыра беріңіз...

	– Біз күннің қолайсыз жылында өмір сүріп отырмыз. Протуберанцтің жарылысы күн қуатына қосымша, мол масса болып косылады да барша жарық әлеміне, планеталар мен жұлдыздарға өз ықпалын тигізеді, тіпті, біздің кішігірім адам баласын да шарпиды ол.

	– Бәлкім, сіз, – деп сұрады Штирлиц, әлденендей бір гороскоп ойлап шығарған боларсыз?

	– Гороскоп – дегеніміз интуитивті, мүмкін, тіпті дәлелденбеген даналық болар. Жоқ, мен даналық гипотезаларын емес, әдеттегі қарапайым нәрсені; жұмыр жердің бетінде өмір сүрушілердің күн және аспан әлемімен өзара байланысын дәлелдеуге тырыстым... Міне, осы байланыс менің Отанымда белең алған оқиғаларды әділірек, байсалдырақ бағалауға мүмкіндік береді.

	– Сізбен осы тақырыпта кеңірек сөйлесу мені қызықтырады, – деді Штирлиц, – Бәлкім менің жолдасым, қазір сіздің камераға барып екі күн дем алуыңызға ұрықсат беретін болар ал, содан кейін біз бұл әңгімеге қайта ораламыз.

	Астрономды алып кеткеннен кейін Штирлиц былай деді:

	– Ол белгілі бір мөлшерде өзгермейтіндей адам, өзіңіз де байқадыңыз ғой. Ғалым, жазушы, артист атаулының бәрі де өздерінің ұсталған бағыттарына берік келеді. Оларға ерекше қарым-қатынас керек, өйткені олар өздерінің ойдан шығарған өмірiмен ғұмыр кешеді. Мына малғұнды біздің ауруханаға экспертизге жіберіңіз. Қазір біздің одан өзге де маңызды жұмыстарымыз жетіп жатыр, жауапсыз адамдар үшін, тіпті мұның өзі талантты мылжың болса да оған уақыт шығындаудың қажеті шамалы.

	– Бірақ оның Лондон радиосынан сөйлейтін ағылшындардың кебін киетінін қайтерсің немесе Москвамен ауыз жаласқан қарғыс атқыр социал-демократтарға да ұқсайды

	– Адамдар радионы тыңдау үшін ойлап шығарған. Міне, соған құлағын төсеп бой үйреткен болар. Жоқ, бұл байсалдылық емес. Онымен екі күннен кейін кездескен жөн. Егер ол, шын мәнісінде байсалды ғалым болса, онда біз Мюллерге немесе Кальтенбруннерге өтініш айтып, оған жақсы паек бергізуімізге, біздің ғылымдарымыздың қазіргі өркен жайған ошағы – тауға қарай іргесін ауыстыруымызға тура келетін шығар, қалағанынша еңбек етсін, бомбадан қарағайлы орманның саясын сағалайтын болса, бәлкім қағажу, май жағылған наны көп және тау баурайындағы мылжыңдауын да доғарар...

	Холтофф жымиып күлді де:

	– Егер май жағылған наны көп және бомбадан қағажу, тау баурайында әркімнің өз үйі бола беретін болса, онда қысыр сөзге ешкімнің де зауқы соға қоймас...

	Штирлиц Холтоффқа тіксіне қарады да, оның сол бір уытты назардан қаймығып, қағаздарын әрлі-берлі сыпыра бастағанын көргеннен кейін ғана өзінің қызметтес кіші жолдасына достық пейілмен және шыншыл шыраймен күлімсірей қарады.





15. 2. 1945 (20 сағат, 44 минут)


	Фюрерде болған кеңестің стенограммасы.

	Кеңеске – Кейтель, Иодль, шетел істері жөніндегі министрліктен Хавель, рейхслейтер Борман, СС-тің обергруппенфюрері Фегеляин, СС-тің Рейхсфюрерінің ставкасының өкілі де өзі, өндіріс рейхсминистрі Шреер, сондайақ, адмирал Фоос, үшінші ранг капитаны Людде-Нейрат, адмирал фон Путкамер, адъютанттар, стенографистер қатысты.

	БОРМАН: Ана шетте әрлі-берлі теңселіп жүрген кім өзі? Көңілімізді алаңдатумен болды ғой. Әскери мырзалар, сіздер де тынышталыңыздар.

	ПУТКАМЕР: Мен Италиядағы «Люфтваффенің» жағдайы жөнінде анықтама беруді полковник фон Беловқа тапсырып жатырмын.

	БОРМАН: Мен полковникті айтып отырғам жоқ. Жұрттың бәрі бірдей даурығып кетті, бұның өзі адам көңілін үздіксіз алаңдатып, мезі қылады.

	ХИТЛЕР: Маған ол ешқандай кедергі жасамайды, генерал мырза. Курляндияның бүгінгі күнгі өзгерісі картаға түсірілмепті ғой.

	ИОДЛЬ: Бүгінгі күннің таңертеңгі түзетпелері міне, мыналар, сіз байқамай отырсыз, менің фюрерім.

	ХИТЛЕР: Картадағы шрифтер өте ұсақ екен. Рақмет, мен енді көрдім.

	КЕЙТЕЛЬ: Генерал Гудериан Курляндиядағы дивизияны тағы да алдыруды талап етіп отыр.

	ХИТЛЕР: Бұл ақылға сыйымсыз жоспар. Қазір, орыстардың жан-жақты қоршауында қалған генерал Рендуличтің әскерлері Ленинградтан төрт жүз шақырымдай жерде жатса да, қарсыластарының қырықтан жетпіске жуық дивизиясының табанын аудартпай ұстап тұр.

	Егер біз сол жерден әскерлеріміздің іргесін ауыстыратын болсақ, онда Берлиннің түбіндегі күштердің арасалмағы кілт өзгереді, бұның өзі, түптеп келгенде, Гудерианның ойлағанындай, біздің пайдамызға шешілмейді. Егер Курляндиядан біз әскерлерді алдыра қойған жағдайда, Берлиннің түбіндегі әрбір неміс дивизиясына әрі кеткенде үш орыстан ғана келеді.

	БОРМАН. Байсалды саясатшы болуыңыз керек, фельдмаршал мырза...

	КЕЙТЕЛЬ: Мен әскери адаммын, саясатшы емеспін.

	БОРМАН: Тотальды соғыс ғасырында бұл екеуі бөле заруға келмейтін ұғымдар.

	ХИТЛЕР: Курляндиядағы әскерлерді алдыру үшін Либавск операциясының кем дегенде, жарты тәжірибесінен ғибрат алуымызға тура келеді. Бұның өзі күлкі тудырарлықтай. Жеңіске жету үшін біздің еншімізге сағаттар, тек қана сағаттар тиіп отыр. Ертеңіне үңіле білетін, оқиғаны талдай алатын, содан тиісті қорытынды жасайтын әрбір адам өзіне-өзі; «жуық маңда жеңіске жету мүмкін бе?» – деген қысқа сауал қойып, соған жауап беруге тиісті. Оның үстіне мен жауаптың үзілді-кесілді болғанын да қаламаймын. Мені соқыр сенім қанағаттандырмайды, мен ақылға қонымды уәжге ғана ден қоямын. Әлем әзірше коалициялы одақтастардың ішкі қарама-қарсылығы жағынае дәп осындай кереғар одағын еш уақытта да білген емес. Сонымен қатар Россияның, Англияның және Американың мақсаттары да бір-біріне диаметральді қарама-қарсы бағытталған, ал біздің мақсатымыз бәрімізге де айқын. Сол сияқты өздерінің идеологиялық бағыт-бағдарының әр алуандығы жағынан да олардың өрісі тежеулі, ал біз бір ғана мұратты көксейміз, біздің ғұмырымыз соған бағытталған. Сондай-ақ, олардың арасындағы қарама-қарсылық та өрши түседі, болшақта да өсе береді, ал біздің бірлігіміз, енді бұрын-соңды болып көрмеген дәрежеде тегеуірінді тұтастыққа ие болып отыр, бұның өзі көп жылдар бойғы ауыр да ұлы науқандық жұмыстардың нәтижесінде ие болған менің табысым. Біздің жауларымыздың коалициялы одағын дипломатиялық немесе басқалай жолдармен шайқалту деген құрғақ қиял болып табылады. Ал қиялдың өзі көзсіз байбалам мен орынсыз күйректіктен гөрі пайдалы. Оларды тегеурінді соққының астына алып, өзіміздің мұқалмас рухымыз бен сарқылмас күш-қуатымызды паш етеміз, біз коалициялды одақтың тұншығар сәтін тездете түсеміз, жеңімпаз қаруымыздың дабылы қағылған кезде-ақ ол күйреп сала береді. Батыстың демократиясына осындай күштердің шеруінен өзге ештеңе әсер етпейді. Бір жағынан батыстың және екінші жағынан біздің соққымыз ғана Сталинді ширықтырады. Қазір Сталиннің соғысты Брянскінің ормандары мен Украинаның далаларында жүргізбейтінін де ескеріңіздер. Ол да өз әскерін Польшаның, Румынияның, Венгрияның территориясында ұстап отыр. Орыстар «отандастары еместердің» тікелей қарсылығына кезігіп, қазірдің өзінде әлсіреді, белгілі бір мөлшерде олардың ынтымағы да ыдырай бастады. Мен қазіргі кезде орыстарға да, американдықтарға да ерекше көңіл бөліп отырғаным жоқ. Мен тек немістерге ғана назар аударып отырмын. Тек біздің ұлтымыз ғана жеңіске жете алады және жетуге тиісті де. Қазіргі кезде еліміздің бәрі де тұтас әскери лагерьге айналды. Еліміздің бәрі де дегенде мен Германияны, Австрияны, Норвегияны, Италия мен Венгрияның бір бөлігін, Чехословакия мен Богемск протекторатының едәуір бөлігін, Данияны және Голландияның бір бөлігін айтып отырмын. Бұл Еуропа цивилизациясының жүрегі. Бұл – материалдық және рухани күштердің концентрациясы. Біздің қолымызға жеңістің материалы түсіп отыр. Біздің жеңісіміздің атынан сол материалдарды қандай мөлшерде шұғыл пайдалана алатындығымыз қазір, өзімізге, әскерлерімізге байланысты. Иланыңыздар маған; біздің армиямыздың алғашқы соққысынан кейін-ақ, коалициялы одақтастардың ынтымағы ыдырайды: Олардың әрқайсысының, эгоистік өзімшілдік пиғылы проблемаларды стратегиялық тұрғыдан шешуден гөрі басым түседі. Біздің жеңісіміздің сағатын жақындата түсу үшін мына төмендегілерді ұсынамын; СС-тің алтыншы танклі армиясы Будапештің түбінде қарсы шабуылға шығады, сол арқылы бір жағынан Австрия мен Венгриядағы ұлтшыл-социализмнің оңтүстік бастионының беріктігін сақтайды, екінші жағынан орыстардың шебіне енуге алғы шарттарды әзірлейді. Оңтүстіктегі сол Нальканижеде біздің жетпіс мың тоннадай мұнайымыздың бар екенін ескеріңіздер. Мұнай дегеніміз, – соғыстың күре тамырында ойнаға қан. Мен мұнайды жоғалтқаннан гөрі Берлинді беруге бейіммін, оның өзі басқалардың тісі батпайтын Австрияны, оның Италиядағы миллиондаған Кессельринг топтарының бірлігін қамтамасыз етеді. Одан соң «Висла» армиясының тобы, ішкі резервті жинастырып, Померанск плацдармын пайдалану арқылы орыстардың қанатынан қарсы шабуылға шығып, шешуші соққы береді. СС-тің рейхсфюрерінің әскерлері орыстардың қорғаныс шебін бұзып өтіп, олардың тылына өтеді, инициативаны қолға алған бетте; Штеттинск тобының демеуімен орыстардың алдын орап өтеді. Сталин үшін кейінгі резервтерді жеткізу мәселенің ең қиыны. Жер аясының қашықтығы да оған жеңілге түсіп тұрған жоқ. Қашықтық, керісінше, бізге тиімді. Берлинді қымтайтын және оны практикалық жағынан алынбас қамалға айналдыратын, жеті қорғаныс шебі әскери өнердің ескі ережесін бұзуымызға және оңтүстік пен солтүстіктегі әскерлердің едәуір тобын осынау Батысқа төгуімізге мүмкіндік береді. Біздің уақытымыз да кең; ішкі резервтерді жинастыру үшін Сталинге екі-үш ай керек болса, ал бізге әскерлерді топтастыру үшін бес күннің өзі де жетіп жатыр; Германияның кез-келген жерінен хабар түскен бойда оны стратегиялық дәстүр бойынша орындауға болады.

	ИОДЛЬ: Осы мәселелердің бәрін де стратегиялық дәстүрмен ұштастыра байланыстырғаныңыз құба-құп болар еді.

	ХИТЛЕР: Әңгіме жекелеген ұсақ-түйектер туралы емес, тұтас мәселелер төңірегінде болып отыр. Түптеп келгенде оны штабтардағы шағын мамандар тобының қатысуымен шешуге де болады. Соғысқа жұдырықтай жұмылған, өз қарсыластарына төтеп бере алатын, төрт миллиондай әскер адам тартылған. Ендігі міндет осынау қуатты күшті жеңіске жеткізетін шешуші соққыға жұмылдыру керек. Біз қазір 1938 жылдың август айының шекарасында тұрмыз. Біз бір орталыққа шоғырланғанбыз. Біз немістер нәсiлiмiз. Біздің әскери өндірісіміз қаруды 1939 жылға қарағанда төрт есе артық шығарады. Сол жылмен салыстырғанда армиямыздың саны да екі есе көп. Біздің кеудеміз кекке суарылған, ал жеңіске деген ынта-жігерміз де өлшеусіз. Мен сендерден біз бейбітшілікті соғыс apқылы қалайша жеңіп ала алмаймыз, – деп сұрап отырмын. Әскери табыс қалайша саяси табысқа жеткізбейді.

	КЕЙТЕЛЬ: Рейхслейтер Борманның айтқанындай, қазір әскери адам, әрі саясатшы да.

	БОРМАН: Сіз келіспейсіз бе?

	КЕЙТЕЛЬ: Келісемін.

	ХИТЛЕР: Фельдмаршал мырза, ертеңге дейін маған нақтылы ұсыныстар әзірлеуіңізді өтінемін.

	КЕЙТЕЛЬ: Құп, менің фюрерім. Біз ортақ байламды белгілейміз, егер сіз оны мақұлдасаңыз бір жүйеге түсіруге кірісеміз.

	Кеңес аяқталып шақырылғандардың бәрі де тараған кезде Борман екі стенаграфисті шақыртып алды.

	– Қазір менің айтқанымды шұғыл жазыңдар да ставкінің атынан вермахтың барлық жоғарғы офицерлеріне таратыңдар.

	«Біздің фюрер 15 февраль күні, ставкідегі тарихи сөзінде майдан жағдайына шолу жасай келіп былай деді: «Әлем әзірше, коалициялы одақтастардың өзінің ішкі қарама-қарсылығы жағынан дәл осындай кереғар одағын еш уақытта да білген емес. Одан соң...»





«Олар мені кімге балайды екен.»


	(тапсырма)

	(1933 жылдан НСДАП-тың мүшесі, фон Штирлицтің партиялық мінездемесінен: СС-тің штандартенфюрері (РХСА-ның алтыншы бөлімінен) «нағыз ариец. Нордтықтар мінездес, ұстамды. Қызметтес жолдастарымен жақсы байланыста. Өзіне тиісті борышын мінсіз атқарады. Рейхтың жауларына ымырасыз. Үздік спортсмен. Теннис ойынынан Берлиннің чемпионы. Бойдақ. Бөгде жат пиғылдылар мен байланысы байқалған емес. Фюрердің наградаларымен және СС-тің рейхсфюрерінің алғыстарына ие болған»).

	Штирлиц ымырт енді үйрiле бастағанда ғана үйіне кірді. Ол февраль айын ұнататын; ақ шағыл қар да көзден таса болған, таңертеңгілік қарағай бастарын күн шапағы шалатын, бұның өзі жаз түскендей әсер қалдыратын, Могельзееге тартып кетуге де болар еді, одан балық аулауға да немесе шезлонгеде маужырап жатып, мызғып алуға да болар еді.

	Қазір ол Подсдамға тақау. Бабельсбергтегі өзінің шағын коттеджінде соқа басы тұрады. Оның үй қызметшісі самолеттердің тынымсыз шуылынан жүйкесі тозып, осыдан бір апта бұрын Тюрингтегі жиенінің үйіне кеткен.

	Енді оның үйін «Аңшы» деп аталатын шағын бір ресторан қожасының жас қызы күтетін болған.

	«Сірә, саксондық болар, – деп ойлады Штирлиц қыздың үлкен шаң сорғышпен қонақ үйін тазалап жүргенін көріп; – кескіні қара торы, ал, көздері көк. Сөз саптауына қарағанда Берлиндіктерге де ұқсайды, дегенмен ол саксондық болар...»

	– Сағат неше болды.

	– Жетіге жуық.

	Штирлицтің жүзіне күлкі табы үйірілді. «Бақытты қыз ғой бұл... Әйтпесе «жетіге жуық» деп жауап берер ме еді. Өз уақытын ешкімнен қысылып-қымтырылмай, еркін пайдаланатындар, тіпті, оның нәтижесінен де қаймықпайтындар жер бетіндегі ең бақытты адамдар... Алайда ол Берлин диалектісінде сөйлейді екен, сөзсіз солай. Тіпті, Мекленбург диалектісін де қосып қояды».

	Ол үйіне тұмсық тіреп қалған автомобильдің дүрілін естіген бойда даусын көтеріп:

	– Бикеш, кім келді екен, қарап жіберші, – деді.

	Әлгі қыз шағын бөлмеге көзін тігіп, каминге тақау креслода отырған Штирлицке былай деді:

	– Сізге полициядан бір кісі келіп тұр, мырза.

	Штирлиц орнынан керіле көтерілді де, ауызғы белмеге беттеді. Есік алдында қолына үлкен корзинка ұстаған СС-тің унтершарфюрері тұр екен.

	– Штандартенфюрер мырза, шоферіңіз ауырып, қалған соң паегіңізді мен әкелдім...

	– Рақмет, – деді, Штирлиц – тоңазытқышқа қойыңыз. Сізге бикештің өзі көмектеседі.

	Унтершарфюрер үйінен тысқа беттегенде оны шығарып салған жоқ. Ол көзін ашқанда әлгі қыз бөлмеге елеусіз еніп, есік алдына іркілген бойда, баяу үнмен былай деді:

	– Егер герр Штирлиц қаласа, менің қонып қалуыма да болар еді.

	«Бұл бикеш мынадай дәмді тағамды, сірә, алғаш рет көріп отыр-ау, – деп ойлады ол, – әй, бейшара қыз».

	Ол көзін ашып тағы да керіле түсті де былай деді:

	– Бикеш... шұжық пен ірімшіктің жартысын онсыз-ақ алуыңа болады...

	– Бұныңыз қалай, герр Штирлиц, – деді ол, – мен ас үшін емес.

	– Мені ұнатып қалғаннан саусың ба? Ес-түссіз сүйесің-ау, деймін, ә? Шаштарымның ағы да түсіңе енетін болар, ә?

	– Шaшын күміс-қырау шалған ерлер маған көбірек ұнайды.

	– Жарайды, бикеш, шаштың бозқырауына тағы бірде оралармыз. Сен тұрмысқа шыққаннан кейін... Атың кім?

	– Мари... Мен айтып едім ғой... Мари.

	– Иә, иә, кешір Мари. Тәлімсімей шұжықты ала ғой. Жасың нешеде?

	– Он тоғызда.

	– Бой жетіп қалыпсың ғой. Саксониядан келгеніңе көп болды ма?

	– Көп болды. Әке-шешем көшіп келгелі осындамын.

	– Бара ғой, Мари, бар, дем ал. Бомба жарылысы басталып кетпесе жарар еді-ау деп үрейленіп отырмын, жарылыс кезінде қайтудың өзі қорқынышты ғой саған.

	***

	Қыз кеткен соң, Штирлиц жарықты тұмшалайтын шторды түсірді де стол үстіндегі шамды, жақты. Каминге бүгіле түсіп отырғанда ғана қиылған кеспелтек ағаштардың өзінің қалағанындай ұқыптылықпен жиналғанын байқады; тіпті, отын тұтататын тамызыққа дейін көнетоз, көгілдір қалақшаға салыныпты.

	«Мен оған бұл жөнінде ескерттім бе... Әлде, жоқ па... Емеурін білдіргем, сөз арасында... Бұл қыз ескерткенді есінде жақсы ұстайды екен, – деп ойлады тамызықты тұтата беріп, – біздің бәріміз де жасамыс ұстаз тәрізді жастардың қамын ойлай жүреміз, сырттай қарағанда бұның өзі бір түрлі ерсі боп та көрінеді. Ал, мен өзімді жасамыс шалға балап үйренгем; қырық жеті жас дегеннің өзі...»

	Штирлиц камин алаулап жанғанша тапжылмай отырды да содан соң, қабылдағыштың қасына келіп, құлағын бұрады. Москваны алып еді, байырғы романстар желпініп жатыр екен. Штирлиц Герингтің бірде штабтағы өз әріптестеріне былай дегенін есіне алды: «Жаудың радиосын тыңдау – патриоттық сезіммен үндеспейді, дегенмен олардың бізге нендей жала жауып жатқанын біліп отыру үшін іішінара құлақ түруге де мәжбүрмін». Герингтің радиосын тыңдайтындығы жайлы суық хабарды оның қызметшісі мен шофері жеткізген еді. Егер №2-ші адам өз жұмысының арқауын дәп осылай құруға бой үйрететін болса, бұның өзі, оның тартыншақтығын, ертеңіне деген сенімнен ада болғандығын сыпаттайды. Керісінше, деп ойлады Штирлиц ол жау радиосын тыңдайтындығын жасырмауы керек еді. Одан да сол хабарлардың тонын айналдыра тұрпайы түрде әжуалап түсінік берсе болмай ма? Бірақ, бұның өзі тар өрісті Гиммлерге пәлендей әсер ете қоймас та еді.

	Радиодан төгілген романс фортепиананың баяу демеуімен үзілді. Москва дикторы соның өзі неміс болар, сейсенбі мен жұма күндері шалғайдан берілетін хабардың басталатындығын паш етті. Штирлиц цифраларды жаза бастады; бұл оның өзіне арналған тапсырма болатын, алты күннен бері күтіп жүрген. Ол цифраларды бір қатарға мөлдіретіп тізе бастады; цифрлар да жеткілікті болатын, сірә, жазып үлгіре алмас деп ойласа керек диктор оны екінші рет қайталап оқыды.

	Ал, содан соң, орыстың, әсем романстары қайта шалқыды.

	Штирлиц кітап салған шкафтың сөресінен Монтеннің томын алып, цифрларды сөз тіліне аудара бастады, содан шыққан сөздерді француз ойшылының байсалды да ұлы пайымдауларының шартты белгілерімен салыстырып шықты.

	«Олар мені кімге балайды екен, – деп ойлады ол. – данышпан дей ме екен, әлде көріпкел дей ме екен? Бұның өзі ақылга сыйымсыз...»

	Штирлицтің бұлайша толғануының да сыры бар-ды, өйткені Москва радиосы арқылы оған мынадай тапсырма берілген еді:

	Юстасқа Алекстен

	«Бізге түскен мәліметтерге қарағанда Швеция мен Швецарияда одақтастар резидентіне жол іздеген СД мен СС қауіпсіздігінің жоғары офицерлері жүрген көрінеді. Оның ішінде Бернде СД-ның адамдары Аллен Даллестің қызметкерлерімен байланыс жасауға бой ұрыпты. Сіздің мынадай әрекеттердің барысына ден қойып, бұл байланыс жасауға талпынған қадамдардың; 1) дезинформация ма, 2) СД-ның жоғарғы офицерлерінің жеке инициативасы ма, 3) әлде орталықтар берілген тапсырмалар ма, осыны шұғыл анықтауыңызға тура келеді.

	Егер СД мен СС-тің әлгі қызметкерлері Берлиннің тапсырмасын орындайтын болса, онда оларды сол тапсырмамен кімнің жібергенін де анықтаңыз. Дәлірек айтқанда, рейхтың жоғарғы басшыларының ішінде батыспен байланыс жасауға лайықты қайсысы екен?

	Алекс».

	Алекс – советтік разведканың жетекшісі, ал, Юстас – Москваға полковник Максим Максимович Исаев есімімен танымал, тек, жоғарғы үш басшыға ғана белгілі штандартенфюрер Штирлиц болатын.

	***

	...Юстастың қолына осы телеграмма тигеннен жеті күн бұрын Сталин советтік құпия істерді кордон сыртында атқарушылардың соңғы деректерімен танысып шығып, «таяу маңдағы дачаға» разведканың бастығын шақырып алды да, былай деді:

	– Тек, саяси көрегенсымақтар ғана Германияны түбегейлі тұралаған, сондықтан да қауіпсіз ел деп ойлай алады... Германия әбден сығымдалған, екі жақты тең түсетін тегеурінді қысымның салдарынан сынып түсетін және сынып түсуге тиісті пружина. Іс аяғы тұйыққа тірелген жағдайда, егер қысым әлгі пружинаны бір жақты тұқырта түсетін болса, онда оның қарама-қарсы бағытқа қарай ытқып кетуі әбден ықтимал. Бұның өзі тым ауыр соққы, олай болатын себебі, біріншіден хитлершілдердің фанатизмі бұрынғыша айбарлы, екіншіден, Германияның әскери күш-қуатының сабасы әлі толық шайқала қойған жоқ. Сондықтан да фашистердің совет үкіметінің қарсыластарымен ымыраласуға ұмтылған талабының бәрін де сендер реальды мүмкіндік деп есептеулерің керек. Бұның өзі табиғи нәрсе, – деп жалғастырды Сталин, – сендер өздеріңе мына бағытта есеп беруге тиістісіңдер, мүмкін болатын сепараттық келіссөз жүргізу кезінде партия аппараты мен халық арасында беделге ие болған, Хитлердің ең жақын серіктерінің көбіне-көп басты тұлғаға айналатынын ұмытпаған жөн. Сендердің назар алмай бақылайтын объектілерің де солар, олардың сыбайлас жақын-жуық әріптестері. Өктемдік құрушының сыбайлас серіктері құрдымға құлар сәтінде өз өмірін сақтау үшін оның өзін де сатып кететіні сөзсіз. Бұның өзі кез-келген саяси ойында бұлжымайтын аксиома. Егер сендер осы бір мүмкін болатын қолайлы процесті жіберіп алсаңдар, онда өздеріңе-өздерің өкпелеңдер. ЧК, тек, жауларына ғана емес, – деді Сталин асықпай сабырмен шылымын тарта түсіп, – өз ықтиярымен немесе ықтиярсыз болсын, жауларының жеңіске жетуіне мүмкіндік бергендерге де ымырасыз...

	...Шалғайдағы бір жерден әуе шабуылының дабылы қағылды, іле-шала зеңбіректер де «сөйлей» бастады. Электростанцияның жарығы да өшіп қалды, Штирлиц каминнің қасында ұзақ отырды.

	«Егер пештің көмейін бітейтін болсам, – деп ойлады самарқау пішінмен ол, – мен үш сағаттан соң-ақ көз жұмады екем. Аузымның содан бір күйгені бар... Якиманкеде тұрғанымызда, бірде әжем пештің өңешін ерте жауып қойып, бізге иіс тиіп, ажал тырнағынан әзер қалғанбыз, оның да отыны дәп осындай шала жанған-ды, жалыны да көгілдір болатын. Ал, бізді улаған түтін түссіз болатын және иісі де мүлде сезілмейтін... Меніңше...»

	Штирлиц пештің шоғы қара көмірге айналып, жыланның тіліндей сумаңдаған көк жалын сап басылғанша күтті де, пештің көмейін бекітіп үлкен шырағданды жақты.

	Таяу маңнан екі дүркін, іркес-тіркес ауыр жарылыс байқалды.

	«Фугас, – деді ол анықтай түсіп, – аумақты фугас бомбысы. Жігіттердің төпелеулері керемет, тіпті айызыңды қандырады. Ақырғы күндерге таяп қалғанда соның бір жарықшағы шарпып өтсе, өкінішті-ақ, әрине. Онда біздің ізіміздің табы да қалмас. Дерексіз өліп кеткеннің несі жақсы дейсің. Сашенька, – кенет ол әйелінің бейнесін көзіне елестетті; Кішкене Сашенька мен үлкен Сашенька... Енді жау торына түсе қоймаспын. Енді нендей қиындық кезіксе де жеңіп шығуға тиістімін. Сақа басты адамның күн кешуі жеңіл, өйткені ажалдың өзі де оған қорқынышты емес. Ал, ұлыңды көрген соң – көз жұму – тым ауыр.»

	Ол Краковтың қою түнінде ұлымен күтпеген жерде ұшырасып қалғанын есіне алды. Ұлының өзін іздеп қонақ үйге келгенін, екеуінің радионы сөйлетіп қойып, сыбырласа сөйлескенін ойына түсірді, тағдырдың еркімен өз жолын қалаған ұлынан көз жазу кейін өзіне де оңайға тимеген еді. Штирлиц ұлының, қазір Прагада екенін білетін, майор Вихрь екеуiнiң Краковты азат еткеніндей, ол да сол қаланы аман сақтап қалуға тиіс.

	***

	...Қырық екінші жылы Великие Лукидің түбіндегі бомба жарылысында тұйық мінезді, дәйімі күлімсіреп қана жүретін Штирлицтің шофері Фринца Рошке дүние салған-ды. Өзі бір адал жігіт еді; оның гестапоның тыңшысы болудан бас тартқанын Штирлиц білетін, РХСА-ның төртінші бөліміндегілер үсті-үстіне қолқалап сұрағанымен ол оның үстінен бірде-бір рет шағым түсірмеген.

	Штирлиц өзінің контузиясынан айыққаннан кейін Карлсхостом түбінде тұратын Рошкенің жесірін іздеп, үйіне келтен. От жағылмаған ызғарлы үйде сырқатқа шалдыққан әйел сандырақтап ауыр хал үстінде жатыр екен. Рошкенің бір жарым жасар ұлы – Генрих еден үстінде жылап жатқан-ды; баланың шыңғыруға да шама-шарқы жетер емес, даусы қарлығып қалыпты. Штирлиц дәрігер шақыртты. Әйелді госпитальға жөнелтті – өкпесіне суық тиген екен. Ал, баланы Штирлиц өз үйіне алып келді; оның қызметшісі егде тартқан, кең пейілді әйел еді, ол сәбиді суға шомылдырып, ыстық сүт берді де, өз бөлмесіне жатқызбақшы болды.

	– Оған төсекті ішкі бөлмеге салыңыз, – деді Штирлиц, – менің қасымда болсын.

	– Балалар түні бойы жылап шығады.

	– Мен, бәлкім соны қалап тұрған шығармын, – деді. Штирлиц баяу үнмен, – мүмкін менің де жас сәбилердің түнде қалай жылайтынын естігім келген болар.

	Кемпір күлді де: «Оның несі таңсық екен. Бала деген адамның ығырын шығарады», – деді.

	Бірақ үй қожасымен сөз таластырған жоқ. Ол сағат екінің кезінде оянып кетті. Ішкі бөлмеден балдырғанның дамылсыз жылаған даусы шалынды. Кемпір үстіне жылы халатын киді де шашын асыға тарап, төменге түсті. Бөлме ішінен шырағданның сәулесін көрді. Штирлиц құндақтаулы сәбиді екі қолына қымтай ұстаған күйі бөлме ішінде әлденендей бір әннің ырғағына салып, теңселіп жүр екен. Кемпір Штирлицтің дәп осындай кескін-кейпін еш уақытта да көрген емес, ол адам танығысыздай боп өзгеріп кетіпті, кемпір әуелгі кезде «Шынымен соның өзі ме», – деп таңырқай толғанды. Әдетте, Штирлицтің жүзі ызғарлы, әрі сұсты болатын, ал қазір, тым егделеніп кетіпті, тіпті, балажан анадай мейірлене түскен.

	Таңертеңгілік үй қызметшісі ішкі бөлменің алдына келді де көпке дейін есікті қағуға батылы бармады. Әдетте, Штирлиц сағат жетінің кезінде стол басында отыратын. Демделген кофенің ыстық болғанын қалайтын, сондықтан ол оны алты жарымның кезінде әзірлеген-ді, ол әрдайым межелі уақытында тұрып, әуелі қантсыз, әрі сүтсіз бір кесе кофе ішетін, одан соң, мармелад жағылған бір тілім нан жейтін, ал, екінші кесені сүт құйып ішетін.

	Осынау күтуші әйел Штирлицтің үйінде төрт жылдан бері тұрғалы ол бірде-бір рет стол басына кешігіп келген емес. Ал, қазір сағат сегіз, ішкі бөлмеге уыздай ұйыған тыныштық орнаған. Ол есікті ептеп ашты да Штирлиц пен сәбидің кең кроватьта қатар жатқанын көрді. Балақай кроватьта көлденең түсіп, аяғын Штирлицтің арқасына салып жатыр екен, ал өзі шеткерірек ығысып кетіпті. Сірә, ол үй күтушінің есікті қалай ашқанын сезіп қалса керек, іле көзін ашып күлімсіреді де саусағын ерніне таяп сақтық ишаратын білдірді. Баланы нендей тағаммен тамақтандыру керектігін білгелі ас үйге кіргенде де, ол сыбырлап қана сөйлесетін.

	– Жиенiмнiң маған былай дегені бар, – деп жымиды үй күтуші әйел, тек, орыстар ғана баланы өз кровaтына алып жататын көрінеді.

	– Солай ма? – деп таңырқай сұрады Штирлиц, – неліктен?

	– Доңыздықтан болар...

	– Демек, сіз өз қожаңызды доңыз деп есептейді екенсіз ғой, – деді Штирлиц оқыс жадырап.

	Күтуші әйел қып-қызыл боп ұялып қалды.

	– Штирлиц мырза-ау, солай деуге бола ма... сіз оның әкесінің жоқтығын білдіртпес үшін баланы бауырыңызға тарттыңыз ғой. Бұның өзі ізгі жүректілік, әрі кең пейілділік...

	Штирлиц госпитальға телефон соқты. Оған Анна Рошкенің осыдан бір сағат бұрын дүние салғанын хабарлады. Штирлиц қазаға ұшыраған шофер мен Аннаның жақын-жуықтарының қайда тұратынын сұрастыра бастады. Фрицтің анасы жалғыз басты деп жауап берді оған, оның үстіне сырқат көрінеді, немересін қолына алуға қауқары жетпейді. Ал, Аннаның тумалары британ авиациясының соққысынан Эссенде қайтыс болыпты. Штирлиц өз-өзінен қобалжып, жүрек түкпірінен қылың берген әлденендей бір қуаныш сәулесін сезінді; енді, ол сол сәбиді өз меншігіне көшіріп алуына да болар еді. Егер Генрихтің болашағына қауіп-қатер төнбегендей болса, ол соны істеуге барар да еді. Рейхқа қарсыластардың балалары да жат; сәби әуелі балалар үйіне, одан соң, концлагерьге, содан кейін пештің көмейіне... тап болады.

	Штирлиц баланы үй қызметшісінің таудағы Тюрингиядағы семьясына жөнелтті.

	– Сіздің сөзіңіздің жаны бар. – деді ол таңертеңгі астың алдында әйелге күле қарап, – соқа басты еркекке сәбидің өзі де едәуір салмақ көрінеді...

	Үй қызметшісі ешбір жауап қатпай, жылы шырай білдірді де қойды. Ал, оның Штирлицке бұныңыз тым қаталдық, әрі тәлімсіздік дегiсi келген еді, үш апта бойы балдырғанға бауыр басып, одан соң таудағы бөгде адамдардың арасына жібергеннің несі жақсы дейсің, өйткені байғұс бала қайтадан жаңа ортаға бой үйретіп, түні бойы қатар ұйықтап аялаған, жанға жайлы бесік жырын толқытқан басқа біреуге тағы да тап болады.

	– Түсінемін, – деді Штирлиц ойын сабақтай түсіп, – бұның өзі бәлкім, сізге қаталдық болып та көрінер. Бірақ менің мамандығымдағы адамның одан өзгеге дәрмені жетер ме? Оның екінші рет жетімдік тақсыретін тартқаны лайық па?

	Үй қызметшісі Штирлицтің көңілдегі көмескіні тап басып, тап қоятынына қайран қалатын дәйімі.

	– Олай емес, – деді ол. – мені сіздің бұл байламаңызды қатыгездік дей алмаймын. Сіздің ұйғарымыңыз, шын мәнісінде, көңілге қонымды, дұрыс шешім.

	Ол қазір, өзінің шын сырын айтқанын немесе көлгірсiп отырғанын өзі де аңғармай қалды, сол ойын тағы да шалып түсті ме деп іштей қуыстана бастаған еді.

	Штирлиц орнынан тұрды да шырақты ұстап, столға таялды. Ол бірнеше ақ парақ қағазды карта таратқандай бір-бірлеп өзінің алдына жайды. Бірінші параққа толықша келген тұрқы биік адамның бейнесін сызды. Оның төменгі жағына Геринг деп жазғысы келді де тағы да іркіліп қалды. Ал, екінші қағазға Геббелстiң бет пішінін, ал, үшіншісіне жүзінен терең бір тыртықтың таңбасы шалынған Борманның кескінін салды. Аз-кем толғана түсті де төртінші параққа «СС-тің Рейхсфюрері». – деп жазды. Бұл оның өз бастығы Генрих Гиммлердің лауазымы болатын.

	...Егер барлаушы елеулі оқиғалардың бел ортасында жүрген болса, онда өзі шексіз әсершіл, тіпті тумысынан актердей сезімтал жан болуға тиіс, бірақ түптеп келгенде, адамның осындай эмоциясы қатал да ұстамды логикаға тәуелді болуға тиісті.

	Штирлиц кей түндері, онда да ілуде бір, нағыз барлаушы болудың не екенін ойлағанда өзін-өзі Исаев ретінде сезінетіні бар. Информацияларды жинақтап, объективті деректерді бір жүйеге түсіруге және одан саяси байлам жасап, шешім қабылдау үшін әлгі деректі орталыққа хабарлап отырумен ғана шектелуі керек пе? Әлде, өзіндік дара шешім қабылдап, өз бағыт-бағдарын белгілеуі, жеке байламын ұсынуы керек пе? Егер разведка саясатты жоспарлау арқылы қимыл жасайтын болса, онда деректер аз түсіп, ұсыныс – пікірлер көбейіп кетер еді деп ойлады Исаев. Разведканың саясатқа, алдын ала белгіленген бағыт-бағдарға толық өте-мөте көңілге қонымсыз деп біледі ол; Хитлер де соның кебін киді, ол әскери адамдардың сақтандырғанына қарамастан Советтер Одағының әлсіздігіне өзгелерді өзеуреп сендірмек болды; Россия оның ойлағанындай дәрменсіз ел емес-ті. Ал, саясаттың разведкаға тәуелді болуы да қисынсыз деп ойлады Исаев. Барлаушы оқиғалардың даму барысының бағыт-бағдарын айқын түсінген жағдайда ғана өзінің қолайлы деп тапқан байламын, аса тиімді шешімдерін қабылдап, саясатшылардың өрісін кеңейте алады.

	«Барлаушы өз ұсынысының жаңсақ еместігіне шүбәланбауы керек, – деп ойлады Исаев, – оның тек, бір нәрсеге ғана правосы жоқ, ол өз пікірінің толық объективті екендігіне күдіктене алмайды».

	Қазір жылдар бойы жинақталған сол деректерге соңғы рет шолу жасауға кіріскен тұста Штирлиц өзінің «солай», немесе «олай емес» деген ой-байламдарын тағы да таразы басына тартуға тиісті болды; мәселе Еуропаның тағдырына тіреліп отыр, сондықтан талдау кезінде ешбір қателік жіберудің қисыны қалмаған еді.





Ой арқауы – информация (Геринг).


	Бірінші дүние жүзілік соғыстың әскери ұшқышы кайзерлік Германияның батыры Геринг алғашқы ұлтшылдық сөзінен кейін Швецияға қашып кеткен-ді. Онда азаматтық авиацияның ұшқышы болып жұмыс істей бастады, бірде ол өрекпіген дауылды күні өзінің бір маторлы самолетін Роклштад сарайының алдына тәңір жарылқап сәтті қондырған еді, ол сол жолы полковник Фон Фоктың қызы Карина фон Катцовпен танысады, оны күйеуінен ажыратып, Германияға алып келген, фюрермен кездеседі, 1923 жылы, 9 ноябрьде ұлтшыл-социалистердің демонстрациясына қатысып жараланып та қалды, тұтқыннан да сәті түсіп, сытылып шықты, одан соң, Карина күтіп отырған Инсбрукқа эмиграциямен оралады. Оның қалтасы да қағылып қалған еді, алайда, оларды отельдің қожасы өз қамқорлығына алып, ақы-пұлсыз тегін асырайды; оның өзі де Геринг сияқты ұлтшыл социалист болатын. Одан кейін, Герингтерді «Британия» отелінің қожасы Венецияға шақырады, олар онда Германияда арнайы үкім шығарылғанша, 1927 жылға дейін тұрады. Ол жарты жылға жетер-жетпес уақытта, өзге он бір ұлтшылмен бірге рейхстагтың депутаты болып сайланады. Хитлер дауысқа түсе алмайды; ол австриец болатын. Карина Швециядағы өз анасына былай деп жазды: «Рейхстагта Герман бовариялық генерал фон Эннoммен қатар отыр. Оның қасында Давид жұлдызын таққан Гвардиялық тергеу орындарының адамдары бар, түптеп келгенде, бұлардың бәрі де бір тектес адамдар. Кронпринц Германға мынадай телеграмма жіберіпті: «Тек, сіз арқылы ғана германдықтарды тануға болады».

	Жаңа сайлауға дайындалуға тура келді, фюрердің шешімі бойынша Геринг партиялық жұмыстардан кетеді, ол тек, рейхстагтың мүшесі болып қана қалады. Оның сол кездегі тапсырмасы мынадай болатын; үкіметті қолына алуға ұмтылған партия өзінің айбынды ынтымақтастары болуы үшін – әлемнің ең күшті тұлғаларымен байланысты жан-жақты жолға қоюы керек. Партияның шешімі бойынша ол Баденштрасседен сәулетті кең дербес үй алды; ол сонда Гогенцоллер принцiмен Кобург прицтерін және магнаттарды қабылдады. Үйдің сәні – Карина едi; сүйкімді, ақ саусақ әйел, ол өзін Швециядағы жоғарғы тектілердің бірінің қызы, «майдан татырының», «қуғын көрушінің», «күрескердің», «большевиктік вандализмге қарсы табан тіреп тұра алмайтын, батыс демократиясындағы іргесі шайқала бастаған оппозиционердің» – зайыбы ретінде сезінетін.

	Әрдайым таңертеңгі қабылдау алдында, берлиндік ұлтшылдар – ұйымының партайлейтері Геббельс келетін оған. Ол партия мен Герингтің арасындағы байланысшы болатын. Геббельс рояльға отыратын, ал, Геринг, Карина және оның бірінші әйелінен қалған ұлы Томас бәрі қосылып халық әндерін шырқайтын; ұлтшылдар жетекшісінің үйі – американдық немесе француздық желөкпе әндерді жек көретін.

	Партияның қаржысына түскен осынау дербес үйге 1931 жылы, бесінші январьда Хитлер, Шахт және Тиссен келген еді. Осы сәулетті дербес үйдің ішінде финанстың және өндірістің жетекшілері мен ұлтшыл-социалистердің көсемі Хитлердің арасында келіссөз жүргізілді; онда Германияның жұмысшыларын; «коминтерндік большевизмнің зорлығы мен империализмінің азғындығынан азат етіп, Германияны халықтық мемлекетке айналдыру» керектігі айтылған.

	Рэмов төңкерілісінен кейін көптеген ветерандар фюрердің ықпалына көшкен кезде мынадай әңгіме тарайды;

	Геринг Герман болуды қойып, президент болыпты... Ол партиядағы жолдастарын қабылдамайды, оларды кемсітіп, кеңсесінің алдына кезекке қояды... Ол әбден мастанып кеткен...

	Әуелгі кезде бұл жайлы, тек, партияның қатардағы мүшелері ғана өсектейтін еді. Алайда, Геринг 1935 жылы Берлиннің түбінен Каринхаль сарайын тұрғызған кезде, оның үстінен, енді қатардағы ұлтшыл-социалистер ғана емес, оның басшылары Лей мен Заукель де Хитлерге шағым жасай бастады. Геринг өзінің әуелгі дербес үйінде-ақ, мастана бастаған деп ойлады Геббельс.

	– Молшылық тұңғиыққа, тұйыққа тірейді, – деді ол, – Герингке қол ұшын беруіміз керек, ол біздің бәрімізге де қымбат.

	Хитлер Каринхальге барып, сарайды көрген соң былай деді:

	«Герингке дамыл беріңдер. Шынтуайтына келгенде, дипломаттың қалай болуы керектігін тек оның өзі ғана біледі. Каринхальдың шетелдік меймандарды қабылдайтын резеденцияға айналғаны жөн. Мейлі, Германның соған сай еңбегі де бар. Каринхальды халық меншігі деп есептейiк, ал, Геринг болса сол үйдің тұрғыны ғана...»

	Геринг Жюль Верн мен Карл Мэның еңбектерін оқып, өзінің бар уақытын осында өткізетін, бұл екеуі оның ең сүйікті жазушылары болатын. Мұнда ол қолға үйретілген бұғыларды аулайтын, ал, кешкілік ұзақ уақыттар бойы кинозалда отыратын; саяхатқа құрылған бес фильмді міз бақпай қатар көретін. Сеанс кезінде өзінің меймандарына басу айтып:

	– Қобалжымаңыз, – дейтін ол, – ақыры жақсылықпен тынады...

	Саяхатты фильмдерді көргеннен кейін, Каринхальдан Чемберленнің тізе бүгіп, келісімге келгенін қабылдағалы Мюнхенге, одан соң Геет одағындағы оққа ұшқандарды бақылауға Варшаваға, славяндарды құртудың жоспарын жасауға Житомирге самолетпен сапар шегетін...

	1942 жылы апрельде американдық бомбардирдiң Кильте пабуыл жасап, қаланың күлі көкке ұшқан кезде Геринг «фюрерге ұшу саптарына жаудың үш жүз самолеті қатысты деп хбарлаған еді. Әбден титықтап, бір тәуліктің ішінде шашы ағарып кеткен гаулийтер Киль Грохе Герингтің тұжырымын бұлжытпас деректермен теріске шығарады; ұшу сапарына жаудың сегіз жүз бомбардирінің қатысқанын анықтайды, ал, «Люфтваффе» қаланы қорғауда дәрменсiздiк көрсетеді, қарсы тұра алмайды.

	Хитлер Герингке үнсіз тесіле қарады, іле жүзіне ішкі адуын сезім толқын тепсініп шыға келді. Одан соң, ашуына булығып.

	«Германияның қалаларына жаудың бірде-бір бомбасы түспейді», деді ол Герингке назарын аудармаған қалпы, жүйке тамыры білеуленіп, шиыршық атты, – ұлтымызға соны айтқан кім? Біздің партиямызды соған иландырған кім? Мен карта ойнағыштарды атына кітаптардан қанықпын, қыр көрсету ойыны маған таныс. Германия карта oйнағыштардың қол көретін көк мауыт жабылған столы емес. Сіз жан бағып, байлықтың буына пісіп кеткенсіз, Геринг. Сіз соғыс кезінде император немесе еврейдің плутократы сынды өмір сүріп отырсыз. Сіз садақпен бұғы аулап жүрсіз, ал, менің ұлтымды жаудың самолеттері зеңбірекпен төпелеп жатыр. Көсемнің абыройы – ұлтымыздың ұлылығы. Көсемнің тірегі – қарапайымдылық. Көсемнің мамандығы – ісі мен сөзі бір жерден шығуына байланысты.

	Рейхсмаршалға бекітілген дәрігердің қорытындысынан белгілі болғанындай, Хитлердің қабылдауынан кейін Геринг үйіне оралған бетінде жүйкесі қабынып, ыстығы көтеріліп сырқаттанып қалған еді.

	Сонымен, 1942 жылы алғаш рет Геринг «2-ші ұлт» – Хитлердің арнаулы мұрагері, барша фюрер аппаратындағылардың алдында осындай ауыр соққыға тап болған еді. Бұл оқиға Гиммлерге шұғыл ой салады, келесі күні Хитлердің ұлықсатын сұрамастан СС-тің рейхсфюрері (фюрердің жақын сыбайластарының» телефондағы өзара әңгімесін түгел тыңдай бастау жөнінде нұсқау береді.

	Дегенмен, Гиммлер рейхмаршалдың әңгімесін «Шкода» экспорт заводының жетекшісі, оның бауыры Альбертпен екеуінің арасындағы жанжалдан кейінгі бір аптада тұңғыш рет тыңдай бастаған-ды. Альберт тұтқындағы біреуді қамқорына алып, лагерь коменданты Маутхаузенге туысының атынан мынадай хат жолдаған: «Тапжылтпас айыбы мойнына тағылмаған профессор Киш шұғыл босатылсын» және соңына Геринг» деп қол қояды. Ал, аты-жөнін толық жазбайды. Бойын үрей билеген концлагерь коменданты Киш есімдес екі тұтқынды бірдей босатып жіберген; оның бірі – профессор еді де, ал, екіншісі құпия жұмыс атқарушы біреу болатын. Өз бауырын құтқарып алу – Герингке де оңайға түскен жоқ; ол соның бәрін фюрерге күлдіргі әңгімедей баяндап беріп, туысын соққы астынан әзер суырып алған-ды.

	Дегенмен, Хитлер бұрынғы әуеніне қайта басып, Борманға былай дейтін:

	– Герингтен өзге менің ізбасарым болуға лайық жан жоқ. Біріншіден, ол саясатқа еш уақытта да өз бетінше қол сұққан емес, екіншіден, халыққа да кеңінен танымал, ал, үшіншіден, ол жаулар баспасөзіндегі уытты мысқылдың негізгі объектісіне айналып отыр.

	Хитлердің бұл сөзі үкіметті басып алуға бағытталған практикалық шараларды жүзеге асырып отырған адамға байланысты айтылған еді, сол адамның өзге біреу емес, өз әйеліне, аса шыншыл көңілмен, тіпті, риясыз ниетпен былай дегені бар; сол кезде «күрестес бауырлардың әңгімесі көлденең біреулердің килігуімен» жазылып алынар деп те ойламайтын ол, түнде төсекте жатып:

	– Мен емес, мендегі фюрер өмір сүреді, – деді.





15. 2. 1945 (22 сағат, 32 минут)


	(НСДАП-тың 1939 жылдан мүшесі, СС-тің обергруппенфюрері, РХСА-ның (гестапо) төртінші бөлімінің бастығы Мюллердің партиялық мінездемесінен: «Нағыз ариец, Нордтықтар мінездес, ұстамды. Қызметтегі әріптестері мен достарына жұғымды, әрі сыбайлас. Рейхтың жауларына ымырасыз. Семьяда үлгілі, жат пиғылды бөгде біреулермен байланысы жоқ. Жұмыста көрнекті ұйымдастырушы ретінде танылған...»)

	Империя қауіпсіздігі жөніндегі СД-нің бастығы Эрнст Кальтенбруннердің сөз әуенінен веналықтардың акценті мықтап байқалатын. Бұның өзі фюрер мен Гиммлердің ашу-ызасын тұтататынын ол да сезетін, сондықтан да бір кездері «таза сөйлеуге» машықтану үшін фонетологиямен айналысқан-ды. Бірақ онысынан да еш нәрсе өне қоймады, ол Венаны ұнататын, сол қала көңілінен әсте шықпаушы еді, тіпті, өзінің көңілді, әрі қарадүрсiндеу көрінетін Вена диалектісінің орнына, сол бір бөгде тілде күн сайын кем дегенде бір сағаттай сөйлеуге де сабыр-тағаты жетпей-ақ қойды. Сондықтан соңғы кезде Кальтенбруннер немістерге еліктеуін де қойып, жұрттың бәрімен де өзіне етене Вена тілінде сөйлесетін. Ол, тіпті өз бағыныштылары мен Инсбрук акцентімен де тілдесе беретіні тау өңіріндегі австриялықтардың сөздері мүлде оғаштау естілетін, ал, Кальтенбруннер кейде қарамағындағы адамдарын тұйыққа тіреп ұстау үшін әдейі сол тілде сөйлейтін; ал оның қарамағындағы адамдары түсініксіз сөздерді қайта сұраудан қаймығып, қатты абыржып, беймаза күйге түсетін.

	Ол гестапоның бастығы, СС-тің обергруппенфюрері Мюллерге қарады да былай деді:

	– Мен сіздің көңіліңізге партиялық жолдастар мен күрестес адамдарға байланысты әлденендей бір ұнамсыз сезім ұшқынын ұялатқалы отырғаным жоқ, бірақ деректер мынаны баяндайды, біріншіден – Штирлицтің, жанамалы түрде болғанымен Краков операциясына қатысы бар. Ол сонда жүргенде, күлі көкке ұшуға тиісті қала әрекеттердің басқаша қалыптасуына байланысты сол бәз-баяғы қалпында қалған. Екіншіден – ол із-түссіз кеткен ФАУ-дың мәселесімен айналысқан-ды, бірақ ол оны да таба алмады, ФАУ-дың қарасы өшті, ал, өз басым соның Висла мен Свислочи өзендерінің аралығындағы құрдымға шым батып кеткенін қалап, тәңірге жалбарынып жүрмін... үшіншіден – ол қару-жарақтардың құнына байланысты мәселелер мен қазір де айналысады, рас, онысы үмітсіз тұйыққа тіреле қоймағанымен әлденендей бір табыстың да, талпыныстың да, шүбәсіз жеңістің де шоқтығын біз көріп отырған жоқпыз... Ал, істі жүргізу – жат пиғылдыларды темір торға жабу деген сөз емес. Бұның өзі дәйекті және жүйелі түрде ойлайтындарға да іш бұру болып табылады... Төртіншіден – большевиктер разведкасының стратегиясына шын мәнісінде, қызмет істеп келген, қаңғырып жүрген хабар таратушы Берлиннің аясында бұрынғыша өз дегенін жүзеге асырып отыр. Егер менің күдігімді салғаннан сейілте алсаңыз сізге дән разы болар едім. Мен Штирлицті қадір-құрмет тұтамын, соған орай оқыс тұтанған сезігімді теріске шығаратындай тапжылтпас деректер алғым келеді сізден.

	Мюллер бүгін түні бойы жұмыс істеген еді, ұйқысы да қанбай қалыпты, шекесі де солқылдап ауырып тұр, сондықтан ол өзінің әдеттегі қысыр әзілін де қыстыра қойған жоқ;

	– Маған оның үстінен еш уақытта да дабыл түспеген еді. Ал, біздің жұмысымызда ағаттық пен сәтсіздіктен ешкім де басын арашалап ала алмайды.

	– Демек, сіздіңше, мен оңбай сүрініп отыр екем ғой.

	Кальтенбруннер сауалының астарынан қатқыл ыза-ызғары білінді, Мюллер өзінің калжырағанына қарамастан оны қапысыз түсінді.

	– Неге... – деп жауап берді ол, – көңілде оянған күдікті жан-жақты зерттеу керек, әйтпесе, менің аппаратымды не үшін ұстап отырмыз. Сіздің одан өзге фактілеріңіз жоқ па? – деп сұрады Мюллер.

	Кальтенбруннердің тамағына темекінің бір ұнтағы кетіп қалды да ұзақ жөтелді, жүзі әнтек қуқыл тартты, мойнының күре тамырлары да қызара білеуленіп, тарамыстай-тарамыстай тарам-тарам боп шыға келді.

	– Сізге қалай десем екен, – деп жауап берді ол көз жасын сүртіп жатып. – мен оның біздің адамдармен әңгімесін бірнеше күн бойы жазып алуды ұсынар едім. Өзім шексіз сенетін адамдар бір-бірімен бүгінгі күннің трагедиясы жайлы, біздің әскери адамдардың топастығы, Риббентропаның кретинизмі Герингтің тоғышарлығы туралы, егер Берлинге орыстар баса-көктеп кіргендей болса, баршамыздың болашақ тағдырымыздың немен тынатыны хақында ашықтан-ашық сырласып жатады емес пе.... Ал, Штирлицтің жауабы белгілі; «Түк те емес, бәрі де жақсы, істің барысы қалыпты жағдайда дамып келеді», – дегенге саяды. Отанға, фюрерге деген сүйіспеншілік – қызметтес достарыңның көзінше шіміркенбей өтірік айту деген сөз емес. Мен іштей «осының дені дұрыс па» деген ойға да тірелемін. Бізде топастар да жетіп жатыр ғой, Геббельстің сандырағын ақылға салмастан қайталайтындар да табылады. Жоқ ол ақымақ емес. Ендеше ол неліктен сырын, ашпайды. Сірә, ол ешкімге сенбейтін болар немесе әлдекімнен сескенетін болар әлде ішіне бүгіп жүрген құпия-қалтарысы бар ма екен, әйтеуір, ол сүттен ақ, судан таза болғысы келеді. Мұндай жағдайда нені көздеп жүр екен? Оның барлық операциясы шет елге шығуға, өз басының бейтараптығын сақтап қалуға бағытталса керек. Ол сол жақтан оралар ма екен деп те ойладым. Егер орала қалған күнде ондағы жікшілдермен немесе басқа да сілімтіктермен жең ұшынан жалғаспас па екен? «Мен бұл сауалға құптап та, құптамай да дәйекті жауап бере алмаймын».

	Мюллер былай деп сұрады:

	– Оның ісін әуелі сіз қарап шығасыз ба, әлде бірден өзім қабылдай берейін бе?

	– Өзіңіз қабылдай беріңіз, – деді Кальтенбруннер бар деректермен алдын ала танысып алғандығын жасырып, – мен фюрерге согуға тиістімін.

	Мюллер сауалды жүзбен Кальтенбруннерге қарады. Ол бункердің әлденендей бір тың жаңалығын айтар ма екен деп күткен еді, алайда, Кальтенбруннер тіс жарып ештеңе демеді. Ол столдың төменгі суырмасын қозғап, ішінен «Напольеон» шарабын алды да Мюллерге рюмкенің бірін ұсына бері;

	– Сіз тастаңқырап алып па едіңіз? – деді.

	– Татқаным жоқ...

	– Неге көзіңіз қызарып кеткен?

	– Прагаға байланысты көптеген мәселелер мен айналысып жөнді ұйықтай алмаған едім, біздің адамдар құпия топтың қармағына түсіп қалыпты.

	– Күресті Крюгер қыздыра түседі. Ой ауқымы шағын жетік болғанмен өз ісіне мығым. Рюмкеңізді алып жіберіңіз, бойыңызды сергітеді.

	– Керісінше, менің коньяктан көзім бұлдырайды. Мен ақ арақты ұнатамын.

	– Дегенмен мынадан көзіңіз тұмандана қоймас, – деп жымиды да Кальтенбруннер рюмкесін көтерді, – Алып қояйық.

	Ол коньягін өңешіне құя салды, алкоголиктер сияқты жұтқыншағы төменнен жоғары қарай қылт ете түсті.

	«Тәуір-ақ сілтейді екен, – деп ойлады Мюллер өз коньягін сыздықтaтa жұтып, – қазір сірә, өзіне екінші рюмкені тағы құятын болар».

	– Қалай, қайталауға зауқыңыз соға ма? – деді.

	– Рақмет, – деді Мюллер, – ішсек, ішейік.





Информация – ой арқауы (Геббельс)


	IIIтирлиц толық денелі Герингтің қағаздағы суретін, ыстырып қойды да, бір қырынан салынған Геббельстің бейнесіне үңілді. Бабельсберг қаласындағы рейхтың киностудиясы мен актрисалар тұратын үйлерге ол жиі келіп тұратын болғандықтан оны «Бабельсберг бұқашығы», – деп атаған. Насихат жөніндегі рейхсминистр чех актрисасы Лида Бааровамен көңілдес болып жүрген кезінде оның документіне фрау Геббельстің Герингпен әңгімесінің көшірмесі жазылып алынып тіркелген еді. Сонда Геринг оның әйеліне былай деген-ді.

	– Ол қатын үшін өз басын тасқа соғады əлі. Біздің идеологиямызға жауап беретін адам кездейсоқ, жезөкше чех әйелімен байланысып өз абыройын айрандай төгіп жүр.

	Фюрер Фрау Геббельстің күйеуімен ажырасуына кеңес береді.

	– Мен сізді қолдаймын, – деді ол, – қасиетті семья алдындағы борышы мен шынайы ұлтшыл-социалист ретіндегі адамдық жоғары моралін қалай алып жүру керектігін үйренгенше мен онымен жеке кездесуден бас тартамын...

Қазір, мұның бәрі де кейінде қалды. Өткен жылдың январь айында Хитлер Геббельстің туған күніне келді. Ол фрау Геббельске бір бума гүл шоғын ұсына берiп:

	– Кешігіп келгеніме ғафу етіңіз, гүл тапқанша бүкіл Берлинді айналып шықтым. Берлиннің гаулейтері партайгеноссе Геббельс барлық гүл магазиндерін жаптырып қойыпты, ал, Магда Геббельс болса өз жеңісіне мәз-майрам еді.

	Қырық минуттан кейін Хитлер кеткен соң жаны жай тапқан Магда Геббельс:

	– Фюрер Герингке еш уақытта да бас сұқпас еді, – деді.

	Берлин қирап жатты, ал майдан «мың жылдық тарихы бар рейх» астанасынан 140 шақырымдай жерде жүріп жатты, ал, Магда Геббельс болса өз жеңісіне мәз-майрам еді, бақытқа бөленген оның күйеуі де өзімен қатар тұрды, алты жылға созылған үзілістен соң, оның үйіне фюрердің келген беті еді бұл...

	Штирлиц үлкен шеңбер жасап, оны асықпай өте түзу біркелкі сызықтармен және жекелеген штрихтармен бояй түсті. Ол қазір Геббельстің күнделігіне қатысты жайлардың бәрін де есіне алды. Геббельстің күнделігіне рейхсфюрердің назар аударғанын білетін және онымен кезінде танысып шығу үшін өзі де барынша әрекет жасап бақты. Штирлиц фотокөшірменің тек, бірнеше беттерін ғана қарап үлгірген еді. Ол жадына түйгенін әсте ұмытпайтын ынта-ықыласын аудармай-ақ жай көз жүгірткеннің өзінде-ақ текстiң ұзын ырғасын ойша жаттап алған-ды.

	«Англияда тұмау індеті етек алыпты, – деп жазды Геббельс. – Тіпті, корольдің өзі де тұмауға шалдығыпты. Осынау жұқпалы ауру Англия басына төнген айықпас дерт боп кезіксе қанекей бұның өзі шындыққа айналса неткен ғажап.

	1943 жылдың екінші марты. Берлин еврей атаулыдан тазартылмайынша маған дамыл жоқ. Оберзальцбергте Шпеер мен кеңескеннен кейін Герингке соқтым. Бұл ұлтшыл-социалистің қоймасында 25000 шыны шампан шарабы бар екен. Ал, үстінде туникадан тіктірген киімі бар, оның құбылмалы түсіне менің көзім қарығып қалды. Алайда, не істерсің, өзі қандай болса, оны сондай қалыпта қабылдау керек».

	Гиммлердің Геббельс туралы тұспалдарының сөзбе-сөз алдынан шыққанына Штирлиц қайран қалды. Бұл қырық екінші жылы болған еді. Онда Геббельс қала сыртындағы жазғы үйінде тұратын, алайда, бұның өзі семьясына арналған үлкен үй емес-ті, «жұмыс істеу үшін» салынған шағындау қарапайым коттедж болатын. Коттедж көлдің қабағына ірге жайған, оның шарбағының есігіне толарсақтан су кешіп, қамыстың арасымен айналып өтіп барып, енуге тура келетін, ал CC күзетшісінің постысы сыртқары жақта еді. Оған актрисалар келіп тұратын, олар әуелі электричкаға отыратын, одан соң орман ішімен жаяу жүріп өтетін, Геббельс әйелдерді машинамен әкелуді ұлтшыл-социалистердің бойына лайықсыз, байлықты суша сапырғандық деп ойлайтын. Ал, өзі оларды таң алдында СС қалың ұйқы құшағында жатқанда қамыстың ішімен шығарып салатын. Гиммлер бұл туралы әрине, білді, міне, сондықтан да ол, «өзі қандай болса, оны сондай қалыпта қабылдау керек», – деген еді.

	(Міне, оны осы коттеджде Геббельс өндірісте жұмыс істейтін қырық алты мың еврейді үш күннің ішінде жойып жіберуге міндеттенген Берлин гестапосының Геринг кеңесінен жолданған указына қол қойып отыратын, дәп, осы жерде ол алдын ала жоспарланған бір жарым миллион чехтың орнына, үш миллион чехты құрту жөнінде Адольф Розенбергке хат жазғап, тағы да осында, Ленинградты қиратуға байланысты насихат жұмысын жүргізу науқанының да жоспары әзірлеген еді...)

	«Геринг маған былай деп еді, – деп күнделігін жалғастырады Геббельс, – бізге Африканың қажеті жоқ. «Біз англоамерикандықтардың күш-қуаты жайлы ойлануымыз керек. Біз Африкадан қалай да айрыламыз. «Ол өзінің орынбасары Люфтваффе» жөніндегі фельдмаршал Альберт Кессельрингті сонда жіберді. Ол менен, большевиктер солдаттар мен құралдардың қорын қайдан алып жатыр, – деп үсті-үстіне сұрайтын. Қызыл Армияның жиырма жылдығына байланысты Черчилдің құттықтауын ерекше атай келіп, британ полутократтарының большевиктермен неліктен ынтымақтас болып отырғандығына қайран қалған. Антибольшевиктік насихат жөнінде өте дұрыс айтты. Оның пайымдаулары осы саладағы менің болашақ жоспарларыммен сабақтас. Ол шынында да енжар. Оны жігерлендіру керек. Онсыз ел басқару мүмкін емес.

	Геринг былай дейді: «Біздің шығыстағы жеңілісімізді оңбаған генералдар орыс қысының қаталдығынан көреді, бұл жалған байлам. Паулюс – батыр... Ол әлі Москва радиосы арқылы сөз сөйлейді. Біз оны ерлікпен қаза тапты деп халықты неге алдап жүрміз. Фюрер үш жыл бойы дем алған жоқ. Ол күн көзін көрместен бункерінде тапжылмай отырып алып, спартандарша ғұмыр кешеді. Үш жылғы соғыс оған әдеттегі елу жылдан да ауыр тиді. Алайда, ол мені тыңдағысы келмейді. Армияға басшылық жасаудан фюрерді босату керек. Партияның тоқырауға ұшыраған кездеріндегідей оның жақын-жуық әріптестері өзара бірігіп, оны құтқаруға тиісті».

	Геринг өзін-өзі алдамшы сезім мен жұбатпайды, соғыстан жеңіле қалсақ біздің тағдырымыз не болар екен, еврейлердің кекесінді бір ауыз сауалының өзі неге тұрады.

	– Соғыс саяси тұрғыдан күл-талқан болумен аяқталады, – деген оның пікірімен мен келістім.

	Революция ісінде фюрерге қол ұшын берген адамның басшылығымен рейхтың қорғаныс ісіне байланысты комитеттің орнына, үштік кеңес құру жөнінде мен оған ұсыныс жасадым. Геринг қатты толғанып, ұзақ уақыт бойы қобалжумен болды, ақыры келісімін берді. Геринг Гиммлерден басым түскісі келеді. Ал, Функ пен Лейдi мен ығыстырдым. Шпеер, жалпы менің адамым. Геринг Италиядан оралған бетінде тура Берлинге соғуды көздеген екен. Ол онда бізбен ұшырасты. Шпеер оның алдында фюрермен кездесіпті. Мен де кездеспекпін. Белгіленген мәселені кейінірек шешпекшiмiз.

	1943 жыл, 9 март. Виницаға ұшып келдім. Шпеермен жолықтым. Ол фюрердің көңіл күйінің жақсы екендігін айтты, алайда, Германияны бомбылауға байланысты Герингке тым ашулы екен. Мені фюрер қабылдады, күні бойы оның қасында болғаныма өзімді бақытты сезіндім. Берлинге жасалған шабуылды түгелдей баяндап бердім. Ол мені ден қоя тыңдай отырып, Герингке кіжінумен болды. Герингке байланысты генералдарды да әңгімеледі. Олардың бірде-біріне сенбейтінін, тек сондықтан ғана армияға өзінің басшылық жасап отырғандығын айтты.

	1943 жыл, 12 март. Біздің жеңіліске ұшыраған жағдайымызда, герман халқына арналған ағылшын талаптарын баспасөзіміздің бетінде жариялау жөнінде бұйрық бердім. Бұл немістерді дүр сілкіндіреді. Францияның дербес ел екендігін мойындауды және онда партиялық насихатты таратпауды талап еткен Риббентроппен екі сағат бойы жүз шайыстым. Құдайға шүкір, Геринг халық алдына жиі шыға бастады. Оның беделін көтеру керек.

	1943 жыл, 12 апрель. Басшылықтың тоқырауы жөніндегі мәселеге байланысты Герингтің ұйымдастыруымен ашылған конференцияға бет алдым. Біз Функ екеуміз Фрейлассингке келдік, осында жүрегімнің қыспасы ұстап қалды. Мен профессор Морелланы шақырттым, ол одан әрі менің жол жүруіме қарсы болды. Конференцияда Заукель Шпеермен ұстасыпты.

	1943 жыл, 20 апрель. Фюрердің елу төрт жасқа толу құрметіне арналған демонстрация. Маған Лей келіп, Оберзальцбергтегі конференция жайлы әңгімелеп берді. Оған ондағы атмосфера ұнамапты. Ол Герингтің авиация мен бомбалау саласындағы шалағайлығынан кейін, оның рейх ісіне басшылық жасай алатындығына күмән келтіреді екен. Фюрер Геринг екеуміздің арамыздағы қарым-қатынастың жолға қойылғанына қуанышты. Ол егер партияның бетке ұстар адамдары Отан игілігі үшін ынтымақтасатын болса, онда Отан мерейі де, менің мерейім де үстем болады деп біледі. Шпеер келді. Ол Герингті болдырған адам дейді, ал, Заукель жүйке ауруына шалдығыпты. Фюрердің айтқанындай, Ширах веналық реакционерлердің ырқына көніп, әлемдік соғыстың идеясына шүйлігіп жүрген көрінеді...»

	Штирлиц Геринг пен Геббельстің бейнесі салынған қағазды шиыршықтады да шыраққа тұтатып, каминге тастап жіберді. Темір көсеумен шоқтың көмейін көсіп-көсіп жіберді де стол басына қайта оралып, шылымын тұтатты.

	«Геббельс Герингке көпе-көрнеу қиянат жасап отыр. Ал, күнделiгiн өзi мен болашақ ұрпақтар үшін астарлап қана жазған еді. Бауырына басқан сырлары да ашылмай қалған жоқ. Алайда, ол өз қулығын ептілікпен жүзеге асыруға келгенде күйгелек, оралымсыз жан болатын. Сірә, ол – фюрерге жақсы атты көрінемін деп жүріп, асыра сілтеп жіберсе керек. Оберзальцбергтегі конференцияға келмей, айласын асырып ауырып қалғанда Гиммлермен құпия кеңесіп алмады ма екен, ал, конференцияны ашу жөніндегі идеяны Герингке ұсынған да өзі емес пе еді?»

	Штирлиц Гиммлер мен Борманның бейнесі салынған қалған екі парақ қағазды өзіне қарай тартты.

	«Геринг пен Геббельстің ыңғайы келе қоймас. Геринг бәлкім, келіссөзге барар да еді, алайда, оның халі мүшкіл, тірі пендеге сенбейді, саяси өмірден қағажу қалған жан. Геббельс ше. Жоқ. Оның да жөні келмейді. Ол өмірінің ақтық сәтіне дейін алған бетінен қайтпайды, соқыр сенімге бой алдырған. Екеуінің біріне, Гиммлерге немесе Борманға табан тіреген мақұл. Бұлардың қайсысына тоқтасам екен. Гиммлерге ме? Сірә, ол еш уақытта да келіссөзге бара қоймас – ол төңірегіндегілердің өз есімін қандай жек көрінішті сезіммен ауызға алатынын жақсы біледі... Иә, Гиммлерге...»



	Дәп осы кезде Герингтің кескіні сұрланып, солғын тартқан күйде фюрердiң бункерінен шығып, Каринхальдегі үйіне қарай беттеп келе жатқан еді. Бүгін таңертеңгілікте машинамен орыс танкілері бұзып өткен жерге, майдан шебіне соғып өткен-ді. Сол бетінде ол дереу Хитлерге тартты.

	– Майданда ешқандай ұйымшылдық жоқ, – деді ол, – түгелдей құлдырау. Солдаттардың жүздері де сынық. Мен мас болып жүрген офицерлерді көрдім. Большевиктердің шабуылы армияның құтын қашырған, адамдар хайуандардың кебін киген... Меніңше...

	Хитлер оған көздерін сығырайта тіктеп, үнемі селкілдеп тұратын сол қолының шынтағын оң қолымен қымтай ұстаған күйде тыңдаған еді оны.

	– Меніңше... – деп қайталады Геринг.

	Бірақ Хитлер оның сөзін тамамдауына мұрша бермеді. Ол орнынан ауыр көтеріліп, қанталаған көздері шарасынан шыға ұлғайып мұрты да әнтек билеп кетті.

	– Мен сіздің бұдан былай майданды аралауыңызға тыйым саламын, – деді ол әдеттегі қатқыл үнімен. – Мен сіздің лақап таратуыңызға да тыйым саламын.

	– Бұл лақап емес, шындық, – деп Геринг өмірінде тұңғыш рет фюрерге қарсылық білдірген еді, іле-шала аяқ-қолдарының саусақтарына дейін оқыс суынып кеткенін сезе қойды. – Бұл шындық менің фюрерім, оны сізге айту менің парызым.

	– Үніңді өшір! Онан да авиациямен айналысыңыз, Геринг. Байсалды адамдар қол ұратын буындарға тұмсығыңызды сұқпаңыз! Сөз саптауыңыздан байқалғанындай, ол сіздің орныңыз емес екен. Мен майданға баруыңызға бүгіннен бастап, барлық уақытта да үзілді-кесілді тыйым саламын!

	Геринг қатты мұқалып, қор болды, фюрердің жексұрын адъютанттарының өзін ту сыртынан мысқылды күлкімен қалай ұзатып салғанына дейін сезінген еді ол.

	Каринхальде оны «Люфтваффедегі» штабтас әріптестері күтіп отырған-ды, ол бункерден шыға бере өз адамдарын жинауға бұйрық берді. Алайда, кеңесті бастаудың реті келмеді, адъютанты СС-тің рейхсфюрері Гиммлердің келгендігін хабарлады.

	– Ол оңаша кездесуді қалап отыр, – деді өз ойын жұмбақтай сөйлеуге машықтанған дағдылы адъютант.

	Геринг рехсфюрерді өз кітапханасында қабылдады. Гиммлер дәйімі байсалды, әрі көңілді жүретін дағдылы қалпында екен. Ол креслоға отырып, көзілдірігін шешіп алды да, шынысын ұзақ тәптіштеп сүртті, одан соң, кіріспе сөзсіз-ақ негізгі ойына ойыса берді.

	– Фюрер бұдан былай ұлт көсемі бола алмайды.

	СС лидерiнiң әлгі сөзімен шошынып та үлгірмеген Геринг.

	– Не істеу керек? – деп іле жауап қатты.

	– Жалпы алғанда, бункерді СС-тің әскерлері жайлаған, – деп өзінің байсалды үнімен ойын сабақтады Гиммлер. – Бірақ сайып келгенде, істің тетігі онда емес, фюрердің еркі шектелген. Ол шешім қабылдай алмайды. Біз халқымызбен кеңесуге тиістіміз.

	Геринг Гимлердің алдындағы бүйірлі қара папкіге көзін тікті, қырық төртінші жылы оның әйелінің өз құрбысымен телефон арқылы сөйлескен сәтінде «бізді тыңдаушылар бар, телефонмен сөйлесу қауiптi, онан да біздікіне кел» деген сөзін есіне алды. Сонда оның столды саусағымен тықылдатып, әйеліне ескерту жасауына тура келген еді. «Бұл туралы сыртқа сыр ашпа оның өзі ақылсыздық болады» деген сөзін Геринг ұмытқан жоқ. Ол қазірде де қара папкіге көз сүзе отырып, бәлкім, соның ішінде диктофон да бар шығар және біздің осы әңгімемізді, екі сағаттан соң фюрерге тыңдататын да болар деп ойлады. Олай болған күнде бәрі де бітті дей бер.

	«Ол бәрін де айтуы мүмкін. – деп ойлады Геринг Гиммлер туралы, – арандатушылар ұйытқысының шынайы адам болуы мүмкін емес. Ол менің бүгінгі фюрерден жеген соққымды да естіген болар. Ол өз мақсатын ақырына дейін жеткізу үшін осында келіп отыр».

	Гиммлер өз тарапынан №2-ші ұлттың не ойлап отырғанын да түсінді. Сондықтан ол сәл күрсініп алды да оған қол ұшын беруге бел буды.

	– Сіз – мұрагерсіз, демек, сіз – президентсіз. Олай болса, мен рейхканцлермін, – деді.

	СС-тің көсемі ретінде ұлттың оның соңынан ермейтініне көзі жететін оның, бой тасалайтын болымды тұлға керек еді оған. Геринг те іле жауап қатты.

	– Олай болуы мүмкін емес... Ол бір сәтке уақытты ұта түсті де егер папкінің ішінде қымтаулы диктофон болса, онда сыбырлап айтқан сөздің жөнді жазылмайтындығын есептей отырып, әңгімесін баяу үнмен сабақтады. Олай болуы мүмкін емес. Бір адамның өзі әрі президент, әрі канцлер болуға тиіс.

	Гиммлер сәл жымиды да бірер мезетке үнсіз қалды, содан кейін шапшаң орнынан тұрып, партиялық дәстүр бойынша Герингпен қоштасты да, ақырын басып кітапханадан шығып кетті.





15. 2. 1945 (28 сағат, 54 минут)


	Штирлиц кабинадан түсіп, гаражға беттеді. Әдеттегіше бомбылар жарылып жатты, алайда, ендігі дүбір Цоссен ауданына таялған тәрізді, тұспалдап айтқанда, оған солай боп көрінді. Штирлиц қақпаны ашты да рульге отырып, машинасының шамын жақты. «Хорьха» деп аталатын қуатты мотор бірқалыпты селкілдеп тұрды.

	«Кеттік тұлпарым», – деп орысша ойлады да радионы қосты. Жеңіл музыка желпініп жатыр екен. Әуе шабуылы кезінде әдетте көңілді әуендер берілетін еді. Бұның өзі дәстүрге айналғанды, майданда жауға тұқырта соққы берілгенде немесе әуе кеңістігінен тұтқиылдан тегеурінді шабуыл жасалғанда радиодан көңілді, күлдіргі программалар берілетін. «Қане, темір тұлпарым, заулай түс. Бомба астында қалмас үшін құйындата зымырайық. Бомба көбіне-көп міз бақбай тұрған нысаналарға түседі. Жетпіс шақырымдық жылдамдықпен ұшыртайық. Айлы түн – демек бомбаның дөп түсу қаупі жетпіс есе кемиді».

	Оның радистері – Эрвин мен Кэт Шпреенің жағасындағы Кепеникте тұратын. Олар ұйқыға шомған болар, Эрвин де, Кэт те. Олар соңғы кезде ерте жататын себебі, өйткені деді Кэт перзент күтіп жүрген-ді.

	– Сенің өзің құлпырып кетіпсің ғой – деді Штирлиц, – ілуде сирек ұшырасатын, екі қабат кезінде түлеп сала беретін әйелдер санатына қосылады екенсің.

	– Аяғы ауыр әйелдердің бәрі де әсем боп көрінеді, – деді Кэт. – сенің оны байқауға, сірә, мүмкіндігің де болмаған болар...

	– Мүмкіндік болмаған болар, – деп жымиды Штирлиц, – оны сен тауып айттың.

	– Саған сүт қатқан кофе құяйын ба? – деп сұрады Кэт.

	– Сүтті қайдан алдыңдар? Сендерге сүт әкелуді де ұмытып кетіппін ғой... Шайтан алғыр...

	– Мен костюмімді сүтке айырбастадым. – деп жауап берді Эрвин. – Оның аздап болса да міндетті түрде сүт ішуі керек қой.

	Штирлиц Кэттің бетінен сипады да; – Сен бізге бір нәрсе ойнап берсең қайтеді, ә? – деді.

	Кэт роялға отырды да, ноталарды парақтап Бахқа тоқтады. Штирлиц терезеге таяп барды да, Эрвинге баяу үнмен былай деді.

	– Олар сенің ізіңе шырақ алып түсіп жүрген жоқ па екен, тексердің бе?

	– Тексердім, еш нәрсе байқалмайды. Бірдеңе сезіп пе едің, СД-дағы сенің туыстарың қулықтың жаңа бір түрін ойлап шығарып па?

	– Шайтан білсін оны.

	– Сонымен, – деп сұрады Эрвин, – не болды.

	Штирлиц таңырқай басын шайқады.

	– Істің жайы былай, – деп әңгімесін баяу сабақтады ол, – мен арнайы тапсырма алдым... – Ол тағы да таңырқай сөйледі. – Менің жоғарғы топтың арасында Батыспен жеке-дара келіссөз жүргізуге бой ұрушыларды бақылауыма тура келеді. Олар төменгілерден емес, Хитлердің сыбайластарынан күдіктенеді. Сеніңше, тапсырма қалай. Тартымды ма? Сірә, ондағылар мені жиырма жылдан бері сүрінбей келді, енді, тіпті сүрiнбейді деп ойлайды-ау деймін. Егер Хитлердің орынбасары болсам жаман да болмас еді. Немесе, тіпті, фюрердің орнын бассам ба екен, ә? Сен байқайсың ба, мен бір түрлі мазасыз күйге ауысып барам ба қалай?

	– Саған соның өзі жарасады, – деп жауап берді Эрвин.

	Ерлердің үнсіз тұрғанын байқаған соң, рояльде ойнауын Кэт тоқтатқан кезде:

	– Баланы қалай босанбақ ойың бар, қарғам? – деп сұрады Штирлиц.

	– Меніңше, босанудың жаңа тәсілі әлі табылмаған тәрізді, – деп күлді ол.

	– Алдыңғы күні бір акушер-дәрігермен әңгімелескен едім... – Мен сендердің үрейлеріңді алмақ ойым жоқ, балақайлар... – Ол Кэтке таяп келді де былай деді, – ойна, балақай, ойнай түс. Өз басым қатты қорыққанмен сендерді үрейлендірмек емеспін. Сол бір қарт дәрігер кез-келген әйелдің босанар сәтте туған жерін есіне алатындығын айтқан еді.

	– Мен түкке де түсінбей тұрмын, – деді Эрвин.

	Кэт музыкасын кілт үзді.

	– Қорықпа, әуелі тыңдап, содан соң тірелген тұйықтан қалай шығудың жолын қарастырармыз. Босанғалы жатқан әйелдер айқайға басатын көрінеді ғой.

	– Рақмет, – деді Кэт, – мен олар әндететін болар деп ойлаушы едім.

	Штирлиц басын шайқады да күрсініп қойды.

	– Олар өз ана тілдерінде айқайлайды екен. Тіпті, өздері өмірге келген өңірдің диалектісін де қосып жіберетін көрінеді. Демек, сенің рязандықтарша, ащы үн қатуыңа тура келеді.

	Кэт роялда ойнай түсті, алайда, Штирлиц оның көз шарасының кенет кермек жасқа толып кеткенін байқап қалды.

	– Не істеуіміз керек? – деп сұрады Эрвин.

	Штирлиц күйінген сыңаймен басын шайқады.

	– Сенің бір өзіңді жібермейді. Тек, екеуіңнің бірге жүруіңе тура келеді, ол Отан соғысының инвалиді ретінде емделуге тиіс, Стокгольмдегі неміс туыстарының арнайы шақыртуы керек. Сенің емес, оның ағасы – Швед ұлтшылы ретінде бізде тіркеулі ғой...

	– Біз осында қаламыз, – деді Кэт, – уақасы жоқ. Мен неміс тілінде-ақ айқайлаймын.

	– Онда міндетті түрде Берлин акцентімен сілте, ептеп орыстың бұралқы сөздерін де қыстырып жіберуіңе болады, – деп әзілдеді Штирлиц, – оны ертең шешерміз, өршіл эмоцияға бой алдырмай-ақ ақылға салармыз. Кеттік, Эрвин, байланыс жасауға шығайық. Ертеңгі қайтарылатын жауапқа байланысты шешім қабылдауымызға тура келеді.

	Олар бес минуттан соң үйден шықты. Эрвин шамаданды қолына алды, оның ішінде рация болатын. Олар Рансдорф бағытына қарай он бес шақырымдай жол жүрді, орман ішіне дендеп енген соң, машинасының моторын сөндірді Штирлиц. Әдеттегіше бомбалар жарылып жатты.

	Эрвин сағатына қарады да.

	– Бастаймыз ба? – деп сұрады.

	– Бастайық.

	«Юстас – Алекске».

	Батыстың байсалды саяси адамдарының бірде бірінің СС-пен келіссөз жүргізуге бара қоймайтынына әдеттегіше сенімдімін. Алайда, тапсырма алынған соң, оны орындауға кірісемін. Егер мен сізден алынған деректің белгілі бір мөлшерін Гимлерге хабарласам тапсырманың орындалуы мүмкін деп білемін. Соның көмегіне сүйене отырып одан әрі сіздің ойлағаныңыздай, мүмкін болатын келіссөз каналын іздестіріп жүргендерді тікелей бақылауға алуыма болады. Менің Гиммлерге жеткізетін «деректерімді» дәлірек айтқанда, осы жердің өзінде сіздің консульта-кеңесіңізсіз-ақ өзімнің ұйымдастыруыма болар еді. Ал, сізге хабарланатын барлық жаңалықтар сіздің гипотезаңыздың жоспарында белгіленгеніндей немесе, сонда теріске шығарылған жәйттерге негізделері хақ. Қазіргі жағдайда одан өзге жолды көріп отырғаным жоқ. Осы шешімді құп көрсеңіз Эрвин каналы арқылы хабарларсыз.

	«Юcтac»

	Бұл хабар Москваға бомба түскендей әсер етті.

	– Ол құлаудың қарсаңында тұр екен, – деді Орталықтағы жетекші. – Егер ол тура Гиммлерге баратын болса, онда ешнәрсе де құтқара алмайды оны, ұсталады. Тіпті Гиммлер онымен ойын ойнаған күннің өзінде де... Әй, қайдам, СС-тің рейxсфюpері сондай ойынға көне қоятындай тұлға емес қой. Оның бұл байламына шұғыл және үзілді-кесілді тыйым салынғанын таңертеңнен қалдырмай хабарлаңдар.

	Орталық білгенді Штирлиц біле қоймады, өйткені кейінгі бірнеше айдың ішінде орталықта жинақтаған деректер Гиммлер жайлы тым тосын байлам еді.





Информация – ой арқауы (Гиммлер)


	...Біреу иығына нұқып қалғандай ол оқыс оянып кетті. Төсегіне отырды да жан-жағына алақтай қарады. Уыздай ұйыған тыныштық... Сәуле шашатын шағын будильниктің тілі таңғы бесті көрсетіп тұр екен.

	«Ертерек екен, – деп ойлады Гиммлер, – тағы да тым болмаса, бір сағаттай көз шырымын алған жөн».

	Ол есінеді де қабырғаға қарай аунап түсті. Терезенің ашық жақтауынан орманның шуылы естіліп тұрды. Іңірден бастап қар жауған еді, осынау тынық, қаңыраған қысқы орманның қазір, қандай көркем екендігін Гиммлер көз алдына елестеткен-ді. Ол кенет, бір өзінің орманға кетуі жастық шағындағыдай қорқынышты, сондай қорқынышты деп ойлады.

	Гиммлер төсегінен тұрды да иығына желбегейін жамылып, столға беттеді. Шамды жақпай-ақ ағаш креслоның шетіне отырып, қара телефонға қолын созды.

	«Қызыма телефон соғайын, – деп ойлады ол, – қызым қуанып қалсын. Оның жұбанышы да болымсыз».

	Ауқымды жазу столындағы әйнектің астында көлемдірек бір фото жататын, екі ұл баланың балғын жүзін бейқам, күлкі шұғыласы шарпып тұратын.

	Гиммлердің көз алдынан Борманның бейнесі айқын елестеп кетті, сол оңбағанның кесірінен қазір, қызыма да телефон соғып, «Саламатсың ба, балам, бұл папаң ғой, қандай түстер көрдің түнде, күнім менің» деп те айта алмай отырмын деп торықты. Ол қазір ұлдарына да телефон соға алмайды, себебі олар заңсыз некеден дүниеге келген. Қырық үшінші жылы бомба түсетін жерден шалғайдағы Бавариядан екі баланың анасы Мартаға арнап, шағындау бір жаздық үй салу мақсатымен партиялық кассадан несиеге 80 мың маркадай қаржы сұрағанында Борманның үн-түнсіз қалғаны есіне түсті. Бұл хабарды Борманнан естіген фюрердің ставкідегі түстік кезінде оған бірнеше рет алара қарағаны бар. Соған орай ол өз үйінде алты жыл бойы тұрмаса да әйелінен алшақтай алмады.

	«Шынтуайтына келгенде, бұл істе Борманның кінәсі жоқ, – деп ойын сабақтай түсті Гиммлер. – менікі де жөн емес. Менің осы бақытсыздығыма семіз малғұнның қатысы жоқ. Рейхсфюрер сияқты, әйелмен ажырасудың бар күйігін көтерер де едім. Семья іргесінің шайқалуын СС-тің уставы көтермегенімен айрылысуға барар да едім. Алайда, мен ешуақытта да қызымның көңіліне қаяу түсірмек емеспін».

	Гиммлер жымиып күлді де Нюрнбергтегі қараңғы, әрі ызғарлы бөлмеде әйелімен тұрғанын, ашаршылықтың тақсіретін тартқанын есіне алды. Бұл небары осыдан он сегіз жыл бұрын болған еді. Ол онда фюрердің «бауыры» Грегер Штрассердің секретары болатын. Ол Германияны шарлап, вокзалдарда қонып бір үзім нан мен кофе орнына көк су іше жүріп партия ұйымдарының жұмысына қозғау салған-ды. Сол кезде 1927-ші жылы, СА-ның көсемі. Рэмға қарсы күресетін СС-тің күзетшілер отрядын құру жөніндегі Штрассердің идеясын ол әлі жете түсінбеген еді. Гиммлер онда партияның көсемдерін қызылдардан қорғау үшін ғана СС-ті құру қажет деп білді. Ол сол кезде қызылдардың негізгі мақсаты – ұлы көсем, неміс еңбекшілерінің жалғыз досы – Адольф Хитлерді өлтіру дегенге қапысыз сенетін еді. Ол столының тұсына Хитлердің үлкен бір портретін іліп қойған-ды. Бірде Хитлер Штрассерге соғып, өзінің үлкен портретінің түбінде отырған секпіл бет, қағілез жігітке көзі түсіп, былай дегені бар.

	– Партияның бір лидерiн өзге ұлтшыл-социалистерден оқшау жоғары қоюға бола ма?

	– Мен лидері бар партияның емес, көсемі бар партияның қатардағы мүшесімін, – деп жауап берді Гиммлер.

	Хитлер бұл сөзді есіне түйіп қалды.

	Жаңадан ұйымдастырыла бастаған СС отрядының рейхсфюрері етіп Гиммлерді тағайындау жөнінде фюрерге ұсыныс жасағанда Штрассер мынаны ескерді, партия мен халыққа ықпал жасау мақсатында Рэмға қарсы өзінің күресінде СС ең басты тұлғаға, Штрассерге қызмет етуге тиіс деп білді. Соның бастауымен алғашқы екі жүз эсэсовшы өзара бірікті, небәрі екі жүз адам. «Алайда, 1933 жылы фюрер СС-сіз жеңіске жете алмас еді», – деп іштей байлам жасады Гиммлер. Дегенмен, фюрер өзінің жеңісінен кейін де оны бар болғаны Мюнхендегі криминальдық полицияның басшысы етіп қана қойды. Гиммлерге оны партияға қабылдаған, СС отрядын құру жөніндегі идеяны ұсынған, партияның теоретигі және идеологы Грегор Штрассер келді. Сол шақта Штрассер фюрерге қарсы әрекет жасап, партияның ветерандарына, Хитлер ауыр индустрияның қалталы шонжарларына, Крупп пен Тиссен сынды қанды балақ капиталистеріне сатылып кетті деп ашықтан-ашық байбалам салды. «Еврейден және немістен шыққан қалталы озбырларға қарсы қасиетті соғыс жариялағандықтан ғана халық біздің соңымыздан ерген болатын. Хитлер солармен ауыз жаласып кетті. Оның ақыры жқсылықпен тынбас, Генрих, – деді сонда Штрассер, – CC әлі-ақ тегеурінді күшке айналады. Алғаш басталған әділ және игілікті қозғалысты қайта қалпына келтіру сіздің ықтиярыңызға байланысты».

	Алайда, Гиммлер сонда Штрассердің сөзін қиып, Фюpерге берілу – әрбір НСДАП мүшесінің парызы деді.

	– Сіз өз күдігіңізді съезде айтуыңызға болады, бірақ сіздің өз беделіңізді пайдаланып жікшілдік күрес ашуға правоңыз жоқ, – бұның өзі партияның бірлігіне нұқсан келтіреді.

	Гиммлер орталықтағы оқиғаларды жіті қадағалап отырды. Ол қол жеткен жеңістерге мастанудың белгілі бір мөлшерде практикалық жұмыстарды кейінгі қатарға ығыстырып жібергенін көрді, партияның көсемдері Берлиндегі митингілерде сөйлейді, ал кешке қарай сөз жүзінде дипломатиялық қабылдаулар жасайды, ұлттық жеңістің тәтті жемісіне масайрайды, Гиммлер осының бәрін де мезгілсіз, тоқмейілсу деп біледі. Ол бір айдың мөлшерінде Дахаудан алғашқы көрнекті концентрациондық лагерь ашты.

	– Коммунистерге дауыс берген сегіз миллион германдықды шынайы азаматтыққа баулуда бұл қолайлы мектеп, – деді Гиммлер, – осы сегіз миллион адамның бәрін бірдей концлагерьге отырғызу, ақылға қонымсыз. Лагерьлердің бірінде әуелі қатаң террорлық тәртіп орнату керек те, одан ыңғайға көнеді-ау деген коммунистерді де, солардың шашбауын көтеретіндерді де кем-кемдеп шығарып отыру керек. Бұл толқын ұлтшыл-социализмнің таңдаулы практик-үгітшілері болып шығады. Олар өз достарына да, балаларына да соқыр сенім арқылы біздің ережелерімізді үйрететін болады.

	Герингтің жеке өкілі көп уақыттар бойы Дахауда болып, содан соң Гиммлерден мынаны сұрады:

	– Концлагерьдің ашылуы конституция талаптарына сай болмағандықтан оның өзі Еуропа мен Америкада қызу талқылануы мүмкін деп ойламайсыз ба.

	– Неліктен сіз тәртіптің жауларын тұтқындауды конституцияға жат деп ойлайсыз?

	– Өйткені сіз тұтқынға алған адамдардың дені, тіпті, сот алдында да болмаған ғой. Ешқандай айыптау қорытындысы да шығарылмаған, айта берсеңіз соларға тағылған айыптың заңдылығының да ешбір белгісі байқалмайды...

	Гиммлер бұл мәселе жөнінде ойланып көрейін деп уәде берді. Герингтің өкілі кетісімен Гиммлер тұтқындарды сотсыз және тексерусіз концлагерьге жабудың қажеттігін дәлелдеп Хитлерге арнайы хат жазды.

	«Бұл, – деп жазды ол фюрерге, – ұлтшыл-социализмнің жауларын халықтың ашу-ызасынан қорғаудың бірден-бір ізгі құралы. Егер біз ұлт жауларын концлагерьге отырғызбаған күнде олардың өміріне жауап бере алмас едік, онда халықтың өзі-ақ олардың үстінен үкім шығарар еді.»

	Гиммлер сол күні халықты митингіге мол жинап, осының бәрін де сонда сөзбе-сөз қайталап шықты, ал, ертеңіне оның сөздері барлық газеттерде жарияланды.

	1938 жылдың аяқ шенінде Герингке тікелей тәуелді Берлин полициясы парақорларға қарсы күрес ашқан кезде Гиммлер Мюнхеннен түнде шығып, таңертеңгілік фюрердің қабылдауында болды. Ол «сатылған, көне ереженің полициясын» CC-тегі «халықтың таңдаулы ұлдарының бақылауына» беруді сұрады.

	Хитлер Герингтің көңіліне қаяу түсіргісі келмеді. Ол Гиммлердің қолын қатты қысты да, оны кабинетінің есігіне дейін шығарып салды. Жанына жуық келіп, көзіне барлай қарады да, оқыс жадырап былай деді:

	– Болашақта ойлы ұсыныстарыңызды бір күн бұрын жолдап тұрыңыз, мен сіздің маған жіберген жазбаларыңыз бен Мюнхендегі митингіде сөйлеген шабытты сөзіңізді еске алып отырмын.

	Гиммлер тұнжырап аттанды. Бірақ арада бір ай өткен соң, ол Берлинге шақырылмай-ақ Мекленбург пен Любек саяси полициясының басшысы болып тағайындалды, арада тағы бір ай өткен соң, жиырмасыншы декабрьде Баден, 21 декабрьде Гессен, 24 декабрьде Бремен, 25 декабрьде Саксония мен Тюрингияның, 27 декабрьде Гамбург саяси полициясының басшысы болып белгіленді. Ол бір аптаның ішінде бұрынғыша Герингке бағынышты қалпында, тек, Пруссияны ғана қоспағанда, Германия полициясының басшысына дейін көтерілді. Бірде Хитлер Герингпен мынадай келісімге келді. Гиммлерді барша рейх полициясының құпия істері жөніндегі басшысы етіп тағайындасақ қайтеді, бірақ ол саған, Герингке бағынышты қалпында қалады. Рейхсмаршал фюрердің бұл ұсынысын қабыл алды. Ол өз секретариатына фюрердің канцеляриясы арқылы Гиммлерге ішкі істер министрінің орынбасары және полиция жұмыстарының мәселелері қаралғанда кабинет кеңесіне қатысуға правосы бар, құпия істер жөніндегі полиция басшысының шенін беру жөнінде бұйрық береді. «және рейх қауіпсіздігі» деген сөзді өз қолымен сызып тастайды. Бұның өзі Гиммлер үшін тым мол сыбаға еді.

	Газетке жарияланған бұйрықты көрген бойда Гиммлер прессаны басқаратын қызметкерлерден жаңа лауазымын басқаша сөздермен түсіндіріп беруді сұрады. Геринг келісімге барғанда үлкен бір қателік жіберіп алған еді, ол Гиммлерді «СС-тің рейхфюрері» деген негізгі қызметінен ешкімнің де босатпағанын есінде сақтамапты. Сонымен ертеңіне-ақ орталық газеттердің бәрі де, «СС-тің рейхсфюрері Гиммлердің бір өзінің қолына шоғырланған ұлтшыл-социалистік юриспруденцияның, криминальдық, саяси полицияның, гестапо мен жандармерияның маңызды жеңісі» деген түсініктемемен жарық көрді. Мұның өзі рейхтың барлық жауларына жасалған ескерту болатын, ұлтшыл-социализмнің мейірімсіз қолы ішкі және тысқа әрбір оппозиционердің, әрбір қарсыластың тізгінін тежей түскен еді.»

	Ол Берлиндегі Риббентроптың маңына жуық сәулетті «Ам Донненстаг» деп аталатын жаздық үйге ірге ауыстырды. Коммунистерді жеңу қуанышына байланысты дақпырт әлі сабасына түспеген кезде-ақ Гиммлер өз көмекшісі Гейдрихпен бірге соны мәліметтер жинай бастады. Бұрынғы бастығы Грегер Штрассердің үстінен қылмысты істер жүргізуді Гиммлердің өзі қолға алды. Ол өзінің алғашқы ақылшысы, әрі ұстазы Штрассердің қанын төгу арқылы толық жеңіске жете алатынын сезінген еді. Сондықтан да ол Штрассерді ату жазасына бұйыратындай қылмысты мәліметтерді ұсақ-түйегіне дейін қалдырмай аса ұқыптылықпен жинады.

	1934 жылы, июнь айында Хитлер кезектегі антирэмовтық акцияға байланысты Гиммлерді кеңеске шақыртты. Гиммлердің өзі де соны күткен еді. Рэмге қарсы ұйымдастырылған акцияның Хитлердің тек, өзінің алғашқы сыбайластарын жаппай қырып-жоюға бағытталған сылтау екенін түсінген еді. Адольф Хитлер бұрынғы қанды көйлек әріптестері арасында партиялық жағынан туыс, қатардағы адамдардың бірі ғана еді, ал, енді. Адольф Хитлер немістердің көсемі, әрі құдайы болуға тиіс. Партия ветерандарының өзі де оған ауыр жүк болды.

	Жаулар үгітінің ықпалына түсіп кеткен «ветерандардың тым шағын тобының» адресіне Хитлердің найзағайдай шатынап, шүйлігіп жүргенін Гиммлер оны тыңдаған мезеттеақ айқын түсінген еді. Хитлер барлық ішкі сырын тірі жанға, тіпті, жақын достарына да ашпайтын. Гиммлер оны да түсініп, фюрерге қол ұшын берді, ұлтшыл-социалистік партияның шын мәнісінде, практикалық жағынан негізін қаласқан төрт мың ветерандардың тізімін стол үстіне тастай берді, оның бұл қызметін Хитлердің ұмытпайтынын ол пси. хологиялық тұрғыдан дәл есептеген еді, өзін-өзі ақтаған мұндай зұлымдықтан асқан көмек те болмас.

	Алайда, Гиммлер бұнымен де шектелмей, тереңдей түсті, фюрердің түпкі мұратын жаза баспай таныған ол болашақта әртүрлі салада жүзеге асырылатын акциялардың бәрі-бәрі де тек қана өзінің инициативасымен жүзеге асырылатындай ықпалды адам болуды көксейді.

	Сондықтан да Герингтің қала сыртындағы жазғы үйіне бара жатқанда Гиммлер мынадай спектакльді ұйымдастырды, СА-ның рэмoвтaрша киінген жасырын агенті фюрердің ашық машинасына оқ атады, өз денесімен көсемді қалқалаған Гиммлер партия ішінде бірінші болып:

	– Сіздің ғұмырыңыз үшін өз жанымды қиғаныма сондай бақыттымын, менің фюрерім, – деп айқайлады.

	Бұған дейін оны ешкім де, «менің фюрерім» деп атамаған еді. Гиммлер тәңірге «өз тәңірісіне» арнаған осындай арнау сөздің авторы болды.

	– Сен осы минуттан бастап менің қандас туысымсың, Генрих, – деді Хитлер, ал, бұл сөзді төңіректегі адамдардың бәрі де естіген еді.

	Рэмді құрту жөніндегі операцияны Гиммлер жүзеге асырғаннан кейін, сондай-ақ оның өз ұстазы Штрассер мен партияның төрт мың ветерандары да оққа ұшыраған соң, сәуегей білгірсымақтар қозғалыстың басынан-ақ тек Гиммлер ғана Хитлермен қатар тұра алды деген аңыз таратты.

	Тек, ең жақын-жуықтары ғана жіберілетін фюрердің оңаша қабылдауында Герингпен, Гесспен және Геббельспен достық жағдайда қол қысысып жүрсе де Гиммлер «өзінің майдандас сыбайластарының» үстінен мәліметтер жинауын бір минутке де тоқтатқан жоқ еді.





16.2.1945 (03 сағат, 12 минут)


	Эрвинді үйіне қалдырды да Штирлиц тым баяу жүріп келе жатты, өйткені ол Орталықпен байланысқан сайын шаршап-шалдығып қалатын.

	Жол орманның ішімен өтетін. Жел де басылған. Аспан да көгілдір, биіктеп, жұлдыздан алқа тағыпты.

	«Дегенмен, – деп ойын сабақтады Штирлиц, – келіссөздің жүргізілуі ықтимал деген Москва жорамалы дұрыс. Тіпті олардың қолында ешқандай нақтылы деректері болмаған күннің өзінде де соған баруы мүмкін, өйткені бұның өзі логикаға сыйымды. Москва мұндағы фюрер төңірегіндегі қым-қиғаш қақтығысты біліп отыр. Бұрын бұл жанталас фюрерге жақын боламын деушілердің ниетінен туатын. Енді бұл процесстің кері шалқуы мүмкін. Бұлардың бәрі де Геринг те, Борман да, Гиммлер де, Риббентроп та – рейхты сақтап қалуға құштар. Егер олардың қайсы бірінің жеке-дара келіссөзге қолы жететін болса, бұның өзі оның қара басын қорғауды тиімді жолы болар еді. Олардың қай-қайсысы да жеке бастарының ғана қамын ойлайды, ал Германия мен немістердің тағдыры толғандырмайды. Қазіргі жағдайда елу миллион неміс – олардың өз құлқындары үшін ойындарындағы карта ғана. Әзірше олар қолдарына, армияны, полицияны, СС-ті шоғырлап отырғандықтан жеке бастарының қауіпсіздігі үшін рейхты кез-келген бағытқа қарай бұруға да әзір...»

	Жарықтың күшті сәулесі Штирлицтің көзін қарықтырып жіберді. Ол көзін жұмды да шұғыл тормыздың педаліні басты. Бұтаның арасынан СС-тің екі мотоциклисі шыға келді. Олар жолға көлденең тұрды, мотоциклшілердің бірі Штирлицтің машинасына қарай автоматын кезенді.

	– Документіңізді көрсетіңіз, – деді мотоциклші.

	Штирлиц оған куәлігін ұсына беріп,

	– Не болып қалды? – деп сұрады.

	Мотоциклші оның куәлігін көрді де ыңғайсызданған күйде:

	– Дабыл қағылған соң, аяғымыздан тік тұрған едік. Радистерді іздеп жүрміз, – деді.

	– Сонымен қалай? – деп сұрады Штирлиц куәлігін қалтасына сала беріп. – әзірше ешнәрсе байқалмай ма?

	– Алғашқы кездестіргеніміз – сіздің машинаңыз болды.

	– Жүк қойманы қарайсыз ба? – деп жымиды Штирлиц.

	Мотоциклшілер күліп жіберді.

	– Алдыңызда екі жыра бар, байқаңыз, штандартенфюрер.

	– Рақмет, – деп жауап берді. Штирлиц, – мен әрдайым сақпын...

	«Бұл Эрвиннен кейін, – деп ойлады ол, – олар жолдың шығысын да, оңтүстігін де орап алыпты. Жалпы алғанда, егер Германияны білмейтін шалағай дилетантпен сыбайлас болсаң, соның өзі принципінде жөндем көрінгенімен тым біржақты, жадау тартып тұрады екен».

	Ол жыраларды оралып өтті, жуырда ғана қопарылғаны көрініп тұр, желпінген самалдан да түтіннің көңiрсiген исі шалынады.

	«Өз тағыларыма оралайын. – деп сабақтады ойын Штирлиц, – алайда, олар Кукрыникс пен Ефимовтың әжуалап салған суретіндегідей тағылар емес. Демек, менің көзім жеткен шындық сол, Риббентроптың да, Герингтің, немесе, Борманның да бар көксегені жеке бастың қамын күйттеу ғана. Рейхтың жоғарғы сферасындағы істерімді тындырғаннан кейін, аса сақтықпен Шпеерді жіті қадағалап отыруым керек. Германияның өндірісін басқаратын бұл адам, сірә, талантты инженер ғана емес, бәлкім байсалды саясатшы да болар. Батыс әлемінің іскер лидерлерімен жең ұшынан жалғаса алатын бұл тұлғамен мен әлі жеткілікті түрде айналыса қойғаным жоқ».

	Штирлиц машинасын көлдің қабағына тоқтатты. Ол төңіректі тұмшалаған түн пердесінен көлді көре алмады, бірақ көлдің осынау қарағайлардан басталатынын сезіп отыр. Ол бұл жерге жазда шайыр исі аңқыған қошқыл ауа ағаштардың сарғыш тұғырын әжімді сызықтармен айшықтаған шақта және күннің уытты сәулесі тікенекті қою бұтақтардың арасынан төгіліп тұрған сәтте келгенді ұнататын. Сонда ол өзіне жайлы бір орынды таңдап алып сағаттар бойы қау өскен шөптің ішіне көміліп, мiзбақпай жататын. Алғашқы кезде ол бұл жердің оңашалығына, құлақ кесті тыныштығына қызыққандай еді, іргеде тиіп тұрған думанды жағажайда да, қабаққа біткен сарғыш-көгілдір түсті қарағайлар да, тұнық көлдің жағалауын қымтаған ақшағыл құм да көзге ұрмайды.

	Алайда, кейінірек Штирлиц Берлиннің маңынан тағы да осындай тыныш, оңаша орындардың бірнешеуін ұшыратты. Науэннің түбіндегі еменді орман шоғыры да, әсіресе, көктем шыға, қар еріп, жер-ананың бауыры бусана бастаған шақта, көгілдір түске шомылып, арбап тұратын Заксенхаузеннің түбіндегі ауқымды орман алабы да ұнайтын оған. Гроховцаның іргесіндегі Волганың бойына бауыр басып өскен оны осынау шағын көлшіктің неліктен өзіне еріксіз тартып тұратынын Штирлиц кейінірек түсінді. Онда да дәл осындай сарғыш-көгілдір түсті қарағайлар, ақшағыл құмдар, саялы ойпаңға тұнған жаздың белортасына қарай жүзін жайқалған құрақ қымтайтын мөлдір көлшіктер де ұшырасатын. Ол өзінің осы бір көлшікке қалай келгенін тіпті, байқамай да қалатын, кейде Штирлиц соған көңілінің үнемі ауып тұратынынан да тартынатын, сол жерге көбірек бауыр басқан сайын, солғұрлым маужырап, шаршап-шалдығып, әрі шөліркеп оралатын... Жиырма екінші жылы Дзержинскийдің тапсыруы бойынша Владивостоктан ақтардың ұрыстан қалған армиясымен қашып шығып Жапонияға, Маньчжурияға және Қытайга өтіп, ондағы эмиграцияны ішінен ірітуге тиісті болғанда да ол дәп осылай қинала қоймаған еді; өйткені азияттар елінде ешбір нәрсе оның үйін есіне түсірмейтін, ондағы табиғатта толықсып, көздің жауын алып, құлпырып тұратын, сонысымен, жып-жинақы әрі тым тартымды еді ол. Нацистерге қарсы күресу жөнінде Орталықтан тапсырма алған соң, ол паспортын «жоғалтқан болып» Австралияға сапар шекті, сол бетінде ол Сиднеядағы консульстваға соғып, өзінің фон Штирлиц екенін, паспортының Шанхайда қолды болғанын хабарлады, одан әрі кездейсоқ бір машинамен Сиднеядан Кенберруге келе жатып, алғаш рет туған жерден шалғайда жүргеніне іштей қамыққаны бар. Ауқымды бір орманды қиып өткенде де ол өзін Тамбов жерінде жүргендей сезінді, алайда, машина жетпіс сегізінші милге, бардың түбіне тоқтаған кезде ол сандвич пен кофе күтіп отырған өзге әріптестерінен оқшау шығып, әлгі ағаштарға қайта көз тіккен шақта ғана оның Россиядағы ағаштарға мүлде ұқсамайтын, аса тартымды эвкалипті, ерекше ағаштар екенін, тіпті, олардың иісінің өзі де бір түрлі тосын, жат екенін ұққан еді. Жаңа паспорты қолына тиген соң, нацистерді финанс жағынан қолдайтын, Сиднеядағы бір отельді басқаратын неміс-хозяиннің қарауында бір жылдай жұмыс істеді. Штирлиц соның кеңесімен Нью-Йоркке қоныс ауыстырып, ондағы герман консультвосына жұмысқа тұрады. НСДАП-тың мүшелігіне өтеді, алғаш рет рейхтың құпия жұмыстарына байланысты тапсырмасын орындайды. Ал, Португалияға ол СД-ның офицері ретінде арнайы ауыстырылады. Ондағы сауда-саттық жүйесінде Испаниядағы Франко ереуілі бұрқ ете түскенге дейін жұмыс істеді. Сол жылы ол өз өмірінде тұңғыш рет Бургасеге СД офицерінің киімін киіп барады. Содан бері өз өмірінің едәуір мезгілін Берлинде өткізіп келеді, қысқа мерзімді командировкалармен; бірде Токиоға (онда ол соғыстың алдында соңғы рет Зоргені көреді), бірде Парижге, бірде Бернге шығып тұрды. Қай қиырды шарлап жүрсе-дағы қарағайлы орманды жамылған осынау көлшік оны өзіне еріксіз тартатын жалғыз тұрақ іспетті еді. Бұл жер оған Германиядағы Россия тектес, ол осында өз үйінде жүргендей сезінетін, сағаттар бойы шалғынға аунап бұлтты аспанға көзін тігіп жататын. Оқиғалар жайлы да, адамдар туралы да, тіпті, болмашы бір көңіл төріндегі түйткілді де осында ой-сарабына салып, талдауға дағдыланған, оның тек осы бір қарағайлы орманды ғана қалайтындығы, әуелден-ақ ақылға қонымды боп көрінген еді, тіпті, сол бір құштарлықтың өзі тілмен жеткізіп айта алмайтындай діни тылсым ұғым да емес-ті. Бірде күні бойы осында бой сергіткелі күтуші әйел әзірлеген таңертеңгі асты; шұжық пен сыр аралас бірнеше бутербродқа қоса құтыға сүт, термосқа кофе құйып ала шыққанда ол соны айқын аңғарған еді. Ол сол күні өзімен бірге, шортан ұстауға арналған бір қармақ – бұл маусымның өзі шортандардың ойнақ салатын шағы болатын, оның үстіне жәй қармақтың екеуін ала шыққан еді. Штирлиц ақтабан балықты қоректендіру үшін дөңгелек қара нанның да жартысын алды, мұндай көлшікте ақтабанның көп болатынын ол білетін, Штирлиц қопалы қамыстың түбіне қара наннан аздап үгітті де орманға қайта оралды, дастархан бетіне магазиннің сөресіндегі жаймаға ұқсаған целлофан қапшығындағы таңертеңгілік асын тізіп қоя бастады. Кенет ол қозғалмалы көгілдір стақанға сүт құя бергенде әлгі бутербродтарға зауқы соқпай, қара наннан қарпыта толғады да сүттен сімірді, тағамның дәмі тіл үйіргенімен көңіл құсы байыз табар емес, жүрек төрін қуанышты әрі мазасыз ойлар толқытады. Ол дәп осындай шөптер мен көгілдір орманды және ана қолының тек, бауырмал, салалы саусақтарын ғана жадында сақтаған екен, тура осындай қара нан мен кеуделі құмыраға құйылған сүтті қылқыта жұтып отырғанында бір сонаның желкесіне бізді тұмсығын сұғып алғаны бар, сонда ол баж ете түсіп құмдауытты жағалаудан суға бірақ қарғыған еді, сондағы анасының күлкісі, сонаның ызыңы, ұясына қонған күннің қызғылт нұры бәрі-бәрі де есіне түсті...

	«Мен неге тоқтап едім, – деп ойлады көлеңкелі тас жолды баяу бойлап келе жатып Штирлиц. – Мен тынықпақшы болып едім ғой... Міне, бой сергіттім. Ертең Алекстің жауабын алғалы Эрвинге барғанда консервіленген сүт ала баруды ұмытып кетпейін. Иә оны ұмыта қоймаспын. Мен қазір, сүтті міндетті түрде машинаның алдыңғы отырғышына қоюға тиістімін».





Информация – ой арқауы (Гиммлер)


	Гиммлер креслодан көтерілді де терезе жақтауына таялды; қысқы орман тым көркем екен – ай сәулесіне шағылысқан ақша қар жер бетін қымтап алған, төңіректе уыздай ұйыған тыныштық.

	Кенет Гиммлер фюрердің ең жақын, адамы Гесске қарсы операцияны өзінің қалай ұйымдастырғанын есіне алды. Шынында да сол кезде Гиммлердің өмірі қыл ұшында тұрғандай еді. Хитлер бір беткей шешімнің адамы. Гиммлер өз адамдары арқылы Гесстің туалет ішінде онанизммен айналысып тұрған сәті кинопленкаға түсіріп алады. Гиммлер сол пленка қолына тиісімен Хитлерге жетіп, оны экран бетінде көрсетеді. Фюрер шиыршық атады. Түн іші болатын, сонда да ол Геринг пен Геббельстi өзіне жеткізуге, ал Гессті қабылдау бөлмесіне шақыруға бұйырады. Геринг өте үрейлі қалпында, бірінші болып жетеді. Гиммлер рейхсмаршалдың неліктен қуыстанып келгенін сезген еді, оның веналық балеринамен көңілдес екенін білетін. Хитлер өз достарының «Гесстің мынадай азғындығына» назар аударуын сұрады. Геринг кеңкілдеп күліп жіберді. Хитлер оған «түйсіксіз адам екенсіз» деп жекіп тастады. Ол Гессті кабинетіне шақырып алды да жанына таяп барып:

	Т е л е г р а м д а ғ ы « қ а з а қ ш а к і т а п т а р » а р н а с ы н а н а л ы н д ы .

	– Сен не деген оңбаған, лас адам едің. Тәңірінің өзін де күнәға батырдың ғой, – деді.

	Гиммлер де, Геринг те, Геббельс те партияның екінші адамының орға құлағалы тұрғанын сезгендей еді.

	– Иә, – деп жауап берді Гесс жұрт күтпеген өте байсалды үнмен. – Иә, менің фюрерім. Мен бұл ісімді қымтамақ ниетім жоқ. Неліктен соған бардым? Актрисалардың ізіне неге түспедім. Ол Геббельске назарын аударған да жоқ, сонда да ол ыңғайсызданып креслосына тығыла түсті (чех актрисасы, көңілдесі Базарова мен екеуінің арасындағы шиеленісінің шарықтау шегіне жеткен шағы еді бұл). Мен неге түн жамылып Венадағы балетті көруге бармаймын. Өйткені, мен тек, партиямен ғана біргемін. Ал, партия – дегеніміз сенсің Адольф, мен үшін партия мен сен егізсің. Жеке басымды күйттеуге уақытым жоқ. Мен жалғыз тұрамын.

	Бұл сөзден соң, Хитлер жібіп сала берді, Гесске таяп келді де оны қолапайсыз қимылмен құшағына тартып, желке шашын әнтек сілкіп-сілкіп қалды. Гесс ұстасудан ұтып шықты. Гиммлер қапы қалды, ол Гесстің кек сақтайтын адам екенін білетін. Гесс кеткеннен кейін, Хитлер былай деді:

	– Гиммлер бұған әйел қарастыршы. Мен осынау тамаша, әрі сенімді адамның көңіл-күйін жақсы түсінемін. Таңдаған әйелдеріңіздің суретін маған көрсетерсіз; менің ұсынысымды ол қабылдайды.

	Оқиғаның ендігі барысын қас-қағым сәттердің шешетінін Гиммлер қапысыз сезінгендей еді. Геринг пен Геббельстің үйді-үйіне тарап кетер сәтін күтіп отырды да Гиммлер былай деді:

	– Сіз ұлтшыл-социализмнің сенімді күрескерінің өмірін сақтап қалдыңыз, менің фюрерім. Біз бәріміз де Гесстің іскерлігін бағалаймыз. Оның тағдырын ешкім де осындай тапқырлықпен шеше алмас еді. Сондықтан қазір, сізге уақыт ұттырмай тағы да кейбір деректерді көрсетуіме ұрықсат етіңіз. Сіздің Гесске көмек бергеніңіздей, өзге солдаттарыңызға да көмек керек.

	Сондай-ақ еңбек майданының көсемі Лейдің үстінен де Хитлерге мәліметтер түсірді. Ол алкоголик болатын, оның ішіп алғандағы әуселесі Хитлерден өзгелерге әсте құпия емес-ті. Гиммлер «бабельсберг бұқашығы» – Геббельстің үстінен де деректер түсірді, оның әйелдер затымен тұрпайы, талғамсыз байланыстары шынайы ұлтшыл-социалистің атына кір келтіретіні шүбәсіз. Сол түні Хитлердің столында Борманды айыптаған шағымдар да жатты.

	– Жоқ, жоқ, – деп Борманды қорғаштады Хитлер, – оның көп балалары бар. Бұл оған тағылған өсек болар.

	Гиммлер Хитлерді иландыруға тырыспады, бірақ ол фюрердің шағымдарды зейін қоя аударыстырғанын агенттердің деректерін қалай бірнеше рет оқығанын байқағаннан кейін Гиммлер өзінің фюрерді түбегейлі билеп алғанына көзі жеткен еді.

	СС-тің көсемі ретінде Гиммлердің он жылдық юбилейін Хитлер барша Германия болып атап өтуге бұйырады. Сол күннен бастап, провинциялық партия көсемдері – гаулейтерлердің бәрі де Гиммлердің үкімет билігін толық игерген Хитлерден кейінгі бірден-бір адам екенін түсінеді. Партияның жергілікті ұйымдарының бәрі де негізгі информацияны екі адреске; партияның штабы Гесске және Гиммлердің канцеляриясына жібере бастады. Аса сенімді агенттердің тобынан Гиммлерге түсетін материалдар бөлімдер арқылы өтпей тура өзінің жеке архивына тоғытылып тұнып қала беретін; бұның өзі партия көсемдерін қаралаған деректер болатын. Ал 1942 жылы Гиммлер фюрердің үстінен алғаш рет түскен шағымды да өз сейфіне салып қойды.

	Қырық үшінші жылы. Сталинградтан кейін, ол бұл документтерді өзінің жақын досы рейхтің массажисі және үздік дәрігері, доктор Керстенге көрсетеді. Ол сонда есікті ілді де сейфтен фюрер ауруы тарихының көшірмесін алады Керстен күтпеген оқиғадан шошып селк етіп диванға отыра кетті – дәрігерлік істердің қорытындысына қарағанда; «фюрердің сифилис ауруының құрығына мықтап ілінген сыңайы бар.

	Керстен жетпіс бет қағаздың бәрін де қарап шықты да, баяу үнімен былай деді:

	– Ол прогрессивті паралич ауруының алғашқы кезеңін бастан өткеріпті... Ол қазірдің өзінде жүйке ауруына шалдыққан...

	– Мүмкін, сіз оны емдеуге келісіміңізді берерсіз, – деп сұрады Гиммлер.

	– Фюрер аса қауіпті сырқатқа бой алдырған, дәрігерін ауыстырудың жөні келе қоймас. Кім оның өлімін тілесе дәрігерін ауыстыруға соның ғана батылы барады...

	Міне, дәп сол жолы Гиммлер өз саяси разведкасының бастығы СС-тің бригаденфюрері Вальтер Шелленбергке батыстағы одақтастардың, Германиямен құрметті келіссөз жүргізуге қандай мөлшерде әзір екенін байқау жөнінде үнсіз келісімін береді. Ол генералдық оппозицияның келісімпаздары өз ойынын Берндегі американ разведкасының өкілі Аллен Даллеспен қалай жүргізіп жатқанын бақылады. Ол келісімпаздардың бірінің дерегін хабарлау үшін едәуір күтіп қалды «Батыстың өкілдері большевизмнен үрейленгендіктен рейхпен келіссөз жүргізуге және бітім жасауға барынша ынталы, алайда олар тұрақсыз фюрерге күдiктене қарайды, оны келіссөз жүргізуге болатын, сенімді ақтайтын сыбайлас деп танымайды. Олар СС-тің рейхсфюрері сынды сенім артуға лайық және байсалды, шағын интеллигенттер тобын қалайды...»

	«Мен аянышты, қауқарсыз жанмын, – деп ойлады Гиммлер, әдеттегіше қарағайлы орманның сыбдырына құлақ түріп, – Қырық төртінші жылы, жиырмасыншы июльде Хитлердің өміріне қастандық жасағаннан кейін, бес сағаттан соң, Германияның фюрері болғандай жөнiм бар еді менің, әртүрлі лақап пен өсек-аяң белең алып тұрған кезде Берлиндегі бар биліктің тізгінін өз қолыма шоғырлауға мүмкіндігім де бар еді. Гердлерді түрмеге тықсырмай-ақ Берндегі Даллеспен бейбітшілік жөнінде келіссөз жүргізуге жіберуге де мүмкіндігім бар еді. Отыз төртінші жылғы оққа байланған Штрассер сияқты, фюрердің де, Геббельс пен Борманның да көзін жоюым керек еді. Бұлардың да бөлмені кезіп аяғыма жығылып, жалбарынғанын қалар едім... Жоқ, олай бола қоймас. Хитлер ешуақытта да оған бармайды. Тіпті, Геббельс те көне қоймас. Ал Борманның жан сауға сұрауы ықтимал. Ол өмір сүруге құштар, әлемге де тым байсалды көзбен қарайды... Ал, мен байғұс тартыншақтық жасаппын, фюрердің маңында өткізген жақсы күндерімді жұбаныш тұтып, мәз болып жүре беріппін. Күйрек сезімге бой алдырыппын...»

	Гиммлер сол июль жеңілісінің өзінен де болмашы пайда табуға тырысып, қара басының қамын күйттеді. Берлиндегі ереуілді басқан Геббельс болатын, алайда, оның жеңісін Гиммлер иеленіп кетті. Ол ұрымтал буынды жақсы білетін, Фанатик Геббельс жеке басының жеңісін партия үшін деген ұшқары ұранға құрбан етуге де әзір және сол сөздерге өзі де құлай ден қоятын. Ол ереуілді тұншықтыру үшін СС пен гестапоның ролін шамадан тыс шұғыл дәріптеу керек екендігін Геббельске түсіндіріп бағады. «Біз халыққа былай деуіміз керек, – деді ол Геббельске – жалдамалы бандалардың қанішерлерін ешбір мемлекет біздің еліміздегі СС батырларындай тізгіндеп ұстай алмайды».

	Баспасөз бен радио арқылы «СС-тің жеңісіне» арналған науқан басталды. Фюрер сол кезде Гиммлерге дән риза еді. Кей мезеттерде Гиммлерге басты жеңілістің өзі жеңіске айналғандай боп көрінетін; әсіресе, тоғызыншы ноябрь күні, рейхтың тарихында бірінші рет фюрер оған, тек, соған ғана, СС-тің рейхсфюреріне өз орнына Мюнхенде мерекелік сөз сөйлеуді тапсырған еді.

	Ол қазір де сол бір дүйім жұрттың назары ауған, үрейлі, әрі қымбат шақты ұмытқан жоқ, ол фюрердің трибунасына көтерілді, онымен теңдес, кейінгі тұста фюрер барда өзі тұратын маңнан Геббельстің, Герингтің, Риббентроптың, Лейдің қарасы шалынады. Және олар оған қызу қол соқты, соның белгі беруіне орай қолдарын созып, партиялық тағзым жасады, тыныс алар сәттерді тап басқан дүйім жұрт шалқып-шалқып басылды. Олар оны жек көре берсін, тіпті, осынау ұлы орынға лайық емес деп те санай берсін, алайда ұлтшыл-социализмнің этикасы осында жиналған екі мыңдай гаулейтерлердің алдында партияға деген жоғарғы құрметті соған, тек қана, Гиммлерге білдіруге міндеттейді.

	Борман... Жан-тәнімен жек көруші еді-ау, оны. Тек, Борман ғана Гиммлердің шұғыл самғағанына мазасыздана жүріп, ақыры орға жығып тынды оны. Ол фюрерді өзгелердің бәрінен де жақсы түсінетін, егер Хитлер бір адамды ұнатып және оған қапысыз сенетін болса, онда сол адам жөнінде ешбір ұшқары сөз айтудың орайы жоқ. Сондықтан Борман фюрерге былай деді:

	– Армиядан үміттену тым күмәнді. Ұлтымыздың ұлы бақытына орай бізде ұлтшыл-социализм мен партияның иек артары – CC дивизиясы бар. СС-тің көсемі, менің досым, тек, Гиммлер ғана шығыс майдандағы, «Висла» армиясының тобына басшылық жасай алады. Тек, соның басшылығымен, тек соған бағынышты СС пен армия арқылы ғана орыстардың алдын орауға және оларға күйрете соққы беруге болады.

	Фюрердің ставкісіне келесі күні Гиммлер келіп жетті. Ол Германиядағы бұрын Борманға бағынышты болып келген барлық гаулейтерлердің енді, екеуіне бірдей және оған да СС-тің рейхсфюреріне де тәуелді болуы керек екендігі жөнінде бұйрық әкелді. Ол Борманға қарсы ауыр соққы әзірлеген еді. Бұл шешiмдi фюpердің оп-оңай бекіте салғанына біршама таңырқап та отырған еді. Арада бір минут өткен соң, фюрер қағазға қол қойып болғаннан кейін ғана істің жайын түсінген еді ол.

	– Мен сізді құттықтаймын, Гиммлер. Сіз «Висла» армиясының тобына бас қолбасшы болып тағайындалдыңыз. Сізден басқа ешбір жан большевиктік күштерге тегеурінді соққы бере алмайды. Тек сіз, сізден басқа ешбір адам Сталиннің жағасына жармасып, оған бейбітшілік жөніндегі менің шарттарымды ұсына алмайды.

	Күйреу дегеніміз осы еді. 1945 жылдың январь айы, жеңістен дәмеленудің ешбір жөні жоқ еді. Алдамшы ойы түскір әдiра қалсын. Ендігі мақсат біреу, батыспен шұғыл келісімге келіп, большевиктік күштерге біріге соғыс ашу.

	Гиммлер жоғары және құрметті міндет жүктегені үшін «фюрерге алғыс айтып, өзіне, ставкіге беттеді. Содан соң ол Герингке соғады, екеуінің әңгімесі жараспайды.

	Міне, ол оянып кетті де қайта ұйықтай алмады, қарағайлы орманның тыныштығына құлақ түруде, тастап кеткен қызына да телефон соға алмайды, өйткені оны Борманның сезіп қоюы ықтимал, ол тіпті ұлдарымен де, өзі сүйетін олардың шешесімен де хабарласа алмайды, өйткені ұрыс-керістен қорқады, фюрердің айтқанындай, «Моральдық жағынан таза еместерді», ол кешірмейді. Қарғыс атқыр сифилитик... Моральдық жағынан таза емес... Гиммлер телефон аппаратына жиіркене қарады; он сегіз жыл бойы оның өзі ойлап шығарған осы машина, енді, өзіне қарсы жұмыс істей бастады.

	«Бітті, – деді ол өзіне-өзі, – бітті. Егер мен қара басым үшін қазірден бастап қарбанбасам, көп ұзамай құримын».

	Гиммлер агентуралық мәліметтерді сараптай келіп, Батыспен келіссөз жүргізуден Италиядағы әскер тобының бас командашысы фельдмаршал Кессельрингтің тартына қоймауы ықтимал деп ұйғарды. Бұны тек, Шелленберг пен Гиммлер ғана білетін. Бұл жөнінде хабар әкелген екі агенттің де көзі жойылған болатын. Кессельрингке қайта оралған сапарларында оларға әдейі авиация жарылысы ұйымдастырылған. Италиядан Швецияға тура самғау керек. Ал, Швецияда Еуропадағы американ разведкасының басшысы Аллен Даллес отыр. Бұл енді жеңіл-желпі іс емес. Бұның өзі байсалды адамдар арасындағы сенімді байланыс, оның үстіне, Кессельрингтің досы, Италиядағы СС-тің көсемі – генерал Карл Вольф Гиммлерге берілген адам.

	Гиммлер телефонның трубкасын көтерді де:

	– Генерал Карл Вольфті шұғыл шақыртуыңызды сұраймын, – деді.

	Карл Вольф оның жеке штабының бастығы болатын. Ол оған сенетін. Вольф оның, Гиммлердің атынан Батыспен келіс өз жүргізуді бастайды.





Күштерді орналастыру


	Пасторды алғаш рет тергеуге әкелген кезде, Штирлицтің Шлагпен арадағы байланысты «шиеленістіре» түсуден ешбір ойы болған жоқ еді; ол Шелленбергтің бұйрығын ғана орындады. Онымен үш күн бойы әңгімелескеннен кейін, осынау бала мінезді, әрі керемет ұстамды қарт адамға іштарта түскендей еді.

	Пастор мен кеңесіп, ол жөніндегі мәліметтермен танысқаннан кейін, өзінің болашақ істеріне пастор нендей қолғабысын тигізе алар екен дегенді жиі ойлайтын.

	Пастордың тек, ұлтшылдарды ғана жек көріп қоймай, сонымен қатар, жасырын ұйымдардың жұмысына да араласып, оларға қол ұшын беруге де әзір екендігіне шүбәланбады. Клаус сатқынмен екеуінің арасындағы әңгімені тыңдағаннан кейін бұған оның көзі әбден жеткен еді. Штирлиц өзінің болашақ жұмыстарындағы Шлаг атқаратын рольді де белгілеп қойған-ды. Тек, өзі үшін оны қалай тиімді пайдалану керектігін толық шешпеген еді әлі.

	Штирлиц оқиғалар даму барысының қалай өрбитінін алдын ала ешуақытта да тұспалдаған емес. Ол сол бір эпизодты дәйімі есіне алатын; оны поезд үстінде, Еуропаны қиып өтіп, Анкараға қарай бет түзеген кезде оқыған еді, жанына терең ұялап қалыпты. Бірде сәуегей әдебиетшілердің бірі Пушкиннен, «сүйкімді Татьянаның ендігі тағдыры не болар екен» деп сұрапты. Сонда Пушкин: «Оны Татьянаның өзінен сұраңдар, мен білмеймін» деп шамдана жауап беріпті. Штирлицтің әсіресе, атом проблемасымен айналысып жүрген физик Рунгені гестапо тұтқынға алғаннан кейін математиктермен де, физиктер мен де көбірек кеңесуіне тура келген еді. Штирлиц ғалым теоретиктерінің жаңалықтар ашуды қандай мөлшерде алдын ала жоспарлайтындығын сұрастырған еді. «Ол мүмкін емес, – деп жауап берді оған. – Біз тек, ізденістердің бағыт-бағдарын ғана анықтаймыз, ал, қалғандары эксперименттердің процестеріне байланысты».

	«Разведканың да жәйі дәп осындай. Егер операция белгілі бір шеңбердің аясымен ғана шектелетін болса, онда оның тұйыққа тірелуі де ықтимал, алдын ала ұйғарылған байланыстың тек, бірінің ғана сәтсіздікке ұшырауы – түпкі мақсаттың күйреп тынуына әкеліп соғады. Мүмкіндіктің көздерін аршу үшін басты буынды нысанаға алу керек. Әсіресе, қара басың қағажу жұмыс істеп жүрген кезде, – дел ойлады Штирлиц, – бұның өзі сенімді түрде табысқа жеткізеді».

	«Сонымен, бұдан былай, – деді өзіне-өзі Штирлиц, – пастормен айналысуыма тура келеді. Ол енді Клаустың көзі жойылғаннан бері іс жүзінде өзгелердің бақылауынан шығып, маған ғана тәуелді болып қалды. Мен Шелленбергке пастор мен экс-канцлер Брюнингтің ара қатынасын анықтаудың сәті түспеді деп хабарладым, ол осының бәрін таразылай келе қарттан үміттенуден мүлде тыйылған еді. – Оның есесіне, Орталықтан бұйрық алғаннан бері оған мен ден қоя бастадым».





16. 2. 1945 (04 сағат, 45 минут)


	1939 жылдан НСДАП-тың мүшесі, СС-тің оберштурмбаннфюрері (РХСА-ның төртінші бөлімі) Айсманның партиялық мінездемесінен, «Нағыз ариец. Мінезі нордтықтарға жуық, тұрақты. Қызметтес жолдастарымен жақсы қарым-қатынаста. Өз парызын қалтқысыз орындайды. Рейхтың жауларына мейірімсіз. Атқыштар жарысының сыйлығын жеңіп алған, спортшы. Семьяда үлгілі. Жат пиғылдылармен байланысы жоқ. СС – рейхсфюрерінің наградаларына ие болған...»

	Мюллер оберштурмбаннфюрер Айсманды қалың түн ішінде шақыртып алды, ол Кальтенбруннердің коньягінен кейін көз шырымын алды да, бойының сергіп қалғанын сезінді.

	«Расында да бұл коньяк ерекше екен, – деп ойлады ол, оң қолының сұқ саусағымен желкесін сипай беріп. – Біздің коньяктан бас ауырады, ал, мынаның өзі адамды бір түрлі сергітіп тастайды екен. Желкемнің ауырлап тұрғаны сірә, қан қысымынан болар, оның өзі үйреншікті жәй ғой...»

	Көзін уыз ұйқы тұтқан Айсман Мюллерге қымсына қарады да балаға тән бейкүнә шыраймен жымиды.

	– Менің де басым сынып тұр, – деді ол, – жеті сағат ұйқыға қолым жетсе, аспаннан нұр жауғандай көрер едім. Дер кезінде тынықпаудың соншалық ауыр екенін бұрын-соңды байқасамшы.

	– Бұрын алаяқ баскесер болған біздің бір орыс агентінің маған былай дегені бар еді, олар лагерьде шайдан жасалған – чефир деп аталатын бір ішімдік әзірлейді екен. Ол адамды әрі мас қылады екен, әрі сергітеді екен. Соны біз де қолға алсақ қайтеді? – Мюллер оқыс күліп жіберді... – Сол сусынды түбінде біздің де қарсыластарымыздың лагерінен ішуімізге тура келер, соның технологиясын игерудің мезгілі жетті емес пе?

	Мюллер Айсманға сенетін, сондықтан ол онымен батыл әрі қалтқысыз әзілдесетін және сөзі де өктем шығатын:

	– Тыңдаңыз, – деп сабақтады ол, – мұнда маған бейтаныс бір сыр бар. Бүгін мені бастығым шақыртқан еді. Біздің бастықтарымыздың бәрі де қиялшылдар ғой... Олардың айналысатын нақтылы жұмыстары жоқ, қиялдауларына әбден болады, ал, басқаға нұсқау беруді цирктағы шимпанзе де атқара алады... Ол Штирлицке азу тісін қайрап отыр.

	– Кімге дейсіз?

	– Иә, иә Штилицке деймін. Шелленбергтің разведкасындағы өз басым қадір тұтатын жалғыз адам еді. Бүлікшіл – жағымпаздықтан бойын аулақ ұстайтын, томаға тұйық көзге түсіп қалуға тырыспайтын байсалды жан. Бастықтарды төңіректеп және біздің митингілерімізде жөн-жосықсыз сөз сөйлейтіндерге мен тым сене бермеймін... Ал ол тұйық... Мен ондай тұйық жандарды ұнатамын... Егер досың сырға берік болса, онда оны тірегім деп есептей бер. Ал, егер ол жауың болса, онда одан жақсылық күтпе. Мен ондай жаулардың өзін де сыйлаймын. Олардан үйренуіміз керек...

	– Штирлицті сегіз жылдан бері білемін, – деді Айсман, – мен онымен Смоленскінің түбінде де бірге болдым және бомба жарылысының астыда да көрдім, ол болаттай берік, темірдей тегеурінді жан.

	Мюллер жақтырмаған сыңаймен:

	– Теңеуге неғып зауқыңыз соғып кетті? Әлде, шаршағандықтан ба? Теңеу жағын партиямыздың тізгінін ұстаушыларға қалдырайық. Біз сияқты тыңшыларға; «ол кездесті», «Ол айтты», «ол хабарлады» деген сияқты зат есімдер мен етістіктердің өзі де жарап жатқан жоқ па, сіз сіз маған қосылмайсыз ба?

	– Жоқ, – деп жауап берді Айсман, – мен Штирлицтің адалдығына шүбә келтіре алмаймын.

	– Мен де.

	– Сірә, осыған ретін тауып, Кальтенбруннердің көзін жеткізу керек болар.

	– Неге? – деді Мюллер сәлден соң, – ал, егер ол оның сенімсіз адам болып шығуын қалап отырса қайтесіз. Оның күдігін сейілтудің не қажеті бар? Түптеп келгенде, Штирлицтің өзі біздің кеңсенің де адамы емес қой. Ол алтыншы басқармадан ғой. Мейлі, Шелленбергтің өзі-ақ шиыршық ата берсін...

	– Шелленберг дәлелдер келтіруді талап етеді. Оны бұл істе рейхсфюpeрдің өзіі қолдайтынын сіз білесіз.

	– Сіз солай ойлайсыз ба?

	– Көзім жетеді.

	– Неге?

	– Оны менің дәлелдеп беруім қиын. Мен соған сенімдімін, обергруппенфюрер.

	Мюллер желкесі тағы да бас бармағымен және сұқ саусағымен сипалай бастады.

	– Не істеуіміз керек сонда?

	Айсман иығын қомдап қойды:

	– Өз арыңның алдында ақырына дейін адал болуың керек, бұның өзі болашақ барлық қимылдар мен әрекеттердің бағыт-бағдарын анықтайды.

	– Қимыл мен әрекет дегеніңіздің өзі бір нәрсе емес пе, – деп шегелей түсті Мюллер, – мен тек, бұйрықты ғана орындауды білетіндерге қызыға қараймын. Мен де тек, бұйрықты орындаумен шектелер ме едім, «Адал болу». Сіздіңше, мен істің қамы үшін адал болуды қаламаймын ғой, сірә? Мен сіздің адал болуыңызға барлық мүмкіндікті жасайын, марқабат, мына деректерді алыңыз, – Мюллер Айсманға машинаға басылған бірнеше папкаларды ұсынды, – және өзіңіздің қорытындыңызды жасаңыз. Ақырына дейін адал болыңыз. Соған сүйене отырып, инспекция жұмысының нәтижесін бастығыма хабарлаймын.

	– Неліктен бұл жұмысты тек, мен атқаруға тиістімін, обергруппенфюрер? – деп сұрады Айсман.

	Мюллер күліп жіберді.

	– Қане, сіздің адалдығыңыз, достым, ә? Қайда ол? «Адал болу керек» деп біреуге кеңес беру әрдайым оңай. Ал, әркім өзінің ағат басқан қадамын қалайда адалдыққа қарай саюды ойлайды... Өзін және өзінің ісін қорғауды көксейді. Бұл сөзімнің қисыны бар емес пе?

	– Мен рапорт жазуға әзірмін.

	– Қандай?

	– Мен өз рапортымда Штирлицті көп жылдан бері білетіндігімді және ол үшін нендей кепілдеме болса да беруге әзір екенімді жазамын.

	Мюллер сәл үнсіз отырды да, Айсманға бір парақ ақ қағаз ұсынды:

	– Жазыңыз. – деді ол, – тездетіңіз.

	Айсман қалам ұшты қолына алып, алғашқы сөзге ұзақ толғанды, содан соң, өзіндік каллиграфиялық таңбасымен былай деп жазды: «Төртінші басқарманың бастығы СС-тің обергруппенфюрері Мюллерге. СС-тің штандартенфюрері фон Штирлиц шынайы ариец, фюрердің идеалдары мен НСДАП-қа берілген оның істері жөніндегі инспекциямен менің айналыспауыма ұлықсат етіңіз. СС-тің оберштурмбаннфюрері Айсман».

	Мюллер қағаздың сиясын сорғышпен кептірді де екі дүркін оқып шығып, былай деді:

	– Не деуге болады... Жарайсың... Мен сізге әрдайым құрметпен және толық сеніммен қарайтынмын. Қазір, мен өнегелі адам екеніңізге тағы да көз жеткізуге мүмкіндік алып отырмын, Айсман.

	– Алғыс айтамын, сізге.

	– Маған ризашылығыңды білдірмей-ақ қой. Алғысты саған мен айтып тұрмын ғой. Жарайды. Мына үш папкіні де саған ұсынамын; осыған қарай отырып, Штирлицтің жұмысы жәйлi ұнамды пікір жазып беріңіз – бақылаушыға тән өнерді, тергеушінің сезімталдығын, шынайы ұлтшыл-социалистің ерлігін мен саған үйретпей-ақ қояйын. Бұны орындау үшін сізге қанша уақыт керек.

	Айсман іс қағаздарын парақтап шықты да былай деді:

	– Бәрінің де ойдағыдай шығуы үшін және документ жүзінде дәлелді болуы үшін бір апта мерзім беруіңізді сұрар едім.

	– Көп деген де бес күні.

	– Жақсы.

	– Әсіресе, Штирлицтің ісіндегі оның әлгі пастормен арадағы жұмысына ерекше мән беріңіз, – Мюллер саусағымен бір папканы түртіп көрсетті. – Қазір баз біреулер діндар адамдар арқылы Батыспен байланыс жасауға бой ұрып жүр дегенді айтады Кальтенбруннер, Ватикан және тағы басқалар...

	– Жақсы.

	– Сау болыңыз. Yйiңiзге барыңыз да тәтті ұйқының құшағына еніңіз.

	Айсман кеткеннен кейін, Мюллер оның хатын жеке папкіге салды да ұзақ отырып, ойланып қалды. Содан кейін ол өзінің басқа бір қызметкері оберштурмбаннфюрер Холтоффты шақыртты.

	– Тыңдаңыз, – деді ол, оған отырыңыз деп те мезірет жасаған жоқ. Холтофф көк өрім жастардың бірі еді. – Мен сізге төтенше құпия, әрі маңызды тапсырма жүктеймін.

	– Құлағым сізде, обергруппенфюрер...

	«Ал, мынауың қара жердің қыртысын қопаруға да бар, – деп ойлады Мюллер. – бұған біздің ойынымыз әлі ұнайды екен, ол соның толқынында малтығып жүзіп жүргендей. Тегі, бұл қармағанының бәрін де көзінен тізер... Тіпті, жақсы... Шелленбергпен де саудаласудың сәті түсер».

	– Міне, былай, – деп сөзін сабақтады Мюллер, – мына іс қағаздарын зерттеуіңізге тура келеді; Мұнда штандартенфюрер Штирлицтің соңғы жылдағы жұмысы сақталған. Мына іс-қағаз қару-жарақтарға... яғни, атом құралына байланысты жүргізілген... Физик Рунге жайлы... Жалпы алғанда, іс аяғы құрдымға тірелген, дегенмен соны қазып көріңіз... Нендей сауалдар толғандырса да маған келіп тұрыңыз.

	Холтофф едәуір абыржып қалды, алайда, ішкі сезім күйін сыртқа білдірмеуге тырысқан қалпында гестапо бастығының кабинетінен шыға беріп еді, Мюллер оны тежеді де былай деді:

	– Оның ертеректегі майдан төріндегі бірнеше іс-қағаздарын да көтеріп, қарап шығыңыз, Штирлиц пен Айсманның жолдары түйіспеді ме екен?





Информация – ой арқауы (Даллес)


	Вишидің контрразведкасы да, гестапосы да, абвері де, 1942 жылдың жаз айының мазасыз күндерінде Франция арқылы өтетін бір американдықтың хабарын алды. Адмирал Канаристің ведомствосы мен гестапосы сол адамның жолын тосты.

	Аэродромның вокзалдары мен әйнекті үйлерінде құпия агенттер кезекшілікке тұрып, американдыққа кім нендей белгісімен ұқсар екен дегендей әрбір адамға тесіле қарады.

	Олар оны қолға түсіре алмады. Ол ресторанға да бой тасалай білді және күтпеген жерден самолеттiң iшiне де жалт беріп еніп кетті. Ақылды, есепке жүйрік, байсалды және ержүрек бұл адам немістің қауіпсіздік жөніндегі қызметшілерін де, Вишидің контрразведкасын да арбап өтіп, аса ептілікпен 1942 жылдың ақырында бейтарап Швейцарияға жетеді.

	Ол ұзын бойлы адам еді. Ағылшынның түзу мүштoгін дәйімі аузынан тастамайтын, сөзге де сараң болатын, жиі-жиі жымиып қоятын және кездескен адамдарын жанашыр кейіппен зейін қоя тыңдайтын, батыл әзілдесетін, егер ол сәл шалыс басқандай болса, өз кінәсін бірден-ақ және ашық мойындайтын.

	Бәлкім, Гиммлердің, Канаристің және Петеннің қызметшілері бұл адамның кім екенін білген болса, оны өз қолдарына түсіру үшін он есе күш-қуат жұмсауды ұсынар еді. Бұл адам Еуропа бойынша стратегиялық істер жөніндегі Басқарманың1 бас резиденті Аллен Даллес болатын.

	Швейцарияға көп ұзамай ол жөнінде президент Рузвельттің жеке өкілі екен деген сыбыс тарайды.

	Даллес бұл пікірді баспасөз бетінде теріске шығарды. Бұның өзі таңырқарлық жəй еді. Екі жақты насихаттың; ел арасында тараған дақпырттың да және оны теріске шығарған әңгіменің де өз пайдасына шешілетінін ол білген еді. Қателеспепті; Бернге келген алғашқы айдан бастап-ақ байырғы өз агентурасынан құралған әлем разведкасының әр алуан адамдары жан-жақтан оған ағыла бастады.

	Өз жұмысын жан-жақты жандандыру үшін Даллес ең әуелі аса ұқыптылықпен қызметкерлері жинаған деректерді зерттеп шығады.

	– Мына, көргілдір түсті папкіге, – деп түсіндірді оған ФБР-дің адамы, – бейтарап елдер мен басқа елдерде жақын достары мен туыстары тұратындардың деректері жинақталған. Ал, бұл папкіге Германия мен Еуропада өмірге келгендердің, сондай-ақ ата-тегі неміс болғандардың мәліметі енгізіліп отыр. Мұнда біздің қызметкерлердің хат алысатын адамдарының аты-жөні жазылған. Ал мына бірінде...

	Даллес оны оқыс сауалмен үзіп жіберді.

	–Бұлардың бәрінің іске қандай қатысы бар?

	–Ғафу етіңіз...

	– Мені мынадай мәселелер қызықтырады; адамдар арасында менімен ынтымақтас болуды қалайтын әлдекімдер «Герман-американдық институтының» активисі болды ма екен немесе ондайлар ұшыраспай ма екен? Ол компартияның мүшесі ме? Семья жайы қалай? Некесі берік пе немесе әйелі қояншық па, ал күйеуі соның салдарынан ішімдікке үресік пе, әлде, ұрыс-керісті ұядан қара үзіп, құтылуды армандай ма? Ал, Германиядағы немесе Италиядағы ағайындарға келетін болсақ, Германиядағы менің туыстарымның қайсыбірі өткен ғасырда мақұлықтың кебін киіпті,

	Гиммлердің ведомствосы Даллестiң үйіне өз агентін енгізіп жібергенде (Аллен Даллестің үй даяршысы, сүйкімді, елгезек бикеш империяның қауіпсіздігі жөніндегі істердің алтыншы басқармасының қызметкері болатын) Шелленберг пен Гиммлер осы агенттен көптеген маңызды және қажетті мәселелерді алып отырған еді.

	Осы агент, мәселен, Аллен Даллестің қолынан түспейтін, соған қарағанда, ең бір сүйікті кітабы қытайлық Сунь Цзы-дың «Соғыс өнері» атты еңбегі деп хабарлаған. Бұл кітабында қытай теоретигі біздің эрамызға дейін қытайда пайдаланылған шпиондық істердің негізгі мәселелерін баяндайды.

	Гестапоның агенті американ разведкасының қолымен жасалған, көптеген белгілер түсірілген карталар шоғырын фотоға түсіріп алған. Оның ішінде, ол өзі үшін Иисус Навин екі адамды Иерихонге жіберген, онда олар бәрін де құпия түрде көруге тиісті болған жерді ерекше белгілеп қойған еді. «Сонымен, олар Рааб дейтін жезөкше әйелдің үйіне келеді». Бұның өзі Даллестің ойлағанындай және оның өз достарына айтқан әңгімесінің ұштығынан байқалғанындай, қазіргі маман барлаушылардың, арасына тарап жүрген «жан сауғалайтын ұяның» алғаш ашылған кезі болатын. Рааб шпиондарды өз үйіне жасырып, одан соң оларды қаладан елеусіз шығарып жібереді, ал, израилдықтар Иерихонды жаулап алып, адамдарының бәрін де семсерге іліп, Рааб пен оның семьясын ғана дін-аман қалдырады. Дәл сол кезден бастап, разведкіге қол ұшын бергендерді көтермелеу дәстүрі пайда болған еді.

	Аллен Даллестің сүйікті кітабының бірі – Дефоның «Робинзон Крузо» дейтін еңбегі. Сондай-ақ, ол «Молль Флендерс» пен «Жұқпалы дерт жайлаған жыл жазбаларына» да жиі-жиі оралатын. Бұл кітаптарды көрнекті барлаушылардың бірі жазған. Даниель Дефо ірі барлау жүйесінің тек, жеке ұйымдастырушысы ғана емес, ол ағылшын разведкасының да алғашқы діңгегі болған, бұл туралы деректі әлем ол дүние салғаннан кейін арада көп жыл өткен соң ғана білген еді.

	Ал, кіші Даллестің өмірбаянында айта қаларлықтай ештеңе жоқ-ты. Ол көп өнердің жиынтығы іспеттi едi; дипломаттық, барлаушылық, саясатшылық, адвокаттық өнердің мектебінен өткен. Ол 1919 жылдың өзінде-ақ күштерді «Қызыл шығысқа шоғырлау» теориясының алғашқы негізін қалаушы генерал Гофманмен дос болған. Ол Таяу Шығыстағы үкіметті ауыстырып, оңтүстік Америка үстемдігінің диктатурасын орнатуды, бірақ, оны Құрама Штаттардың мақсаты үшін емес, мұнай королдері – Рокфеллер мен Меллон үшін істеген еді. Отызыншы жылдардың кезінде Джон мен Аллен Даллестер герман концерні Тиссенмен, «И. Г. Фарбениндустримен», «Роберт Бош» концернімен тығыз байланыс жасайды. Аллен Даллес осынау герман концерндерінің Америкадағы өкілі болатын. Екінші дүние жүзілік соғыстың қарсаңында Даллес «Шредер трест компаниясының» директорлығына көтеріледі. Ал, Курт Фон Шредер СС-тің группенфюрері, Гиммлердің өзі оны арнайы фюрерге таныстырған. Аллен Даллес ұлтшылдармен соғыс басталған кезде күйреудің аз-ақ алдында болатын. Оны Рокфеллер мен Меллонның патрондары ғана қорғап қалды. «Бізге Германияны өзімізден де гөрі жақсы білетін адам керек. Түптеп келгенде, ол Американың азаматы, ал, өткен ғұмырында қателік жіберетінін ешкім де алдын ала болжай алмайды. Еуропадағы АҚШ-тың тағдыры тек, Даллеске ғана тапсырылған.





17. 2. 1945 (10 сағат, 03 минут)


	СС-тің обергруппенфюрері Вольф Гиммлердің кабинетінен шығып кеткеннен кейін, рейхсфюрер қозғалмастан ұзақ отырды. Ол өз өмірінде алғаш рет шегініс жасап отыр. Ол шегініс жасаушыларды білетін, оларға кедергі болмайтын, қырық төртінші жылдың июльде кім жеңіп шығар екен дегендей сырттай бақылап қана отыратын, бірақ қазір оның өзі де мемлекеттік сатқындық жасап отыр; жаумен келіссөз жүргізгені үшін тек бір ғана жаза – өлім жазасына кесілуге тиіс.

	Карл Вольф СС-тің жоғарғы офицері, одақтастардың беделді барлаушысы Даллестің өзімен тура байланыс жасау үшін Италияға қайтып келе жатты.

	Гиммлер өзінің әдеттегі дағдысы бойынша көзілдірігін шешті – бүгін ол көзілдірігінің сыртқы әшекейін алып тастап келген еді, мұндай көзілдіріктерді мектеп мұғалімдері ғана киетін. Түкті шүберекпен оның әйнектерін сүрте бастады. Ол өзінің жан-дүниесінде әлденендей бір өзгерістің болғанын сезінді. Ол ненің өзгергенін бірден түсінді де күлімсіреді. «Мен қозғала бастадым, – деп ойлады ол, – ең қорқыныштысы – азапты, михнатты күйге ену, мұның өзі түсінен шошығанмен бара-бар».

	Ол Шелленбергті шақыртты. Саяси разведканың бастығы Гиммлерге бір минуттан соң келді, ол үшінші қатардағы өз бөлмесінде емес, қабылдау бөлмесінде отырғандай болып көрінді.

	– Вольф Даллеспен байланыс жасау үшін ұшқалы жатыр, – деді де Гиммлер саусақтарын сыртылдатты.

	– Табылған ақыл.

	– Бұның өзі ақылсыздық, Шелленберг, ақылсыздық және арандатушылық.

	– Сіз мүмкін болатын жеңілісті мегзеп отырсыз ба?

	– Мен тұтас проблемалар комплексін еске алып отырмын.

	– Ол – сізсіз, ол – сіздің барлық жұмысыңыз. Сіздер мені осындай қадам жасауға мәжбүр еттіңіздер.

	– Егер Вольф сәтсіздікке ұшыраса, онда барлық деректер бізге келіп түседі.

	– Оның әуелі веналыққа түсуі де мүмкін...

	Шелленберг сауалды жүзбен Гиммлерге қарады. Ол ызалы кейіппен түсінік берді;

	– Кальтенбруннерге ғой. Одан соң, бұл мәліметтердің қайда жіберілетінін мен де білмеймін; Борманға ма, әлде, маған ба. Осы тектес мәліметтерді қолына түсіргеннен кейін Борманның не істейтінін білесіз бе? Осының бәрін көргенде, оның үстіне тағы да Борманның түсініктемесін тыңдағанда фюрердің нендей күйге түсетінін көз алдыңызға елестете аласыз ба?

	– Мен бұл мүмкіндікті де талдап көрдім.

	Гиммлер өкінішті кейіппен қабағын шытты. Қазір, ол бір ғана нәрсені – Вольфті қайтарып алуды және екеуінің арасындағы әңгімені ұшты-күйді ұмытуды ғана қалап отыр.

	– Мен бұл мүмкіндікті де талдап шықтым, – деп қайталады Шелленберг, – біріншіден; Вольф Даллеспен өз атынан емес, тіпті, сіздің де атыңыздан емес, Италиядағы өзі бағынышты фельдмаршал Кессельрингтің атынан сөйлесуге тиісті. Ол тура сіздің қол астыңыздан тысқары Италиядағы командашысының орынбасары...

	Фельдмаршал Кессельринг бір кезде Герингтің «Люфтваффе» жөніндегі көмекшісі болған, жұрттың бәрі де оны Герингтің адамы дейді.

	– Бұл пікірдің жаны бар, – деді Гиммлер, – сіз бұны алдын-ала ойластырып па едіңіз, әлде жадыңызға жаңа түсіп отыр ма?

	– Бұл пікір менің көңіліме Вольфтің сапарын естіген бойда оралған еді, – деп жауап берді Шелленберг, – шылым шегуге ұлықсат етесіз бе?

	– Жә, марқабат, – деді Гиммлер.

	Шелленберг отыз алтыншы жылдан бері шылым шегетін, ол тек, «Кэмэлдi» ғана тартатын, өзге сигареттерді аузына да алмайтын. Бірде, қырық екінші жылы, Америка соғысқа кіріскеннен кейін, оған: «Сіздің қолыңызға жаудың сигареті қайдан түсіп жүр?» деген сауал қойылған еді. Шелленберг, «шынтуайтына келгенде, Американың сигаретін сатып алсаң да отаныңа опасыздық жасады деп жазғырады сені». – деді.

	– Мен барлық мүмкіндіктерді, – деді ол сөзін сабақтай түсіп. – тіпті, қолайсыз жағдайлардың өзін де ойластырып шықтым.

	– Сонымен, – деп Гиммлер құлағын түре түсті. Ол сабасына түсіп, өзіне-өзі келейін деді, алдынан ақылға сыйымды кең өріс ашылғандай, егер бәрі де осылайша жүйелі түрде өрбитін болса, онда басқа не қорқыныш бар?

	– Егер Кессельринг көлденең тұрып алса ше, мұндай жағдайда істің шындығын оның қамқоршысы Геринг дәлелдеп шықса ше, ең жаманы сол емес пе?

	– Біз оған жібере қоймаспыз. Қам жасап, алдын алыңыз.

	– Біз солай жасадық делік, ал Кальтенбруннер мен Мюллер бар емес пе?

	– Жақсы, жақсы, – деді болдыртқан үнмен Гиммлер, – ал бұған сіз не айтасыз?

	– Мен бір оқпен екі жырындыны бірдей жайратуды ұсынар едім.

	– Oның жөні келе қоймас, – деп жауап берді Гиммлер бұрынғыдан да әлсіз қарлығыңқы үнмен, – былайынша айтқанда, мен аңшы емеспін...

	– Одақтастар арасы ыдырау қарсаңында – дейді, фюрер, солай емес пе? Демек, олардың арасындағы байланыстың үзілуі, біздің негізгі мұратымыз емес пе? СС-тің генералы Вольфтің батыстағы одақтастарымен жеке-дара келіссөз жүргізіп жатқанын білсе, Сталин не істер екен? Мен оның нендей шара қолданатынын айта алмаймын, алайда, бұның өзі оны әлденендей бір іс-әрекетке жұмылдыратынына ешбір күдіктенбеймін. Демек, Вольфтің сапарын біз Сталинді қарусыздандыратын үлкен қадам деп түсіндіреміз, бұның өзі фюрердің пайдасына шешіледі. Біздің аңызымыз, келіссөздеріміз Сталинді үрейлендірудің қамы. Операция сәтсіздікке ұшырағандай болса, фюрерге солай деп түсіндіреміз.

	Гиммлер орындығынан тұрды, ол креслоны ұнатпайтын және дәйімі кеңсенің ескі орындығына отыратын, терезе жақтауына таялды да Берлиннің қираған үйлеріне ұзақ көзін тікті. Мектептен қайтқан балалар көңілді, шаттыққа бөленген. Екі әйел балдырғандарын коляскіге отырғызып, сүйретіп келе жатыр. Гиммлер кенет: «Мен орманға қуана-қуана кетер едім де алаулата костер жағып, соның түбіне түнер едім» деп ойлады. «Вальтер не деген ақылды десеңші, тәңірім-ай...»

	– Мен сіздің айтқандарыңызды ойланып көрейін, – дедi жүзін бұрмастан Гиммлер ол оның жеңісін пайдаланып кетпекпші болды. Шелленбергтің өзі де оны рейхсфюрерге қуана-қуана беруге әзір еді – ол өз жеңісін дәйімі соған және Гейдрихке сыйласатын.

	– Сізді мәселенің бөлшектері мен ұсақ-түйіктері қызықтыратын болса, оны да ойластырайын ба? – деп сұрады Шелленберг.

	– Ақырына дейін ойластыра беріңіз, – деп жауап берді Гиммлер, алайда, Шелленберг есікке таяла бергенде жалт бұрылды да мынаны сұрады:

	– Дәлірек айтқанда, бұндай мәселеде ұсақ-түйек болмайды. Сіз нені мегзеп отырсыз?

	– Алғашқы мақсат – операцияның ізін жабу... Басқаша айтқанда, Батыспен келіссөзді біздің атымыздан емес, бөгде біреу арқылы жүргізу керек. Содан соң, біз сол адам жайлы деректерді фюрерге жеткіземіз. Тіпті қажет бола қалса... Бұл біздің разведкамыздың жеңісі; меніңше, бұның өзі Геббельстің айтқанындай, жауымыздың жат пиғылын жүгендегендік болады. Екіншіден, Вольфті Швейцарияда мыңдаған адам бақылап отыр. Батыстағы одақтастардың мыңдаған бақылаушы адамдарының арасында менің де бес-алты адамымның болуын қалаймын. Вольф біздің сақшыларымыздан бейхабар болады, олар информацияларды тура маған жібереді. Барлық істің ушығына жету – мәселенің үшінші түйіні. Ал, іс аяғы тұйыққа тірелгендей болса, Вольфті құрбандыққа шалуға тура келеді, ал бақылаудың нәтижесі біздің қолымызға түседі.

	– Сіздің қолыңызға, – деп түзетті оны Гиммлер, – сіздің қолыңызға түседі.

	«Мен бұны тағы да шошытып алдым, – деп ойлады Шелленберг, – болмашы ұсақ-түйектерден үрейленіп отыр. Бұның тек, келісімін алайын да қалғандарын өзім-ақ тындырайын.»

	– Онда кімді жібермекшісіз?

	– Менің сенімді адамдарым бар, – деп жауап берді Шелленберг, – тегі, бұл болмашы жайлар ғой, одан гөрі маңыздырақ мәселелерден сіздің назарыңызды аудармай өзім-ақ шешермін оны. «Алғашқы тапсырманы орындайтын Шелленберг адамдарының тізімінде өз «қамқорлығындағы» пасторымен фон Штирлиц те болатын.





17. 2. 1945 (10 сағат, 05 минут)


	Таңертеңгілік Эрвин Орталықтан жауап алуға тиісті болғанда Штирлиц оның үйіне қарай көшені бойлай баяу жылжып келе жатты. Машинасының кейінгі отырғышында ауқымдылау бір магнитофон бар-ды, аңыз бойынша Эрвин магнитофондардың шағындау фирмасының иесі іспетті болатын, бұның өзі оның тұтынушыларға кызмет ету мақсатында ел-елдерді аралауына мүмкіндік беретін.

	Көше бойы үйіндіге толып қалған; ілгері жақта қираған үйлер сілемі тазартылып жатты, – түнгі бомба жарылысы Шелленберг әлгі екі адамның Штрассердің «қара капелласынан» екеніне және бұл мәселеге ағылшындардың ешбір қатысының жоқтығына сенімді еді.

	Хитлер ертеңіне баспасөз бетінде ағылшындарды ақылсыз қанішерлердің жұмысына басшылық жасайды деп айыптады. Ол тексеру органдарының жұмысына да араласа бастады. Бұның өзі Шелленбергке қол байлау болғанымен – одан ештеңе де шықпады.

	Үш күннен кейін, тексеру жұмыстары енді ғана қыза бастаған кезде Хитлер өзіне Гессті, Гиммлерді, Гейдрихты, Борманды, Кейтелді және Шелленбергті түстікке шақырады. Фюpeрдiң өзi шай ішіп отырды, ал меймандарын шоколад және шампан шарабымен сыйлады.

	– Гейдрих, – деді ол, – сіз медицина мен гипноздың барлық жетістіктерін пайдалануға тиістісіз. Сіз Эслердің кіммен ынтымақтас екенін білуге міндеттісіз. Мен бомбаның шетелдерде әзірленгеніне сенімдімін.

	Содан кейін, Гейдрихтың жауабын күтпестен Хитлер Шелленбергке бұрылды да мынадай сауал қойды.

	– Ағылшындар жайлы сіздің әсеріңіз қандай? Голландиядағы келіссөз кезінде олармен бетпе-бет кездескен едіңіз ғой.

	Шелленберг былай деп жауап берді:

	– Олар майданның ақырғы күніне дейін соғысады, менің фюрерім. Егер біз Англияны жаулап алатын болсақ, олар Канадаға ірге ауыстырады. Ал, Сталин ағайынды англосаксондықтар мен германдықтардың өзара ұстасқанын көріп, күлетін болады.

	Стол басындағылардың бәрі де сілтідей тынып қалды. Гиммлер орындығына тығыла түсіп, Шелленбергке белгі берген еді, бірақ ол Гиммлердің тұспалдарын аңғармаған қалпы әңгімесін сабақтай түсті.

	– Әрине, үй-ішінің ұрыс-керісінен өткен ұнамсыз нәрсе жоқ, – деп ашу шақырмай орнықты жауап қайырды Хитлер, – өз адамдарыңмен ұстасқаннан жаман не бар, бірақ маған Черчилльдің өзі де қыр көрсетіп отыр ғой. Олар Англияның реалисі ретінде танылғанға дейін мен соғыса беремін, соғысуға міндеттімін, соғыспауға правом да жоқ.

	Қиналғандардың бәрі фюрерден тарағаннан кейін Гейдрих Шелленбергке былай деді:

	– Оқ қағарың бар екен, Хитлердің көңіл-қошының шуақты шағына тап келдің, олай болмаған күнде, ол сені Интелледженс Сервиспен ұшырасқаннан кейін нағыз ағылшынға айналып кетіпсің деп айыптайтын еді. Бұйрықтың аты бұйрық, өз басыма ауыр тигенмен мен сені камераның төрінен бір-ақ шығаратын едім; қинала тұрсам да, мен саған жалғыз оқты шығындайтын да едім.

	...Шелленберг отыз жасында үшінші Рейхтың саяси разведкасының бастығы болды.

	Гиммлердің агентурасы өз бастығы Риббентроптың Сталинді өлтіру жөнінде жоспар құрғанын жеткізген кезде, ол келіссөз жүргізгенсіп, Сталинге жеке баруға және оны арнаулы автокарандашпен мерт қылуға буған еді, бұл идеяны рейхсфюрер іліп әкетеді де Хитлерге бірінші болып жеткізеді және Шелленбергке екі агент дайындау жөнінде бұйрық береді. Сол агенттердің бірі, оның айтқанындай, Сталиннің гаражындағы механиктің туыстарын білетін болып шығады.

	«Қазбек папиросының қарамындай қысқа толқынды қабылдағышы бар екі агент Россиядағы майданның шебіне түсіріледі.

	Фон Штирлиц бұл адамдардың майданның сыртына қашан ұшатынын білетін. Москваға дер кезінде хабар беріледі, агенттер қолға түседі.

	Шелленберг жұмысындағы сәтсіздік оның перспективалы түрде ойлау қабілетімен, және оқиғалар барысын дәлме-дәл талдай білетіндігімен ақталып жатқандай еді. 1944 жылдың орта шенінің өзінде-ақ тек, осы Шелленберг қана Гиммлерге таяу жылдардың ішінде өзі үшін ең қауіпті тұлға Герман Геринг емес, Геббельс те емес, жалпы алғанда, тіпті Борман да емес деп мәлімдеген еді.

	– Шпеер. – деді ол, – Шлеер біздің ең басты қарсыласымыз болады. Шпеер дегеніміз – индустрия мен қорғаныс жөніндегі ішкі информация. СС-тің обергруппенфюрері Шпеер – қарулану министрлігі, ол тыл мен майдан, ол ИГ концернінің бірінші тірегі, – демек Америкамен дәстүрлі тура байланыс та соның қолында. Шпеер – Шверин фон Крозикпен де байланысты. Бұлар қор жинаушылар. Шверин фон Крозик фюрердің практикалық жұмысындағы өзінің ұстанған бағытын сирек жасыратын. Фюрердің идеясы емес, оны тек практикалық жұмыстар ғана еліктіретін. Шпеер – үндемес алып күш. Соғыстан кейінгі Германияны жандандыру жоспарымен айналысып жатқан және жаңадан құрылған индустриядағы сол бір топ – болашақтың миы, жүрегі мен қолы. Шпеердің төңірегіне топтасқан біздің өндірісшілеріміздің қазір, немен айналасып жатқанын мен білемін. Олардың көңілін, біршама табыс қорын қалай жинақтауға болады, ал, сол кірісті батыстың банкісіне аударудың жолы қайсы деген екі проблема толғандырады.

	Шелленбергтің осынау болжамдарын тыңдай отырып, Гиммлер алғаш рет Шпeердің ішкі сырының кілтін Борманның архивін қолына түсіру арқылы табатындығына көзі жетті немесе егер өндірісшілердің бейтарап елдермен және Америка мен байланысын Гиммлердің өзі пайдалана алмаған күнде оны «Борманның иеленіп кетуі ықтимал деп білді.





18. 2. 1945 (11 сағат, 46 минут)


	Шелленберг Штирлицті рейхсфюрердің қабылдау бөлмесінен ұшырастырды.

	– Келесі кезек сiздiкi, – деді кезекші адъютант Штирлицке, СС-тің шаруашылық жөніндегі басқармасының бастығы, генерал Польді Гиммлерге өткізе беріп, – меніңше, обергруппенфюрер ұзақ бөгелмес, оның жұмысы шұғыл шешіледі.

	– Саламатсыз ба, Штирлиц, – деді Шелленберг, – мен сізді іздеп жүр едім.

	– Қайырлы күн, – деп жауап берді Штирлиц, – жүзіңіз неге сынық. Шаршағансыз ба?

	– Байқалып тұр ма?

	– Байқалғанда қандай.

	– Бері жүрші, сіз маған, қазір керексіз.

	– Мен кеше рейхсфюрердің қабылдауын қалап едім.

	– Нендей мәселе еді?

	– Жеке мәселе ғой.

	– Сіз бір немесе бір жарым сағаттан кейін қайтып ораларсыз, – деді Шелленберг, – қабылдауды кейінге қалдыруын сұраңыз, рейхсфюрер жұмыс аяғына дейін осында болады.

	– Құп, – деп күңк ете түсті Штирлиц, – қолайсыз бола ма деп қорқып тұрмын.

	– Мен фон Штирлицті ертіп кеткелі тұрмын, – деді Шелленберг кезекші адъютантқа, – қабылдауды кешке қарай ауыстырыңыз, марқабат.

	– Жарайды, бригаденфюрер.

	Шелленберг Штирлицтің қолтығынан демей ұстады да кабинеттен шыққаннан кейін көңілді үнмен былай деп сыбырлады.

	– Не деген дауыс, ә? Опереттаның актерiндей сампылдап тұр, көмейінен шыққан даусының өзінен де көлгірліктің лебі еседі.

	– Мен адъютанттарды әрдайым аяймын, – деді Штирлиц, – олар өзінің елгезектігін тұрақты түрде сақтауы керек, онсыз адамдарға керегі болмай қалады.

	– Сіздің пікіріңіз қисынсыз. Адъютанттар өте керек. Ол жұтынған тазыға ұқсайды; жұмыс арасында онымен сөйлесіп те алуға болады, егер сыртқы кейпі тартымды болса, онда өзге аңшылар да қызғана қарайды.

– Мен бір адъютантты білуші едім, – деп әңгімесін сабақтай түсті Штирлиц коридорды бойлап келе жатып, – ол жандайшаптың ролін атқаратын, өз қожасының даналығын жұрттың бәріне бірдей тарата жүретін. Ақыр соңында оған автомобиль апаты ұйымдастырылды, өй, өзі де бір заржақ еді-ау, зықыңды шығаратын...

	Шелленберг күліп жіберді.

	– Ойдан шығардыңыз ба, әлде, шындық па?

	– Әрине, ойдан шығардым...

	Орталық сатыға шығатын жердің алдынан Мюллер ұшыраса кетті.

	– Хайль Хитлер, достар! – деді ол.

	– Хайль Хитлер, достым, – деп жауап берді Шелленберг.

	– Хайль, – деп жауап қайырды сол қолын көтермеген күйі Штирлиц.

	– Сендерді көргеніме қуаныштымын, шайтандар, – деді Мюллер. – тағы да әлденендей бір қулық ойластырғалы жүрсіңдер ме?

	– Ойластырса несі бар? – деді Шелленберг, – неге ойластырмасқа?

	– Сіздің қулығыңыз бен біздің қулығымызды салыстыруға да келмес, – деді Штирлиц, – сізбен бой теңестіру тәңірімен бой теңестіргенмен бірдей ғой.

	– Менімен бе? – деп таңырқай жауап қатты Мюллер. – шынымды айтсам, жынға балағандарың бір түрлі ұнамды естіледі. Адамдар өмірден көшкенімен артына із қалдырады.

	Мюллер Шелленберг пен Штирлицті иықтарынан достық пейілмен қақты да өз қызметкерлерінің бірінің кабинетіне енді; Ол зәуіде адамдарды зеріктіретін жауап алу кезінде әріптесінің кабинетіне ұлықсатсыз кіргенді ұнататын.





Информация – ой арқауы (Черчилль)


	Хитлер соғыстың соңғы айларында англо-советтік-американдық достықтың ғұмыры бірер апталардан аспайды деген сөзді дұғадай қайталай беретін, шешуші жеңілістен кейін Батыс немістерден көмек сұрауға мәжбүр болады деп дүйім жұртты иландыруға тырысқан кезінде, оның өз қиялындағы елестеріне ақырына дейін сенуі – көптеген адамдарға фюрердің жеке басына тән мінез сияқты болып көрінген-ді. Алайда, Хитлер бұл жолы фактілерге сүйенген еді. Борманның разведкасы 1944 жылдың орта шенінде-ақ Лондонның ерекше құпиялы документтерін қолға түсірген-ді. Бұл документтердің ішінде, атап айтқанда, Уинстон Черчилльге қатысты мынадай жолдар ұшырасты: «Егер орыс тағылығы байырғы Еуропалық мемлекеттердің мәдениеті мен тәуелсіздігін жойып жібергендей болса, бұның аяғы қорқынышты апатқа айналар еді». Ол бұны орыстар Польша жерінде емес, Сталинград түбінде Румынияда емес Смоленск маңында, Югославияда емес, Харьков іргесінде жүргенде 1942 жылы, октябрьде өзінің құпия қойын дәптеріне жазған еді.

	Одақтастар армиясының басты соққысының белгілі бір бағыт-бағдарын анықтауға байланысты ағылшындар мен американдықтар арасындағы 1943-1944 жылдары белең алған көзқарастар қақтығысын кезінде көре-білген болса, сірә, Хитлер келіссөз жүргізуге бой ұрғандардың бәрі-бәрін де өлім жазасына кесуге батыл бұйрықтар шығармас та еді. Черчилль өз әскерін Балқанға төгуге бекiндi. Ондағы мақсатын мынадай жайлармен түсіндіретін: «Мәселенің түпкі төркіні мынада, біз Балқан коммунизациясымен, бәлкім, Италиямен де ынтымақтасуға әзірміз бе? Батыс демократиясының артықшылығы жайлы, егер олардың армиясы Будапешт пен Венаны басып алып, Прага мен Варшаваны азат ететін болса, онда біз өзімізге нақтылы есеп беруге тиістіміз...»

	Байсалды түрде пайымдайтын американдықтар Черчилльдің Хитлерге негізгі соққыны Франциядан емес, Балқан түбегінен төндіргелі отырғанын, оның нағыз өзімшілдігі деп таныған еді, Черчилльдің байламы бойынша жеңic Ұлыбританияны Жерорта теңізінің гегемоны етеді деп білді олар. Демек, Африканың, Араб шығысының, Италияның, Югославия мен Грецияның тек, Ұлыбритания ғана қожасы болып қалады. Ал, күштердің ара салмағы көпе-көрнеу Құрама Штаттардың пайдасына шешілмес еді. Сондықтан соғыстың ошағы Франция болуға тиіс.

	Байқампаз және батыл саясатшы Черчилль белгілі бір сындарлы жайларда, фюрердің қарсыластарымен ынтымақтасып, Атлантика жағалауларына лап қойған орыстарға төтеп бере алатындай біртұтас майдан құруды көздеген еді, дегенмен Черчилль бұл ойым жүзеге аспай қала ма деп те көбірек алаңдайтын. Алайда 1944 жылдың жазында келісімпаздар жойылғаннан кейін Германиядан ондай күш табыла қоймады. Батыстағы вермах армиясының жеңіліс табуын көксеген баз біреулермен рейх басшылары аса сақтықпен, жең ұшынан «байланыс» жасағанда Рузвельт бағытының тегеурінді күші мен орыстар жайлы әлем халқының көңіл күйінен де мардымсыз үміттенген еді, алайда, бұл «байланыс» Сталинге қарсы, әсіресе, поляктық және гректік мәселелерге байланысты оның неғұрлым қатал саясат жүргізуіне мүмкіндік берер еді деп пайымдады Черчилль.

	Әскери разведка Черчилльге немістердің одақтастарымен байланыс жасағалы жүргенін хабарлағанда, ол былай деп жауап берді.

	Британияны баяулығы, қаталдығы, сықақшылдығы үшін кінәлауға болар еді... Алайда, Британияны ешкім де жыртқыштығы үшін айыптай алмайды, бізге бұл жағынан ешқашан да мін тағушылар табылмаса екен деп тәңірге жалбарынамын. Алайда, – деп сөзін сабақтады ол және оның көздері бозара түсті, қарашығының тұңғиық тереңінен әлденендей бір мысқылды күлкінің сәулесі жылт ете түсті, – мен әрдайым ақылға сыйымсыз жыртқыштық қадамдар мен ұлттардың одағын нығайтуға бағытталған дипломатиялық ойындардың арасына қатал шек қоюды талап етемін. Тек, азиаттар ғана нәзік және күрделі дипломатиялық ойындарды жыртқыштық мінез деп бағалайды...

	– Алайда, қолайлы жағдайда оның ойын болудан қалып одан гөрі күрделірек акцияға айналмай ма, – деп сұрады разведка бастығының көмекшісі.

	– Сіздіңше, бұл – маңызсыз ойын ба? Әлемдегі ең маңызды нәрсе ол – ойын. Ойын мен живопись, бұдан өзгелерінің бәрі де болымсыз және ұсақ нәрсе, – деп жауап берді Черчилль. Ол төсегінде жатқан еді, өзінің дағдылы күндізгі ұйқысынан тұра қоймаған-ды, сондықтан оның көңіл күйі де көтеріңкі және сергек болатын. Біз қабылдауға бой үйреткен саясат келмеске кеткен. Белгілі бір өлшеммен ғана шектелген әсем саясатты әлемнің әр қиырына тараған жалпы саясат тықсыра түсті. Бұл жеке адамдардың қалауы емес бұл бір топ адамдардың өзімшілдігінен де туындап отырған жоқ, бұл математикадағы және медицинадағы қауіпті, эмспериментті радиация сияқты, нақтылы ғылымдардың жемісі. Жалпы саясат шағын елдерге шексіз трагедия әкеледі; бұл қаусаған интеллекттер мен мерт болған таланттардың саясаты. Жалпы саясатқа живописьшылар мен астрономдар, лифтерлер мен математиктер, корольдар мен данышпандар да тәуелді, – Черчилль сыртқы жамылғысын қаусырынды да сөзін сабақтады, – Бір кездері король мен данышпан пікірлерінің тоғысуы корольдің мерейіне нұқсан келтірмейтін; ал, қазіргі кезеңде қарама-қарсылық, кездейсоқ құбылыс, түпкі мұрат емес. Жалпы саясат стратегиядағы мынадай күтпеген одақтарды, ұрымтал бұрылыстарды межелейді, 1941 жылдың 22 июньiндегi менің Сталинге жолдаған үндеуім логиканың шыңы мен нәтижесі іспетті. Сайып келгенде, менің үндеуім логикаға сыйымды, ал, оның нәтижесі екінші мәселе; ең бастысы – ұлттардың ынтымағы, қалғанының бәрін де тарих кешіреді...





18. 2. 1945 (12 сағат, 09 минут)


	– Саламатсыз ба, фрау Кин, – деді бір адам кроватьтың бас жағына еңкейе беріп.

	– Саламатсыз ба, – деп жауап қатты естілер-естілмес үнмен Кэт. Тіл қатудың өзі де қиынға түсетін оған, басы да зеңіп, қозғалған сайын жүрегі лоқситын. Ол сәбиін емізгенпен кейін ғана жұбаныш табатын. Ұлы да ана сүтіне тойып алып, тәтті ұйқыға шоматын, өзі де бір сәтке сабыр-тағат табатын. Көзін ашып алған кезде бәрі-бәрі де санасында қайта сапырылысып, бар әлем құбылып сала беретін, тынысы тарылып, жүрегі алқымына тірелетін. Ол ұлын көрген сайын осы уақытқа дейін беймәлім бір сезім-күйіне шоматын. Сол сезімнің не нәрсе екенін, өзі де білмейтін. Оның көңілін әр алуан сезім толқыны; үрку, қияға самғау, әлденендей беймәлім өршіл мінез, армандай биік, болымды байсалдылық билеп алғандай еді.

	– Сізге бірнеше сауал қойғым келеді, фрау Кин, – деп сөзін сабақтады әлгі адам, – сіз мені естіп тұрсыз ба?

	– Иә.

	– Сізді көп мазаламаймын.

	– Қай жерденсіз?

	– Қауіпсіздендіру ұйымынанмын...

	– Күйеуім... мерт болды.

	– Еске түсіріп көріңізші, бомба қашан жарылды, сол кезде ол қайда еді?

	– Ол суға шомылатын бөлмеде болатын.

	– Мынадай тамызықтан тағы да қалып па еді. Бұның өзі таптыра бермейді. Біз де жаурап отырмыз...

	– Ол бірнешеуін... кездейсоқ... сатып әкелген еді...

	– Сіз шаршаған жоқсыз ба?

	– Ол енді... жоқ па?

	– Мен сізге қайғылы хабар әкелдім, фрау Кин. Ол енді жоқ... Біз осынау тағылық шабуылға тап болғандарға көмек береміз. Ауруханада сізге әзірше нендей көмек керек. Тағам жағы жеткілікті болар, ал киімді, өзіңізге де, балаңызға да шығарда береміз. Қандай әсем еді өзі. Қыз бала ма?

	– Ұл.

	– Бақырауық болар.

	– Жоқ... Мен оның даусын әлі естіген емеспін.

	Ол кенет ұлының жылағанын ешбір естімегеніне шошынып, қамыға бастады.

	– Олар әлсін-әлі жылауға тиісті ме? – деп сұрады ол, – Сіз білмейсіз бе?

	– Менің балаларым да тым бақырауық болатын, – деп жауап қатты ер адам, – Олардың үнінен құлағым тұнып қалатын. Алайда, менің балаларым шiнжəулау болатын, ал сіздің балаңыз алпамсадай екен. Алыптардың бәрі де сабырлы келеді... Ғафу етіңіз, Фрау Кин, егер сіз әлі шаршамаған болсаңыз заттарыңыздың қандай мөлшердегі сумаға қамсыздандырылғанын айтып бере алмайсыз ба?

	– Мен білмеймін... Ондай шаруамен ерім айналысатын...

	– Тіпті қай, бөлімшеге қамсыздандырылғанын да, есіңізге түсіре алмайсыз ба?

	– Жаңылмасам, Кудама мен Кантштрассенің түйіскен бұрышындағы бөлімшеге тіркелген болар.

	– Иә, ол жердегі жиырма жетінші бөлімше ғой. Енді, өзге жағын анықтау қиынға түсе қоймас...

	Әлгі адам сұрастырған деректерінің бәрін де көнетоздау блокнотына жазып алды да Кэттiң жүзіне барлай қара тұрып баяу үнмен былай деді:

	– Ал, жас ананың торығуының және көз жасын төгуінің ешбір жөні жоқ. Үш балалы әкенің бұл сөзіне сене беріңіз. Осының бәрі де нәрестеге әсер етеді де оның ащы даусы әбігерге түсіреді. Сіз тек, өз басыңыздың ғана күйін күйттеуге хақыңыз жоқ, сіздің үмітіңіз біржолата үзілген. Сіз, енді, бәрінен де бұрын өз тентегіңіздің қамын ойлауға тиістісіз...

	– Жә, жарайды, – деп Кэт күбір ете түсті де өзінің тоңазыған саусақтарымен әлгі адамның тершіген жып-жылы қолын қысты. – Рахмет сізге...

	– Туыстарыңыз қайда еді? Олардың сізге келіп тұруына біздің ұйымымыз көмектеседі. Олардың жататын орнын да, жол қаржысын да көтереміз. Әрине, сіз мейманханалардың бір бөлегінің қирап, ал, қалғандарының әскери адамдарға берілгенін жақсы білесіз... Дегенмен, бізде жеке пәтерлер бар. Сіздің туыстарыңыз бізге өкпелей қоймас. Хатты қайда жазған жөн?

	– Менің туыстарым Кенигсбергте қалған, – деп жауап берді Кэт, – олардың хабар-ошарынан мүлде бейхабармын.

	– Ал, еріңіздің туыстары қайда еді? Сіздің жай-күйіңізді кімге хабарлаймыз?

	– Оның туыстары Швецияда тұрады. Алайда, олармен хабарласу ыңғайсыз, ерімнің ағасы Германияның үлкен досы және ол кісіге біздің хат жазбауымыз өтiнiлген еді... Біз хатты кездейсоқ немесе шетелдердегі өкілдер арқылы ғана жолдайтынбыз.

	– Сіз оның адресін білмейсіз бе? Осы мезетте сәбидің жылаған үні естілді.

	– Fафу етіңіз. – деді Кэт. – Мен оны тамақтандырайын, содан соң адресін айтармын.

	– Кедергі жасамай-ақ қояйын, – деді де әлгі адам палатадан шығып кетті.

	Кэт оның ізін ала көзін тікті де кебірсіген таңдайын әзер қозғап жұтынып қойды. Басы бұрынғыша зеңіп тұрды, ал, жүрегінің ауытқуы басылғандай. Ол әлгінде ғана өзіне қойылған сауалдарды жөндеп ойға салып та үлгірмеген еді, өйткені тентегі еміреніп еме бастағанда көңіліндегі үрей атаулының бәрі де сейіліп, алыстап ұмытыла берген-ді. Тек, кеудесін құшырлана сорып және қолдарын ербеңдетіп жатқан сәбиі ғана оңаша қалды; ол оның жөргектерін жазды да денесінің әр жеріне жіптер батқан ірі, қызыл түсті кейпіне сүйсіне қарады.

	Содан соң, кенет ол өзінің кеше ғана көп әйелдердің арасында, үлкен бір палатада жатқанын есіне түсірді, ондағы әйелдер балаларының бәрін де бір мезгілде әкелетін, сол сәттегі сәбилердің іңгәлаған үні оның құлағына алыстан талып жеткендей болатын.

	«Мен мұнда неге жалғыз жатырмын? – деп кенет ойға шомды Кэт. – Мен қайда жатырмын?»

	Әлгі адам жарты сағаттан соң оралды. Ол ұйықтап жатқан балаға ұзақ қарады, содан кейін папкасінен бір суретті суырып алды да тізесіне жайып салып, былай деді:

	– Ағаларыңыздың адресін мен жазып алғанша, мыналардың ішінде сіздердің заттарыңыз жоқ па екен қараңызшы? Бомба жарылысынан кейін, сіздің үйіңіздегі заттардың бір бөлегі табылды, қазіргі жағдайда, бір чемоданның өзі де неге тұрады. Ішінен кәдеге жарайтын бірдеңе шыға қалса базарға шығарып балаңызға аса қажетті бір бұйым алар едіңіз. Біз, әрине, сіздің айығып шығуыңызға қарсы бәрін де әзірлеп қоярмыз ғой, дегенмен де...

	– Франц Паакенен, 1589, Стокгольм, Густав Георгплац, 25.

	– Рахмет. Сіз қалжыраған жоқсыз ба?

	– Ептеп қалжырадым, – деп жауап берді Кэт, өйткені көшедегі қаз-қатар иін тірестіре қойылған чемодандар мен жәшіктердің арасында, қираған өз үйінің түбінде тұрған үлкен чемоданды өзгелермен шатыстыру мүмкін емес еді. Эрвиннің бұл чемоданына радиостанция орнатылған болатын...

	– Анықтап қараңызшы, менің өзге бір шаруам бар еді, – деді әлгі адам суреттерді ұсына беріп.

	– Меніңше, бұның ішінде жоқ, – деп жауап берді Кэт, – бұнда біздің чемоданымыз жоқ.

	– Онда рахмет, енді бұл мәселені шешілді деп есептейік. – деді әлгі адам суретті портфельге реттеп қайта салды да басын иіп, орнынан тұрды. – Енді бірер күннен кейін сізге қайта соғып, өзіңізден сұрастырған жайлардың нәтижесін айтармын. Сізді біраз мазалауға тура келді, не істерсің, уақыттың өзі сондай ғой – бұның өзі аса маңызды мәселе де емес...

	– Мен сізге үлкен ризашылығымды білдіремін, – деп жауап берді Кэт.

	Гестапоның аудандық бөлімшесінің тергеушісі Кэттің саусақтарының таңбасын бірден экспертизге жіберді, чемодандардың фотосы лабораториядағы арнаулы құрамға алдын ала батырылған еді. Чемоданға орнатылған радиоқабылдағыштағы саусақтардың таңбасы қазірдің өзінде әзір болатын. Чемоданға бекітілген радиостанциядан әр түрлі үш адамның саусақтарының таңбалары табылған. Ал, екінші анықтаманы ол империя қауіпсіздігінің алтыншы басқармасына жолдады, онда Швециядағы Франц Паакененнің өмірі мен қызметіне байланысты деректер сұрастырылған еді.





18. 2. 1945 (12 сағат, 17 минут)


	Айсман өз кабинетінде ұзақ кезіп жүрді. Ол қос қолын артына тарақтай ұстап, әрлі-берлі ширыға шарлап өзіне аса үйреншікті және мәнді бір нәрсенің жетіспей тұрғанын әлсін-әлі сезінумен болды. Бұның өзі оның ойын жинақтауына мүмкіндік бермеді, ол ең басты буынды орап өтіп, өз көңілін толқытқан мәселені ақырына дейін ойша талдап шеше алмады, – «Штирлиц мұндай «күйге» қалайша тап болды екен». – деген сауалдың жауабын дамылсыз іздестірумен болды.

	Ақыры, әуе шабуылының жүректі шайлықтырған дабылы қағылған кезде ғана Aйсман өзіне бомба жарылысының жетпей тұрғанын сезінді. Соғыстың өзі де дағдылы әдетке айналып кеткен еді, тыныштықтан үрей тұтанатындай және соның әлденендей бір қалтарысында бомбадан да қорқынышты тылсым күш бой тасалап жатқандай еді.

	«Құдайға шүкір, – деді Айсман дабыл үні өшіп уыздай ұйыған тыныштық қайта орнаған кезде. – Енді отырып алып жұмыс істей беруге болады. Қазір, бәрі де кетеді, содан соң менің тізе бүгіп отыруыма да, ойлануыма да мүмкіндік туады, өзінің көзсіз сауалдарымен және тұрпайы болжамдарымен де тірі жан мені мазаламайтын болады...»

	Айсман столына отырды да мемлекетке қарсы күдікті қызметі үшін 1944 жылы, жаз айында тұтқынға алынған, айыпкер, діндар Фриц Шлагтың іс-қағаздарын ақтара бастады. Ол Барбара Крайн мен Роберт Ниченің түсірген екі мәліметі бойынша тұтқынға алынған екен. Бұл екі адам оның шіркеуіне келіп тұратын еді және олардың шағымдарында көрсетілгеніндей пастор Шлаг өзінің діни уағыздарында адамдарды бейбітшілікке және барша халықтармен достыққа үндейді, соғыстың тағылығын және қан төгудің ақылға сыйымсыздығын сынайды деп айып тағылған. Жан-жақты тексерудің нәтижесі пастордың, қазіргі кезде Швейцарияда эмиграцияда жүрген, бұрынғы канцлер Брюнингпен бірнеше рет кездескендігін анықтап отыр. Олардың арасындағы тығыз қарым-қатынас жиырмасыншы жылдардың кезінде-ақ басталған, алайда, осынау Германиядағы сияқты, Швейцарияда жүргізілген тексерулердің бәрі-бәрі де пастор мен эмиграциядағы канцлердің байланысын, нақтылы деректермен дәйекті түрде дәлелдеп бере алмады.

	Пастор Шлаг разведкаға қалайша тап болып жүр, деген сауалды ешбір шеше алмай-ақ қойды Айсман, оның ісі гестапоға неліктен жіберілмеді екен! Шелленбергтің адамдары оны не үшін өз қолдарында ұстап келген. Ол бұл сауалдардың жауабын іс-қағаздарға қосылған мына бір қысқа анықтамадан тапты, пастор 1933 жылы екі дүркін Ұлыбритания мен Швейцариядағы пацифистік конгрестерге қатысып қайтқан екен.

	«Олар мұның астыртын байланыстарын іздестірген, – деп ойын бекітті Айсман. – онда кімдермен кездескенін анықтамақ болған. Сондықтан оны разведканың адамдары өз қолдарынан шығармай келген, оның ісін Штирлицке тапсырған. Бұл іске Штирлицтің нендей қатысы бар? Ол өзіне тапсырылған міндетті орындап қана шыққан...»

	Айсман іс-қағаздарды парақтай түсті, жауап алу қысқа, әрі тұжырымды жүргізілген. Ол әлденендей бір көшірме жазып алу үшін әділ болуға тырысты, соған орай оның қорытынды байламы да жинақы, әрі докуметтерге негізделуге тиісті еді, алайда, іс жүзінде жазып алатындай да ештеңе кезіктіре алмады. Штирлицтің жауап алуы – оның әдеттегі қалпынан өзгеше бір әуенмен жүргізілген, біркелкі жаттанды және тура мағыналы сөздердің түйдегінен тұрады екен.

	Айсман арнаулы картотекаға телефон соқты да штандартенфюрер Штирлицтің 1944 жылдың, 29 сентябрiнде пастор Шлагқа жүргізген тергеуінің техникалық көшірмесін сұрастырды.

	«Сізге ескертіп қояйын, сіз тұтқындасыз, халықты зұлымдықтан қорғауға және айыпкерлерді ауыздықтауға үндейтін ұлтшыл-социализмнің әділ сотының қолына түскендердің одан қайта шығып, қалыпты жағдайдағы өмірге қосылуы және практикалық жұмыстар атқаруы мүмкін емес. Сондай-ақ, сіздің туыстарыңыздың да әдеттегі тыныштығының шырқы бұзылады. Міне, осының бәрі де мынадай жағдайда, егер сіз біріншіден, өз кінәңізді мойындап, біздің мемлекетімізге қарсы наразылық білдіретін шіркеудің өзге қайраткерлерін ұстап берген күнде, екіншіден, бұдан былайғы біздің жұмысымызға қол ұшыңызды берген жағдайда ғана сіздің жазаңыз жеңілдейді. Сіз бұл ұсынысты қабылдайсыз ба?

	– Мен ойлануға тиістімін.

	– Ойлануыңызға қанша уақыт керек?

	– Өлімге басты тігу үшін адамға қанша уақыт керек еді?

	– Менің ұсынысыма сіздің тағы да қайта оралғаныңызды қалар едім. Сіз Германияның патриоты емессіз бе?

	– Патриотымын. Бірақ, «Германияның патриоты» деген сөздің түпкі төркінін қалай түсінуге болады?

	– Рейхқа адал болу.

	– Рейх – дегеніміздің өзі әлі халық емес қой.

	– Біздің халқымыз фюрер мен рейх идеологиясы үшін ғұмыр кешеді. Біздің идеологиямызды ұстанған халықпен бірге болу діндар адамның рухани парызы, сіздің де парызыңыз емес пе?

	– Егер мен сізбен тең жағдайда пікір, таластыратындай болсам, онда бұл сөзіңізге нендей жауап қайтаруды бiлер едім.

	– Мен сізді тең жағдайдағы пікір таласына шақырып отырмын.

	– Халықпен бірге болудың жөні – бір басқа да, ал, егер сен өзіңнің әділет пен сенім үшін күресіп жүргеніңді сезінетіндей болса, оның жөні – бір басқа.

	– Иезуиттер – сіздердің қасиетті ордендеріңіздің бірі емес пе. Солай емес пе?

	– Неге солай болмасын. Иә...

	– Сіз, діндар адам ретінде христиан дінінің дамуына түзету енгізбейсіз бе, немесе, сіз христиан оқуының жекелеген кезеңдеріндегі қудалаушылық саясатын да құптайсыз ба? Дәлірек айтқанда, күнәһарлық әрекетті немен ақтағыңыз келеді?

	– Мен сізге қалай жауап беруді білемін. Алғашқы кезде күнәдан арылу – белгілі бір мөлшерде парыз болып саналған еді, келе-келе оның өзі түбегейлі мұратқа айналып кетті.

	– Түсінікті. Христиан діні тарихында өзге діндар жандардың баянды тұрмыс құруы үшін тәңірінің қарғысына ұшырағандар шіркеудің атынан жиі-жиі өлім жазасына кесіліп отырылды емес пе?

	– Мен сізді түсіндім. Бұл ретте көбіне-көп еретиктер ғана құрыққа ілігетін. Ал христиан тарихындағы ересилердің барлық среуілдерінің мәні материалдық игіліктерге негізделген. Христиан дініндегі ересилердің бәрі де теңсіздік идеясын насихаттаған, ал, сол кезде христос теңдік идеясын ұсынған. Христиан дінінің тарихындағы ересилердің басым көпшілігі байлар мен кедейлер тең емес, сондықтан кедейлер байлардың, көзiн жoюы керек, немесе, байлықтың тізгінін ұстап, байдың орнын басуы керек дегенді уағыздаған. Ал, христостың идеясы бойынша, түптеп келгенде, адамның адамнан айырмашылығы жоқ, байлық та кедейлік сияқты ауыспалы деген уәж айтылған. Сонымен қатар, христос адамдарды өзара ымыраластыруға үндеген кезде, ересилердің бәрі де қан төгуге шақырды. Зұлымдық идеясы әдеттегіше еретикалық оқудың еншісіне тиеді, христиандық рухани кодекске зорлау саясаты еніп кетпес үшін шіркеудің өзі де ересилерге қарсы күш көрсетуге мәжбүр болған.

	– Алайда, зорлау саясатына бой ұрған ересилерге қарсылық білдіргенімен шіркеудің өзі де сондай қадам жасауға мәжбүр болды емес пе?

	– Иә, сондай қадам жасады, бірақ оны алдарына түбегейлі мақсат етіп қойған жоқ, тіпті, оны түбірімен ақтаған да емес.

	– Демек, күштеу саясатын түбірімен жою үшін сегіз жүз, тоғыз жүз жылдар бойы қарсыласып баққан екен ғой. Біз үкімет басына бір мың тоғыз жүз отыз үшінші жылы келгенбіз, ал қазір, бір мың тоғыз жүз қырық төртінші жыл. Сіз бізден нені қалайсыз. Біздің өмір сүре бастағанымызға он бір жыл толады. Он бір жылдың ішінде біз жұмыссыздықты жойдық, он бір жыл бойы жат пиғылдыларға қарсы күш көрсете отырып, барлық немісті асырадық. Ал сіз бізге сөз жүзінде қарсы тұрмақсыз. Алайда, егер сіз біздің ережеміздің ымырасыз қарсыласы болсаңыз рухани күштерге емес, материалдық игіліктерге арқа сүйегеніңіз әлде қайда тиімді емес пе? Дәлірек айтқанда, өздеріңізге келімсек адамдардан іріктеп, мемлекетке қарсы жұмыс істейтін әлденендей бір топ құруға және бізге қарсы күрес ашуға кірісіп көрмейсіз бе. Үкіметтің белгілі бір өкілдеріне қарсы листовкалар таратып, ереуілге шығып, диверсиялық әрекеттер жасап, қарулы қақтығыстарға ат салыспайсыз ба?

	– Жоқ. Егер мен сіздерге қарсы өз әдістеріңізді пайдалана бастасам, онда еріксіз сіздерге ұқсап кетер едім.

	– Демек, егер сізге өз пастваңыздан бір жас жігіт келіп «Қасиетті әке, мен бұл ережемен келісе алмаймын, сондықтан оған қарсы күреске шығамын» – десе не дер едіңіз?

	– Мен оған бөгет жасамас едім.

	– Әлгі жігіт, «Гаулейтердің көзін жоямын» десе ше? Ал, гаулейтердің үш перзенті бар, қыздары екі жасқа, беске және тоғызға шыққан. Әйелінің де аяғы ауыр. Мұндай жағдайда не істер едіңіз?

	– Қайдам...

	Айсман отырған үйінің қозғала бастағанын сезінді. «Сірә, таяу маңды бомбылап жатыр-ау. – деп ойлады ол, – немесе өте-мөте аумақты бомбаларды тастаған болар... Әңгіме төркіні қызық екен...»

	Ол кезекшіге телефон соқты. Іле-шала кезекші де маңдайы тершіп, көгеріп-сазарған қалпы кіріп келді.

	– Бұл арнайы жазылған ба, әлде бақылау үшін жазылған ба? – деп сұрады Айсман.

	– Қазір, мен анықтап білейін, – деп кезекші баяу жауап қатты.

	– Таяу маңды бомбылап жатыр ма?

	– Біздің тереземіз қирап қалды...

	– Қорғаныс бөлмесіне баруыңызға болмай ма?

	– Жоқ, – деп жауап берді кезекші, – нұсқау бойынша тыйым салынған.

	Айсманның тыңдай түсуге зауқы соғып еді, бірақ кезекшi қайта оралып, Штирлицтің жазба жүргізбегенін хабарлады. Бұл орталық аппарат қызметкерлерінің тексеру мақсатында контрразведканың нұсқауы бойынша жүзеге асырылған жазбасы еді.

	***

	– Бұл тонналық бомбалар болар, одан кем емес, – дедi Шелленберг.

	– Сірә, солай болар, – деп құптады Штирлиц те. Ол қазір, кабинеттен шұғыл шығып, өзінің папкісіне салынған «СД сатқындары» мен Батыс арасындағы келіссөздерге байланысты Гиммлерге жазған рапортын жедел жағып жіберуді қалап отыр. «Бұл Шелленбергтің қулығы болар, – деп ойлады Штирлиц, – жәй нәрсе болып көрінгенімен тамыры тереңде жатыр. Сірә, пастор әуел бастан-ақ оның ойында болса керек. Болашақта бір кәдеге жарайтын тұлға деп таныған. Пастордың дәл қазір керек болуы тегін емес. Және Гиммлердің ұлықсатынсыз ол бұған бармас та еді». Алайда Штирлиц өзінің асықпай, әзіл-оспақ арқылы кезекте тұрған операцияның ұзын-ырғасын түгел Шелленбергтен біліп алуы керек екенін түсінді.

	– Меніңше, кері ұшып бара жатыр-ау деймін, – деді Шелленберг құлағын тіге түсіп, – әлде олай емес пе?

	– Бомбаларды еселей түсу үшін қайтып барады...

	– Жоқ, қазір, бұлар базаларға айналақтайды. Бізді бомбаның астына үздіксіз алатын самолеттері де жеткілікті... Демек, егер біз оның апасын балаларымен бірге қолымызда ұстайтын болсақ, онда пастор міндетті түрде оралады деп ойлайсыз ба?

	– Міндетті түрде...

	– Және қайтып оралғаннан кейін Мюллер жауап алған кезде байланыс жасаудың көзін іздестіру үшін сол жаққа дәп сіздің жібергеніңіз жөнінде ләм-мим деп сыр ашпай ма.

	– Оған көзім жетпейді. Бұның өзі кімнің жауап алатынына да байланысты ғой.

	– Сіздің қолыңызда оның магнитофон лентасына жазылып алынған әңгімесінің сақталғаны жақсы, ал ол... былайынша айтқанда, бомбылау кезінде жәшікпен ойнады.

	– Ойланып көрейін.

	– Ұзақ ойланасыз ба?

	– Менің бұл идеяны әбден ойша таразылап алуыма мәулет беруіңізді өтінер едім.

	– «Ойша таразылап» алуыңызға қанша уақыт керек?

	– Ұсынысты кешке қарай түсіруге тырысайын.

	– Жақсы, – деді Шелленберг, – ұшып кетті-ау, әйтеуір... Кофе ішуге зауқыңыз соқпай ма?

	– Ішкім-ақ келіп тұр, бірақ әуелі істі бітірейін.

	– Жақсы. Мен сіздің бәрін де қапысыз түсінгеніңізге дән ризамын, Штирлиц. Бұның өзі Мюллерге жақсы сабақ болады. Оның тілі шыға бастады. Тіпті, рейхсфюрерден де айылын жияр емес. Біз оның жұмысын атқарамыз да езуін ысып жібереміз. Рейхсфюрерге едәуір көмек жасаймыз.

	– Ал, рейхсфюрер бұл мәселеден хабарсыз ба?

	– Иә... хабарсыз деп айтуға болады. Түсінікті ме? Жалпы алғанда, сізбен жұмыс істеу маған ұнайды.

	– Маған да солай.

	Шелленберг штандартенфюрерді есікке дейін шығарып салды да, қолын қысып тұрып былай деді:

	– Егер бәрі де ойдағыдай аяқталса бес күндей тауда дем алуыңызға да болады, онда, қазір, нағыз демалатын шақ көгілдір қар, қоңыр жел аймалайды жүзіңді. Тәңірім-ай, не деген ғажап десеңші, ә? Соғыс кезінде сіз бен біз көп нәрсені ұмыттық қой.

	– Біз ең әуелі өзімізді-өзіміз ұмытқандаймыз, – деп жауап берді Штирлиц, – той күні тоя сілтеп, тойдан соң, гардеробқа ілінген пальтодай, елеусіз қалыппыз.

	– Иә, иә, – деп күрсініп қойды Шелленберг, – елеусіз қалған пальтодай... Жыр жазуды қойғаныңызға көп болды ма?

	– Жыр жазуға кіріскен де емеспін.

	Шелленберг оған саусағын біледі де:

	– Кейде кішкене күдік, үлкен сезік туғызады, Штирлиц, – деді.

	– Ант ішуге де әзірмін, – деп жымиды Штирлиц, – жырдан басқаның бәрін де жаздым, ал жыр шіркіннен жүрегім айныйды.





18. 2. 1945 (13 сағат, 53 минут)


	Гиммлерге жазған хатын жыртқан соң рейхсфюрердің адъютантына бар мәселенің Шелленбергте шешілгенін хабарлады да Штирлиц Принцальбрехтштрасседегі үйінен шығып, Шпреске қарай баяу беттеді. Түнде ғана қираған кірпіштердің үйіндісі жатқан тротуар тап-таза. Түн сайын екі кейде, тіпті, үш дүркін бомба тасталады.

	«Мен қолға түсе жаздадым, – деп ойлады Штирлиц. – Шелленберг пастор Шлагпен сыбайлас болуды маған тапсырғанда оны бұрынғы канцлер, қазір Швейцарияда эмиграцияда жүрген Брюнингтің тағдыры таңдандырған-ды. Пасторға мәлім болуға тиісті байланыс еліктірген оны. Ол бізге қызмет етеді деген хабарды естігенде Шелленберг қартты босатуға оп-оңай келісімін берді. Ол менен гөрі әріге көз тігіп отыр. Пасторды өздерінің қатерлі ойындарындағы көмекші тұлға деп біледі. Вольфтың операциясына пастор қалай қатысар екен? Соның өзі нендей операция Шелленберг Вольфтың Швейцарияға шеккелі отырған сапары жайлы әңгімелегенде радионы қосқаны қалай? Егер ол бұл сөзді дауыстап айтудан үркетін болса, онда обергруппенфюрер Карл Вольфке өкілдіктің барлық тізгінін ұстатып қойған болды ғой. Оның СС-тағы лауазымы қойған болды ғой. Оның СС-тағы лауазымы Риббентроптың немесе Фегеляйнаның лауазымынан олқы емес. Шелленбергтің маған Вольф жайлы сыр ашпауы мүмкін емес, егер сен тіс жармаған күнде «операцияны астыртын қалай әзірлеуге болады?» – деп сауал қоятын едім. Батыс Гиммлермен қалайша тізе қоспақшы екен? Жалпы алғанда, олар күштің Гиммлер жағында екенін түсініп отыр. Егер бұлар өзара тіл табысқандай болса, соның өзі жақсылыққа соқтыра қоймас. Жарар... олар пастор әншейін арада жүрген жәй алдамшы, із жасырушы ғана деп ойлайды. Алайда, олар Шлагтың анда мықты тірегінің барын ескермеген еді. Демек, мен шалды менің қолыммен сол жаққа аттандырушыларға қарсы әрекет жасау үшін пайдалануға тиістімін. Оны байланыстың қосымша каналы ретінде пайдаланбақшы едім, алайда, оның одан гөрі күрделірек міндет атқаруына тура келеді. Егер мен оны Шелленбергтің текстісімен емес өз аңызыммен қаруландыратын болсам, оған Ватиканнан және англо-американдардан кісілер келетін болады. Иә солай... мен ол үшін өзге ұлттарға қызғылықты ал, осында келген немесе осында келуге әзірленіп жүрген немістердің бәрі-бәріне де тартымсыз көрінетін әлденендей бір аңыз ойлап шығаруым керек. Демек, қазір біріншіден, аңыз ойлап табуым керек, ал, екіншіден, ол бұл жерде Хитлер мен Гиммлер оппозициясының нендей тұлғасы екенін ашып беруім керек.

	Штирлиц «Вайнштюббеге» түсті де бір рюмке конякті столға қойып ұзақ отырды. Бұл жер оңаша болатын және оны ешкiм де мазаламайтын.

	«Шлагтың бір өзі – ол әрі көп, әрі аз. Маған сақтану қажет. Кiмге арқа сүйеуге болады? – деп ойлады Штирлиц, – кімге?»

	Ол шылым тұтатып сигаретін күл сауытқа сүйеп қойды да қолының қызулы табымен стаканды қымтай ұстады. «Осыншама вино қайдан шығып жатыр екен? Карточкасыз сатылатын жалғыз – вино мен коньяк қана, былайынша айтқанда, немістерден бәрін де күтуге болады, олар тек бір ғана нәрсені... иә, маған осы банданы жек көретін адам керек және ол жәй ғана байланысшы да емес. Маған сенімді сүйеніш болуы керек...».

	Штирлицтің ондай адамы болатын. Кока атындағы госпиталдың бас дәрігері Плейшнер Штирлицке отыз тоғызыншы жылдан бері көмектесіп тұратын. Фашистердің қас жауы хитлершілдерді жек көретін ол аса батыл және салқын қанды жан. Штирлиц ішінара осынау тамаша дәрігер, ғалым, интеллегент иесінің бойына нацистер тәртібіне қарсы осыншама қайсар, жеккөрініш сезімінің қалай ұялағанына қайран қалатын. Фюрер жайлы әңгімелегенде оның жүзі салқын темірдей сазарып сала беретін. Руго Плейшнер Штирлицпен бірге әлденеше рет жауапты операцияларға қатысты; олар қырық бірінші жылы ұсталғалы тұрған бір топ совет барлаушыларын құтқарған, олар вермахтың Қырымға қарсы әзірлеп жатқан астыртын шабуылы жөнінде де аса құнды деректерді ашқан-ды. Швеция университетіне лекция оқу сапарымен шығып қайтқалы гестаподан ұлықсат алып, Плейшнер оны да Москваға жеткізген.

	Ол осыдан жарты жыл бұрын жүрек ауруынан оқыс дүние салды. Оның үлкен ағасы Кильск университетінің бұрынғы проректоры профессор Плейшнер, Дахау концлагерінің темір торынан жүрегіне айықбас шемен байлап, монтаны, момын пішінмен оралған. Ері тұтқынға алынысымен әйелі де безініп жөнiн тапқан. Оны осындай шешім жасауға көндірген де ағайындары. Кенже інісі Испаниядағы рейх елшілігінің экономикалық мәселелер жөніндегі кеңесшiлiгіне тағайындалды. Жас жігіт болашағынан үміт күттіреді деп танылды, НСДАП-тың жергілікті аппараты да оған зор сенім артты. Сондықтан фрау Плейшнер тумаларының қалауына құлақ асып, екі жолдың бірін таңдауға тиіс; ол мемлекет жауы, өз күйеуінен күдер үзуі керек, ал, егер өзімшіл, бірбеткей мінез танытса, онда туыс-тумаларының бәрі де одан безінеді баспасөз арқылы дабыра қағып, өз бастарын арашалап алуға мәжбүр болады.

	Фрау Плейшнер профессордан бес жас кіші, қырық екіде. Ерін сүйетін, олар жұп жазбай Африка мен Азияны шарлаған, онда профессор Берлиннің «Пергамон» музейінен шыққан археологтар экспедициясымен бірге жаз айларында жер асты қазыналарын жинаумен айналысқан. Ол әуелгі кезде ерінен бөлектеніп, сыртқары қалуға келіспегендей еді, бірақ оның туыс-тумалары екеуінің ажырасуын ашықтан-ашық талап етті. Алайда, фрау Плейшнердің кенже інісі франц фон Энс туыстарының арасына түсіп, әлгіндей қаңқу сөздерге тоқтау салды. «Бәрібір, – деп түсіндірді ол, – мұны біздің жауларымыз пайдаланып кетеді. Қызғанышта шек жоқ, тіпті, осы ұрыс-керістің өзі де маған пайдасыз, бәрін де үнсіз әрі тындырымды атқарған жөн».

	Ол фрау Плейшнерге спортшылар клубынан өзінің бір әріптесін ертіп кеп таныстырған. Отыз жастағы бұл көркем жігіттің есімі Гетц еді. Оған бәзбіреулер әзілдеп «Гетц болсаң да Берлихинген емессің» дейтін. Ол қандай көркем болса, соншалық ақылсыз да еді. Франц оның егде тартқан әйелдер есебінен ғұмыр кешуге ебінің барын сезетін. Үшеуі шағындау бір ресторанға келіп отырған, Франц фон Энс Гетцтің өзін-өзі қалай ұстағанын бақылай отырып, көңілі жәй тапқандай еді. Ақымақтау болса да өз парызын қалыптасқан жүйеге сай тәп-тәуір атқара бастады. Алғашқы талпынысы табыссыз да емес тек, сол абыройын ақырына дейін алып шықса жарар еді-ау. Гетц тұнжыр, томаға тұйық, әрі тұлғалы кісі. Ол екі дүркін күлдіргі әңгіме шертті. Содан соң фрау Плейшнердің өзіне тән ұстамдылықпен биге шақырды. Франц екеуін бақылай отырып, тыжырына түсті; апасы мәз-мәйрам, ал, Гетц оны өзіне қарай қымтай тартып, құлағына әлденені сыбырлады.

	Арада екі күн өткен соң, Гетц профессордың пәтеріне көшіп келді. Ол осында полицияның алғашқы тексеруіне дейін бір аптадай тұрды. Фрау Плейшнер көз жасын көлдетіп, інісіне келіп шағынды: «Біздің суынысуымызға төзу қиын, қайтаршы оны маған». Ертеңіне ол ерінен ажырасуға бел буып, өтініш жазды. Бұның өзі профессорға қатты батты, ол әйелін бірден-бір сенімді серігім деп білетін. Лагерьде азап шегу арқылы әйелімнің ар-намысын қорғаймын және оның өзі қалағанындай емін-еркін өмір сүруіне мүмкіндік беремін деп ойлайтын.

	Бірде Гетц түнгі құстөсекте оған: «Оның жөні бөлек шығар» – деді. Әйел ақырын күлді де емірене аймалап: «Ол не дегенің, сүйіктім-ау... Ол тек, сөзге ғана шебер болатын», – деді.

	Плейшнер тұтқыннан шыққаннан кейін Кильге кідірместен Берлинге тартты. Штирлицпен сыбайлас інісі оның «Пергамон» музейіне орналасуына көмектесті. Ол мұндағы байырғы Греция бөлімінде қызмет істеді. Тек, осында ғана Штирлиц өз агентімен кездесіп тұратын. Қолы сәл босай қалса Плейшнерге жетуге асығатын, екеуі «Пергамон» мен Бодоның аңыраған залын ерсілі-қарсылы ақырын шарлайтын. Плейшнер Штирлицтің міндетті түрде «тікенекті суырып жатқан баланың» мүсініне ұзақ қызықтай қарайтынын білетін сондай-ақ, Штирлицтің қара тастан қашалған Цезарьдың мүсiндiк портретін де бірнеше рет айналып өтіп, оның белгісіз бір мөп-мөлдір минералдан жасалған сұп-суық ақшыл көздеріне назар салатынын да аңғарған. Сонымен, профессор зал ішіндегі серуен соқпақтарын Штирлицтің көне дәуірден жеткен трагедия, күлкі, ақыл жайлы маскаларға ден қоюына да мүмкіндік алатындай етіп ұйымдастырған-ды. Алайда, профессор Штирлицтің үйге қайтқан соң ванна ішіндегі айна алдында бейне актерлер сынды өзінің кескін құбылыстарын ұзақ жаттықтыратынын сезбеген еді. Разведчик өзінің ішкі сезім толқындарын басқара бiлуге тиіс деп есептейді Штирлиц. Көне дәуір адамдары бұл өнерді жетік меңгерген...

	Бірде Штирлицтің Самос аралынан табылған, қола статуэтка сақталған әйнекті жәшіктің кілтін профессордан сұрағаны бар.

	– Меніңше, – деді ол сонда, – осынау қасиетті туындыға көз тіккен сайын ғаламат сезім күйлеріне тап боламын, мен өзімді мүлде басқаша сезінемін, байсалды көне дәуір даналығының бір бөлшегі бойыма шым-шымдап дарығандай болады.

	Профессор Штирлицке кілтті ұсынды. Штирлиц туындылардың үлгісін қағазға түсіріп алды. Осындағы әйел мүсінінің тұрған жерінен ол өзіне құпия орын әзірледі.

	Ол профессормен сырласқанды ұнататын. Штирлиц былай дейтін:

	– Гректер искусствосы өзінің таланттылығымен, барынша әсемдігімен тіпті, кей жағдайда әйел жүрегіне тән нәзіктігімен баурайды. Римляндықтар барынша қатыгездеу, сірә сондықтан болар, олар немістерге жақындау. Гректерді адамдардың сыртқы кейпі ғана қызықтырады, ал римляндықтар болса, сәби тәрізді аңғалдау келеді. Сол себепті, олар болмашы бөлшектердің өзіне де ерекше ден қояды. Мәселен, Марк Авральдің портретіне көз тігіңізші. Ол батыр, ол еліктеу объектісі, балалардың өзі де соған ұқсауға тырысады.

	– Осынау киімнің жекелеген үлгілері омыраудың бойға қонымды шешімдері не деген әсем десеңші, – деді Плейшнер тартына сөйлеп, – ол лагерьден кейін талас-тартыстан бойын аулақ ұстайтын болған, тек ымыраға көнбейтін дағдылы болмысын ғана, іштей сақтап қалған. Бұрын ол жалындай алаулап тұратын, тіпті, өзінің ізіне түскен торуылшының да көзін жойғаны бар. Енді, ол дәйекті дәлелдер келтіре сөйлеуге әдеттенген. – Дегенмен, оның жүзіне сергек үңіліңізші. Аврелийдің реңінен нендей ойдың сәулесі шалынар екен? Оған қиял жетпейді, ол өзі ұлылықтың ескерткіші тектес. Егер сіз он сегізінші ғасырдың ақырындағы Франция өнеріне зер салсаңыз онда Грецияның Францияға ірге ауыстырғанын аңғарар едіңіз, ұлы Элладаның өзі еркіндікті аңсаушыларға көшіп келгендей еді...

	Бірде Плейшнердің Штирлицті дуалға салынған «адам кейпіндегі мақұлұқтың» алдында аз-кем бөгегені бар: әлгі суреттің басы адамға, ал кеудесі ашулы қабанға ұқсайды екен.

	– Сізге қалай, ұнай ма? – деп сұрады Плейшнер.

	Штирлиц мынаны ойлады «Құдды жабайы, көнбіс, миғұла мақұлыққа айналған бүгінгі немістерден айнымайды екен». Ол Плейшнерге ләм-мим деп жауап берген жоқ, бар болғаны «иә, солай», «Шынында да», «әй-әй-әй» деп бейтарап үн қатып, ішкі ой талқандарын іркіп қалған, мұндайда үнсіз қалудың да жөні жоқ, тіпті, тура жауап берудің де реті келмейді.

	«Пергамонның бос залымен өтіп бара жатып, Штирлиц дәйімі өзіне-өзі мынадай сауалдар қоятын; «Адамдар, осынау ұлы өнердің иелері өздерінің дана-перзенттеріне неліктен мейірімсіз болған? Неліктен олар мүсіндерді қиратқан, өртеген, жерге тастаған? Қалайша олар өздерінің талантты өрендері мен суретшілеріне қатыгез болған? Неліктен біздің еншімізге қазыналардың қалдығын жинау және сол арқылы болашақ ұрпақтарды әсемдікке тәрбиелеу ісі тиіп отыр? Неліктен көне дәуірдің адамдары өздерінің тірі тәңірлерін тағдырдың темір табандарының астына тастаған?» – Штирлиц рюмкасын тауысып ішті де, сөніп қалған сигаретін тұтатты. «Плейшнерді ұзақ еске алғаныма жол болсын. Оның інісінің орны бөлек еді ғой, сірә, сондықтан еске алған шығармын. Әлде байланыстың жаңа көздерін іздестіргендіктен бе екен? – Ол мырс етіп күліп жіберді. Сірә, мен енді өзімді-өзім алдай бастадым-ау деймін. Ол кімдермен күресті екен? Өзімен-өзі... Өзімен-өзі...» Сірә, Пастернякқа солай көрінген болар.

	– Герр абер, – деді ол даяршыға. – Мен кеттім, есебіңізді алыңыз, мархабат.





Информация – ой арқауы (Борман)


	Бұл адам жайлы ешкім ешнәрсе білмейтін, ол кинохрониканың кадрлерінен ішінара ғана ұшырасатын, ал фюрермен бірге түскен суреттері мүлде сирек. Өзі шағын бойлы, жалпақ басты, жүзінде дағы бар бұл адам фотографтар түсіруге оқтала бастаған кезде көршілерінің тасасына, бой ұрлауға тырысатын.

	1924 жылы бәзбір саяси адамды өлтіргені үшін он төрт ай бойы түрмеде отырған дейді. Гесстің Англияға ұшып кеткен күніне дейін оны тірі жан білмейтін. Гиммлер осы бір «аты шулы бардакта» тәртіп орнату жөнінде фюрерден бұйрық алды. Фюрер партиялық кеңсені осылай деп атады, ал, оның бастығы партия мүшелерінің арасында фюрердің аты-жөнін атап және онымен «сен» деп сөйлесетін бірден бір адам еді. Гиммлердің сыбайластары бір түн ішінде жеті жүзден астам адамды тұтқындады. Гесстің жақын-жуық қызметкерлері де тұтқынға алынды, бірақ, партиялық кеңсе бастығының іш тартып жүрген көмекшісі, оның бірінші орынбасары Мартин Борман бұл құрықтан дін-аман қалды. Оның үстіне ол белгілі бір мөлшерде Гиммлерге қол ұшын беріп отырды, жанашыр адамдарын тұтқыннан босатты, ал, өзгелерiн керісінше, лагерьге аттандырды.

	Гесстің мұрагері болғаннан кейін де пәлендей өзгере қойған жоқ: әдеттегіше тұнжырап, үнсіз жүретін, блокнотын төс қалтасынан тастамайтын, Хитлердің аузынан шыққан сөздерінің бәрін де қағып алып, блокнотына жазып отыратын, бұрынғыша аса қарапайым күйде өмір сүрді. Ол Герингті, Гиммлерді және Геббельсті аса қадірлейтін, алайда, кем-кемдеп бір-екі жылдың ішінде-ақ фюрердің пайдасына қыруар істер тындырғаны соншалық, фюрер оны әзіл-шыны аралас «менің көлеңкем» деп атап кетті. Ол өз ісін шебер ұйымдастыра білетін, егер Хитлер көңілін әлдебір нәрсе толқытатын болса, онда соның жауабы түстік кезінде, немесе, Борман кофе ішер сәтте-ақ елеусіз әзір болатын. Бірде Берхтесгаденде фюрер үшін дүйім жұртшылықтың овацияға ұласқан зор қошеметі ұйымдастырылды және бұның өзі кездейсоқ жағдайда болды, алайда, соған қарамастан бұл кездесу айтулы демонстрацияға ұласты, сол жолы Борман Хитлердің күннің шақырайған өтінде тұрып қалғанын байқады. Ертеңіне Хитлер дәп сол жерде бір түп емен ағашының өсіп тұрғанын көрді. Борман бір түн ішінде-ақ алып ағашты тамырымен қопарып әкеліп, отырғыздырған еді...

	Ол Хитлердің еш уақытта да сөйлейтін сөзінің ұзын ырғасын алдын ала әзірлемейтінінен хабардар еді, фюрер әрдайым қолма-қол сөйлеп кетуге дағдыланған және сол дағдысы көбіне-көп сәтті шығатын. Алайда Борман, әсіресе, шетелдік мемлекеттік қайраткерлермен кездесер кезде фюрер үшін бірнеше тезистер әзірлеп алуды да ұмытпайтын, бұның өзі оның ойынша, кейбір мәселелерге ерекше мән беру үшін керек деп білетін. Ол бұны елеусіз орындайтын, ал, аса маңызды мәселелерге байланысты көмегін барынша әдепті атқаратын. Хитлер болатын болса, өзінің программалық сөздерінің нобайын біреу жазып береді-ау деген пайымдаудан аулақ болатын. Ол Борманның қызметін секретарьдың міндетіндей аса қажетті, әрі дер кезінде жасалған қызмет деп бағалайтын. Бірде Борман сырқаттанып қалғанда Хитлер бар ісінің қиюы қашып, божырап бара жатқанын аңғарған.

	Әскери адамдар, немесе, өндіріс министрі Шпеердің өзі шындықты фюрерге өрекпіте жеткiзетiн баяндамалар әзірлеген кезде Борман ондай сүреңсіз сөздерді стол жапқышының астына сүңгітіп жіберуге де мүмкіндік алатын, ал, енді бірде Иодлмен немесе Шпеермен достық жағдайдағы кездесуде емен-жарқын әңгіме үстінде кейбір фактілерді жұмсарта түсуге әлгі әріптестерін көндіріп те қоятын.

	– Оның жүйкесін сақтайық, – дейтін ол, – сол бір мардымсыз нәрсе үшін жүз шайысып қалармыз және соның өзі дәйімі қаперімізде жүруге тиіс, алайда, фюрердің жүйкесін жұқартудың қажеті қанша?

	Оның тілінің ептеген мүкісі болатын, дегенмен ол кеңсенің іс қағаздарын даярлауға келгенде алдына жан салмайтын; ақылға да бай еді, бірақ, сонысын жасанды тұрпайылығымен, бірбеткей ақ көңілділігімен қымтайтын; оның қолынан бәрі де келер еді, алайда, ол өзін өлім үшін жаралған жұмыр басты пендемін деп білетін, тіпті, болар-болмас жауапты шешім қабылдау үшін де «кеңесіп алғанды» ұнататын...

	Тек, осы адамға, Мартин Борманға СД-ның құпия почтасынан «құпия, тек, өзіңіз ғана ашыңыз», – деген ескертпесі бар, төмендегідей мағынада жазылған хат келіп түсті «Партайгeнoссе Борман! Фюрердің сыртынан аты-жөні маған мәлім біреулер шіріген батыс демократиясының өкілдерімен Швеция мен Швейцарияда келіссөз ойынын жүргізе бастады. Бұның өзі әлемдік соғыс кезінде, ұрыс даласында әлем болашағының тағдыры шешіліп жатқан күнде қолға алынып отыр. СД-ның офицері болғандықтан мен осы сатқындық әрекеттің кейбір жайларын сізге баяндап берер едім. Егер менің хатым СД-ның аппаратына түсетін болса, онда менің көзімді құртады, сондықтан маған кепілдік керек, сол үшін қол қоймай отырмын. Менің осы хабарламам сізге маңызды болып көрінгендей болса, онда ертең сағат 13.00-де «Нойе Тор» ателіне келуіңізді өтінемін. Фюрерге берілген НСДАП-тың және СС-тің мүшесі».

	Борман хатты қолына ұстап ұзақ отырды. Гестапоның бастығы Мюллерге телефон соқсам ба екен деп те ойлады. Ол Мюллердің өзіне қаншалықты борышты екенін де білетін. Мюллер осынау жырынды қарт отызыншы жылдардың басында екі дүркін ұлтшыл-социалистік партияның бавар ұйымын талқандаған болатын. Одан соң, ол осы Германияның мемлекеттік партиясы болып қайта құрылған кезде, соған қызмет ете бастады. 1939 жылға дейін гестапоның бастығы партия қатарына алынбаған-ды; қауіпсіздік жөніндегі әріптестері оның Веймар республикасы кезіндегі әрекетін кешіре алмаған. Борман ол үшін фюрердің жеке кепілдігін алып беріп, оның партия қатарына қабылдануына көмектесті. Алайда, Борман ешуақытта да Мюллерді өзінің ішкі есебіне жақын «келтірген емес». Мюллерді бақылай отырып, өз қара басының қамын ойластырумен болған; егер оны жуықтататын болса, онда қасиеттінің қасиеттісі деп танылатын құпияларының бәрін де ортаға салуы қажет. Онсыз ойында мән-мағына қалмайды.

	«Бұл не нәрсе өзі? – деп ойлады Борман оныншы рет хатқа көз жүгіртіп. – Арандату ма? Олай бола қоймас. Ауру адамның қолынан шыққан хат па? Олай да емес. Бұның өзі шындыққа ұқсайды.. Ал, егер ол гестаподан болса және Мюллердің өзі де сол ойынға қатысты болса ше? Тышқандар суға батып бара жатқан кемелерден ыршып шығар болар, бәрі де мүмкін... жалпы алғанда, бұның өзі Гиммлерге қарсы жүрілмеген карта ойыны болып шығуы да ықтимал, онда мен жайбарақат, әлгі оңбағанға жалтақтамай-ақ, партиялық қаржының бәрін де бейтарап банкілерге оның емес, өз адамдарымның атынан аударуым керек...»

	Борман әлгі хат жайлы ұзақ толғанды, алайда, бәрібір белгілі бір шешімге келе алмай қойды.

	***

	Айсман магнитофонды қосты, ол асықпай шылымын шекті, Штирлицтің сәл қатқылдау үнін ден қоя тыңдады.

	– Біздің түрмемізде өткізген екі айыңыз қорқынышты көрінді ме?

	– Үкімет басына сіздер келгелі өткерген он бір жылдың бәрі де мен үшін қорқынышты.

	– Бұл жәй көпірме сөз, мен сізден біздің камерада, түрмеде өткізген уақытыңыз үрейлі болды ма? – деп сұрап тұрмын.

	– Әрине.

	– Әрине дейсіз. Егер ғажайып бір ұйғарым жасалынып, сізді босатып жіберсек осы орынға тағы да оралғыңыз келер ме еді?

	– Жоқ. Менің сіздермен жалпы байланысқым келмейді.

	– Табылған ақыл. Алайда, Сіздің еркіндік алуыңыздың бірден-бір жолы – менімен қалтықсыз адамгершілік байланыста болуыңыз керек екенін ескертсем не айтар едіңіз?

	– Біздің арамыздағы адамгершілікке негізделген қайырымды байланыстар мен үшін, менің жалпы адамдарға деген қалтықсыз қатынастарының табиғи көрінісі болып қана табылады. Сол тұрғыдан алғанда сіз маған ұлтшыл-социалистік партияның қызметкері ретінде емес, адам ретінде қандай ниетпен келсеңіз де мен үшін азамат болып қаласыз.

	– Алайда, мен сізге өміріңізді құтқарушы кісі боп келіп отырмын.

	– Сіз маған ішкі толғаныстарыңыздың ұйғарымымен қол ұшыңызды бермексіз бе, немесе әлденендей бір есеп-қисапқа сүйенесіз бе?

	– Мен сізге сенім арта келіп тұрмын.

	– Онда сізді толғандырған мақсаттың игілікті іс екеніне көз жеткізуіме болады ғой.

	Менің мақсатымды барынша игілікті іс деп есептей беріңіз.

	– Сіз сонда менің не істегенімді қалар едіңіз?

	– Менің көптеген тамыр-таныстарым бар, олар ғылыми адамдар, партия қызметкерлері, әскери мамандар, журналистер, бір сөзбен айтқанда, соқа басты кісілер, маған қызықты болып көрінері хақ, егер сіз әрине, сізді босату жөнінде бастықтардың келісімін алған күнде, әлгі адамдармен кеңесіп көрсеңіз. Мен сол кеңес жөнінде сізден ешқандай есеп алмаймын. Рас, мен көрші бөлмеге диктафонның қойылмайтындығына орай кепілдік бере алмаймын, бірақ сіздің орманға барып сөйлесуіңізге де болады ғой Содан соң әлгі адамдардың санасына сіңген зұлымдықтың немесе, қайырымдылықтың қаншалықты дәрежеде екендігі жөнінде, сіздің пікіріңізді білу мен үшін аса мәнді болып көрінер еді. Осыған орай, сіз маған нендей достық қызмет көрсете алар едіңіз.

	– Иә.., иә, әрине. Осындай ұсыныстарды неліктен маған тапсырғалы отырғаныңызға байланысты бірнеше сауалдар қойғым келер еді, сізге.

	– Cұрай беріңіз.

	– Сірә, сіз маған шамадан тыс сенім артып отырсыз-ау деймін және өзге ешбір адамнан тірек таба алмайтыныңызды білген соң, менің көмегіме зәру де шығарсыз, немесе, сіз мені арандатқалы отырсыз... Егер сіз мені қақпанға түсірмек болсаңыз, онда біздің әңгімеміз қайта жанданады.

	– Демек.

	– Демек, біз тағы да ортақ тіл таба алмаймыз. Сіз функционер болып қала бересіз, ал мен сіздің ізіңізді құшпас үшін өрем жеткенше адам деген атымды сақтауға тырысамын.

	Сізді арандатып отырмағаныма көзіңізді жеткізу үшін не істеуім керек.

	– Көзіме тура қарасаңыз да жетіп жатыр.

	– Енді сіз бен біз сенім грамоталарын алмастық деп айта аламыз.

	– Пастордың түрмедегі мінез-құлқына байланысты анықтамаларды әкеліңізші, – деп сұрады Айсман, пленканы тыңдап бола беріп, – оның бар болмысы, өзге тұтқындармен әңгімелері, байланыстары осы... Бір сөзбен айтқанда, бары осы.

	...Бір сағаттан соң әзірленген жауап ол үшін шамадан тыс күтпеген деректер еді. Анығында, 1945 жылы, январьда пастор Шлаг түрмеден босатылған екен. Іс қағаздарына қарап, оның СД-да жұмыс істеуге келісімін берген-бермегенін немесе оның босатылуы өзге бір белгісіз себептерге байланысты екендігін анықтау мүмкін болмады. Тек, Шлагты Штирлицтің бақылауына беру жөніндегі Шелленбергтің үкімі ғана сақталған. Бар болғаны сол.

	Тағы да жарты сағаттан кейін оған ең соңғы документ тапсырылды, түрмеден шығарылғаннан кейін Шлагпен алтыншы басқарманың арнаулы агенті Клаус айналысқан.

	– Оның материалдары қайда, – деп сұрады Айсман.

	– Ол штандартенфюрер Штирлицпен тікелей байланыста болған.

	– Жазбалары сақталмады ма?

	– Жоқ, – деп жауап берілді картотекадан. – операцияның пайдасы үшін жазба деректер жүргізілмеген...

	– Маған сол агентті кездестіріңізші, – деп сұрады Айсман, – бірақ былай болсын, бұл жөнінде тек, үш адам, сіз, мен және ол ғана білетін болсын...





27. 2. 1945 (12 сағат, 01 минут)


	Штирлиц Борманмен кездесетініне барынша сенімді еді, өйткені қармаққа қадалған жем тілге үйірімді болатын. Ол көшелерді бойлап баяу ілбіп келеді, соңына түскен торуылшының бар-жоғын байқау үшін әлсін-әлі із кесумен болды. Ол бұны көз ілеспес шапшаңдықпен елеусіз атқарды. Кейінгі күндері оның көңілін ешнәрсе де алаңдатқан емес, тіпті, түн ішінде бір рет те ұйқысы бөлініп көрген жоқ, ал, бұрын өн-бoйын түп-түгел үрей билейтін. Ондайда түні бойы көз ілмей дөңбекшіп шығатын және бастан өткерген әрбір минутын кездейсоқ кісілермен кездескендегі сөздеріне дейін таразы басына салатын, тіпті сүт сататын, немесе, метроның вагонында ойда жоқта ұшырасқан жолаушының өзінен де сақтанатын. Штирлиц баз біреулермен жүздесіп қалмас үшін машинамен жүргенді қалайтын. Дегенмен, ол қайнаған өмірден қағажу жүргенді құптамайтын, ойда жоқта өзіне əлде нендей бір тапсырманың жүктелмесіне кім кепіл. Міне, сондай кездерде әдеттегі дағдылы қалпынан оқыс өзгеруі оның ізіне түсушілердің көңіліне күдік ұялатуы да мүмкін, ал рейхтағылардың қай-қайсысының болса да бақылаушылардың құрығынан құтыла алмайтынын Штирлиц жақсы білетін.

	Ол болмашы нәрсеге дейін тәптіштеп ойластырып алатын, оның мамандығындағы, адамдар болар-болмас нәрседен-ақ күйіп кететін, сондай ұсақ-түйегі түскірдің кесірінен өзінің де екі дүркін әзер жан сақтағаны бар.

	...Штирлиц қас-қағымдай сәтте айнаға көз тастады да оқыс ысқырып жіберді; сол бір курфюрстендаммның түбінен ілесе шыққан «вандерер» із кесіп, өкшелеп қалар емес. Штирлиц акселератордың педалін шұғыл басқан кезде машинасы құйындай ұйытқи жөнелді. Штирлиц Александерплацка қарай айнала берді де Бергштрассеге қарай оқыс бұрылды. Зираттарды жанап өтіп, Ветераненштрассеге шыға келді, одан соң, кері бұрылып әлгінің торуылшы екені рас болса, көз жазып қалған болар деп ойлады. Штирлиц тағы да бір айналып, барлау жүргізді, өзінің сүйікті «Дөрекі Готлиб» деген шағын ресторанынан өте беріп тоқтады, бұл маңға әлі де едәуір уақыты болған соң аялдаған еді.

	«Егер олар тағы да із кессе ше, – деп ойлады ол, – демек, әлде нендей бір оқиғаның болғаны. Қазір отырып, коньяк ішемін де ойланамын. Не болып қалды екен?..»

	Ол аса бір байырғы ішімдікхананы өте-мөте ұнататын. «Дөрекі Готлиб» деп аталуы да тегін емес, оның қожасы меймандарын қарсы алып тұрып, тіпті, олардың лауазымына, шеніне және қауым арасындағы беделіне де қарамастан былай дейтін:

	– Сенi қай жел қуып келдi май басқан доңыз. Қатыныңды да ілестіре келіпсің ғой, қарай гөр өзін.. Мынауың қатын емес, құдды сыра құятын кеспек қой, тұрқы кәрі сиырдың қарамындай екен, ал, омырауы дегеніңіз күйлі жирафтың емшегіндей ірк-ірк етеді. Әй, дəуде болса, әйелің шығар. Кеше сүп-сүйкімді бір жезөкшемен келіп едің. Енді соны жасырады деп ойлап тұрсың ғой, – мен саған жасырғанды көрсетермін пасық неме.

	Штирлиц кем-кемдеп «Дөрекі Готлибтің» өз қолына түскен қадірлі меймандарын барынша тұрпайы сөздермен сыбап алатынын аңғарған, сол арқылы келімсек меймандарын сыйлаған сыңай білдіретін, ал, онысы керісінше, шығып жататын.

	Готлиб Штирлицті сүлесоқ қарсы алды.

	– Отыр да сыраңды сілтей бер, жарқыным..

	Штирлиц оның қолына екі марканы қысты да алып бағананың сыртындағы емен орындыққа барып жайғасты, тұғырға Мекленбург балықшыларының бейпiлауыз, тұрпайы сөздері жазылған. Бұл тақілетті сөздер өндірісшілердің егде тартқан әйелдеріне өте-мөте ұнайтын.

	«Не болуы ықтимал? – деп ойын сабақтай түсті ол коньякты жұта беріп, – байланыс жолын күтіп жүрген жоқпын, бұл жағынан сәтсіздік болуы мүмкін емес. Көне істер ше? Жә, олардың көне істер түгілі, жаңа істердің ақ-қарасын ажыратып жатқандары да шамалы, бүлік үстіне бүлік шығуда, мұндайды Германия бұрын-соңды білген де, көрген де емес. Эрвин ше.. Тоқта. Ал, егер олар байланыс аппаратын қолға түсіріп алса ше?»

	Штирлиц уақытты соза түсуді қалап сигаретін суырды, бірақ шегуге зауқы соқпады.

	Оның дәп, қазір Эрвин мен Кэттiң қираған үйіне баруға аңсары ауды.

	«Мен үлкен қателікке жол беріп алдым, – деп ойлады ол, – барлық аурухананы өзім-ақ сүзіп шығуым керек еді – мүмкін, олар жараланып қалған болар. Телефонға сенгенім бекер-ақ. Борманмен сөйлескеннен кейін осы мәселемен айналысайын... Ол маған келуге тиіс олар өрістерінің тарылғанын сезсе болғаны естерін жинап ала қояды. Көңілдері жайланса-ақ менменсіп кетеді, ал егер күндерінің біткенін аңғарса тартыншақ, кеңпейіл және демократияшыл болғансиды. Қазір, мен бар мәселені, тіпті, Эрвин мен Кэтті де кейінге қалдыруға тиістімін. Әуелі мына қанішермен келісіп алуға тиістімін».

	Ол сыртқа шығып рульде отырды да Инвалиденштрессенің бойымен табиғат тану музейіне қарай бет алды. Осындағы «Нойе Тор» отеліне көп ұзамай Борман келуге тиісті.

	Ол айнаға көзін тігіп, баяу жылжып келе жатты, қара «вандерер» бой көрсетер емес.

	«Әлде, бұл Шлагпен арадағы операция алдында Шелленбергтің жүргізіп отырған айла-шарғы әрекеті ме екен? – деп ойлады ол, – жалпы алғанда бұл болжамның да қисыны бар. Мүмкін, жүйкем тоза бастаған шығар.»

	Ол тағы айнаға қарап еді, ешнәрсе көзге түсе қоймады, көше қаңырап бос қалыпты. Бомбалардың саябыр тартқан шақтарында балалар тротуарға шығып, ойыншық арбалармен бірін-бірі қуалап, ойнаған думанды үндері де құлаққа жетеді. Ұсқыны қашқан үйлердің қалқасынан бір топ адамдардың қарасы шалынады, сірә, еттің кезегіне тұрғандар болса керек.

	Штирлиц машинасын «Шарита» клиникасының түбіне қалдырды да үлкен аурухананың паркі арқылы Инвалиденштрасседегі музейге кірді. Бұл жер тып-тыныш, әрі қағажу болатын, көшеден еш адамның төбесі көрінбейді. Ол бұл орынды әдейі таңдап алған. Өйткені одан төңіректегінің бәрі де алақандағыдай ап-айқын шалынады.

	«Расында өз адамдарын олардың отельге жасыруына да болар еді. Егер Борман Гиммлерге құлаққағыс жасай қалса, солай етері анық. Ал, Гиммлерге ескертпеген күнде осынау қарсы беткейдегі үйдің алдында оның адамдары ғылыми қызметкердің кебін киіп, толып жүрері хақ, басқаша болуы мүмкін емес...»

	Штирлиц бүгін әскери киімдерін кимеген еді, жиегі мүйізден ойылған аумақты қоңыр көз әйнегін ала шыққан және кепешегін де милықтата киіп алған, сондықтан оны алыстан шырамыту мүмкін емес еді. Музейге кіре берістегі вестибюльде Оралдың малахиті мен Бразилияның аметист атты аумақты асыл тастары теңкиіп жататын. Штирлиц əрдайым аметисттің қасына ұзақ аялдағанымен Оралдың сәуле төгетін гауһар тасын қызықтайтын.

	Одан соң ол әйнекпен қапталған, кең залдың ішін асықпай шарлайтын, онда көне дәуірде өмір сүрген жабайы жануарлардың макеті тұратын. Осы жерден ол музейдің алды мен отельдің сыртындағы алаңды бақылауға мүмкіндік алатын. Жоқ, бәрі де әдеттегідей, әрі тып-тыныш, тіпті, елең еткізер ешнәрсе байқалмайды. Штирлиц музейде жалғыз болатын; бұның өзі оған пайдалы емес-ті.

	Ол қызғылықты бір экспонаттың түбіне тоқтады, бас сүйектің он үш түрлі даму сатысы болады екен. 8-ші ит басты павиан маймылы, 9-шы адам тәрізді гиббон маймылы, 10-шы Орангутанг, 11-ші Горилла, 12-ші Шимпанзе, 13-ші адам.

	«Адамның он үшінші болғаны қалай? Бәрі де адамға кереғар, тіпті, цифрдың да қиғаш келуін қарашы, – деп мырс етті таңырқай түсіп. – Тым болмаса, он екінші, немесе, он төртінші кезекке шықсашы... кілең маймылдар, – деп ойын сабақтай түсті ол, Бобби атты горилланың макетіне бөгеле беріп. – маймылдарға мұншалық қамқорлық жасалғаны қалай, ә».

	Жарнамаға мынадай сөздер жазылыпты, «Бобби атты горилла маймылы Берлинге үш жасында 1928 жылы, 29 мартта әкелінді. 1935 жылы, бірінші августа ұзындығы – 1,75 метр, ал салмағы 266 килограмм болған кезде өлді».

	«Сыртынан қарағанда, – деп ойлады Штирлиц бірнеше рет макетке көзін тігіп тіпті, семіз де емес. Мен одан гөрі биікпін, ал салмағым жетпіс екі».

	Ол макетке алыстан қараған сыңаймен кері шегінді де қарсы беткейдегі Инвалиденштрассе тротуары ап-айқын шалынатын үлкен терезенің алдына тоқтады. Штирлиц сағатына қарады. Кездесуге он минуттай ғана уақыт қалыпты.

	Дәп қазір оған аңыз бойынша Клаус дейтін агент келуге тиісті. Бүгін таңертеңгілік секретариат арқылы оның адресіне шартты белгілер жіберген. Оның агентпен музейде кездесетінін бәрі де білетін. Клаусты шақырту арқылы ол екі мақсатты көздеген еді; ең бастысы егер Борман әлгі хат жөнінде Гиммлерге хабарлағандай болса, онда ол осы ауданды түгел шарлауға және «Нойе Тордың» түбіндегі бүкіл үйлерді де тінтіп шығуға бұйрық берер еді, екіншіден, жанама түрде болса да құрыған Клаус iсiнiң растығын тағы да айқындай түсуді көздеген еді.

	Штирлиц келесі залға қарай өтті; Инвалиденштрассе көшесінен бұрынғыша кісі аяғы білінбеді. Мұнда ол Веденшласс орманынан он сегізінші ғасырда табылған сирек кездесетін экспонаттардың қасына бөгелді. Ағаштың бір бұтағына бұғының мүйізі мен мылжаланған бас сүйектің бір бөлшегі ілініп қалыпты.

	Сірә күшті жануарлардың көктемгі күйек кезіндегі қақтығысынан қалған белгі болса керек, соққы қарсыласына тимей ағаштың тұғырына тиген...

	Штирлиц көптеген адамдардың дабыры мен аяқ тықырын естіді. «Қаумалап келіп қалды». Алайда, содан соң балалардың үнін естіді де кері бұрылды, аяғына көнетоздау болғанмен жалтырата майланған ерлердің ботинкасын киген мұғалима оқушыларын ертіп кірді, сірә, осында ботаникадан сабақ өткелі келген алтыншы класс түлектері болса керек. Балалар экспонатқа шу көтермей таңырқай қарасты, тіпті сыбыр-күбірлерінің өзінен де біртүрлі қорқыныш лебі есетіндей.

	Штирлиц балаларға көзін тікті. Олардың көздерінен балаға тән жарқын сәуле шалынбайды. Мұғалиманың үніне кәдімгі ересектерше ден қоятын тәрізді.

	«Бұл халықты осындай күйге душар еткен қандай ғана қарғыс атқырлар екен? – деп ойлады Штирлиц, – қарттарға тəн айықпас қайғы-қасіреттің осынау көк өрім түлектердің басына түскені несі? Шоколад, шұжық және ірімшік тәрізді ішіп-жемі мол бункерге бой тасалаған ұлтшылдар сонда өздерін сәбилердің нәзік денелерімен қорғамақшы ма? Бәрінен де қорқыныштысы сол – өмірдің жоғарғы мән-мағынасы фюрер идеясы үшін құрбан болу деген соқыр сенімнің балалардың ет-жүрегіне егілуі емес пе?»

	Ол сағат екіден бес минут өткен кезде қосымша есік арқылы сыртқа шықты. Отельдің маңынан ешкім көріне қойған жоқ. Штирлиц үйлердің сыртымен, Шпрееге жетіп, төңірекке барлай көз тастады да машинасына отырып, өзіне, СД-ға қарай бет алды. Қайтып келе жатып та ізіне түскен торуылшыны көре қойған жоқ.

	«Мұнда бір гәп бар, – деді ол өзіне-өзі, әйтеуір тегін нәрсе емес. Егер Борман күткен болса, оны көрмеуім мүмкін емес».

	Ал, Борман бункерден шыға алмаған еді; фюрер сөз сөйледі, зал іші адамдарға лық толы болатын, ол фюрердің сол қанатында кейінірек тұрған-ды. Фюрер сөз сөйлеген кезде сытылып шығып кете алмаған. Бұның өзі ақылға сыйымсыз нәрсе болар еді. Оның кеткісі-ақ келген, хат жазған адамды көруге құштар еді. Бірақ ол бункерден тек сағат үште ғана шықты.

	«Оны қалай табар екенмін, – деп ойлады Борман,жолыққаннан ешнәрсе де жоғалта қоймас едім, ал одан бас тартқаннан түсірерім шамалы».

	«Д – 8 – Мюллерге.

	Аса құпиялы. Бір дана ғана басылған.

	Номерінің белгісі ВКР 821, «Хорьх» маркалы автомобильден Ветераненштрассе ауданында көз жазып қалдық. Сірә, шофері бақылау машинасын сезіп қалса керек. Сіздің тапсырмаңызды ескере отырып, қуып жетуге мүмкіндігіміз бола тұрса да ізіне түсе қойғанымыз жоқ. «Хорьх» BКР 821 номерлі автомобильдің бағытын Н–2 жұмыс орнына хабарладық та базға қарай кері оралдық.

	Д – 8».

	«В – 192 – Мюллерге.

	Аса құпиялы. Бір дана ғана басылған.

	Номерінің белгісі ВКР 821, «Хорьх» маркалы машинаны бақылауға алу жайлы нұсқау түскен соң, менің қызметкерлерім әлгі автомобиль иесінің 12 сағат, 27 минутта табиғат тану музейіне кіргендігін анықтады. Бақылау «объектісінің» жоғары профессионалдық әзірлігінің бар екендігі жөнінде ескертпе алғандықтан музейге бір, немесе, екі кісіден «келушілер» жіберуді жөн көрмедім. «Ильзе» дейтін менің агентім орта мектептегі оқушыларын ертіп, музей залдарында сабақ өткізуге тапсырма алды. «Ильзе» осы бақылау объектінің» бөгде біреулермен кездеспегендігі жайлы толық сеніммен хабарлауыма мүмкіндік береді. «Объекті» өзгелерден гөрі экспонаттардың графикалық жоспарының маңында ұзағырақ бөгелген, оны да тіркеп отырмын. «Объект» 13 сағат, 0,5 минутта музей қызметкерлері пайдаланатын қосымша есіктен шығып кеткен.

	В – 192»





27.2. 1945 (15 сағат, 00 минут)


	Мюллер хабарламаларды папкіге жасырып қойды да, телефонның трубкасын көтерді.

	– Мюллер, – деп жауап берді ол. – Сізді тыңдап тұр.

	– Мюллер «жолдасқа» Шелленберг «Жолдас» сәлем береді, – деп әзілдедi саяси разведканың бастығы, – әлде, сізге «мистер» деген лауазым көбірек ұнай ма?

	– Маған «Мюллер» деген сөздің өзі де жетіп жатыр, – деді гестапоның бастығы, – әрі тұжырымды, әрі қарапайым, әрі биязы, Мен сізді тыңдап тұрмын, достым.

	Шелленберг телефонның трубкасын алақанымен қымтап Штирлицке қарады.

	Тағы да былай деді:

	– Иә. Мен оның шекесінен тың еткізейін. Өйткені ол жылп етіп шығып кетеді, түлкі тектес...

	– Достым, – деді Шелленберг, – маған Штирлиц келіп отыр, мүмкін, Сіз оны білетін де шығарсыз... Солай ма? Онда тіпті жақсы. Өзі белгілі бір мөлшерде абыржулы: әлде оның ізіне қылмыскерлер түсіп жүр, ол орманда бір өзі тұратын, немесе сіздің адамдарыңыз торуылдап жүрген болар. Сіз осы бір істің ақ-қарасын анықтауға көмектеспейсіз бе?

	– Сіздің автомобилiңiздiң маркасы қандай еді?

	– Сіздің автомобиліңіздің маркасы қандай еді, – деп сұрады трубканы тағы да алақанымен қымтай беріп Шелленберг.

	– «Хорьх».

	– Сіз трубканы алақаныңызбен қымтамаңыз. – деді Мюллер, – трубканы Штирлицтің өзі алсын.

	– Сіз немене көріпкелсіз бе? – деді Шелленберг.

	Штирлиц трубканы алды да былай деді:

	– Хайль Хитлер.

	– Қайырлы күн, достым, – деп жауап берді Мюллер, – Сіздің машинаңыздың нөмерінің белгісі ВКР 821 емес пе еді?

	– Дәл солай, обергруппенфюрер...

	– Олар қай жерден ізіңізге түсіп еді?

	– Курфюрстендамнан дейсіз бе?

	– Жоқ, олай емес, Фридрихштрасседен жанасты.

	– Сіз олардан Ветераненштрасседе көз жазып қалдыңыз ба?

	– Дәп солай.

	Мюллер күлді де:

	– Мен олардың басын жұлып алайын, тірліктерінің түрін қарашы. Абыржымай-ақ қойыңыз, Штирлиц. Сіздің ізіңізге түскен қылмыскерлер емес. Өз орманыңызда бейқам өмір сүре беріңіз. Олар біздің адамдар. Олар сіздікіне ұқсас, «хорьх» маркалы бір оңтүстік американдықтың машинасының ізіне түсіп жүрген көрінеді. Әдеттегіше ғұмыр кеше беріңіз, алайда, егер маған күтпеген жерден сізді тағы да оңтүстік американдықтармен шатастырып кудамдағы «Цыгойнакеллерге» соғатындығыңыз жайлы мәлімдеме түсіретін болса, онда сізді қорғап қала алмаймын...

	«Цыгойнакеллер» – «Цыган көпірі» деген әскери адамдар мен партия мүшелеріне баруға тыйым салынған шағын ішкілікхана.

	– Ал, егер онда жұмыс жағдайыммен баруыма тура келсе ше? – деп сұрады Штирлиц.

	– Бәрібір, – деп мырс етті Мюллер, – егер сіз өз адамдарыңызбен жер астында кездеспек болсаңыз, онда «Мехикоға» барғаныңыз жөн.

	Бұл Мюллер ұйымдастырған «астыртын» ішкілікхана, онда контрразведка жұмыс істейтін. Штирлиц оны Шелленбергтен естіді. Оның, әрине, бұл жайлы айтатын жөні жоқ еді, партия мүшелері мен әскери адамдардың «Мехико-барға» баруына тыйым салынғаны жөнінде арнайы жарлық шыққан-ды, сондықтан аңғырт сөзуарлар әрбір столды гестапоның тыңдайтындығын ескермей өздерін барынша қауіпсізбіз деп есептейтін.

	– Олай болса, рахмет, – деп жауап берді Штирлиц, – егер сіз ризашылық білдірсеңіз мен өз адамдарыммен тура «Мехиконың» өзінде кездесуге әзірмін. Алайда мені желбіршегімнен ұстап, қолға түсіретін болса өзіңізге келіп, көмек сұраймын.

	– Келіңіз. Сізді қуана қарсы аламын әрдайым. Хайль Хитлер!

	Өзіне оралғанда Штирлиц көңілін әралуан сезім күйлері толқытты, ол жалпы алғанда, Мюллерге сенді, өйткені ол бүкпесіз ашық ойнап отыр. Соның өзі шамадан тыс ақтарылып отырған жоқ па? Қай жұмыста болса да кез-келген мәселенің өзіндік өлшемі бар. Оның ішінде, разведканың жөні бөлек. Кейде, тіпті, емен-жарқын ашықтықтан гөрі көпе-көрнеу күдіктенгеннің өзі де біршама қауіпсіздеу болып көрінетін Штирлицке. «Вернерден – Мюллерге.

	Аса құпиялы. Бір дана ғана басылған.

	Бүгін 19 сағат, 42 минутта «Объект» кызмет орнынан BKН 441 маркалы машинаны шақыртты. «Объект» метроның «Миттльплац» дейтін аялдамасына апаруын сұрады шофердан. Сол аялдамадан түсіп қалды. «Объектіні» келесі станциядан ұстауға ұмтылған әрекет нәтижесіз аяқталды.

	Вернер».

	Мюллер бұны да өзінің аса құпиялы және маңызды істер тіркелетін, әбден тозығы жеткен папкасына салды да Штирлицтің материалын зерттеуге қайта кірісті. Ол хабарламадағы «Объект» өзінің бар бос уақытын өз агентімен кездесу үшін музейде өткізгенді ұнатады деген тұсын қызыл қаламмен сызып қойды.





Сенім мөлшері


	СС-тің обергруппенфюрері Карл Вольф хатты Гиммлердің жеке ұшқышына тапсырды.

	– Егер сізді атып түсірсе не істейсіз?– деді ол жұмсақ үнмен, – соғыстың аты соғыс, бәрі де болуы мүмкін, сіз парашюттің бауын ағытпай тұрып, осы хатты өртеп жіберуге міндеттісіз.

	– Мен парашюттің бауын ағытқанша бұл хатты құрта алмаймын, – деді тақуа ұшқыш, – тіпті, сүйреп әкетеді-ау деген пікірден де аулақпын. Мен әуелі бауды ағытамын, содан соң хатты өртеймін.

	– Келістік. – деп жымиды Вольф, – қане, мынадай байламға келісіп алайықшы. Сізді, тіпті, рейхқа таяла бергенде атып түсірсе де осы хатты құртып жіберуге тиістісіз.

	Карл Вольфтің аса сақтық жасауының да толық негізі бар-ды, осы хат Гиммлерден өзге кез-келген адамның қолына тисе онда Вольфтің тағдыры тұйыққа тірелер еді.

	Арада жеті сағат өткен соң, хатты Гиммлер өз қолымен ашты.

	«Рейхсфюрер.

	Италияға оралған бойда Даллеске шығудың жолдарын, қарастыра бастадым; мені толғандырған ұйымдастыру жоспары емес, идеологиялық аспектілердің бағыт-бағдарын анықтау мәселесі болатын. Осында пайдалануыма тура келген деректер мынадай басты қорытынды жасауыма мүмкіндік береді. Біздер сияқты, одақтастарды да Солтүстік Италиядан коммунистер үкіметін құрудың нақтылы перспективалары алаңдатады. Тіпті, осындай үкімет символдық түрде құрылған күннің өзінде де Москва Тито коммунистері арқылы тура Ла-Маншпен жалғасуға, ал Италия коммунистері көсемдерінің көмегімен Морис Торезге шығуға мүмкіндік алады. Қорыта айтқанда, Белградтан бастап, Генуя, Кан және Париж арқылы «большевизм шеңберінің» құрылу қаупі төнеді.

	Операцияға қатысқан менің көмекшілерім СС-тің офицері. Эyгeн Дольман (оның анасы италияндық, жоғарғы аристократтар арасында кең байланысы бар, германдықтарға бүйрегі бұрады) және Циммер.

	Мүмкін болатын келіссөздің мәні мынада; билік тізгіні коммунистердің қолына көшпей тұрғанда, барша Солтүстік Италияны батыс өз бақылауына алатын болсын, міне, осыған байланысты хабарламаны Дольман мен Циммер Итальян каналдары арқылы Даллеске жеткізуге тиіс деп шешім қабылдадым. Солардың өтініші бойынша бізбен де, американдықтармен де байланысты итальян банкирі, барон Парилли Швейцар разведкасының бастығы Вайбелмен кездесті.

	Кеңестен кейінгі күні Парилли мен Вайбель Аллен Даллеспен оның көмекшісі Геверницті түстiк қонақасыға шақырды. «Менің өтімді идеялар ұсынатын германиялық дос-жарандарым бар, – деді ол, – егер сіз қаласаңыз таныстыруыма да болады». Алайда, Даллес Вайбельдің танысымен өзінің көмекшісі кеңескеннен кейін ғана кездескісі келетіндігін айтты.

	Горилли мен Геверництің арасында кеңес болды.

	Кеңес үстінде Парилли мынадай сауал қойды; Сіз СС-тің штандартенфюрері Дольманмен кездесіп, Италияға қатысты және тағы да басқа проблемаларды неғұрлым нақтырақ талқыласуға әзірсіз бе? Геверниц келіскен сыңай білдірді.

	Мен Дольманның Швейцарияға баруына ризашылық білдірдім. Онда ол Госманмен, Блюммен және Париллимен кездесті. Олар Луганодағы «Бьянш» ресторанына таяла бергенде, біздің алдын ала келісіп алғанымыздай, Дольман былай деді:

	– Солтүстік Италияда коммунистер үкіметін құру жөніндегі Москваның жоспарын бұзу үшін біз батыстағы одақтастармен келіссөз жүргізуді қалап отырмыз.

	– Мүмкін болатын бірден бір келіссөз – сөзсіз тізе бүктіру келіссөзі, – деді Гюсман.

	– Мен сатқындыққа бара алмаймын, – деді Хольман, – иә. Германиядағылардың ешқайсысы да оған бара қоймас. Гюсман «сөзсіз тізе бүктіру» концепциясын үсті-үстіне қайталаумен болды, алайда, біздің алдын ала келісіп алғанымыздай, Дольман ұстанған позиция өзінің батыл теріске шығарылғанына қарамастан әңгіме арқауының үзілуіне әкеліп соқтыра қойған жоқ.

	– Мен Даллестің өкілдерімен тура жалғасып, оның бастығының пікірін білгенді мақұл көремін, – деді Дольман.

	Даллестің өкілі Поль Блюм Дольманға итальян қарсылығының екі бастығының фамилиясын берді; Ферручи Парри және Усмияни. Бұл адамдар біздің түрмемізде жатыр. Олар коммунистер емес, бұның өзі бізге мынадай қорытынды жасауға мүмкіндік береді; біздер сияқты, американдықтар да коммунистердің Италиядағы өктемдігіне алаңдап отыр.

	Оларға батыстың идеялына берік, тіпті, қажет болғанда үкіметті басқара алатын коммунист еместерден қарсыластың ерлері керек.

	Егер бұл адамдарға азаттық берілсе және Швейцарияға әкелінсе, – деді Даллестің өкілі, – біз кездесуді жалғастыра түсер едік.

	Дольман кері оралған кезде мен келіссөздің басталғандығын түсіндім, ал әлгі екі итальяндықты босату жайлы мәселе қозғаудың ешбір қисыны жоқ еді. Дольман менің Швейцарияға барғанымды Даллес қалап отыр деген болжам айтады. Мен фельдмаршал Кессельрингке соқтым. Бес сағатқа созылған кеңестен соң, фельдмаршал кеңес жүргізу жөнінде үзілді-кесілді жауап бермегенімен келіседі-ау деген тоқтамға тірелдім, сірә, қауіпсіздік саласының өкілімен ашық сөйлесу дәстүрлі сақтық ережелерін бұзбаса керек.

	Ертеңіне Гарда көлінің жағасындағы құпия пәтерімде Гариллиді қабылдадым, Даллестің атынан Цюрихтағы кеңеске шақырылған екем, соны жеткізді маған. Сонымен, арғы күні Швейцарияға аттанамын. Бұның өзі мені тұзаққа түсіру үшін құрылған тор болатын болса, онда ұрлық жайлы арнайы хабарлама жасаймын. Егер бұл келіссөздің бастамасы болса, ол жөнінде келесі хатта баяндармын, оны өз ставкiме келген бетте жазамын.

	Хайль Хитлер.

	Сіздің Карл Вольфіңіз».

	Ағылшындар «Пергамон» музейін бомбалап кетті. Бірақ профессор Плейшнер барлық ғылыми қызметкерлермен бірге басқа жерге көшуге көне қоймады. Ол Берлинде қалуға ұлықсат сұрады да үйдің бұзылмаған жағын күзетпекші болды.

	Қазір, Штирлиц тек, соның өзіне келді.

	Плейшнер оған қатты қуанып қалды, өзінің подвалына ертіп түсті де электр плиткаға кофе қайнататын шәйнекті қойды.

	– Сіз мұнда тоңып қалмайсыз ба?

	– Тоңғанда қандай, дірдек қағамын. Не істеуге бұйырасыз? Қазір, кім тоңбайды екен, соны білгім келеді? – деді Плейшнер.

	– Фюрердің бункирі тым ыссы көрінеді...

	– Әрине, ол жағы түсінікті. Көсем жылы жерде тұруға тиісті. Біздің күйімізді оның күйімен және оған жасалатын қамқорлықпен салыстыруға бола ма. Біздің жөнiмiз бөлек, әркім өз басымен әуре, ал ол болса барша немістердің қамын ойлайды.

	Штирлиц подвалдың ішін жіті шолып шықты; ешбір саңлау байқалмайды, дыбыс жазатын аппаратураларды қоятын да жер жоқ. Ашқылтым сигаретін құшырлана тартты да былай деді:

	– Жә, жетер профессор... Көзі қарауытқан неше миллиондаған адамдардың обалына қалған жоқ па, ал, өзі қауіпсіз жерде жан сауғалап, жендеттерімен бірге кинокартиналар көруде, оңбаған!

	Плейшнердің жүзі сұп-сұр болып кетті, Штирлиц әлгінің бәрін айтып салғанына өкінді, тіпті, осынау байғұс шалға ісі түсіп келгеніне де қапалана бастады.

	«Дегенмен, бұл неге менің ісім болады, – деп ойлады ол, – бұл бәрінен де бұрын солардың, немістердің ісі, демек, мұның да төл ісі».

	– Қане, – деді Штирлиц, – жауап беріңізші... Сіз менімен келіспейсіз бе?

	Профессор әдеттегіше үнсіз отыр.

	– Мәселе былай, – деді Штирлиц. – Сіздің ініңіз және менің досым маған қол ұшын берген еді. Сіз еш уақытта да менің мамандығымды сұрастырған емессіз; мен СС-тің штандартенфюрерімін және разведкада жұмыс істеймін.

	Профессор жүзін соққыдан қалқалайтындай қолдарын ысқылай берді.

	– Жоқ, – деді ол – жоқ, тағы да жоқ!

	Менің інім ешуақытта да арандатушы болған емес және бола алмайды да. Жоқ, – деп қайталады ол даусын көтере түсіп, – жоқ, мен сізге сенбеймін!

	– Ол арандатушы болған жоқ, – деп жауап берді Штирлиц, – ал мен шын мәнісінде разведкада жұмыс істеймін. Советтік разведкада...

	Одан соң, Плейшнердің хатын ұсынды. Бұл інісінің өлер алдында жазған хаты болатын.

	«Достым. Саған қызметің үшін рахмет. Мен сенен көп нәрсені үйрендім. Мен адамды қалай сүю керектігін үйрендім, міне сол сүйіспеншіліктің атынан Германия халқын құл етушілерді жек көре білуді үйрендім. Плейшнер.»

	– Ол гестаподан сақтанғандықтан осылай деп жазған, – деп түсіндірді Штирлиц хатты қайта алып жатып.

	– Неміс халқын большевиктер мен американдықтар да тықсырып келеді. Оны сіз де сезіп отырсыз. Соларға, большевиктер мен американдықтарға қарыздармыз, сіздің бауырларыңыздың үйреткеніндей жек көруге тиістіміз... Солай емес пе?

	Плейшнер аумақты креслоға тығыла түсіп, ұзақ үнсіз отырды.

	– Мен сізге қол соғамын, – деді ол ақыры, – түсінемін...

	Бар мәселе жөнінде Сіздің маған сене беруіңізге болады. Алайда мен сізге бір нәрсені салғаннан ескертіп қояйын. Қамшымен жонымнан ұра бастаса болғаны мен бәрін де айтып қоямын.

	– Білемін, – деді Штирлиц, – қайсысын таңдайсыз; у ішіп шұғыл өліп кеткен мақұл ма, әлде, гестапоның азабына түскен жөн бе.

	– Егер үшінші қалау қалмаған болса, – дедi жүзіне күтпеген қорғансыз күлкі үйіріліп, – әрине, онда уды таңдауым табиғи нәрсе.

	– Онда біз ботқа пісіреміз, – деп жымиды Штирлиц, – Дәмді ботқа...

	– Сонда менің не істеуім керек.

	– Әзірше, ешнәрсенің қажеті жоқ. Әдеттегіше өмір сүре беріңіз. Қажетті істі қолға алуға кез-келген минутта әзір отыруымыз керек.





7. 3. 1945 (22 сағат, 03 минут)


	– Қайырлы кеш, пастор, – деді Штирлиц есікті шұғыл қапсыра беріп, – кеш келгеніме кешірерсіз. Сіз ұйықтап қалғансыз ба?

	– Қайырлы кеш. Мен жатып қалған едім, бірақ оған абыржымаңыз, өтіңіз марқабат, қазір, мен шырағданды жағайын. Отырыңыз.

– Рахмет, қайда жайғасайын?

	– Қалаған жеріңізге. Пештің алды жылырақ. Мүмкін, мына жерге отырарсыз.

	– Мен жылы жерден суыққа шықсам болды, суық қармап қалады. Әрдайым тұрақты температураның болғаны жақсы. Пастор, осыдан бір ай бұрын сізде кім тұрды?

	– Менде бір адам тұрды.

	– Кім ол?

	– Білмеймін.

	Оның кім екенін сұраған жоқсыз ба?

	– Жоқ. Ол баспана сұрады, халі мүшкіл екен, көңілін жыға алмадым.

	– Сіздің маған өтірікті міз бақпай соғып отырғаныңызға қайранмын. Ол сізге өзін коммунистпін деп таныстырды, – Сіз онымен коммунисше ұстастыңыз. Ол коммунист емес, пастор. Ешуақытта да коммунист болмаған. Ол менің агентім, ол гестапоның – арандатушысы.

	– Ә, солай ма еді... мен онымен адам құсап сөйлестім, ол кім болса да бәрібір, коммунист пе немесе сіздің агентіңіз бе, Жан сауғалап келді. Көңілін жыға алмадым.

	– Сіз оның көңілін жыға алмадыңыз, – деп қайталады Штирлиц, – және сізге ол кім болса да бәрібір; коммунист пе немесе гестапоның агенті ме... сонда сіз жәй адамды, дерексіз адамды қолпаштап жүргенде соның кесірінен нақтылы адамдар дар ағашына түсіп қалса – қайсысы маңызды?

	– Маған сол маңызды...

	– Ал егер тағы да дәлірек айтқанда, дар ағашына бірінші болып сіздің қарындасыңыз бен оның балалары түсіп қалса ше, онда не дер едіңіз?

	– Бұл дегеніңіз жауыздық қой.

	– Маған коммунист болса да немесе гестапоның агенті болса да бәрібір дейсің, бұныңыз одан да өткен зұлымдық, – деді Штирлиц отыра беріп, оның үстіне сіздің зұлымдығыңыз үзілді-кесілді, сондықтан ерекше қауіпті. Отырыңыз және тыңдаңыз мені. Сіздің әңгімеңізді менің агентім жазып алыпты. Жоқ, оны мен істеткенім жоқ, бәрін де өзі істеді. Оған не болғанын білмеймін, маған қызық хат жазыпты. Оның үстіне пленкасы да жоқ, мен оны құртып жібергем, оған сенбейді. Ол менің агентім болғандықтан онымен жалпы сөйлеспейді де. Ал, сіздің қарындасыңызға келетін болсақ, сіз Швейцарияның шекарасынан өтісімен ол тұтқынға алынуға тиісті.

	– Бірақ мен де Швейцария шекарасынан өте қояйын деп отырғаным жоқ.

	– Сіз одан өтесіз, ал мен сіздің қарындасыңыздың қауіпсіз болуына қамқорлық жасаймын.

	– Тоқсан құбылады екенсіз... Сізге қалай сенуге болады?

	– Сізге одан басқа жол қалған жоқ, пастор, және сіз тым болмаса өз жақын-жуықтарыңыздың өмірін сақтау үшін болса да Швейцарияға барасыз. Әлде, келіспейсіз бе?

	– Иә, мен барайын. Олар үшін.

	– Швейцарияға не үшін баратыныңызды неге сұрамайсыз?

	– Егер мен сізге балта шотты жаруды тапсырсам, онда сіз жол жүруден бас тартар едіңіз, солай емес пе?

	– Сіз ақылды адамсыз. Сірә, менің қауқарымның неге жетіп, неге жетпейтінін дәл есептеп қойған боларсыз...

	– Жөн. Сіз Германияны қимайсыз ба?

	– Мен немістерді аяймын.

	– Жақсы сізге әлем бір минутке де кідірмейтіндей болып көрінбей ме, немістердің жанын сол сақтап қалмай ма?

	– Германия содан жан сақтайды.

	– Дін жолы, пастор, дін жолы, немістерді де, Германияны да, адам баласын да арашалап қалатын сол. Бізге өлім қорқынышты емес – өмірден өз сыбағамызды алдық, содан соң жасымыз егделенген, соқа басты еркекпіз. Ал балалар ше?

	– Мен сізді тыңдап тұрмын.

	– Пацифистер қозғалысындағы өз әріптестеріңізден Швейцарияда кімдерді білесіз?

	– Диктатураға пацифистер керек пе?

	– Жоқ, диктатураға пацифистер керек емес. Олар әрбір сәттің бағасын білетіндерге, соғыстың әрбір күні жаңа шығындар, тіпті, ақылға сыйымсыз шығындар әкелетінін түсінетіндерге керек.

	– Хитлер келіссөз жүргізуге бара ма?

	– Хитлер оған бара қоймайды. Келіссөзді басқалар жүргізеді. Бірақ бұл мезгілсіз әңгіме. Әуелі маған сіздің онда жеткілікті түрде салмағы бар адамдармен байланысатыныңыз жөнінде кепілдік керек. Батыс державаларының өкілдерімен сіздің кеңес жүргізуіңізге қол ұшын бере алатындай адамдар керек. Бұл істе сізге кім көмектесе алады?

	Пастор иығын қомдады.

	– Швейцария республикасы президентінің өзі жарай ма?

	– Жоқ. Ол арнайы тұлға. Бұл үстірт байлам. Мен әйел алдында беделі бар шіркеу қайраткерлерін айтамын.

	– Бұл әлемде шіркеу қайраткерлерінің де салмағы бар, – деді пастор, бірақ Штирлицтің тағы да тыжырынғанын байқап, шұғыл мынаны қосты, онда менің достарым көп. Алдын ала әлденендей бір нәрсеге уәде беру мен тарапынан сәуегейлік болар еді, алайда, бұл мәселені байсалды адамдармен талқылауға мүмкіндік алармын деп ойлаймын. Мәселен, Бюринг... Оны сыйлайды... Дегенмен менен кімнің өкілі екенімді де сұрайды.

	– Немістердің, – деп қысқа жауап берді. – Штирлиц. – Егер сізден келіссөзді нақтылы кім жүргізеді, – деп сұрай қалса, сіз былай деңіз: «Ал батыс жағынан нақтылы кім қатысады?» Бірақ оны сіз мен ұсынатын байланыс арқылы...

	– Не арқылы? – деп қайта сұрады пастор. Штирлиц күлімсіреді де:

	– Барлық ұсақ-түйектерді біз тағы да келісерміз, – деді.

	– Қарындасым мен оның балаларының дар ағашына асылмайтындығы жайлы кепілдік бермейсіз бе?

	– Мен сізді түрмеден босаттым ғой.

	– Иә.

	– Оңайға түсті дейсіз бе?

	– Қайдан оңайға түссін.

	– Қолымда арандатушымен арадағы әңгімеңіздің жазасы тұрғанда сізді отқа итере аламын ба, қалай ойлайсыз?

	– Даусыз.

	– Міне, мынау менің жауабым. Сіздің қарындасыңыз қауіпсіз болады. Соған дейін сіздің немістерге жаныңыз ашып, адамдық парызыңызды өтеуіңіз табиғи нәрсе.

	– Сіз мені қорқытып тұрсыз ба?

	– Мен сізге ескертемін. Егер сіз өзіңізді басқаша ұстайтын болсаңыз, онда сізді және сіздің қарындасыңызды құтқара алмай қаламын.

	– Осының бәрі қай уақытта болады?

	– Жақында. Ең соңғысы, біздің әңгімеміз жайлы кім сұраса да.

	– Мен тіл қатпаймын.

	– Ал, егерде сізді қысымға алса ше?

	– Онда да тіл қатпаймын.

	– Сізге сенгім келеді...

	– Екеуміздің қайсысымыз қазір, қауіп-қатерге көбірек бас тігіп отырмыз?

	– Сіз қалай дейсіз?

	– Меніңше, сіз көбірек...

	– Дұрыс.

	– Сіз немістердің бейбіт өмірін шындап тілейсіз бе?

	– Иә.

	– Сіз адамдарға бейбітшілік керек деген тоқтамға жақында ғана көз жеткіздіңіз бе?

	– Сізге қалай десем екен, – деп жауап берді Штирлиц, – ақырына дейін қалтқысыз жауап беру қиын, пастор. Мен сізге неғұрлым адал жауап берген сайын, соғұрлым күдікті болып көрінуім де мүмкін.

	– Дәлірек айтқанда, менің атқаратын міндетім қандай? Расында, мен документтерді жымқыра да, қалтарыстардан ата да алмаймын ғой...

	– Біріншіден, – деп мырс етті Штирлиц. – оны үйренуге де көп уақыт кетпейді. Ал, екіншіден, мен сіздің қалтарыстардан ата білуіңізді талап етпеймін. Сіз өз достарыңызға Гиммлер пәлен деген немесе түген деген өкілі арқылы – оның атын сізге кейінірек айтармын батысты арандатып жүр деңіз. Сіз пәлен деген немесе түген деген, Гиммлер адамның бейбітшілікті қаламайтындығын түсіндіріңіз, сіз өз достарыңызға әлгі адамның тіпті, СС-тің өзінде де құрмет пен абыройдан айрылған арандатушы екенін дәлелдеңіз. Мұндай адамдармен келіссөз жүргізу ақылсыздық қана емес, тіпті, күлкілі де болып көрінеді деңіз. Сіз тағы да СС-пен, Гиммлермен келіссөз жүргізуге барудың ақылсыздық екенін ал, келіссөзді басқа адамдармен жүргізу керек екенін қайталайсыз және оларға мықты, әм ақылды адамдардың нақтылы есімдерін атайсыз. Оны да кейін айтармын.

	Ол кетер алдында мынаны сұрады:

	– Үй қызметшісінен басқа пәтеріңізде ешкім жоқ па?

	– Үй қызметшісінің өзі де жоқ, ол деревнядағы туыстарына жүріп кеткен.

	– Үйдің ішін қарап шығуға бола ма?

	– Марқабат...

	Штирлиц екінші этажға көтерілді де перденің сыртынан көшеге көз тікті; шағын қалашықтың орталық аллеясы осы жерден жақсы көрінеді екен. Бірақ аллеядан ешкім байқалмайды.

	Ол қырық минуттан кейін «Мехиконың» барына келді; ол онда «қару-жарақтар құнын» құпия сақтау мәселесімен айналысатын өз агентімен кездесуі керек еді. Штирлиц гестапо бастығын қуанышқа бөлегісі келді. – мейлі ертеңіне тыңдай берсін. Бұл ұлтшылдардың ақылды разведчигі мен ұлтшылдардың ақылды ғалымының арасындағы қызғылықты әңгіме болмақшы: атомдық физиканың маманы Рунгені гестаполықтар арқылы тұтқынға алғаннан кейін Штирлиц уақыт озған сайын өзін-өзі жеңіл-желпі ғана емес, түбегейлі және жан-жақты қауіпсіздендіріп отыруды жадынан шығармайтын.





8. 3. 1945 (09 сағат, 32 минут)


	– Қайырлы таң, фрау Кин. Біздің жұмысымыз қалай? Балдырғанның халі нешік?

	– Рахмет, мырза. Балдырғаным уілдей бастағалы көңілім де жай тапты. Менің контузиямның салдарынан бұның үні шықпай қала ма деп үрейленіп жүр едім. Дәрігерлер де тексерді: бәрі де ойдағыдай көрінеді.

	– Онда, құдайға шүкір, байғұс балалар... Аяғынан енді-енді қаз тұра бастағанда осыншама бейнеттің тап болуын қарашы. Осынау қатігез пәниде... Менің сізге айтатын жаңалығым бар еді.

	– Қуанышты ма?

	– Біздің уақытымыздағы жаңалықтың бәрі де тұрпайы, алайда, бұның өзі сіз үшін тиімсіз де емес.

	– Рақмет, – деп үн қатты Кэт. – Мен сіздің кішіпейілділігіңізді ешуақытта да ұмытпаймын.

	– Басыңыздың ауруы қалай?

	– Қазір, жақсы. Бір жақсысы басым айналмайтын болды және қалжыратып кететін ұстамалы дерттен де айығып келемін.

	– Бұл ми қозғалысының белгісі.

	– Иә. Егер менің бұрымым болмағанда – балақайым жарық дүниені де көре алмас еді, темір таяқшалардың алғашқы соққысын көтерген де сол бұрымым.

	– Бұрымым дегенше, қолаң шашым десеңізші. Алғашқы келгенде-ақ қою шашыңызға көзім түскен еді. Сізден әлде нендей бір қош иіс есіп тұрған.

	– Иә. Ағайым Швециядан Иранның қынасы мен американың жақсы бір иіс майын жіберген еді.

	Кэт бәрін түсіне қойды. Ол «қауіпсіздік ұйымынан келген мырзаның» сауалдарын есіне түсірді. «Ағайым Стокгольмнен» деген хабар сенімді, әрі тексерілген жәй. Чемоданға байланысты бірнеше дәлелдерді де ойластырып қойған еді. Ол бұның өте қиын сауал екенін білетін, сондықтан бүгін дертім тым ауыр дегенді желеу етіп, оған жуықтамауға тырысады. Ол «қауіпсіздік агентін» іс үстінде сынап көрмекші болған. Шведтік ағай – ең жеңілі. Мейлі бұл екі жақты сынақ бола берсін. Ең бастысы әуелгі сөзді сабақтау, оның өзін қалай ұстайтынын көру.

	– Айтбақшы, сіздің ағаңыз жайлы. Стокгольмде оның телефоны бар ма?

	– Ерім оған ешуақытта да телефон соққан емес.

	Ол Эрвин енді жоқ дегенге әлі сенбейтін. Оған тіпті, иланғысы да келмейтін. Алғашқы суық хабардан соң, үнсіз көз жасына ерік беріп жатқанында егде жастағы санитарканың былай дегені бар:

	– Қоя ғой, сүйіктім. Менің ұлымның басында да осындай жағдай болған. Оны өлдіге жорығам, бірақ ол ауруханаға түсіпті. Ал, қазір, аяқсыз-ақ секіріп жүр, армияға алмады, үйде, демек, таусылмаған дәм-тұзы болғаны ғой.

	Кэттің әп дегеннен Штирлицке хат жолдап, Эрвиннің жайын біліп беруін өтінгісі келген, бірақ ол Штирлицпен байланыспайынша тұйыққа тірелетінін біле тұра оған ешбір бара алмайтынын түсінген. Сондықтан госпитальдан Эрвинді табатын Штирлицпен жең ұшынан жалғасудың ақылды жолдарын ойластырумен болған, сонда бәрі де реттелер еді, балдырғаны Эрвинмен бірге Москваны аралап қыдырар еді, осының бәрі тынса екен, сол шақта ауаны алтын түсті шілтер торлап, мизам шуағы басталады, тап-таза сап-сары жапырақты қайыңдар да биіктей түседі...

	– Дәрігерлер тұруыңызға ұлықсат берісімен ағаңмен телефон арқылы сөйлесуіңізге көмектеседі фирма, – деді әлгі адам, – Шведтер бейтараптар, олар шетінен бай келеді, ағаңыздың сізге көмек беретін де реті бар, кішкентайыңыздың қалай айқайлайтынын телефонмен тыңдатуыңызға да болады, жүрегі қуанышқа толсын. Ендігі әңгіме мынау... Мен, біздің ұйымның басшыларымен келістім, сіздің қауіпсіздендірілуіңізге байланысты қайта тексерудің қорытындысын күтпестен таяу күндердің ішінде сізге алғашқы көмегімізді бергелі отырмыз. Алайда, бізге кепілдік беретін екі адамның аты-жөнін атаңыз.

	– Кімді?

	– Кепілдік беретін екі кісіні... ғафу етіңіз, мен бар болғаны чиновникпін көңіліңізге келмесін, олар сіздің адалдығыңызды растайтын болсын. Мені тағы да дұрыс түсінуіңізді сұраймын.

	– Ондай кепiлдiктi кiм берер дейсің?

	– Достарыңыз бар емес пе?

	– Ондайлар ма. Ондайлар жоқ?

	– Жә жақсы. Таныстарыңыз ше? Сіздің еріңізді білетіндігін мойындайтын жәй таныстарыңыз да жоқ па?.

	– Ерімді білетін. – деп түзетті Кэт.

	– Ол тірі ме?

	– Иә.

	– Қайда ол. Осында болды ма?

	Кэт басын шайқады.

	– Жоқ. Ол госпитальдардың қайсыбірінде. Оның тірі екендігіне сенімдімін. – Госпитальдарды түгел қарадыңыз ба?

	– Иә.

	– Әскери госпитальдарды ше?

	– Онда қалай түседі деп ойлайсыз?

	– Ол соғыс инвалиді... офицер... Есінен танып қалған еді, оны әскери госпитальға әкетуі мүмкін ғой.

	– Енді сіз үшін алаңдамаймын, – деп жымиды әлгі адам, – зерделі жан екенсіз, ісіміз анық оңға басуға айналды. Еріңіздің таныстарының әлдебірін атаңызшы, мен ертеңнен бастап соларды кепілдік беруге көндірейін. – Кэт қос самайының зыңылдап ауырғанын сезінді. Әрбір жаңа сауал қойылған сайын дерті дендей берді. Тіпті, шекесі шыңылдауын да қойып, бейне бір темір бұрғы салынғандай зеңіп кетті. Алайда, ол кейінгі күндердің бәрінде де нақтылы сауалдардың жауабынан тайқып отырғандықтан, дәл қазір үнсіз қалудың және жауап бермеудің ұтылыс екенін түсінді. Ол өз көшесіндегі, әсіресе бұзылған үйлерді есіне алды. Бірде отставкіге шыққан Нуш деген генералдың Эрвиннің радиолын жөндеп бергені бар-ды. Сонымен ол Рансфдорфте тұрған, дәп солай. Көлдің маңында. Мейлі, содан сұрай берсін.

	– Оставкідегі генерал Фриц Нуштен сұрап көріңізші. Ол көлдің жанындағы Рансфдорфте тұратын. Ерімнің байырғы таныстарының бірі. Мен тәңірге жалбарынып оның бізге қазір де кең пейіл болуын тілеймін.

	– Фриц Нуш, – деп қайталады әлгі адам, осы есімді блокнотына жазып жатып. – Рансфдорфте. Ал, көшесінің атын білмейсіз бе?

	– Есімде жоқ...

	– Анықтама столында генералдың адресі жоқ та шығар.

	– Бірақ ол сондай қартайған адам. Соғысқа да қатыспайды. Жасы сексеннің үстінде.

	– Басы жұмыс істей ме?

	– Не дейсіз.

	– Жоқ, жоқ. Соның өзі алжыған кісі болып шыға ма деп те қорқамын. Менің еркіме салса жетпістің үстіне шыққандардың бәрін де күштеу арқылы жұмыстан аластап, кәрі-құртаңдарға арналған аймаққа жөнелтер едім. Бұл әлемде зұлымдық тек кәрілерден ғана шығады.

	– Қойыңызшы, генерал сондай қайырымды...

	Т е л е г р а м д а ғ ы « қ а з а қ ш а к і т а п т а р » а р н а с ы н а н а л ы н д ы .

	– Жақсы. Тағы кім бар?

	«Фрау Корнді атасам ба екен? – деп ойланды Кэт, – сірә, қауіпті болар. Біз оған дем алғалы барған едік, онда да чемоданымыз болатын. Егер суретті көрсетсе есіне түсіруі де мүмкін. Ол таптырмайтын кандидатура еді, күйеуі СС-тің майоры...»

	– Фрау Айхельбреннермен байланысып көріңіз. Ол Подсдамда. Жеке үйі шіркеудің түбінде.

	– Рақмет. Бұл бірдеңеге жарап қалар. Фрау Кин мен бұл адамдарды сізге кепілдік беруге көндіріп көрейін. Иә, тағы да мынадай бір жәй. Сіздің үй қызметшіңіз табылған чемодандардың ішінен сіздің екі чемоданыңызды таныды. Ертең таңертеңгілік мен онымен бірге келемін, біз соның және дәрігердің көзінше чемодандарды ашамыз; мүмкін, сіз басы артық заттарды қалдыруға ұйғарарсыз, ал мен оны сіздің тентегіңіз үшін-ақ жаялықпен алмастырамын.

	«Түсінікті, – деді өзіне-өзі Кэт, – ол менің бүгіннен қалдырмай достарымның бірімен байланысқанымды қалап отыр».

	– Көп рақмет, – деді ол, – қайырымдылығыңыз үшін тәңірінің өзі жарылқайды сізді. Тәңірім жақсылықты ешқашан да ұмытпайды...

	– Қайтеміз енді... Сіздің тез сауығып кетуіңізге тілектеспін, мен үшін алыбыңыздың бетінен сүйіп қойыңыз.

	Санитарканы шақырып алды да былай деді әлгі адам:

	– Егер ол сізден әлдекімге телефон соғуды немесе жазба қағаз тапсыруды өтіне қалса, онда маған үйге немесе жұмысқа болса да бәрібір, телефон арқылы шұғыл ескертіңіз және кез келген уақытта, кез келген, – деп қайталады ол. Оған тіпті кім келсе де мынаған хабар беріңіз, ол оған телефонды берді, бұл адамдар сізден үш минуттық жерде тұрады. Сіз келушіні қалай да бөгеуге тырысыңыз.

	Өз кабинетінен шығып келе жатып, Штирлиц Эрвиннің чемоданын коридормен алып келе жатқанын байқады. Ол бұны мың чемоданның арасынан да танитын: онда қабылдағыш сақталған.

	Штирлиц селқос және асықпай әлденені көңілді кейіппен әңгімелеп келе жатқан екі адамның ізімен жүрді, олар әлгі чемоданды штурмбаннфюрер Рольфтің кабинетіне алып кірді.

	(1940 жылдан НСДАП-тың мүшесі, СС-тің штурмбаннфюрері (РХСА-ның төртінші бөлімі) Рольфтың партиялық мінездемесінен: «Нағыз ариец. Нордтықтар мінездес, ержүрек. Қызметтегі жолдастарымен жақсы қарым-қатынаста. Өз міндетін қалтқысыз атқарады. Рейхтың жауларына мейірімсіз. Үздік спортсмен. Семьяда үлгілі. Жат пиғылдармен байланысы жоқ. СС-тің рейхсфюрерінің наградаларына ие болған...»)

	Штирлиц қас қағым сәтте мынаны ойлады: штурмбаннфюрердің кабинетіне бірден кірсем бе екен немесе кейінірек кірсем бе екен? Шұғыл ширықты да кабинеттің есігін жәй ғана қақты және жауабын күтпестен Рольфке кіріп барды.

	– Сен немене көшуге әзірленіп жатырсың ба?– деді ол жымиып. Ол бұл сөзді алдын-ала әзірлемеген еді, өзінен-өзі туды және дәл қазіргі сәтке үндесе кетті.

	– Жоқ, – деп жауап берді Рольф, – бұл қабылдағыш қой.

	– Коллекция жинап жүрсің бе? Бұның қожасы қайда?

	– Қожасы бір әйел. Меніңше, ерi мерт болған-ау деймін. Ал, әйелі жаңа туған баласымен «Шарита» госпиталында өзгелерден оқшауланған бөлмеде жатыр.

	– Сәбиімен бе?

	– Қаншықтың басы да зақымдалған.

	– Жүдеу болар. Мұндай жағдайда тергеуді қалай жүргізбексің?

	– Меніңше тек, осындай кезде ғана тергеген мақұл. Әдетте біз әлденені күтіп, күйбеңдеп жүріп аламыз. Ең жаманы сол бөлімшедегі біздің бір алаңғасар оған чемодандардың суретін көрсетіп қойыпты, оның ішінде мыналар да бар. Өз заттарыңды танисың ба деп сұрапты одан. Құдайға шүкір, қашып кете алмайды, әйтеуір баласы бар, ал балалар бөлімшесіне тірі жанды жібермейді. Баласын тастап, қашып кетеді деп ойламаймын... Жалпы алғанда, шайтан білсін. Мен оны бүгін осында әкелмекші едім.

	– Табылған ақыл, – деп келіскен рай білдірді Штирлиц, – күзет қойылды ма? Мүмкін болатын байланыстарды бақылауға алу керек.

	– Иә, біз онда өз санитаркамызды қалдырдық және күзетшіні де біздің қызметкерлермен ауыстырдық.

	– Олай болса осында әкелудің қажеті бар ма? Барлық ойынның шырқын бұзып аларсың. Бәлкім, ол байланыс жолдарын іздеп қалар?

	– Өзім де тұйыққа тіреліп отырмын. Есін жинап ала ма деп те қорқамын. Орыстарды есін жинатпастан әлсіз кезінде қысымға алу керек.

	– Оның орыс екенін қайдан білдің?

	– Бәрі де содан басталды. Ол босанар кезінде жан екпінмен орыс сөздерін қосып сандырақтапты.

	Штирлиц мырс етті де есікке қарай беттей беріп былай деді:

	– Оны шұғыл қолға ал. Дегенмен... Егер ол байланыс көздерін іздестіргендей болса, онда қызықты бір ойын басталғалы тұр екен. Қазір, оның адамдары ауруханаларды шарлап, соны іздемей жүр деймісің?

	– Біз бұл жайлы толық ойластырғанымыз жоқ...

	– Сыйға тартам. Сонымен бүгін айналыссаң кеш болмас. Сау бол және табыс тілеймін. – Штирлиц есікке таяла беріп, кері бұрылды, – бұл қызықты іс. Ең бастысы асықпаған мақұл. Үлкен бастықтардың құлағына жеткізуіңе кеңес бермес едім, олар сені аямай жұмысқа салады.

	Штирлиц есікті аша беріп, қолымен шекесін нұқыды да күліп жіберді:

	– Мен ұмытшақ, көк ми болып барамын... Саған ұйқы келтіретін дәрі іздеп келген екем ғой. Сенде шведтің жақсы дәрісінің барын жұрттың бәрі де біледі.

	Соңғы сөз қашан да есте қалады. Ең бастысы қажетті әңгімеге дер кезінде араласу ал, одан орайын тауып шыға білу де бағалы өнер. Енді деп ойлады Штирлиц, егер Рольфтан кімнің келгенін және неге келгенін сұрай қалса, ол сірә Штирлицтің бас сұққанын және шведтің ұйқы келтіретін дәрісін сұрағанын айта да қоймас. Рольф басқарманың тең жартысын осы дәрімен жабдықтаған еді, өйткені, оның ағасы аптекарь болатын.

	Рольфпен әңгімелескеннен кейін Штирлицтің енді ашулы адамның кейпін киюі керек болды. Ол Шелленбергке көтерілді де былай деді:

	– Бригаденфюрер мен сізге сырқаттанып қалғанымды айтқалы келдім, шынында да болдырған тәріздімін, санаторияға он күнге сұранғым келеді, онсыз жатып қалатын түрім бар...

	Ол осыны разведканың бастығына айтқанда өңі қашып, боп-боз боп кеткен еді. Кэт тағдыры ғана емес, оның үстіне өз тағдыры да қыл үстінде. Осында ненің күтіп тұрғанын есіне алды. Олар сағат бестегі тергеу кезінде сәбидің желкесіне пистолеттi тірейді де егер шынын айтпаса, анасының көз алдында атып тастауға уәде береді. Мюллер әкейдің дағдылы әдісі бұл. Олар әзірше ешқашан, ешбір баланы желке тұсынан ата қойған жоқ. Бұл аяушылықтан емес – Мюллердің адамдары одан да тұрпайы істерге бейім. Тек, осыдан кейін анасының ақылынан адасатынын және барлық істің сәтсіз аяқталатынын сезетін. Дегенмен, бұл әдіс адамның, зәре-құтын алуға келгенде таптырмайтын еді.

	Штирлиц қазір, сұп-сұр болып кеткен еді, алайда егер Кэт барлық сырды айтып қойған күнде өзін әлденендей қырсықтың күтіп тұрғанын сезінуден туған толқу емес-ті бұл. Барлық гәп басқада, ол ашулы адамның кейпін танытқан. Нағыз разведчиктер тумысынан актерге немесе жазушыға ұқсайды. Егер актердің ойнынан иненің жасуындай жасандылық байқалды дегенше, оның еншісіне шіріген помидор тиді дей бер, ал жазушы туындыларынан өтірік пен логикаға сыйымсыз жайлар ұшырасса, онда оны сыншыл қауым айыптайды, ал разведчикті бұндайда ажал торуылдайды.

	– Не дейсіз. – деп таңырқады Шелленберг, – сізге не болған?

	– Меніңше, біздің бәріміз де Мюллердің шылауында жүргендейміз. Бірде ол Фридрихштрасседен ізіме түседі, ал бүгін тағы бір есуастыққа барып отыр, олар орыстың бір байланысшысын тауыпты, сірә ол өз ісіне жетік білем, мен осы байланысының соңына кейінгі сегіз айдан бері түсіп жүрген едім, алайда неге екені белгісіз осы бір іс Рольфке тапсырылыпты, алгебраны мысық қандай түсінсе радио ойындарынан оның да қауқары сондай.

	Шелленберг іле-шала телефон трубкасына қолын созды.

	– Қажеті жоқ, – деді Штирлиц, – қайтеміз соны. Разведка мен контрразведканың арасындағы ұрыс-керіс, әдеттегі ұрыс-керіс басталып кетіп жүрер. Қажеті жоқ. Ұлықсат беріңізші, қазір, мен сол әйелге барайын да оны өзімізге қаратайын, тым болмаса, алғашқы тергеуді жүргізіп көрейін. Мүмкін, кінәсін мойнына қоярмын, дегенмен істі Рольфтен шалағай атқара қоймаспын. Содан соң бұл әйелмен Рольфтің өз-ақ айналыса берсін, маған ар-абырой емес, бәрінен де іс қымбат.

	– Кірісіңіз, – деді Шелленберг, – дегенмен мен рейхсфюрерге телефон соғамын.

	– Кіріп шыққан дұрыс болар еді, – деп жауап берді Штирлиц, – маған осы әбігері түскірдің бәрі де ұнай бермейді.

	– Барыңыз, – деп қайталады Шелленберг, – өз дегеніңізді істей беріңіз. Содан соң пастор жайлы кеңесерміз. Ол бізге ертең немесе арғы күндері керек болады.

	– Мен екі жұмысты қатар атқара алмаймын.

	– Атқарасыз. Разведчик өз дәрменсіздігін салғаннан мойындайды немесе мүлде сыр алдырмайды. Мюллер жендеттерінің айла-шарғы әрекеттерінен кейін ілуде біреу болмаса, оңайлықпен мәмілеге келе қоймас. Сізге бәрі де алғашқы сағаттарда-ақ айқын болды. Егер ол әйел тіс жармайтын болса, онда Мюллерге өткізіңіз, олар да өз бастарын тасқа соғып көрсін. Егер ол шешіле қалса сізді активке тіркейміз де баварлықтың тұмсығын ысып жібереміз.

	Шелленберг ашуланған минуттарында өзінің ең жек көретін адамы ретінде гестапоның бастығы Мюллердің атын атап отыратын.

	Штирлиц қабылдау бөлмесіне СД-ның жетонын көрсетті де Кэт жатқан палатаға қарай өтті. Ол оны көргенде көздері шарасынан шыға ұлғайып, жасқа толып кетті және Штирлицке қарай ұмсына берген, бірақ ол диктофоннан сақтана отырып, асықпай былай деді:

	– Фрау Кин, жиналыңыз. Сіз жеңілдіңіз, ал разведчиктер лайықты жеңіле де білуі керек. Мен сіздің шешілмейтініңізді де білемін, бірақ оның өзі ессіздік. Сіздердің қырыққа жуық шифрларыңызды ұстадық. Қазір сізге сырт киім әкеледі, содан соң менімен бірге жүресіз. Егер сіз бізге көмектессеңіз өзіңіздің және балаңыздың өміріне кепілдік беремін. Ал, егер қарсыласатын болсаңыз, онда ешнәрседен дәмеленбеңіз.

	Штирлиц санитарка оған костюм, пальто және туфли әкеліп бергенше тосты. Кэт оның ойындарының шарттарын қабылдай беріп, былай деді:

	– Мүмкін, сіз мен киініп болғанша шыға тұрарсыз.

	– Жоқ, мен шықпаймын, – деп жауап берді Штирлиц, – мен теріс айналамын да сөзімді сабақтай беремін, ал сіз маған не айтатыныңызды ойланыңыз.

	– Мен сізге ешнәрсе де айтпаймын, – деді Кэт, – айтатын сөзім жоқ. Мен не болғанын түсінбеймін, өзім әлі өте әлсізбін, осының өзі жаңылыс нәрсе, ақ-қарасы ашылар деп ойлаймын. Менің күйеуім офицер, соғыс инвалиді...

	Кэт қазір ғажап қуаныш күйін сезінді. Ол өз адамын көрді, енді сынақ қаншалықты күрделі болса да түк емес, ең қорқыныштысы – жалғыздық күйінде қалды.

	– Қойыңыз, – деп сөзін үзді Штирлиц, – сіздердің қабылдағыштарыңыз бізде, радиограммаларыңыз да қолымызда, оның шифрларының да сыры ашылған, бұл теріске шығаруға келмейтін дәлел, Сізден бір ғана нәрсе талап етіледі, бізбенен бірігіп жұмыс істеуге келісіміңізді беруіңіз керек және мен сізге кеңес беремін, – деп ол бұрылды да өзінің жүзімен және көздерінің қиығымен белгі беріп, ол оған ең маңыздысын айтады, соны зейін қойып тыңдауы керек, – біріншіден, менің ұсынысыммен келісіңіз, өзіңізге белгілі нәрсенің бәрін де айтасыз, аз білсеңіз де соны түгел айтасыз, ал екіншіден, менің ұсынысымды қабылдаңыз да кешіктірмей, осы екі-үш күннің ішінде бізге жұмыс істей бастаңыз.

	Ол ең маңыздысын тек коридорда ғана айта алатынын білді. Алайда оны осында тыңдағаннан кейін ғана Кэт ең негізгісін түсіне алатын еді. Коридормен жүріп өтуге оның екі минуттай ғана уақыты қалған, ол өзіне керек сол уақытты палатаға кіре бергенде есептеп қойған еді.

	Санитарка баланы әкелді де былай деді:

	– Балдырған әзір...

	Штирлиц іштей ширықты; кіп-кішкентай адамның қазір гестапоға, түрмеге, белгісіз бағытқа жол шеккелі тұрғандығынан емес, осынау әйелдің, тірі адамның, сірә оның өзі де ана болар, байсалды, қоңыр үнмен, «балдырған әзір» деген сөзі толқытқан еді оны.

	– Сізге баланы алып жүру қиынға соғар, – деді санитарка, – мен машинаға дейін барайын.

	– Қажеті жоқ, – деді Штирлиц, – өз ісіңізбен бола беріңіз. Фрау Киннің өзі көтереді баласын. Коридорда ауру кісілердің болмауын қадағалаңыз.

	Санитарка шығып кетті, Штирлиц есікті ашты да Кэтті алдына түсірді. Қолтығынан демеп, баланы алып жүруіне көмектескен кезде оның қолдарының дірілдегенін сезді де – сәбиді өзі көтерді.

	– Қарағым, менің сөзіме құлағыңды сал, – деді ол баяу үнмен, сигаретін сығымдай түсіп, – оларға бәрі де белгілі... жақсылап тыңда. Олар біздің адамдар үшін саған информация бере бастайды. Баланың өзіңмен бірге болуын талап ет, кепілдік сұра, көнбе. Баланы бауырыңнан шығарма; олардың біздің сөзімізді жазып алуы мүмкін, сондықтан менің кабинетімде бәрін де дәл ойна. Шифрды сен білмейсің және біздің радиограммамыздың шифрлары ашылған жоқ. Шифрларды танитын Эрвин, ал сен тек радиссің. Қалғандарының бәрі де менің мойнымда. Кантштрассе мен Рансфдорф аудандарында Эрвин өз уәкілімен кездесетін, олардың кімдер екенін білмейсің. Эрвинге МИД-тен бір мырза келіп тұратын дейсің. Машинаға отырған соң суретін көрсетемін. Міне, солай. Түсінікті ме?

	«МИД-тің адамы» шығыс басқармасының кеңесшісі – Хайнц Корнер. Ол осыдан бір апта бұрын автомобиль қақтығысы кезінде қайтыс болған. Бұл жалған дерек еді. Бұл деректің анық-қанығына көз жеткізу үшін гестапо кем дегенде он-он бес күнін жоғалтады. Ал, қазір бір күннің өзі де көп нәрсені шешіп отыр...

	Арада бес сағат өткен соң, Рольф Мюллерге орыс радисткасының «Шарита» клиникасынан қашып кеткенін хабарлады. Мюллер қатты ашуланды. Тағы бір-екі сағаттан кейін оған Шелленберг телефон соғып былай деді:

	– Кеш жарық, достым. Штирлиц бізге сыйлық әзірлеп қойды, ол бізге қызмет етуге келісімін берген бір орыс радисткасын ертіп келді. Рейхсфюрер оны осы табысымен құттықтап та үлгірді.

	Шелленбергтің кабинетінде Мюллермен арадағы көңілді мылжыңына құлақ түре отырып, Штирлиц өзіне-өзі мыңыншы рет мынадай сауал қойды; осындағы түрмеге өзінің майдандас достары: Катенька Козлованы, Кэт Кинді, Инганы, Энрикті ертіп келгені орынды болды ма? Иә, ол Кэтті, әрине, машинаға отырғызып қойып жөн сұрағандарға жетонын көрсетіп, Бабельсбергке тартып кетуіне де болар еді, одан соң Кэтке пәтер және жаңа документтер тауып берер еді. Бұның өзі Кэттің өмірін сақтау арқылы орталықта жоспарланған операцияның жүзеге асуына алдын ала қарсы шыққандық емес пе, оның үстіне жүз мыңдаған орыс солдаттарына соншалық қымбат істен бас тартқандық, сондай-ақ Еуропаның болашағына да белгілі бір мөлшерде зиянды әрекет жасағандық болып табылар еді. Госпитальдан Кэт ұрланғаннан кейін барлық гестапоның аяғынан тік тұратынын да ол білген-ді. Тіпті қашып шығудың сәті түскен күнде де сайрап жатқан іздердің, құпия полиция значөгінің, машина және сыртқы белгілердің бәрі-бәрінің де өзіне тірелетінін түсінген. Демек өзінің де астыртын емес жағдайға ауысуына тура келеді. Бұның өзі күйреу деген сөз. Штирлиц істің ақырына таялғанын сезді, сондықтан Мюллердің жендеттері қолға түскендердің бәрін айуандықпен жазалайды және қырып жоятынын сезетін. Сол үшін Кэттің әуелі шарттар қоюын ескерткен, оны Россиямен байланыстыратын еш нәрсе де қалған жоқ, ері қаза тапқан, ол енді ешбір жағдайда да бұрынғы «бастығының» қолына түспеуге тиіс. Егер Кэт түбінде гестапоға берілгендей жағдайдағы әңгіменің екінші түрі бұл. Ал, Кэт оның өзінде қалса, дәп бұлайша әбігерге түспес те еді. Оны СС-тің күзетшісі қойылған жасырын «радиопәтерге» ауыстырып, орайлы бір сәтте Кэттің ұлымен бірге із-түзсіз қара үзіп кетуін ұйымдастырар еді және оны ешкім таба алмас та еді. Тіпті, бұның өзі барынша күрделі іс болса да соған барар еді. Қазір майдандағы барлық трагедияға елдің орталығын толтырған қашқындардың ұлғайғандығына қарамастан гестапо нақтылы және ұйымшылдықпен жұмыс істеп отыр, әрбір екінші адам өз көршісіне информация беретін, ал әлгі көрші өз кезегімен хабарды келесі біреуге жеткізетін. Осынау лай судан СС пен СД-ның ішкі құрылысынан бейхабар, бейқам адамдар ғана еш қарсылықсыз өте алатын.

	Орыс әйелімен жүргізген алғашқы тергеуге Мюллердің үш сағат уақыты кетті. Ол СС-тің штандартенфюрері фон Штирлиц столының төменгі жақтауына бекітілген магнитофонның лентасындағы Штирлиц тапсырған жазбаны салыстыруға кірісті.

	Орыс әйелінің жауабы әлгі жазбамен толық үндесіп жатты, штандартенфюрердің сұрақтары тез жазылған екен және оның үнінен орыс радисткасына деген, жек көрініш сезімі есіп тұр.

	– Осы Штирлиц дегенмен өз ісіне тындырымды, – деді Мюллер Рольфке, – міне, тыңдап көрші...

	Пленканы тарқатты да Мюллер Штирлицтің даусын қосты.

	– «Мен сізге белгілі қарапайым шындықты, Москвада сізді тұтқынға алып қана қоймай қатал жазалайтынын қайталағалы отырғаным жоқ. Гестапоға түскен адам мерт болуға тиісті. Ал, гестаподан сатқындар, тек сатқын адамдар ғана кетеді. Солай емес пе? Бұл бір. Мен сізден еркіндікте жүрген агенттердің аты-жөнін сұрағалы отырғаным жоқ, ол пәлендей маңызды да емес. Сізді іздеп олардың өздері келерлері хақ. Бұл екі. Мен адам және рейхтің офицері ретінде сіздің жағдайыңызға селқос қарай алмаймын; егер біз сіздің балаңызды жетімханаға тапсыруға мәжбүр болсақ, онда ана қайғысының ұлғая түсетінін де білемін. Бала ғұмыр бойы анасын көре алмайды. Мені дұрыс түсініңіз, сізді қорқытқалы отырғаным жоқ, тіпті, солай істегім келмеген күннің өзінде де шарасызбын, менің сыртымда бастықтарым бар, ал бұйрық беру дегеніңіз сіздің қолыңыздағы балаңызды көрмегендерге анағұрлым жеңіл. Ал, менің бұйрықты орындамасқа шамам жоқ; мен солдатпын және менің Отаным сіздің еліңізбен соғысып жатыр. Ең соңғы, төртінші бір айтайын дегенім мынау. Біз кезінде Москва киностудиясы Алматыда түсірген сіздердің кинофильмдеріңіздің көшірмесін алғанбыз. Сіздер немістерді ақымақтар дейсіздер, ал, біздің ұйымымызды есі ауысқандардың үйіне балайсыздар. Адамның күлкісі келеді, Кремль қақпасына табан тіреген біз емес пе едік»...

	Мюллер дәп осы жерде Штирлицтің Кэтке белгі бергенін және оның іле-шала соны түсіне қойып, былай дегенін, әрине аңғарған жоқ.

	– Иә, солай, бірақ қазір Қызыл Армия бөлімшелері Берлиннің қақпасына жуықтаған жоқ па?

	– Дұрыс. Біздің әскерлеріміз Кремльдің қақпасына тірелгенде сіздер Берлинге де жетеміз деп дәмеленіп пе едіңіздер? Қазір біз Кремльге жақында қайта оралатынымызға сенімдіміз. Алайда дауласудың жөні жоқ. Мен сізге мына мәселе жөнінде айтқан едім, біздің шифрды айырушыларымыз ақылсыз адамдар емес, олар қазірдің өзінде сіздердің шифрларыңыздың біраз сырларын ашты және сіздің жұмысыңызды, радистің жұмысын біздің адамдар да атқара алады... (Штирлиц тағы да Кэтке ым қақты) ол былай деді:

	– Сіздердің радистеріңіз менің қолымды танымайды. Оның есесіне Орталықтағылар оны жақсы айырады.

	– Дұрыс. Біздің қолымызда сіздің хабарламаңыздың пленкаға жазылған үлгісі бар; біз сіздің қол таңбаңызды өз адамымызға оп-оңай үйрете аламыз. Және ол сізбен бірге жұмыс істейді. Бұл сіздің абыройдан түбегейлі айрылғаныңыз болып табылады. Сізге отаныңызда кешірім жоқ, сіз оны мен сияқты, бәлкім менен де гөрі айқынырақ түсінесіз.

	– Егер сіз ақылдылық байқататын болсаңыз, басшыларыңыздың алдында сізді ақтайтын түсінік беруге уәде беремін, – деп ойын сабақтай түсті ол.

	– Ол мүмкін емес, – деп жауап берді Кэт.

	– Сіз қателесесіз. әбден мүмкін. Сіздің қолға түскендігіңіз біздің ешбір документімізде көрсетілмейді. Сіз қыз балаға қолайлы болатын менің қайырымды достарымның пәтеріне ауысасыз.

	– Қыз бала емес, ұл.

	– Ғафу етіңіз. Егер сіз өз сыбайластарыңызды ұшырата қалсаңыз, сізге паролін берген адам мен ерім өлгеннен кейін кездестім дейсіз...

	– Мен парольді білмеймін.

	– Білесіз, – деді Штирлиц батыл қайталап, – парольді сіз білесіз, бірақ оны сізден сұрамаймын, бұл романтикадағы ойын мен ұсақ-түйектер ғана. Міне, былай сізге парольді атаған адам сізді осы пәтерге ертіп келді және ол өзіңіз Орталыққа жіберген телеграмманың шифрларын ашып әкеліп берді дейсіз. Бұл жұмысыңыздың алибиі. Разведчиктер туралы ленталар мен спектакльдерде ойлануға уақыт берілу дәстүрі бар. Мен сізге ондай уақыт бере алмаймын, мен бірден: «Рас па, әлде жоқ па?»– деп сұраймын.

	Үнсіздік... Мюллер Рольфке қарады да былай деді:

	– Тек бір ғана кемшілік жіберді; Ол сәбидің ұл немесе қыз екенін ауыстырып алды. Балдырғанды қыз бала деп қалды, ал, қалған жағы керемет.

	– Иә, – деді баяу үнмен Кэт, дәлірек айтқанда күбірлегендей болды.

	– Естімедім, – деді Штирлиц.

	– Иә, – деп қайталады Кэт, – иә, иә, иә!

	– Міне, енді жақсы, – деді Штирлиц, – өрекпімей-ақ қойыңыз. Бізге қарсы жұмыс істеуге уәде бергеніңізде беліңізді неге буғаныңызды білдіңіз ғой.

	– Бірақ менің бір шартым бар. – деді Кэт.

	– Иә, тыңдап тұрмын.

	– Күйеуім қаза тауып және өзім тұтқынға түскеннен кейін Отанымнан бар байланысым үзіліп қалған. Егер сіздер менің бұрынғы бастықтарымның қолына болашақта еш уақытта да түспейтіндігім жөнінде кепілдік берсеңіздер сіздерге қызмет етемін.

	Қазір Кэттің халі қыл үстінде тұрғанда Борманға жасалған шабуыл әлденендей бір түсініксіз себептермен үзіліп қалды, Штирлицтің Москвамен байланыс жасауы аса қажет болды. Борманмен тікелей де, жанамалы түрде де қарым-қатынасы болмағанмен оның аспазшысының қайнағасының қарындасымен көңіл қосқан немере ағасының жиені қызмет немесе әлденендей байланысы бар бір-екі адамның аты-жөнін және бірнеше кісінің адресін тауып, олардан алатын көмегінің де мөлшерін есептеп қойған еді.

	Штирлиц мырс етіп күліп жіберді: әлгі туыстық байланыс оған қызықты боп көрінді.

	Орталық радист жібергенше кем дегенде екі аптадай күтуге тура келеді екен. Ал қазір бөгелуге болмайды: барлығын есептей келгенде, істі күндер, әрі кеткенде апталар шешеді.

	Кездесуге Борман неге келмеді екен, деп таңырқады Штирлиц. Біріншіден, оның хатты алмауы да ықтимал. Хатты Гиммлер адамдарының қолға түсіруі де екі талай. Штирлиц хатты Борманның өзіне хабар ретінде жеке бағыттаған, жол-жөнекей қолды болуы мүмкін емес, өйткені ол хатты рейхсфюрер сектариатының құпия бөлімше қызметкерлерінің барлық почтасының тексеруінен өткеннен кейін ғана салып жіберген-ді. Екіншіден, жіберілген хатты талдай келіп, Штирлиц өзінің бірнеше елеулі қателіктер жіберіп алғанын сезді. Профессионалдық дағдысының оған тигізген шарапаты да аз емес-ті, іс-әрекеттерді, кеңестерді, хаттарды қайта талдаудың мәні зор, мүмкін болатын қателіктерге де күйінбеген жөн, тіпті, салғаннан жан сауғалап «Тәуекел бір жөні болар» дейтін ойдан да аулақ болған мақұл, ең дұрысы тірелген тұйықтан шығудың жолдарын іздестіру. Расында жіберілген хаттан оның басына төніп тұрған ешбір қауіп-қатер жоқ-ты, Ол оны экспедицияда жүргенде, әуе шабуылы кезiнде машинкаға бастырған. Борманның деңгейіндегі адам үшін хатта берілген шыншыл сезім шамадан тыс басымдау болатын да содан шығатын фактілер мен конструкциялық ұсыныстар жағы мардымсыздау еді деп ойлады Штирлиц. Практикалық жағынан бақылауы жоқ, қабылданатын шешімге деген үлкен жауапкершілікті сезінетін Борман тектес мемлекеттік адамды оған хабарланған фактілер бұрын ешкімге белгісіз және мемлекеттік тұрғыдан перспективалы болған жағдайда ғана өзіне бағынышты адаммен кеңесуге баруға міндеттейді. Дегенмен екінші жағынан алғанда деп ойлады Штирлиц Борманға Гиммлердің абырой беделін түсіру үшін тіпті ұсақ-түйек материалдардың өзі де маңызды болып көрінеді. Штирлиц Гиммлер мен Борман арасындағы бұл тартыстың неден басталғанын білетін. Сол бас араздықтың қазір неліктен қабындап өсіп, қалмай келе жатқанына қайран қалатын. Ең ақырында, үшіншіден, Борман мүлде уақыты болмағандықтан келе алмады деп ойлады Штирлиц. Дегенмен, Штирлиц Борманның тек екі немесе үш дүркін ғана осы тектес кездесулерге келісім бергенін білетін. Ал, оның қабылдауына жоғарғы иерархия тобындағы партиялық және әскери аппараттан күн сайын кем дегенде жиырма немесе отыздаған адам тілек білдіретін.

	«Бұның өзі басынан аяғына дейін аңқаулық болды, – деп ойлады Штирлиц. – мен ойынға көзсіз ғана араласқам жоқ, оның үстіне ойынның ережелерін де сақтағам жоқ. Түзетуге бола ма бұны? Принципінде солай, бірақ оны нақтылы қалай жүзеге асыруға болады?»

	Дабыл қағылды. Штирлиц сағатына қарап еді, кешкі он болған екен. Көкжиектің кемерін қан-қызыл нұр бояған. Демек түнде аяз соғады. «Менің раушан гүлдерімді үсік шалатын шығар. – деп ойлады Штирлиц жоғары көтеріле беріп, – солай мен оны ертерек отырғызған екем. Бірақ аяздың ұзаққа созылатынын кім білген?»

	Жақын маңға бомбалар түсіп жатты. Штирлиц кабинетінен шықты да бункерге жетелейтін баспалдаққа қарай бас коридормен жүрді. Тура байланыс пункті тұрған есік алдына бөгелді ол. Кілт есікте қалыпты.

	Штирлиц қабағын түйді де асықпай жан-жағына қарады: коридор бос болатын, бәрі де бункерге кеткен. Ол есікті иығымен итеріп еді, ашылмады. Ол есікті ашты. Өзгелерінің арасынан екі үлкен ақ телефон бірден көзге түсті; бұл фюрердің бункерімен, Борманның, Геббельстің және Кейтельдің кабинетімен жалғасатын тура байланыс болатын.

	Штирлиц коридорға қарады; одан бұрынғыша ешкім байқалмады. Мүлде таяу маңнан бомба түскендіктен әйнектер дірілдеп кетті. Бір сәтке есікті жабу керек пе, әлде жоқ па деп ойланды. Одан соң аппаратқа жақындады да 12-00-54 номерлерін алды.

	– Борман, – деген төмен, тегеурінді үнді естіді ол трубкадан.

	– Сіз менің хатымды алдыңыз ба? – деп сұрады Штирлиц даусын өзгертіп.

	– Кім бұл?

	– Сіз өзіңізге арналған хатты алуға тиісті едіңіз. Партияның берілген мүшесінен.

	– Иә. Саламатсыз ба. Сіз қайдасыз? Иә, солай екен ғой. Түсінікті. Менің машинамның нөмері...

	– Мен білемін, – деді оның сөзін қиып Штирлиц, – Рульде кім отырады.

	– Соның маңызы бар ма?

	– Иә, сіздердің бір шоферларыңыз...

	– Білемін. – деді Борман сөзін үзіп.

	Екеуі бірін-бірі түсінген еді. Штирлиц сияқты Борман да әңгімелерін тыңдайтынын білетін (онымен әңгімелесіп тұрған адам рейхтың жоғарғы құпияларынан хабардар деген сөз еді бұл). Штирлиц өз тарапынан Борман келісілмеген сөздің де төркінін таныды деп түйді. (Оның шоферінің бірі гестапоның құпия қызметкерлерінің бірі). Сондықтан қадамының қайырлы болғанын аңғарды.

	– Сізбенен кездеспекші болған сол жерде күтеді өзіңіз айтқан уақытта – ертең.

	– Қазір – деді Штирлиц, – жарты сағаттан кейін.





8. 3. 1945 (22 сағат, 32 минут)


	Жарты сағаттан кейін табиғат тану музейінің түбінен Штирлиц брондалған «Майбахты» көрді. Ол машинаның жанынан өткенде оның ізіне түскен торуылшының жоқтығына көзі жеткен еді. Машинаның кейінгі жақтауынан Борманды көрді. Штирлиц қайтып оралып, есікті ашты да былай деді:

	– Партайгeнoссе Борман, сіздің маған көрсеткен сеніміңіз үшін разымын...

	Борман үнсіз оның қолын қысты.

	– Кеттік, – деді ол шоферіне, – Ванзееге.

	Одан соң ол шофермен екі араны әйнекпен бекітіп қойды.

	– Мен сізді қайдан көрдім? – деп сұрады ол Штирлицке қарай беріп, – Қане, бет пердеңізді алыңыз...

	Штирлиц көз әйнегін тізесіне қойды да қалпағын шешті.

	– Мен сізді бір жерде көрдім білем, – деп қайталады Борман.

	– Дұрыс, – деп жауап берді Штирлиц, – маған крест медалі тапсырылған кезде сырт кейіпімнің тыңшыдан гөрі, математика пәнінің профессорына ұқсайтынын айтқансыз...

	– Қазір сіздің түріңіз профессордан гөрі тыңшыға көбірек ұқсайды, – деп әзілдеді Борман, – Қане, не болды, айта беріңіз.

	...Қауіпсіздік жөніндегі империялық басқармамен Борманды байланыстыратын аппарат түні бойы үнсіз тұрды. Сондықтан тыңдалынған деректер таңертеңгілік Гиммлердің столына қойылған сәтте ол әуелі ашуына булықты да, одан соң сабасына түсіп, үрейлі кейіппен Мюллерді шақырды және оған осыны тек, сақтықпен анықтауды бұйырды; бүгін түнде арнаулы бөлмеден үкіметтік байланыс арқылы НСДАП-тың пәтер – штабындағы Борманмен кім сөйлесті?

	Мюллерге күні бойы белгілі бір деректер алу, ешқандай мүмкін болмады. Тек кешке қарай ғана Борманға телефон соққан бейтаныс адамның телефон трубкасындағы қол таңбасы оның столына қойылды. Оны қайран қалдырған бір нәрсе картотеканың деректерінен белгілі болғанындай саусақтардың дәл осындай таңбасы осыдан бірнеше күн бұрын гестапоға белгілі болған және оның өзі орыс радистке қатысты қабылдағыштан да табылып отыр.

	Борманның шофері кезінде Борманның үстінен хабар тасудан – СС-тің куәгері болудан бас тартқаны үшін кезекшілік міндетін өтеп үйіне қайтып келе жатқанда тұтқынға алынған. Үш сағат бойы тіс жармаған және Борманмен өзін байланыстыруды талап еткен. Тек күш көрсету арқылы тергеу жүргізілгеннен кейін ғана ол түнде оның машинасына белгісіз бір адамның отырғанын мойындады. Оның Борманмен не жөнінде сөйлескенін шофер айтып бере алмады, өйткені әңгіме оқ өткізбейтін қалың әйнекпен оқшауланған салонда өткен. Ол машинаға отырған адамның кейпін сөзбен суреттеп берген. Бұл адамның деді ол, басына милықтата киген қалпағы, мүйізден ойылған жалпақ көз әйнегі және бурыл тартқан мұрты бар. Оған екі жүзден астам суреттерді көру ұсынылды. Солардың ішінде Штирлицтің де суреті бар. Алайда біріншіден, Штирлицтің қажет болғанда жапсырылатын, сондай-ақ жеңіл алынатын мұрты болатын, екіншіден, бұл осыдан бес жыл бұрынғы суреті еді, ал әскери өмірдің бес жылында адамдар мүлде кісі танығысыздай қатты өзгеріп кететін.

	Гиммлер жүргізіліп жатқан тергеулер жайлы Мюллердің хабарламасымен танысқан соң, аппараттың барлық қызметкерлерінің қол таңбасын елеусіз түсіріп алу жөніндегi оның ұсынысын құптады.

	Гиммлер Мюллермен кеңескеннен кейін отто Скорцениді шақырды. Ол Борманмен арадағы тартыстың ең соңғы, шешуші сатысына көтерілгенін түсінді. СС-тің әлденендей бір сатқыны арқылы егер Борман Гиммлердің беделін түсіретіндей материалдар алатын болса, онда оның сол әрекетіне қарсы шешуші соққы әзірлеуге міндетті ол. Саясатта қарсыластардың бір-біріне кеткен қарымтасын қолдағы күш пен мәліметтен өзге еш нәрсе де қайтара алмайды. Және партиялық архивтiң брондалған сейфінде сақталғанындай информациялардың мөлшері ешбір жерде жинақталмаған. Мейлі, Борман жеке адамдар арқылы әрекет жасай берсін. Ал, Гиммлер қағаздарды пайдаланады: ол адамнан гөрі сенімдірек және уақыт озған сайын қорқыныштырақ...

	– Маған Борманның архивы керек, – деді ол, – Сіз маған не керек екенін түсінесіз бе, Скорцени?

	– Түсінемін.

	– Бұл әлденені жымқырғаннан гөрі қиынырақ.

	– Меніңше.

	– Алайда, осы мүмкін бе?

	– Білмеймін.

	– Скорцени, мұндай жауап мені қанағаттандырмайды. Борман таяу күндерде архивты көшіре бастайды, қайда және кімдердің күзетіне өткізеді екен, соны сіз анықтауыңыз керек. Шеллленберг сізге көмектеседі – дабыра қылмай, жалпы кеңес алған болып, сыр тартыңыз.





10. 3. 1945 (19 сағат, 58 минут)


	Штирлиц «терезе әзірлеу үшін» түнгі экспреспен Швейцария шекарасына қарай шығып кетті. Шелленберг сияқты ол да пасторды шекарадан ашық өткізгенде пайдасыз әңгіме сөздің бел алып кетуінен сақтанып, операцияның бәрі де гестапосыз атқарылуға тиісті деп шешті. Ал, өз міндетін орындағаннан кейін Шлагты «әшкерелеу» ісі Шелленбергтің шешімімен тек, Штирлиц арқылы жүзеге асырылмақшы.

	Бұл күндердің бәрінде де Шелленбергтің ұлықсатымен Штирлиц пастор үшін «Люфтваффе» штабы мен шет ел істері министрлігінің адамдарынан астыртын «кандидаттар» дайындады. Осындағы мекемелерден нацизмге ерекше қызғанышпен қызмет ететін адамдарды тапты. Гестапоның мәлімет берушісі ретінде дер кезінде жолданған бұл адамдардың бәрі де Шелленбергке ерекше ұнады.

	– Бұл жақсы екен, – деді ол, – бұл өте перспективалы іс.

	Штирлиц оған сұраулы жүзбен қарады.

	– Мынадай мағынада, – деп түсіндірді Шелленберг, Батыстағы бізден басқалармен бейбіт байланыс жолдарын іздейтіндердің беделін біз осындай айла-шарғы әрекетпен түсіреміз. Ондағылар біздің департаментімізді гестаподан айрықша бөлектейді.

	Бұл түнгі экспресс соғысқа дейінгі поездардың бәрінен де өзгеше болатын; шағын купелерде нағыз теріден жасалған құрым белдіктер, көмескі жылтырайтын күміс күл сауыттар бар. Жол қызметшілері қою кофе әкелетін, бұл поезда Скандинавия-Швейцария коридорымен көбіне-көп енді тек, дипломаттар ғана жүретін болған.

	Штирлиц №74 орынға жайғасты. Келесі вагондағы №56 орында скандинавиялық ұзын, икемсіз фамилиясы бар көгіс-бозғылт түсті Швецияның профессоры отырды. Сол екеуі және итальян майданынан жараланып қайтып келе жатқан тағы бір генерал бар-ды, халықаралық екі вагондағы бар жолаушылар осы.

	Генерал Штирлицтің купесіне көз тастады да былай деді:

	– Сіз неміссіз бе?

	– Өкінішке орай, – деп жауап берді Штирлиц.

	Оның әзілдесуге хақысы бар, басшылары соған ұлықсат берген. Зиянды әзілдің арандатуға әкеліп соқтыруы да мүмкін. Егер серігің үстіңнен шағым жасап гестапоға бармаған жағдайда сол адаммен жұмыс істесудің перспективасы жайлы ойлануға болады. Осы мәселе кезінде гестапода дау туғызған, мылтықсыз әңгімені дер кезінде тыйып тастау керек пе немесе соған ерік беру керек пе? Рейхқа кішкентай зиян келтіргеннің өзі – оның Отаны үшін күмәнсіз пайдалы іс, сондықтан арандатушылыққа жол берілуін құптағандарды Штирлиц те барынша жақтайтын.

	– Неге «өкінішке орай», – деп қызықтай сұрады генерал.

	– Өйткені маған кофені екі дүркін әкелмейді. Олар нағыз кофені бірінші талап тұрғысынан қалтасында өзге елдің паспорты жүргендерге әкеледі.

	– Солай ма? Маған екінші рет ұсынды. Менде коньяк бар. Ішесіз бе?

	– Рақмет. Менде де бар. – Сірә, сізден шошқаның майы табыла қоймас.

	– Менде ол да бар.

	– Демек біз бір тәрелкенің екі жағынан ұрттап отыр екенбіз ғой, – деді генерал Штирлицтің портфелінен алғандарын барлай түсіп. – шеніңіз қандай?

	– Мен дипломатпын. МИД-тің үшінші басқармасының кеңесшісімін.

	– Сіздерді қарғыс атсын, – деді генерал шағын қол жуғыштың тетігіне жалғанған креслоға жайғаса беріп, бәріне кінәлі тек, сендерсіздер.

	– Неге?

	– Өйткені сіздер ішкі саясатты белгілейсіздер, өйткені сіздер екі майданда бірдей соғыстың ашылуына түрткі болдыңыздар. Прозт!

	– Алып жіберіңіз. Сіз мекленбурлықсыз ба?

	– Иә, қалай білдіңіз?

	– «Прозт» деген сөзіңізден. Солтүстіктегілердің бәрі де бір дауысты дыбысты үнемдеп қалады.

	Генерал күліп жіберді.

	– Ол дұрыс, – деді ол, – кеше сізді авиация министрлігінен көре алмағаным қалай?

	Штирлиц иығын қомдады, ол кеше Герингтің төңірегіне жақын адамдармен байланысты «жолға қою үшін» пастор Шлагты авиация министрлігіне ертіп барған-ды. Барлық операция табысты аяқталған жағдайда, іске гестапо кіріскен шақта (Шелленбергтің өтініші бойынша, енді «Заговордың» ұсақ-түйектерін анықтау үшін) пастордың авиация министрлігінде де, «Люфтваффеде» де, шет ел істері министрлігінде де «із қалдыруы» керек еді.

	«Жоқ, – деп ойлады Штирлиц коньяк құя беріп, бұл генералдың мені байқауы мүмкін емес; машинада отырған кезімде де мені жанап ешкім өткен жоқ. Ал, Мюллер ізіме генералды сала қоймас – бұл оның дағдысына жат, ол басқаша әрекет жасайды».

	– Мен онда болғаным жоқ, – деп жауап берді ол, – менің кескінімнің ғажап бір қасиеті бар; жұрттың бәрі , мені әлгінде ғана бір жерден көргендей болады да тұрады.

	– Ал, сіз стереотиптісіз, – деді генерал. – көптеген адамдарға ұқсайсыз.

	– Бұның өзі жақсы ма, әлде жаман ба?

	– Тыңшылар үшін тиімді болғанмен, ал дипломатқа келісе қоймас. Сізге есте қаларлықтай келбет керек.

	– Ал, әскери адамдарға ше?

	– Әскери адамдарға қазір дер кезінде безіп отыру үшін балғадай аяқ керек.

	– Сіз бейтаныс адаммен бейпіл сөйлесуден қорықпайсыз ба?

	– Аты-жөнімді білмейсіз ғой...

	– Сіздің есте қаларлықтай кескініңіз болғандықтан оны анықтау тым қиын да емес.

	– Солай ма? Кескін атаулы маған бір қалыптан шыққандай боп көрінуші еді, шайтан алғыр. Сіз менің үстімнен шағым жасағанша, ол екінші бір куәгерге жеткенше, едәуір уақыт өтіп те кетер, сонымен бәрі де тынар. Айыпкердің столына бізді әлгілер емес, өзгелер отырғызар. Бірінші боп дипломаттар түсер тұзаққа.

	– Сіздер өртейсіздер, сіздер қиратасыздар, сіздер өлтіресіздер, ал сотталатын біздер болмақпыз ба?

	– Біз бұйрықты орындадық. СС-ті өртедік. Соғысқан да біз.

	– Сонда қалай, шығынсыз соғысудың ерекше бір әдісін ойлап таптыңыздар ма?

	– Қалай дегенмен соғыс қажет. Дәп осындай көзсіз соғысты айтып отырғаным жоқ, әрине. Бұл соғыс әділетсіз. Ол билеп-төстеу үшін соғыс керек деп ойлайды. Бізге не керек екенін тек бір өзі біледі. Ұлы Германияны бір өзі ғана сүйеді, ал қалғанымыздың бәріміз тек, соны большевиктер мен американдықтарға қалай сатсақ екен деп ойлап жүрміз.

	– Алып қойыңыз...

	– Алыңыз. Мемлекеттер де адамдар сияқты. Оның да статикадан басы айналған. Шекараның да апшысы қуырылған. Оларға даму қажет – бұл аксиома. Даму дегеніміз – соғыс. Алайда қарғыс атқыр дипломаттар тағы да бір нәрсені ушықтыратын болса, онда шетінен көгендеп қойып көздерін жояды.

	– Біз бұйрықты орындадық. Біз де сіздер сияқты солдаттармыз... Фюрердің солдаттары.

	– Көлгірсігенді қойыңыз. «Фюрердің солдаттары», – деп Штирлицтің қытығына тие түсті, – генералдың етігін киген кішкентай лауазымды адамсымақ...

	– Сізбен сөйлесу маған қорқынышты, генерал...

	– Өтірік айтпаңыз, қазір менің сөзімді барша Германия айтып жүр. Айтпаған күнде солай ойлайды.

	– «Хитлерюгендтің» балалары ше? Олар орыс танкісіне қарсы ұмтылған кезде де сол бір ойдан айыға алмайды. Олар «Хайль Хитлер» деген сөзді айтып өледі...

	– Фанатизм еш уақытта түбегейлі жеңіске жеткізбейді. Фанатиктер алғашқы кезде ғана басымдық байқатады. Олар жеңісті еш уақытта да баянды ете алмайды, өйткені Өздерінен – өздері жериді. Тартып жіберіңіз.

	– Алыңыз... Онда өз дивизияңызды неге көтермейсіз?

	– Корпус... .

	– Тіпті, жақсы. Өз корпусыңызбен бірге тұтқынға неге түспейсіз?

	– Семьяны қайтем? Ал, фанатиктер штабта емес пе? Мифтік жеңістен дәмелі қорқақтар одақтастар лагеріне қосылғаннан гөрі соғысқанды қалайды...

	– Сіз бұйрық бере аласыз ба?

	– Бізді өлуге бұйырады, жауға беріліп, тірі қалыңдар дейтін бұйрық жоқ әлі, ондайға бой үйретпеген.

	– Ал, егер осындай бұйрық алсаңыз ше?

	– Кімнен? Жүйкесі тозғаннан ба? Ол біздің бәрімізді өзімен бірге көріне ала кеткісі келеді.

	– Ал, бұйрықты Кeйтeль берсе ше?

	– Оның басы бөксесіне біткен. Ол әскери адам емес, секретарь.

	– Жә, жақсы... Сіздердің Италиядағы бас командашыларыңыз...

	– Кессельринг пе?

	– Иә.

	– Ол ондай бұйрық бермейді.

	– Неге?

	– Ол Герингтің штабында тәрбиеленген. Кімде-кім белгілі бір көсемге табынатын болса, онда міндетті түрде дәрменсіз күйге түседі. Жылпостығы жетіледі, әр нәрсені талдауға бейімделеді, алайда өз бетінше шешім қабылдау қабілетінен айрылады. Шешім жасау үшін ең әуелі әлгі азбан доңызды сағалайды.

	– Кiмдi?

	– Азбан доңызды, – деп тіксіне қайталады генерал. – Герингті...

	– Герингтің ұлықсатынсыз Кессельрингті осындай қадам жасауға көндірудің мүмкін еместігіне сенімдісіз бе?

	– Сенімді болмасам, айтпас едім ғой.

	– Сіз перспективаға күмәндана қарайсыз ба?

	– Мен перспективаға сенемін. Перспектива дегеніміз, анығырақ айтқанда, өлім. Баршамызға, әулетімізге түгел төнген... Бәріміз бірге болсақ, сене беріңіз, бұл қорқынышты да емес. Бұл соққының ауыр екендігі соншалық ол жөніндегі естеліктің өзі де бақытсыз немістердің көптеген ұрпақтарының жүрегін жаралайтын болады...

	Штирлиц шекаралық станцияда вагоннан түсті. Генерал оның қасынан өтіп бара жатып, назарын төмен түсірді де қолын көтеріп партиялық сəлемнің мезіретісін жасады.

	– Хайль Хитлер, – деді ол дауыстап.

	– Хайль Хитлер, – деп жауап берді Штирлиц, – өз жауларыңыздың көзін жоюыңызға, бақытты болуыңызға тілектеспін.

	Генерал Штирлицке үрейлене қарады. Шамасы ол кеше мықтап ұрыныңқырап қалғанын сезінсе керек.

	– Рақмет, – деді ол да көтеріңкі үнмен, сірә, жол қызметшісінің құлақ түріп тұрғанын сезген болар, – Біз оның басын жарамыз әлі.

	– Мен күдік келтірмеймін, – деп жауап қатты да, Штирлиц перронды бойлап баяу жүріп кетті.

	Шет елге, тып-тыныш және томаға тұйық, еркін бейтарап Швейцарияға бағыт алған екі вагонда шведтік профессордың тек, бір өзі ғана қалды. Штирлиц шекаралық және таможниялық тексеру біткенше перронда қыдырып жүрді. Содан соң поезд баяу қозғала берді, Штирлиц терезе жақтауындағы Швед профессорын назарымен ұзақ қарап ұзатып салды...

	Бұл Швед профессоры Плейшнер еді. Ол Москваға жіберілетін шифрлы хабарламамен Бернге бет алды: онда істелінген жұмыстар да, Шелленбергтің тапсырмасы да және оның Борманмен байланысы да, Кэттің қолға түскені де түгел жазылған. Бұл хабарламада Штирлиц байланысшы жіберуді сұраған және оның қашан, қайда және онымен қалай жең ұшынан жалғасатындығы баяндалған. Сондай-ақ Штирлиц Стокгольмге жіберілетін шағын телеграмманың текстiн Плейшнердің жаттап алуын ескерткен. Текст көңілге күдік ұялата қоймайтын, алайда осы хабарламаны алған адамдар оны шұғыл Москваға, Орталыққа жеткізуі керек еді. Текстті алған соң, Орталық мынадай сөздерді оқи алар еді: «Гиммлер Вольф арқылы Бернде Даллеспен келіссөз жүргізе бастады. Юстас».

	Поезд жылжып жүріп кеткен соң, Штирлиц жеңіл күрсінді де шалғайдағы тау қойнауын сағалаған, заставаға бару үшін жергілікті шекара бөлімшесінде қалдырған машинасына қарай бет алды. Сол арадан пастор Шлаг Швейцарияға «астыртын» енуге тиісті.





Информация – ор арқауы (Даллес)


	Шелленбергтің Даллесте жұмыс істейтін агенті Ватиканның Швейцариядағы өкілі Норелли Кюренің «қамқоршыл қожасына» келгенін хабарлады. Осынау ақылды екі адамның әңгімесін сөзбе-сөз жазып алудың сәті түскен еді.

	– Әлем Хитлерге қарғыс жаудырады, – деді Даллес шылымын сора түсіп. – Майданск пен Аушвицтің пештері мен оралымсыз антисемитизм саясаты үшін де емес... Тарихтың барлық кезеңінде, тіпті керемет және демократияшыл реформа дәуірінде де Россия дәп осы соғыс жылдарындағыдай алға қарай серпіліс жасаған емес-ті. Олар Оралдан және Сібірден үлкен қуаттарды іске қосты. Бір-біріне құшақ жайған Россия мен Америкаға Хитлер тап берді. Орыстар немістердің репарациялық қаржысын пайдаланбақшы; батыс аудандарындағы қираған өндіріс ошақтары үшін, Германиядан жиырма миллиард доллар алатынын Сталин есептеп отыр. Сол арқылы өзінің индустриальдық қуатын екі еседей арттырады. Шабуылшыл күші мен қуаты жағынан Россия Еуропада бірінші орынға шығады.

	– Демек, – деп сұрады Кюре, – басқа жол қалған жоқ па? Демек бес-алты жылдан кейін большевиктер мені қасиетті Сталиннің құрметіне табынуға мәжбүр ете ме?

	– Сізге қалай айтсам екен... Жалпы алғанда ол жағы қолынан келеді, әрине. Егер біз өзімізді құдайыға шалынған қозы іспетті сезінетін болсақ, әрине, дегеніне көндіреді. Біз Россияда ұлтшылдықтың өріс алуына күш салуымыз керек, сонда олардың өзара ыдырап кетуі мүмкін... Бұндайда тек көзсіздікке жол берілмеуі ләзім. Бұрын Сталиннің тек Украинада ғана, ал Шығыста мүлде аздаған металлургиясы болатын, Украина барша елді бидаймен жабдықтаған еді, ал қазір бәрі де өзгерді. Ұлтшылдықтың ішкі астарында әрдайым іске байланысты немесе марксистік қағидалардың өндіріске қатысына орай әр алуан тұрғындар тобының көкейтесті мәселелері туындап отырады. Егер мен бір нәрсе өндіретін болсам, онда өзімді жеке адам ретінде сезінемін. Ал, бәсекешi пайда болғанда мен мүлде басқаша сезім күйлеріне түсемін. Біздің системамыздың жағдайында бәсеке жандандырғыш күш болып табылады. Ал, Сталиннің системасында бәсеке бар болғаны адамдардың жүрегін улайды. Россияның болашағына нұқсан келтіру үшін заводтарды қирататын диверсанттар жіберу деген күлкілі ойын іспетті. Егер біздің үгіт – насихатымыз дәлме-дәл және аргументті түрде Россияның ұлтшылдарына олардың әрқайсысы өз тілінде сөйлесу арқылы өмір сүре алатындығын дәлелдеп бере алса, онда бұл біздің жеңісімiз болар еді, орыстар бұндай жеңіске төтеп бере алмас еді.

	Ватикандағы менің достарым, орыстар соғыс жылдарында ойлау санасында да, істе де маневр жасауға жаттықты деп біледі.

	– Байқайсыз ба?– деп жауап берді Даллес, трубкасын шылымға толтыра түсіп, – мен қазір орыс жазушыларын: Пушкинді, Салтыковты, Достаевскийді қайта оқу үстіндемін... Солардың тілін үйренбегенім үшін өзімді кінәлаймын, орыс әдебиеті шын мәнісінде, аса ғажап мен олардың он тоғызыншы ғасырдағы әдебиетін айтып отырмын. Мынадай қорытындыға тірелдім: орыстарға тән бір нәрсе олар болашақтың моделінің құрылысынан гөрі, өткен дәуірдің идеальды мысалдарына көбірек жүгінгенді ұнатады. Олар «жер бәрін де емдейді, бәрін де біріктіреді» деген сеніммен Россияның аграрлы табына арқа сүйеу арқылы өз шаруашылықтарын жандандыруды көздейді. Сонда олар уақытпен бәсекеге түседі, сындарлы шақтан сілкініп шыға алмайды. Техниканың даму дәрежесі оған жібермейді, тежеу салады.

	– Қызық екен, – деді Кюре, – алайда сіз өзіңізді солармен қатар қоюдың орнына жоғарырақ ұстап отырсыз ба деп ойлаймын...

	– Сіз мені ВКП (б)-нің қатарына кіруге шақырасыз ба? – деп жымиды Даллес, – Туысқандарыма қарап... Олар мені қабылдай да қоймас.





11.3. 1945 (16 сағат, 03 минут)


	Шекаралық заставада Штирлиц барлық мәселені шұғыл шешті; обер-лейтенант кішіпейіл, жақсы жігіт екен. Әуелгі сәтте Штирлиц тіпті осындай елгезек жанмен ұшырасқанына қайран қалды, әдетте шекарашылар өткен ғасырдың қазымырларындай, дағдыдан тыс өр көкіректеу келетін және сонысымен атағы шығатын. Алайда ойластыра келгенде, Штирлицтің көзі мынаған жетті, бейтарап Швейцарияның шекарасындағы таудағы өмір ерекше тартымды екен; ақша қар, айлы түн, бомба дүбірінен де, бүлікшілік пен аштықтан да қағажу, міне, осының бәрі аймақтың командашысы, обер-лейтенантты және жергілікті қалған басшылардың бәрін де Орталықтан келген әрбір адамның көңілін табуға мәжбүр еткен. Шекарашылардың тәртібі, адамға жақсы атты көрінуі және шамадан тыс осынау Штирлицтің шекара шекара болудан қалған екен деген байлам жасауына мүмкіндік берген еді.

	Болашақ үшін соншалық маңызды осы информацияны Штирлиц белгілі бір мезгілге дейін жадында сақтайды.

	Осы жердің өзінен тұп-тура Шелленбергпен байланыс жасап және одан разведканың сенімді қызметкерлерінің бірі арқылы пасторды осында, заставаға әкелуге тапсырма берілуін сұраса, тамаша болар еді деп ойлады ол. Алайда ол кез-келген қоңыраудың Берлинде Мюллер ведомствосы арқылы бақылауға алынатынын білетін, ал Шелленберг шешімінің іске аспауы мен пасторға жүктелген міндеттің өзгертілуі Борманға осы жайлы мәлімдеген кезде тек соның Штирлицтің ғана қолындағы салмақты карта болуға тиісті, оның үстіне Швейцариядағы генерал Карл Вольф жүргізуге тиісті жалған кеңестің емес, нағыз кеңестің беделін түсіру үшін, пастордың баруы мен рапорты, адрестер, деректі магнитофондық жазбалар тапжылтпас дәлел бола алады.

	Шекара арқылы пастор өтетін жерге келіскен соң, бұның өзі қылқан жапырақты, жас орманды жыра болатын, Штирлиц осы жерден шекарадан көрінетін Швейцариядағы шағын отельдің қалай аталатынын тағы да есіне салды. Ал қаладан шығатын таксиді күтуге қанша уақыт кететінін және отель қожасының аты-жөнін біледі екен; таяудағы жазыққа ірге тепкен отельдің қайда екенін де сұрастырған, ал аңыз бойынша пастор шаңғымен жазықтан тауға көтеріледі де жыраға келгенде адасады. Берн мен Цюрихте пастордың достары бар-ды. Пастор жіберуге тиісті Лозанның жағалауы бейнеленген ашық хат мынадай деректерді паш етуге тиісті; алдын ала жүргізілген әңгіме аяқталды, байланыс жолға қойылды, маңызды кеңеске келе берулеріңе болады. Әуелгі кезде Штирлицтің бұл жоспарына Шелленберг қарсы болған еді.

	– Тым қарапайым, – деді ол, – бәрі де тым үстірт.

	– Ол өзін басқаша ұстай алмайды, – деп жауап берді Штирлиц, – ол үшін ең сенімді дейтін өтіріктің өзі шексіз шындыққа пара-пар. Әйтпесе шатастырып алады, содан соң онымен жергілікті полиция айналысатын болады.

Штирлиц өзіне, Бабельсбергке кештетіп оралды. Ол есікті ашып, қолын электр шамының тетігіне апара бер де құлағына әлдекімнің өте таныс, әрі баяу үні шалынды:

	– Шам жақпай-ақ қойыңыз.

	«Холтофф. – деп ойлады Штирлиц, – ол мұнда қалай келген? Сірә, аса маңызды бір нәрсе болған шығар...»



	Телеграмманы Стокгольмге жіберген соң, профессор Плейшнер Берндегі шағын отельдің бір бөлмесіне жайласты, суға шомылды, одан соң ресторанға кірді де мәзірнаманы енжар көңілмен ұзақ қарап отырды. Ол «ветчина» және «омар» деген тағамдардың бағасына назарын тікті, мәзірнаманың жып-жылтыр көгілдір сәуле төгетін түсіне қызықтай қарады, содан соң оқыс жадырап өзін-өзі ұстай алмай қалды.

	– Хитлер – оңбаған!

	Ол ресторанда бір өзі отырған, ал аспазшы кухняда дәм даярлап жүрген, жаңа нан мен пісірілген сүттің исі бұрқырайды.

	Плейшнер көтеріңкі үнмен тағы да қайталады.

	– Хитлер – пасық!

	Сірә, бәзбіреулер оны естіп қалса керек: жүзіне қызғылт нұр ойнаған бір жас даяшы көрінді. Ол күлімсіреген қалпы профессордың қасына келді.

	– Қайырлы кеш, мырза.

	– Хитлер – ит! – деп айқайлады Плейшнер, – ит! Оңбаған! Малғұн!

	Ол өзін-өзі билей алмады, қояншық ауруы ұстады.

	Әуелгі кезде даяшы бұл жәй қалжыңы болар деп жылы ұшыраған, содан соң кухняға тығылып, сол жақтан ұрлана көз тікті.

	– Ауруханаға телефон соғайын ба? – деді даяшы.

	– Ақылыңнан адастың ба? – деді аспазшы, – «жедел жәрдем» күймесі құйғытып келіп қалып жүрер бізге. Іле біздің рестораннан адам уланыпты деген суық хабар тарап кетер.

	Арада бір сағат өткен соң, Плейшнер отельден шықты да көлдің жағасындағы жеке меншік пансионға ірге ауыстырды. Әлгі ұстамалы ауруынан соң, онда қалудың қисыны қалмағанын түсінді..

	Әуелгі кезде қояншығынан қорқып еді, содан соң өзін сергек күйде сезіне бастады. Жан-жағына жалтақтай қарап, көшемен жүріп келе жатты: дәп қазір ту сыртынан мотор үні естіледі де әлдекімдер екі қолын артына қайырып, алып кетеді-ау деп үрейленеді, содан соң подвалға тығып, ұлы фюрерге тіл тигізуге батылының барғаны үшін соққының астына алады. Алайда көшемен келе жатқан адамда ешкімнің ісі бола қойған жоқ. Ол киоскіге тоқтап, ағылшын және француз газеттерін сатып алды, оның бірінші бетінде Хитлер мен Герингтің қарикатуралық суреті басылған екен. Ол тұншыға күлді, іле тағы да қояншығым ұстап қалар деген қорқыныш бойын билеп алды.

	– Тәңірім-ай, – деді ол кенет, – соның бәрінің кейінде қалғаны ма әйтеуір.

	Ол бос көшені бойлап, Штирлиц берген адреспен құпия пәтерді іздеп келеді. Жан-жағына бірнеше дүркін барлай қарады, порфессор кенет (еркін жоғалтып) вальс әуенімен билей жөнелді. Ол көне вальстердің бірін көмейінен қайырып, шаттана шыр көбелек айналып жүр. Үстіміздегі ғасырдың бас кезіндегі эстрадалық бишілердей, ол оны жадына түйіп қалған еді, аяқ киімінің табанымен жерді үйкей үйіріледі.



	Есікті оған еңгезердей, толық денелі ер адам ашты.

	– Отто сізге мынаны айтуды тапсырған еді, – деді профессор парольді айта беріп, кеше кешкілік ол сіздің телефон соғуыңызды күткен еді.

	– Кіріңіз, – деді ер адам. Плейшнер пәтерге енді, бірақ ол «ғажап екен, үйде болған едім ғой, сірә, ол телефонның номерін ұмытқан шығар...» деген жауапты естімей тұрып, бұлайша ішке кіруге міндетті емес еді.

	Еркіндіктің ләззатты ауасы профессор Плейшнердің алдынан тағдырдың ауыр тауқыметін тартқан еді; фашистер советтік разведчиктердің пәтерін жаулап алған, Швейцарлық паспорты бар, осында тұратын Мюллердің адамдары өз «меймандарын» күткен еді. Бірінші мейман Штирлицтің байланысшысы – профессор Плейшнер болды.

	– Қане, – деп сұрады ұзын бойлы еркек, олар пәтерге кірген соң, оның халі қалай?

	– Міне, – деді Плейшнер кіп-кішкентай ампуланы ұсына беріп, – осында бәрі де жазылған.

	Осы сөз оны құтқарған еді. Немістер парольді де, байланысқа келуге тиісті адамды да біле алмады. Сондықтан мынадай шешім қабылдады; егер байланысшы шақырусыз ішке енбейтін болса, онда оны ұстап алып, Германияға жеткізу керек. Егер ол ымыраға көніп, ынтымақтасқандай болса, ізінен бақылаушы қою керек те сол арқылы уәкілдіктің орнын басу қажет.

	Ұзын бойлы адам көрші бөлмеге кетті. Ол онда ампуланы ашты да шылым қағазының бір жапырағын стол үстіне жайды. Хабарлама цифрлар тілімен жеткізілген екен. Дәп осы тектес цифрлар қазір Берлин гестапосының цифрларды ашу орталығына да түскен. Осындай шифрмен хабарлама берген орыс радисткасы Гиммлерге қызмет етуге келісімін берген.

	Ұзын бойлы адам хабарламаны өз көмекшісіне берді де былай деді:

	– Шұғыл елшілікке хабарлау керек. Біздің адамдарға да ескерт, мынадан көз жазып қалмасын. Мен оны әңгімемен бөгей тұруға тырысайын, өзі бір аңғал сорлы екен, сірә, біреулер пайдаланып жүрген болар, тамырын басып көрейін...

	(1944 жылдан НСДАП-тың мүшесі, СС-тің унтершарфюрері (РХСА-ның IV– бөлімі) Барбара Беккердің партиялық мінездемесінен: «Нағыз арийка. Нордтықтар мінездес, ұстамды. Өз міндетін мінсіз атқарады. Қызметтегі әріптестерімен бір қалыпты және тату. Спортсмен. Тұрмысқа шықпаған. Жат пиғылды біреулермен байланысы жоқ...»)

	Кэт ұлын әлдилей жүріп, бөлмені әрлі-берлі кезді. Штирлицтің жоқ кезінде оның айтқанындай, шағын да болса қуатты радиостанциямен жабдықталған, гестапоның құпия пәтеріне ауыстырылды. Кэт ұйықтап жатқан баласының жүзіне қарады да мынадай ойға шомды: «өмірде бәрін де үйренуге тура келеді, тіпті жұмыртқа пісірудің де, каталогтан кітап іздеудің де сырлары бар, ал математика пәнін оқудың пайдасы өз алдына бір төбе. Тек ана болуда ғана оқудың қажеті жоқ...»

	– Біз адамдарды өзінің табиғи қалпын сақтауға үндейміз, – деді бірде оған күзетші фрейлейн Барбара.

	Ол әлі тым жас болатын және кешкі тамақ алдында мылжыңдап әр нәрсенің басын шатқанды ұнататын. Көршi бөлмеде тұратын СС-тің солдаты Гельмут «хитлерюгендте» тәрбиеленуші түлектердің жиырма жылдығына орай үш адамға арналған стол әзірледі. Осы салтанатты кешкі асқа картоп пен ет қуырылған. Германия соғыста жеңіп шыққаннан кейін деді Барбара әйелдер ақыры өз істерімен айналысуға мүмкіндік алады, армия мен өндірістен қол үзіп, үлкен германдық семьяны құруға кіріседі.

	– Перзент көтеру мен оларды тамақтандыру, міне, әйелдердің міндеті осы, – деді Барбара, – қалғандарының бәрі де кері кеткен буржуазиялық демократия мен Сталиндік ережелердің ойдан шығарған құрғақ қиялы ғана. Адамдардың дендері сау және күш-қуаты тасып тұруға тиіс. Жануарлардың инстингінен өткен таза нәрсе жоқ. Мен бұл жайлы ашық айтудан жасқанбаймын.

	– Бұл қалай?– деді қабағын шытып таяуда ғана ауыр контузия алып, майданнан оралған Гельмут, – сонда бүгін менімен, ертең басқа біреумен, ал арғы күні үшінші біреумен көңіл қоспақ па?

	– Бұл пасықтық, – деп тыжырына жауап берді Барбара, – семья – қасиеттілік пен баяндылықтың ошағы. Алайда төсекте күйеуімен, үйде әкеммен жүздескенде, егер ол – екінші, үшінші және төртінші біреулермен көңілдес болатын болса, онда мен махаббат қуатынан ешбір ләззат ала алмас едім. Өзіңді ұялшақтық сезімнен азат етуің керек дейтін тұжырым да – құрғақ қиял... Сіз, бәлкім, менімен келіспейтін шығарсыз, – деп сұрады ол Кэтке бұрыла беріп.

	– Келіспеймін.

	– Жақсы әсер қалдыруға деген құштарлық та көне дәуірден келе жатқан әйелдерге тән қасиет. Байқайсыз ба, біздің қайырымды Гельмут, сізге менің де іш тарта қарағанымды қалап отыр, – деп күлді Барбара, – Ол славяндардан қорқады, оның үстіне мен жаспын ғой.

	– Мен әйел атаулыны ұнатпаймын, – деп қатқыл жауап қатты Гельмут. «Тозақтың төрі» – сіздерге арналған сөз бұл.

	– Неге? – деп сұрады Барбара Кэтке көзін қысып қойып, – сіз не үшін бізді ұнатпайсыз?

	– Осындағы қысыр кеңестеріңіз үшін. Әйелдер жауыздардан да өткен; бір жақсысы ол алдамайды сені, жауыздың аты жауыз ғой. Ал, әйел дегеніңіз әккі, әуелі көз жасын көлдетеді де, іші-бауырыңа кіріп кетеді, тіпті оның уәжінен көзің тұманданады, содан соң қыл бұрауды салады да, қыспаққа алады дейсің, қала берді сырт айнала беріп, жақын достарыңның бірімен көңілдес болады...

	– Әйеліңіз сізге мүйізін мықтап батырған-ақ екен, – Барбара қуанғаннан қолын шапалақтап та жіберді.

	Кэт оның саусақтарының сүйріктей, сүп-сүйкімді екенін аңғарды, кішкентайларға тән ойықтары бар, жұп-жұмсақ, нәп-нәзік, тіпті тырнақтарына дейін аса ұқыптылықпен боялғандай.

	Эсэсовшы Барбараға ұнатпай қарады да ешбір жауап қатқан жоқ, ол оған бағынышты қатардағы солдат болатын, ал Барбара – унтершарфюрер.

	– Ғафу етіңіз, – деді Кэт столдан тұра беріп, – менің өз бөлмеме кетуіме ұлықсат па?

	– Не болып қалды? – деп сұрады Барбара, – Бүгін бомба түспейді, жұмысты әлі бастаған жоқсыз, әдеттегіден сәл көбірек отыра тұруыңызға да болады.

	– Кішкентайым оянып кете ме деп қорқып тұрмын. Мүмкін сіз онымен бірге ұйықтауыма ұлықсат берерсіз? – деп сұрады Кэт, – мен мырзаның қамын ойлап отырмын, – ол Гельмуттi мегзеп, – сірә, баланың айқайынан ұйқысы бөлініп жүрген болар...

	– Тыныш екен, – деді Гельмут, – ұстамды жігіт екен, тіпті, жылауыңды білмейді.

	– Оған тыйым салынған, – деді Барбара – балаңызбен екеуіңіз екі бөлек тұруға тиістісіздер.

	– Мен қашып кетпеймін, – деп күлуге тырысты Кэт.

	– Бұл жерден қашып шығу да мүмкін емес, – деді Барбара, – біз екеуміз, оның үстіне есіктер де мықтап бекітілген. Рас, мен сізді түсінемін, бірақ қолымда командашылардың бұйрығы бар. Өзіңіздің бастығыңызбен сөйлесіп көріңіз.

	– Менің бастығым кім еді?

	– Штандартенфюрер Штирлиц. Егер сіз жұмысқа кірісіп кеткен жағдайда ол бастықтардың бұйрығын бұза да алады. Біреулер қалтасына сенеді, біреулер еркектерге иек артады, ал сіздің сенімді тірегіңіз – ұлыңыз, сол арқылы жақсы жұмыс істеуіңізге де болады. Солай емес пе?

	– Солай, – деп жауап берді Кэт, – сөзіңіздің жаны бар.

	– Дегенмен сіз осы уақытқа дейін ұлыңыздың атын қоймадыңыз-ау? – деді Барбара картоптың шетін керте беріп.

	Кэт қыздың өзін дипломатиялық қабылдауда отырғандай сезініп, дәм тататынын байқады, – оның қимыл-қозғалысы да әсемдікке толы еді, қолындағы бұж-бұж картоптың өзі де сағағынан жаңа үзілген жемістей боп көрінді.

	– Мен оны Владимир деп атаймын...

	– Кімнің құрметіне. Сіздің әкеңіздің есімі Владимир ме еді? Әлде оның әкесі ме? Айтпақшы, соның аты кім еді?

	– Кімнің?

	– Сіздің еріңізді айтамын. Эрвин.

	– Мен оның Эрвин екенін білемін.

	– Жоқ, мен нағыз, орыс атын сұрап отырмын...

	– Мен оны Эрвин ретінде білетінмін.

	– Ол сізге тіпті өз атын да айтпады ма?

	– Меніңше, – деп күлді Кэт, – әлемнің барлық разведчиктері сияқты сіздердің разведчиктеріңіз де бірін-бірі құпия есімдерінен ғана таниды. Менің Кэт емес, Катя екенімді Москвадағы бастығым да білетін, ал Эрвинмен байланысты адамдар да, осындағы бастықтары да, сірә, оның аты-жөнінен хабардар болар.

	– Меніңше, Владимир деп Ленинді атаған, – деді үнсіз отырған Барбара, – Ал, сізбенен Штирлицтің айналысатындығы үшін тәңіріңізге тәуба келтіріңіз, ол бізде логика мен ымырашылдық жағынан даңққа бөленген.



	«СС-тің рейхсфюрері Генрих Гиммлерге.

	Аса құпиялы. Тек жеке өзіне арналған.

	Бір дана ғана.

	Рейхсфюрер.

	Мен кеше түнде «Истина» операциясын іске асыруға кірістім. Бұған жергілікті өңірдің бедер-бейнесімен, ландшафымен, жолдармен алдын ала танысып алғанымның пайдасы тиді. Ұйғарылған маршрут жайлы немесе рейхслейтер Борманның архивын таситын шоферлар жайлы неғұрлым жүйелі анықтама жазу үшiн ыждағатшылдық керек деп есептеймін. Мұның өзі күзетшінің барынша қырағы болуын талап етеді.

	Мен бұл әрекеттің «айқай-шусыз» жүзеге асырылуын ойластырған едім, алайда кешегі түнгі оқиға оны «айқай-шусыз» реттеуге мүмкіндік бермеді. Содан кейін менің адамдарым әдеттегі қарапайым киімдерін киіп алып, жолдың ортасына қарай өздерінің жүк машиналарын бұрған еді, сол кезде рейхслейтердің архивын тиеген колонна бөгелместен біздің машинамызға және үш адамымызға қарсы оқ ата бастады. Олардың кімдер екенін сұрастырмастан және документтерін де тексерместен партиялық архив күзетінің алғашқы машинасы біздің машинамызға жанаа келді де оны орға қарай аунатып жіберді. Қол ашық еді. Бірінші қорғаныс машинасынан бес адам шығып, келесі автомобильге ауысып отырды. Сонымен колонна одан әрі жылжи берді. Мен әрбір жүк машинасында кем дегенде автоматпен қаруланған бес немесе алты адамның отырғанын аңғардым. Бұлар кейін анықталғанындай солдаттар да, офицерлер де емес екен. НСДАП-тың жергілікті ұйымынан архивты көшірер алдында жинақталған функционерлер екен. Олар машинаға кем дегенде жиырма метрдей жуықтаған әрбір адамды тіпті оның лауазымына да қарамастан, оқтың астына алу жөніндегі бұйрықты тура Борманның өзінен алған көрінеді.

	Мен тактиканы өзгерту керек екенін түсіндім де колоннаны екіге бөлуге бұйрық бердім; өз адамдарымның бір бөлегін тас жол мен темір жол жүйесінің қиылысқан жеріне дейін қапталдасып, қатар жүріп отыруға бұйырдым, ондағы кезекшіні менің сенімді бір досым ауыстырған. Ол шлагбауымды түсіріп жіберіп, жолды бөгеуге тиісті еді. Ал, мен қалған адамдармен бірге колоннаны екіге бөлу үшін (ол үшін ең соңғы он үшінші жүк машинасын патронмен өртеу керек еді.) өз орнымда қалдым. Өкінішке орай біздің оқ шығаруымызға тура келді; әрбір жүк машинасы біздің келіссөз жүргізу жөніндегі ұсынысымызға қарамастан ең соңғы патрондарына дейін атты. Алғашқы он үш жүк машинасы өткелге біздің машинамызбен қатар жетті, алайда онда рейхслейтер жүк машиналарын күзетке алған жиырма төртінші корпустың армиялық он танкісі кезек күтіп тұрған еді. Біздің адамдар шегінуге мәжбүр болды. Біз оқтың астына алған жүк тиелген машина өртелді, ал қолға түскен барлық қаптар мен цинктелген жәшіктер бронетранспортерге тиелiп, аэродромға жөнелтілді. Аэродромға дейін бронетранспортерді жүргізген шоферлер біздің қарулы күштер арқылы құртылды. Хайль Хитлер!

	Сіздің Скорцениіңіз».

	Рольф құпия пәтеріне өзінің екі көмекшісімен бірге келді. Ол ептеп көңілді еді, сондықтан әңгімесінің арасына француз сөздерін дамылсыз қосып жіберіп отырды. Мюллер оған Штирлицтің өзі жоқта орыс байланысшысымен тек сол Рольфтің айналысуын Кальтенбруннердің құптағанын айтты.

	– Шелленберг Штирлицті бір тапсырмамен жіберген еді. Рольф осы кезде контраста жұмыс істейді, қатал тергеушінің қолына түскен тұтқын – қайырымды тергеушіге зәру. Штирлиц қайырымды емес пе, ә? Кальтенбруннер күлді де, Мюллерге сигарет ұсынды. Мюллер шылымын тұтатты да, бір сәтке ойға шомды.

	Кальтенбруннерге қатысы жоқ, PXCA-ның әлдебір қызметкері Борманға құпия мәлімет жеткізген бұның өзі Мюллердің айызын қандырғандай еді, осынау «шанышқы» екі күштің арасында бой қорғалап жүруге болатындығын айқындап беріп отыр оған, сондықтан ол Штирлиц жөніндегi Кальтенбруннер күдігінің Гиммлерге ешбір байланысты емес екенін түсінген, Борманмен арадағы астыртын кездесуді Гиммлер сөз тасығандық және сатқындық деп бағалаған, ал бұл жөнінде Кальтенбруннер еш нәрсе білмейтін еді.

	– Сіз Штирлицтің радистпен қалай жұмыс істейтінін менің бақылағанымды қалайсыз ба? – деді Мюллер.

	– Неге?– деп таңырқай сұрады Кальтенбруннер, сізге бақылаудың нендей қажеті бар? Меніңше, ол жеткілікті түрде дайындығы бар, әсіресе радио ойындары жөнінде таптырмайтын жан.

	«Ол өз сөзін қалайша ұмытып қалды екен? – деп таңырқады Мюллер әлде ол маған қарсы әлденендей бір әрекет жасап жүр ме екен? Есіне салудың қажеті бар ма? Әлде, соның пайдасы жоқ па? Қулық-сұмдықты қалап тұрған кеңсесі түскір-ай. Біреуді арбау үшін, өз адамыңды сергелдеңге саласың. Бәрібір оңып жатқан іс жоқ.»

	– Рольфке орыс пианисткасымен жұмыс істеу үшін жеке партитура берейін бе?

	Әдетте «пианинашы» деген ат радистерге тағылатын, ал разведка тобының жетекшісі – «дирижер» деп аталатын. Соңғы кезде адамдардың сапырылысы ұлғайып, Берлинге қашқындар толып кетті; Шығыс Пруссиядан, Аахеннен, Париж бен Бухарест өз архивтерімен көшіп келген қызметкерлерді орналастыру да оңайға түскен жоқ, міне осы кезде бұл терминдер мүлде ұмыт болғандай еді және тұтқынға алынған агентті мамандығына қарай емес, көбіне-көп ұлттық белгілеріне қарай анықтауға тура келетін.

	Сондықтан Кальтенбруннер сол бір жайларды күрсіне есіне алды.

	– Пианинашымен бе... жоқ, Рольф Штирлицпен ынтымақтаса жұмыс істейтін болсын. Мақсат ортақ та, табыс әдістерінің әр түрлі болуы мүмкін...

	– Ол да жөн.

	– Шифрды зерттеушілер не тындырып жатыр?

	– Соның өзі аса дана шифрлар болып шықты.

	– Орыс радисін қысып көріңіздер. Мен оның өз резидентінің шифрын білмейді екен дегенге сенбеймін.

	– Штирлиц онымен өз әдістерімен жұмыс істейді.

	– Штирлиц келгенше Рольф айналыса берсін.

	– Өз әдісімен бе?

	Кальтенбруннер әлденені айтпақшы болып еді, бірақ дәп сол мезетте фюрердің бункерінен телефон соғылды, Хитлер Кальтенбруннерді кеңеске шақыртқан еді.

	Кальтенбруннер Штирлиц жөніндегі әңгімені, әрине, ұмытқан жоқ-ты. Алайда алдыңғы күні кешкілік Борманмен кездесіп, финанс операциясы жайлы астыртын ұзақ кеңескен, сонда Борманның былай дегені бар:

	– Сіздің адамдарыңыз бұл әрекеттің құпиялығын қатаң сақтайтын болсын. Оған біз сенетін, Мюллер, Штирлиц сынды сыннан өткен адамдарды тарту керек...

	Кальтенбруннер «ойынның шарттарын» жетік білетін, егер Борман белгілі бір адам жайлы сұрамай, оны өзі атайтын болса, демек әлгі адамның назардағы «керекті» адам болғаны.

	Шетелдік банкіге өткізілген партиялық қаржының сайрап жатқан жолын жарқыратып ашып тастайтындай документ Борманның қолға түсірілген архивінен алғаш қарағанда табыла қоймады. Бірақ, сол қағаздар бір жерге ауыстырылған болса керек немесе бейбіт күннің алғашқы сәтінде-ақ өз кәдесіне жарайтын болғандықтан банкінің шифры мен агенттердің аты-жөнін Борман өзінің жадына түйіп қалған болар, ең ақырында әлде өкінішке орай бұл документтер Скорцени тосқауылынан түйiткiлсiз өткен, танк армиясымен қосылған алғашқы он үш машинада кетті ме екен...

	Дегенмен Скорцени адамдары қолға түсірілген документтердің ішінен аса мәнді деректер де ұшырасқан. Онда соңына қол қойылмаса да СД-дағы сатқындық әрекеттердің пісіп келе жатқандығын сипаттайтын Штирлицтің Борманға жазған хаты да бар еді.

	Гиммлер бұл қағазды Шелленбергке көрсетті де осының ізін ала тергеу жүргізілуін талап етті. Шелленберг оны орындаудың мүмкін еместігін біле тұрса да, Рейхсфюрер қолқасын қолға алуға уәде берген. Алайда бұндай документтің табылуы – Борманның архивінде бұдан да гөрі маңыздырақ материалдардың болуы да ықтимал деген күдікті ойды туғызған, ал бұл күдік оның өз қызметкерлерін қайта тексеруіне, олардың бір мезгілде Борманға да қызмет істеген-істемегенін анықтауына қозғау салған, ал егер солай болған күнде, қай кезден бастап, нендей мәселе жөнінде және кімге қарсы нақтылы әрекет жасалғанын ашуы керек еді. Шелленберг өз қызметкерлерінен кімдердің екі қожаға бірдей қызмет істегенін сұрастырудан қорыққан жоқ. «Қасиеттінің қасиеттісі» деп жүрек төріне сақтаған, бейбітшілікке ұмтылған қадамдарының Борманға қалайша жеткенін ойша жүйелеп алу оған маңызды боп көрінген.

	Шелленбергтің бірнеше қызметкерлері осы мәселеге жұмылдырылды. Әрбір сағат сайын тосын жаңалыққа елеңдеп құлақ түрумен болған. «Әзірше қызықты еш нәрсе байқалмайды» деген біркелкі хабар жетіп жатты оған.





Бернде бәрі де әзір ме?


	– Бастығыңыздың көңіл-күйі қалай? – деп сұрады ұзын бойлы адам. – Денсаулығы жақсы ма?

	– Жақсы, – деп жымиды Плейшнер, – Бәрі де ойдағыдай.

	– Кофе ішесіз бе?

	– Рахмет, ішсем ішейін.

	Ер адам кухняға кетті де сол жақтан мынаны сұрады.

	– Баспанаңыз сенімді ме?

	– Мен екінші этажда тұрамын, – деді Плейшнер әлгі жаргон сөзді түсінбеген қалпы.

	Гестаполық кофені қоя беріп, мырс етіп күліп жіберді, оған өз еркімен аңғал көмекшінің келгені рас екен, – «Қақпақ» деген сөз әлем разведчиктерінің ұғымында «жабу» деген сөзбен сабақтас естіледі.

	«Тек асығудың қажеті жоқ, – деді өзіне-өзі күбірлеп, – қарт торға келіп өзі түсті. Ол бәрін де баяндайды әлі, тек үркітіп алмай сөйлесу керек»...

	– Германиядан бұндай табыла бермейді, – деді ол Плейшнерге бір шыны аяқ кофені ұсына беріп, – сол оңбағандар халыққа қатықсыз қара көжеден басқа не береді дейсің, ал мұнда нағыз бразилиялық кофе сатылады.

	– Ұмыта бастаған дәміміз екен, – деді Плейшнер ыдысынан ұрттай беріп, келіскен сыңаймен. – Мен бұндай кофені тоғыз жылдан бері ішкен емеспін.

	– Гректер маған ащы кофеге су томыртқылап ішуді үйреткен еді. Зауқыңыз соға ма соған?

	Плейшнер енді көңілденіп сала берді, жүрісі де, ойы да, тыныс алуы да жеңілдей түсті. Ол жадыраған қалпы.

	– Мен кофені сумен томыртқылап ішіп көрген емеспін, – деді.

	– Қызық нәрсе, салқын су мен кофенің дәмі ерекше түйсік туғызады және жүрекке де шипалы.

	– Иә, – деді Плейшнер бір ұрттам суды жұта беріп, – өте жақсы екен.

	– Ол маған ауызша ешнәрсе тапсырмады ма?

	– Жоқ. Тек, әлгі ампуланы ғана берген.

	– Қызық екен.

	– Неге?

	– Өзінің келуін қашан күту керек екенін айтады ғой деп ойлап едім.

	– Ол бұл жайлы ләм-мим деген жоқ.

	– Айтпақшы, мен сізден ақша жайлы сұрамақшы едім.

	– Әзірде ақшам бар.

	– Егер қаржыға зәру болсаңыз келіп тұрыңыз. Үйіп-төгіп бере қоймағанмен барлы-жоқты көмегімді аямаспын. Ізіңізге түскен тыңшылар байқалмай ма?

	– Тыңшы дейсіз бе? Ол кім – аңдушы ма?

	– Иә.

	– Мен соған тіпті, көңіл аудармаппын.

	– Мұныныз аңғалдық. Бұл жағынан сізге нұсқау бермеп пе еді?

	– Нұсқау берген, бірақ мен көп жылдар өткен соң, әсіресе концлагерьден кейін еркіндікке шыққандықтан басым айналып қалса керек. Маған соны ескерткеніңіз үшін рахмет.

	– Оны еш уақытта да ұмытуға болмайды. Әсіресе осынау бейтарап елде жүргенде... Бұл жердің полициясы әккі, аса қу. Басқа айтарыңыз жоқ па?

	– Менің бе? Жоқ, ешқандай...

	– Қане, паспортыңызды беріңіз.

	– Ол маған паспортыңды әрдайым жаныңда ұста деп еді.

	– Енді сіздің менің қарамағыма көшетініңізді ескертпеп пе еді ол?

	– Жоқ.

	– Ол да жөн, бұл жайлы өзіңіз тапсырған телеграммада да еш нәрсе айтылмапты. Біз істі қалай дұрыс жолға қою керектігі жөнінде ойланармыз. Сіз қазір...

	– Отельге оралып, кроватьқа құлаймын да ұйықтаймын.

	– Жоқ... Мен сіздің... жұмысыңызды айтып отырмын...

	– Әуелі көз шырымын алайын, – деп жауап берді Плейшнер, – мен бір күн немесе екі тіпті, үш күнге дейін ұйықтауға құштармын, ал жұмыс жайлы содан кейін ойланбақпын. Барлық қолжазбамды Берлинге қалдырған едім. Дегенмен мен өз жұмыстарымды түгелдей жатқа білемін.

	Гестаполық Плейшнердің шведтік паспортын алды да мән бермеген сыңаймен стол үстіне лақтырып тастады.

	– Ертең жоқ, арғы күні сағат екіде соғарсыз, сізді өзіміз-ақ швед консульствосына тiркетіп қоярмыз. Дәлірек айтқанда, солай істеуге тырысармыз, шведтер өздерін айырықша ұстайды, барған сайын азғындап барады.

	– Кім? – деді Плейшнер аңдамай қалып.

	Гестаполық, өзінің шалыс басқанын сезе қойды, дәлірек ойнау үшін жауап беруден тартынып, сигарет шегіп, түтінін ұзақ будақтатты.

	– Шведтер Германиядан келген әрбір адамды нацистердің агенті деп біледі. Бұл оңбағандар үшін сен Хитлермен ұстасып жүрген неміс патриотысың ба, немесе, гестапоның тыңшысысың ба, бәрібір.

	– Ол менің консульствоға тіркелуім жөнінде ешнәрсе айтпаған еді...

	– Ол жағы шифрда жазылыпты.

	«Бұның қожасы Берлинде, – деп ойлады гестаполық, – онда күмән жоқ. Қолжазбам сонда қалып еді деді ғой. Демек, бұл адам Берлиннен келген... Оңай олжа. Тек асықпау керек, – деп қайталады өзіне-өзі, – асығудың түкке де қажеті жоқ».

	– Мен сізге ризамын, – деді Плейшнер орнынан тұра беріп, – кофеңіз шынында да ғажап екен, ал салқын сумен тіпті, тартымды екен.

	– Сіз қалай орналасқаныңызды оған хабарладыңыз ба, әлде соны мен-ақ реттей салайын ба?

	– Сіз оны өз жолдастарыңызға тапсырыңыз.

	«Коммунист, – деп ойлады гестаполық, – қызық адам екен өзі, шайтан алғыр».

	– Иә, мен оны жолдастарыма жүктейін. Ал, сіз де хабар беріңіз. Кейінге қалдырмаңыз.

	– Бүгін-ақ салып жібермекші едім, бірақ открыткаға жапсыратын сол бір марканы таба алмағаным.

	– Егер сатылып жатпаса, керекті маркаңызды мен тауып қояйын арғы күні. Оның нендей белгісі бар еді?

	– Монбланның игерілуі... көгілдір түсті. Міндетті түрде көгілдір түсті болуы керек.

	– Жақсы. Открыткаңыз өзіңізде ме?

	– Жоқ. Отельде қалған.

	– Оныңыз жарамсыз. Отельге еш нәрсе қалдыруға болмайды.

	– Ол не дегеніңіз, – деп жымиды Плейшнер, – ол әдеттегi открыткалардың бірі, мен сондай открытканың оншақтысын Берлиннен сатып ала шыққам. Ал, текстін жадыма сақтадым. Сондықтан ешқандай үстүрттік болған жоқ...

	Әлгі адам шыға берісте Плейшнердің қолын қысты да былай деді:

	– Байқампаздық, тағы да байқампаздық қажет жолдас; бұл жер тек сырт көзге ғана тыныш болып көрінеді.

	– Ол маған ескерткен. Білемін.

	– Бір қажеті болып қалар, адресіңізді де қалдырыңызшы.

	– «Вирджиния». «Вирджиния» пансионаты.

	– Онда американдықтар тұра ма?

	– Неге? – деп таңырқай сұрады Плейшнер.

	– Ағылшын сөзі. Олар әдетте өз тілдерімен аталатын отельге түседі.

	– Жоқ. Меніңше, онда шет елдіктер тұрмайды.

	– Оны біз тексерерміз. Егер пансионыңыздан мені көре қалсаңыз маған жақындамағаныңыз мақұл, тіпті сәлемдесудің де қажеті жоқ, біз бір-бірімізді білмейміз.

	– Жақсы.

	– Енді былай... Егер сіз әлденендей бір төтенше оқиғаға тап болсаңыз, онда менің нөмеріме телефон соғыңыз. Есіңізге сақтай аласыз ба?

	Ол цифрларды екі дүркін қайталады.

	– Иә, – деп жауап берді Плейшнер, – мен зерек адаммын. Латын тілі – зеректікке баулитын кез-келген гимнастикадан артық.

	Ол қабылдау бөлмесінен шығып, көшені асықпай қиып өтті. Шұғадан тігілген күртеше киген қарт өзінің хайуанаттар магазинінің терезесін жапты. Тор ішінде құстар секіріп жүр екен. Плейшнер витрина алдында құстарды бақылап ұзақ бөгелді.

	– Бірдеңе сатып алғыңыз келе ме? – деп сұрады қарт.

	– Жоқ, мен жəй, сіздің құстарыңызды қызықтап тұрмын.

	– Ең бағалысы магазиннің ішінде. Мен керісінше әрекет жасаймын. Сатушы атаулының бәрі де витринаға көздің жауын алатын заттарды тізіп қояды, ал мен құстарды затқа баламаймын. Құстың аты құс қой. Маған көптеген жазушылар келіп тұрады, олар құстар әнін асықпай отырып тыңдайды. Солардың бірі былай деген еді: «Мен Орфей сынды, жаңа кітаптың тамұғына шым батып, ең ұлы музыка – құстар әніне құлақ түруге тиістімін. Онсыз өз Эвридикасын іздеп табатын сол бір әнді әлемге шырқап бере алмас едім...»

	Плейншнер жанарына оқыс іркілген жасты сүртті де, витринадан ұзай беріп.

	– Сізге рақмет, – деді.





12. 3. 1945 (02 сағат, 41 минут)


	– Шамды неге жағуға болмайды? Кімнен қорқып отырсыз? – деп сұрады Штирлиц.

	– Сізден емес, – деп жауап берді Холтофф.

	– Онда бір-бірімізді қаралап тауып алайық.

	– Мен қараңғыға едәуір бой үйреттім. Үйіңіз жып-жылы, әрі тыныш екен.

	– Әсіресе, бомба жарылысы кезінде, – деп күлді Штирлиц, – Сегіз көзім сырқырайды, сірә, суыққа мықтап бой алдырсам керек. Қазір мен ваннаға кіріп, аспирин алып келейін. Отыра тұр. Қолыңды әкел, мына жерде кресло бар.

	Штирлиц ваннаға кіріп, шағын аптекасын ашты.

	– Мен қараңғы жерде аспириннің орнына, ішті қуатын дәріні қылғытып қоярмын, – деді ол бөлмеге қайта оралған соң. – Шторды түсірейін, жақсы жабылады, содан соң, камин жағармын.

	– Мен де шторыңызды түсірмекші болып едім, бірақ құпиясы бар екен.

	– Жоқ, олай емес, шығыршықтың бірі ағашқа ілініп қалған шығар. Қазір мен бәрін де жөнге келтірейін, не болып қалды, қартым. Соншалықты кімнен қорқып жүрсіз?

	– Мюллерден.

	Штирлиц терезенің пердесін түсірді де шамды жағуға кірісті. Тетіктің «сырт еткен» дыбысын естіген бойда Холтофф былай деді:

	– Мен тығындарды бұрап алғам. Сіздің үйдегі аппаратура іске қосылған болар.

	– Кім қосты дейсіз?

	– Өзіміз.

	– Қажеті қанша?

	– Міне, сол үшін келген едім сізге. Каминiңізді жағыңыз да берірек жақындаңыз, біздің уақытымыз тапшы, ал талқылайтын маңызды мәселелер бастан асып жатыр.

	Штирлиц кепкен ағаштарды тұтатты. Камин гуілдеп жана бастады, бұның өзі бір түрлі ерекше камин едi; әуелгі кезде дыбыс шығарып жанады да бір маздап алған соң, гуілі сап басылады.

	– Сонымен, – деп креслоны отқа жақындатты да, Штирлиц мынаны сұрады, – не болып қалды, достым?

	– Маған ба? Ештеңе де болған жоқ. Ал сіздің не істейтініңізді қайдам?

	– Принципінде.

	– Принципінде ме?

	– Принципінде моншаға түсіп, ұйықтамақшы едім. Суық бойымды жайлап алыпты және өлердей қалжырадым.

	– Мен сізге дос адам ретінде келіп отырмын, Штирлиц.

	– Жетер, – деді Штирлиц қабағын шытып, – бала құсап, не тантып отырсың өзің? Ішкіңіз келе ме?

	– Келеді.

	Штирлиц коньяк әкеп, Холтоффқа да, өзіне де құйды. Олар үн-түнсіз қағып салды.

	– Жақсы коньяк екен.

	– Тағы құяйын ба? – деп сұрады Штирлиц.

	– Қарсылық жоқ.

	Олар тағы бір дүркін қағып салды, Холтофф саусақтарын сықырлатты да былай деді:

	– Штирлиц, мен осы апта бойы сіздің ісіңізбен айналыстым.

	– Түсінбедім.

	– Мюллер маған әлгі физик жөніндегі сіздің жүргізген ісіңізді астыртын тексеруді тапсырған еді.

	– Сіз неге менімен жұмбақтап сөйлесіп отырсыз, Холтофф? Тұтқындалған физиктің маған қатысы қанша? Неліктен менің ісімді, астыртын тексересіз және Мюллер нендей кінә тақпақшы екен?

	– Өз басым еш нәрсені білмеген соң, сізге де түсіндіріп бере алмаймын. Менің сезетінім сіз торға түскелі тұрсыз.

	– Мен бе? – деп таңырқай сұрады Штирлиц, – Бұл деген – көзсіздік. Әлде біздің бастықтарымыз мына сапырылысқан шақта ақыл-ойларынан айрылып қалған ба?

	– Мені байсалдылық пен аңғарымпаздыққа баулыған өзіңіз едіңіз ғой, Штирлиц.

	– Сонда сіз мені байсалдылыққа шақырып отырсыз ба? Әлгі сөзді айтып алып? Иә, менің көңілім алаң. Күйініп отырмын. Мен қазір тура Мюллерге барамын...

	– Ол ұйықтап қалған. Оған баруға асықпай-ақ қойыңыз. Әуелі мені тыңдап алыңыз. Физиктің ісіне байланысты нендей дерек тапқанымды сізге баяндап берейін. Мен бұны әлі Мюллерге де айтқаным жоқ. Сізді күттім.

	Штирлицке ойын жинақтап және өзін-өзі қайта тексеру үшін бір сəттік уақыт керек еді; бір қарағанда мәнсіз боп көрінетін ұсақ-түйектерді шамадан тыс қызықтайтындар үшін жазба түріндегі жауаптарында әлде нендей бір күдік туғызатындай кінәрат жіберіп алмады ма екен?

	«Холтофф өзін-өзі қалай ұстар екен?– деп ойлады Штирлиц, – әлде гестапоның менің сыртымнан астыртын іс жүргізіп жүргеніне шағым жасасам ба екен, онда мына бейбаққа да жеңіл тимейді, өз басын жұтады. Өзіне-өзі сенімді ұлттың өкілі еді ғой, бұған не болған? Немесе ол мені Мюллердің тапсыруымен сынағалы келді ме екен? Олай бола қоймас. Бұл жерде оның сойылын соғатын адамдар жоқ, дәп әлгі әңгімеден кейін менің із-түзсіз жоғалып кете алатынымды олар түсінуге тиісті. Қазір қырық үшінші жыл емес, майдан да иектің астында. Ол өз қалауымен келді ме екен? Ым-ым... Байсалды ойынға бас сұғатындай болымды ақылы да жоқ. Бірақ оның есесіне Қу. Мен осындай жасанды қулықтарды түсіне бермеймін, дегенмен көлгірсіген қулықтың болымды пайымдау мен логиканы орап кетуі де мүмкін».

	Штирлиц жанып жатқан ағаштарды қозғады да былай деді:

	– Бекерге өзеуремеңіз.

	– Бұның бәрі аса маңызды мәселе.

	– Бұл әлемде маңызсыз нәрсе жоқ.

	– Мен Шуман ведомствосынан үш эксперт жүргізушіні шақырттым.

	Шуман Вермахтың жаңа қару-жарақтар ісі жөніндегі кеңесшісі болатын, оның адамдары атомның жарылу проблемасымен айналысатын.

	– Рунгені сіз түрмеге жатқан кезде мен де сол жақтан үш эксперт жүргізушіні шақыртқам.

	– Иә, Рунгені гестапо, біз қамаған, бірақ разведкада жүрген сіздің онымен айналысатын не жөніңіз бар еді?

	– Сізге түсініксіз бе?

	– Жоқ. Түсінікті.

	– Рунге Францияда және Штаттарда оқыған. Оның ондағы байланыстарының маңызды екенін аңғару қиын ба? Проблеманы тануда біздің түбімізге жетіп жүрген батылдық пен асыра сілтеушілік. Біз қиялдаудан қорқамыз. Шектеулі түзу сызықпен ап-анық жүреміз одан өзге бір қадам да қия баспауың керек. Біздің басты қателігіміз де сонда.

	– Ол дұрыс, – деп келісті Холтофф. – Сiздiкi жөн. Батылдыққа байланысты сізбен таласпаймын. Ал, кейбір жекелеген мәселелер жөнінде пікір жарыстыруға әзірмін, Рунге жоғарғы радиоактивті заттардан плутон алудың мүмкіндігін зерттеуді жалғастыру керек деген еді, міне, сол байламы оның өзіне ғылыми оппоненттері тарапынан айып болып тағылды. Рунгенің үстінен сөз тасып жүрген де дәл солардың өздері, мен оларды өз кінәларын мойындауға мәжбүр еттім.

	– Мен оған күмән келтіргенім жоқ.

	– Ал, енді біздің адамдар Рунгенің байламы дұрыс еді деп Лондоннан хабарлап отыр. Американдықтар мен ағылшындар да соның жолымен кетті. Ал, ол бізде, гестапода отырады.

	– Сіздің гестапода, – деп түзетті оны Штирлиц, – сізде Холтофф. Оны біз қамағанымыз жоқ, сіздер. Біз бекіткеніміз жоқ оның ісін, сіздер, Мюллер мен Кальтенбруннер. Менің де, сенің де, тіпті Шуманның да емес, соның шешесі еврей болатын, ал ол оны жасырып келген...

	– Тіпті соның атасы үш жерден еврей болса да мейлі – деп өзеуреді Холтофф. – оның атасының кім болғаны маңызды емес, егер ол бізде қызмет еткен болса, тіпті ес-түссіз беріліп қызмет етті ғой. Ал, сіз оңбағандарға сеніп қалдыңыз.

	– Оңбағандарға... қозғалыстың байырғы мүшелеріне ме? Сыннан өткен ариецтерге ме? Фюрердің өзі награда тапсырған физиктерге ме?

	– Жақсы, жақсы. Мақұл... Бәрі дұрыс: сiздiкi жөн. Тағы да коньяк құйыңызшы.

	– Тығынды лақтырып тастаған жоқсыз ба?

	– Тығын өзіңіздің сол қолыңызда, Штирлиц.

	– Мен сізден электрдің тығынын сұрап тұрмын.

	– Жоқ. Ол ана айнаның түбіндегі столда қалған.

	Холтофф басын әнтек кекжитті де коньякті бірден қағып салды.

	– Мен көп ішетін болдым, – деді ол.

	– Қазір, кім аз ішеді дейсіз?

	– Ақшасы жоқтар. – деп әзілдеді Холтофф. – Бақытсыз адамдар.

	– «Ақша деген қолдан жасалған еркіндік» деген екен біреу.

	– Дұрыс айтқан, – деп келісті Холтофф, – сіз қалай ойлайсыз, егер мен тексерудің қорытындысын жеткізсем, Кальтенбруннер нендей шешім қабылдар екен?

	– Сіз әуелі тексеруіңіздің нәтижесін Мюллерге хабарлауға міндеттісіз. Рунгені тұтқынға алу жөнінде бұйрық берген соның өзі.

	– Рунгенің ісін сіз жүргіздіңіз ғой.

	– Менің жүргізгенім рас, – бастықтардың тапсыруымен бұйрықты орындадым.

	– Егер сіз оны босатып жібергеніңізде біз осыдан жарты жыл бұрын қару-жарақтың құнын арттыру жағынан ілгерілеп алға шығатын едік.

	– Сіз осы пікіріңізді дәлелдеп бере аласыз ба?

	– Мен оны қазірдің өзінде дәлелдедім.

	– Сізбен физиктердің бәрі де келісе ме?

	– Басым көпшілігі. Кеңеске шақырылғандардың дені келіседі. Осының өзі сізге қалай тиер екен?

	– Қалай тиюші еді, – деп жауап берді Штирлиц. – Маған оның келіп-кетері жоқ. Ғылыми зерттеулердің нәтижесі практикада дәлелденеді. Сол дәлелдер қайда?

	– Менде, қалтамда.

	– Тіпті, солай ма?

	– Дәп солай. Лондоннан да әлде нендей деректер алдым. Ең соңғы жаңалықтар. Сіз өлім жазасына кесілесіз.

	– Сізге осы не керек, Холтофф? Әлдеқайда бұра тартқыңыз келеді, сонда не демекшісіз?

	– Мен тағы да қайталауға әзірмін, қару-жарақтардың құнын арттыру жөніндегі жұмысты ерікті немесе еріксіз түрде болса да аяқсыз қалдырған сізсіз, тек сіз. Сіз, мына сіз, ерікті немесе еріксіз түрде болса да жүздеген физиктердің пікірін сұраудың орнына, тек, ондаған физиктердің ғана көрсеткіштерімен шектелдіңіз, ал олар Рунгенің табысын жоққа шығарып, болашағы жеміссіз, қастандық іс деп бағалады және оның сол саладан аласталуын талап етті.

	– Демек сіз фюрердің нағыз солдатына, Кейтель мен Геринг сенген адамға күмән келтіруге, ал атомды зерттеу жөнінде американдық жолды қалаған адамды қорғауға шақырасыз ғой мені?!. Сіз мені осыған үндейсіз бе? Сіз мені гестапо тұтқындаған Рунгеге сенуге үгіттейсіз бе, ал гестапо орынсыз ешкімді де тұтқынға алмайды және соны әшкерелеуге көмектескендерге де иланбайды?

	– Бәрі де логикаға сыйымды, Штирлиц, мен сіздің әрдайым ойыңыздың жүйесін дәп ұрымтал буынға бағыттай білетіндігіңізге қызғана қараушы едім; сіз Рунгені тұтқынға алу жөнінде бұйрық берген Мюллерді де, үшінші атасы еврей болған адамды жақтаған мені де қатар соғып отырсыз, сонда сіз біздің сүйегімізге сіңген сенімнің монументіне айналмақшы екенсіз ғой? Мақұл. Мен сізге қол соғамын, Штирлиц. Мен ол үшін келгенім жоқ. Рунгесіз бұл жөнінде әбден қырағылық байқаттыңыз, концлагерь деген аты болмаса СС-тің қалашығындағы жеке коттеджде тұрады және теориялық физикамен айналысуға да мүмкіндік алған. Штирлиц қазір мен саған ең басты мәселені айтамын, мен шым-шытырық тұйыққа тірелдім... Егер мен тексерудің қорытындысын. Мюллерге жеткізетін болсам, ол сіздің соның өзіне қарсы әзірлеп отырған қаруыңыздың барын түсінеді. Иә, сіздің сөзіңіз рас, Рунгені тұтқынға алу жөнінде бұйрық берген соның өзі. Тексерудің қорытындысын сізге қарсы қоятын болсам, қосалқы соққы бәрібір оған да тиеді. Ал маған осының өзі күлкілі болып көрінгенімен екі жақты соққы тиеді. Мюллер де, сіз де төпелейсіз мені. Ол менің дәлелдеріме пысқырып та қарамайды, қайта тексеру керек деп көкиді. Ал, сіз... жә, сіз мені шамамен қалай жəукемдейтініңізді жеткіздіңіз. Сонда гестапоның офицері – менің не істеуім керек? Разведканың офицерісіз ғой, кеңес беріңізші.

	«Міне, көрдің бе, қайда жетелеп барады, – деп іштей пайымдады Штирлиц, – Арандату ма, әлде, жоқ па? Егер арандатпақ ниеті болса, онда түсінікті. Әлде, мені «биге» шақырып отыр ма? Олар кемеден ыршып шығуға енді-енді қам жасай бастады. Құдды тышқандар тәрізді. Ол гестапо жайлы да, разведка жайлы да кездейсоқ әңгімелеген жоқ. Солай. Түсінікті. Жауап қайтаруға ертерек. Әлі ерте.»

	– Соның қандай айырмашылығы бар? – деп иығын қомдады Штирлиц. Гестапо ма немесе разведка ма? Жалпы алғанда, біз қайсыбір бас араздықтарға қарамастан ортақ істі қолға алып отырмыз.

	– Ортақ іс. – деп келісті Холтофф. Тек біздер ғана, гестапоның адамдары әлемге баскесерлер мен қарақшылар ретінде танылғанбыз, ал сіздер – зергерсіздер, парфюмерсіздер, сіздер саяси разведкадансыздар. Сіздер кез-келген құрылысқа, кез-келген мемлекетке қызмет ете аласыздар, ал біздер тек рейхқа ғана қажетпiз, біз сонымен бірге жасаймыз немесе бірге құримыз.

	– Сіз менің не істеуім керек деп сұрап отырсыз ба?

	– Иә.

	– Өзіңіз не ойлайсыз?

	– Мен әуелі сізді тыңдасам деп едім.

	– Дәп әлгі тығынды қалай бұрауды, пердені қалай түсіруді сұрағаныңыздай ма?

	– Пердені түсіруді ұсынған өзіңіз.

	– Солай ма? Соның өзі сіздің ұсынысыңыздай болып көрініп еді, шайтан алғыр... мақұл, мәселе онда емес. Сіз ойыннан шығуды қалайсыз ба?

	– Сіздің шет елге шығатын «саңылауыңыз» бар ма?

	– Солай делік.

	– Егер біз үшеуміз байтарап елге жол тартып кетсек қалай қарайсыз?

	– Үшеуміз дейсіз бе?

	– Иә. Дәп солай. Үшеуміз: Рунге, сіз және мен. Біз ұлы физиктің өмірін сақтап қалар едік. Бұл жерде қол ұшын оған мен берейін, ал сіз қашып шығудың жолын қарастырыңыз. Қалай дейсіз? Торға түскелі тұрған мен емес сізсіз, оны да ескеріп қойыңыз. Мюллердің қармағына ілінудің не екенін білесіз бе? Не айтасыз бұған? Мен жауап күтіп отырмын.

	– Тағы да коньяк ішкіңіз келе ме?

	– Келеді.

	Штирлиц орнынан көтеріліп, асықпай Холтоффқа таялды, ол ыдысын ұмсынып ұсына бергенде Штирлиц ауыр бөтелкемен Холтоффтың қара құсынан құлаштап тұрып ұрып кеп қалды. Бөтелке жан-жаққа ұшып кетті де қоңыр коньяк Холтоффтың бетіне құйылды.

	«Мен дұрыс істедім, – деп ойын түйді. Штирлиц «Хорьхтың акселераторын сығымдай түсіп. – Мен басқа шешім қабылдай алмас та едім. Ол маған адал ниетпен келген күнде де менiкi жөн. Жекелеген әнтектіктер кеткенмен үлкен мәселеде ұтып шықтым.

	Қабатында қызыл былғарымен тыстаған есікті жанай сұлап, Холтофф жатыр. Ол бұрынғыша ес-түсінен айрылған қалпында.

	Мюллер қазір ұйықтап жатыр деген Холтофф сөзі ұшқары лебіз болатын. Мюллер ұйықтамаған-ды. Ол әлгінде ғана шифрларды зерттеу орталығынан хабар алған, орыс радистерінен табылған шифрлардың негізін құрайтын бұл шифрлар Берндегі орыс разведчиктерінің құпия пәтерін жаулап алған адамдардан түскен шифрлармен ұқсас болып шықты. Сонымен орыс резиденті жаңа байланыстар іздестіруге кірісті деп пайымдады Мюллер, сірә, оның радистері бомбалау кезінде қаза тапқан болар немесе төтенше бір оқиғаға тап болғанын сезген шығар. Сондықтан Мюллер жатса да, тұрса да орыс қабылдағышы мен Борманды арнайы байланыстыратын телефон трубкасындағы кездейсоқ қолдың таңбасын сызықшаның сыртына шығаруға тырысқан. Алайда ол бұны сызықшаның сыртына шығаруға барынша күш салғанымен әлгі бақытсыз қолдың таңбасы оның толғануына тосқауыл болғандай еді. Полицияда жиырма жылдай жұмыс істеген кезде оның бойындағы ерекше бір қасиеттері жетілген-ді; ол әуелгі мезетте өзінің интуициясына, сезіміне сүйенетін, содан соң жүрек-таразысынан өткен әлгі ой-түйінін фактілер арқылы қайта тексеретін. Ол сирек қателесетін. Ваймар республикасына қызмет етіп, нацистердің демонстрациясын тұншықтырған тұста да, сондай-ақ Гиммлердің барлық тапсырмасын қалт жібермей орындаған мезеттерде де, содан соң кейінірек Кальтенбруннерге жанаса бастаған шақта да оның сезімі алдаған емес. Штирлицке байланысты тапсырмасын Кальтенбруннердің ұмыта қоюы екі талай деп ойлады ол. Демек әлденендей бір өзгерістің, сірә, жоғарғы дәрежеде болғаны хақ. Алайда оның қашан және қалай болғанын Мюллер біле алмады. Сондықтан ол Холтоффқа Штирлицке баруды және «спектакль» қоюды тапсырған, егер Штирлиц ертеңіне оған келіп, Холтоффтың «тәртібі» жөнінде шағым жасайтын болса, онда ол бұл істі біттіге санап, сейфке сүңгітіп жібермекші еді. Ал Штирлиц Холтоффтың ұсынысын құп алып, келіскен күнде ол картаны ашық ұстап, Кальтенбруннерге баратын еді де өз қызметкерінің деректеріне сүйене отырып, «істің» мән-жәйін түгел баяндап беретін еді.

	«Сонымен... – деп ойын сабақтады ол, – мақұл. Холтоффты күтейік, содан соң белгілі болар. Енді орыс пианиношысы жайлы. Сірә, оның бастығы Швейцария арқылы байланыс іздеуге кіріскен соң, әлгі әйелге Штирлицтің жүректі жәйландыратын құрғақ кеңесінен гөрі біздің өз әдісімізді пайдаланғанымыз құба-құп емес пе. Бұл әйелдің өз бастығының қолындағы жәй қару іспетті болуы мүмкін емес. Ол бір нәрсені білуге тиісті. Іс жүзінде бірде-бір сұраққа жауап та берген жоқ. Уақыт та шектеулі. Берннен келген шифрдің кілті де осының қолында болар. Бұл біздің ең соңғы үміт артарымыз...».

	Ол ойын аяқтап та үлгірмеді, есік айқара ашылды да Штирлиц кірді. Ол қанға боялған, екі қолы артына байланған Холтоффты қолтығынан демеп ішке енгізе берді.

	Мюллер есік аузынан өз көмекшісі – Шольцтің абыржыған жүзін көрді де былай деді:

	– Сіз жынданғаннан саумысыз, Штирлиц?

	– Менің денім сау. – деп жауап берді Штирлиц Холтоффты креслоға жирене сілкіп тастай беріп, – ал, нағыз жынданған мынау немесе сатқындық жолға түскен.

	– Су, – деді Холтофф кeзeргeн ернін әзер қозғап, – су берші.

	– Су беріңдер, – деді Мюллер. – Не болып қалды, жөндеп түсіндірсеңші маған!

	– Әуелі мынаның өзі жөндеп түсіндірсін, – деді Штирлиц. – Ал мен бәрін де жөндеп жазып беремін.

	Ол Холтоффқа су берді де стақанды подностағы графиннің түбіне қойды.

	– Өзіңізге барыңыз да қажет деп тапқаныңызды жазып беріңіз, – деді Мюллер, – оны қашан бітіріп бересіз.

	– Қысқа жазуға он минут керек. Ал толық баяндап, ертең жазып әкеліп берейін.

	– Неге ертең?

	– Өйткені бүгін менің шұғыл аяқтауға тиісті тығыз шаруам бар еді. Оның үстіне бұл таяу арада есін жинай да қоймас. Кетуге ұлықсат па?

	– Жарайды. Марқабат, – деп жауап берді Мюллер.

	Штирлиц сыртқа шығып кетті. Мюллер Холтоффтың қолындағы кісенді шешті де ойланған қалпы стақан тұрған столға таялды. Екі саусағымен стақанды абайлап ұстады да жарыққа тосып, сығалай қарады. Штирлиц қолының таңбасы ап-айқын көзге шалынды. Ол қолтаңбасы әлі алынып үлгірмегендердің санатында болатын. Штирлицке күдіктене бергеннен гөрі өз дағдысына сүйене отырып, бар істің ақ-қарасын ашып тастауды мақұл көрген Мюллер Шольцті шақырда да былай деді:

	– Мына стақандағы саусақтың таңбасын түсіріп ала қойыңызшы. Егер ұйықтағандай болсам, оятпай-ақ қойыңыз. Меніңше, бұл тым асығыс шаруа емес.

	Экспертиздің нәтижесі Мюллерді қайран қалдырды. Штирлицтің стақандағы қол таңбасы мен телефон трубкасындағы белгілер, сондай-ақ ең қорқыныштысы сол тіпті орыс радио қабылдағышындағы саусақтардың ізі де бір-бірімен ұқсас болып шықты.



	«СС-тің рейхсфюрері Генрих Гиммлердің жеке өзіне.

	Менің қымбатты рейхсфюрерім!

	Швейцариядан өзімнің ставкiме оралған бетім осы.

	Кеше мен және Дольман екеуміз итальяндық көтерілісші ұлтшылдар: Парри мен Усмияниді ертіп, Швейцарияға жүріп кеттік. Шекарадан өтуге аса ұқыптылықпен әзірлендік. Цюрих қаласының шетіндегі Фешенебель госпитальдарының бірі – Гирсланденклиникке Парри мен Усмияни орналасты. Даллес пен Парри ертеден бірін-бірі білетін достар екен; сірә, американдықтар болашақ итальян кабинетіне өз құрамдарын коммунистерден емес даңқты партизандардан дәлірек айтқанда біздің әскерлеріміз Италияға кіруге мәжбүр болған кезде ыдырап кеткен монархистермен нағыз ұлтшылдар ұйымынан әзірлеп жатқан болса керек.

	Гюсман ізімізді ала келді де бізді Даллестің құпия пәтеріне жеткізіп тастады. Даллес бізді күтіп отыр екен. Ол ұстамды жан, әрі қайырымы да мол. Даллес терезенің алдында жарыққа қарсы ұзақ уақыт үнсіз отырды. Бірінші болып Геверниц сөйледі.

	Ол менен мынаны сұрады: «Матильда Гедевильстің өтініші бойынша итальяндық Романо Гуардиниді босатуға көмектескен сіз емес пе едіңіз?» Мен ашып ештеңе айта алмадым, өйткені бұл фамилия жадымда сақталмапты. Бұның өзі тексерудің бір түрі болар деп ойлап, солай болуы мүмкін дей салдым. «Көрнекті кoтолик дінінің философы. – деп сабақтады ойын Геверниц, – ол көзі ашық әрбір Еуропалыққа қымбат». Мен біздің ұлы актеріміз Шелленбергтің тағылымын еске алып, «жұмбақтай» күлдім.

	– Генерал, – деп сұрады менен Гюсман, – соғыста Германияның жеңіліске ұшырағаны жөнінде өзіңізге-өзіңіз есеп бересіз бе?

	Бұл адамдардың мені тіпті шамадан тыс жәбірлеу арқылы болса да өз дегендеріне еріксіз көндіретінін түсіндім. Ережеге қарсы тұрған әлденендей бір саяси қайраткерді өз адамыма айналдырмақ ниетім болса, мен де дәп осылайша әрекет жасар едім.

	– Иә, – деп жауап бердім мен.

	– Мүмкін болатын келіссөздің нақтылы тірегінің бір ғана мәселеге, сөзсіз тізе бүгуге тірелетіні сізге түсінікті ме?

	– Иә, – деп жауап бердім мен келіссөздің тақырыбынан гөрі келіссөз жөніндегі фактінің маңыздырақ екенін ескеріп.

	– Соған қарамастан сіз, – деп сөзін сабақтады Гюсман, – егер рейхсфюрер Гиммлердің атынан сөйлескіңіз келсе, онда келіссөз осымен доғарылады, мистер Даллес кездесуден бас тартуға мәжбүр.

	Мен Даллеске қарадым. Көзіме жарықтың сәулесі түскендіктен, оның жүзін айқын көре алмадым, бірақ құптаған шыраймен басын изеп қойып отырғанын байқадым, алайда бұрынғыша бір ауыз сөз қатпай, үнсіз отырды. Мен бұл сауалдың мәселенің сыртқы түрі екенін түсіндім, өйткені олар СС-тің жоғарғы генералының кімнің атынан сөйлеуге тиісті екенін және сөйлесе алатынын түсінген еді. Осы сұрақты қою арқылы олар өздерін қолайсыз және күлкілі жағдайға қойып отыр. Тек мистер Даллеспен сөйлесуге әзір екенімді айтып, мен оларға, әрине, жауап бере алатын едім, егер мен оның Еуропалық монополиялық капиталдың өкілі екенін білгенімде барлық байланыс атаулыдан бас тартатын едім. Олар менің жауап беруімді күткен еді. Мен былай дедім:

	– Еуропадағы цивилизацияның белді буыны ұлы Герман мемлекетіне қарсы күрестің, дәп қазір әсіресе біздің ортақ столға, кеңес столына отыруымызға тура келген кезде жалғастырылуын қылмыс деп бағалаймын. Мен өзімнің барлық ұйымымды сіздерге таныстыруға әзірмін, бұның өзі – Италиядағы ең қуатты ұйым. СС-пен полиция одақтастардың қарамағына соғыстың аяқталуына күш салу үшін және қуыршақ коммунистік үкіметтің құрылуына жол бермеу үшін берілгелі отыр.

	– Сіздердің СС-теріңіз Кессельрингтің вермахына қарсы күреске шығады деген сөз бе бұл? – деп сұрады ақыры Даллес.

	Мен бұл адамның барлық мәселеге байсалдылықпен қарайтынын аңғардым. Ал бұл – болашақ жайлы түбегейлі әңгіменің табысты аяқталуының кепілі.

	– Фельдмаршал Кессельрингпен нақтылы және дәйекті түрде сөйлесу үшін маған сіздердің кепілдіктеріңіз керек, – деп жауап бердім.

	– Табиғи нәрсе, – деп келіскен сыңай білдірді Даллес. Мен сөзімді одан әрі жалғастырдым.

	– Осында қарамағында бір жарым миллионнан астам солдаты бар Италияда Кессельринг тізе бүгу жөнінде бұйрық беретін болса, бұның өзі барлық майданды тұтас шарпитынын сіздер түсінуге тиістісіздер, бұл жерде батыстағы және Скандинавиядағы, Норвегия мен Даниядағы майдандарды да айтып отырмын.

	Сондай-ақ осынау алғашқы маңызды әңгіме үстінде мен өзімнің де көкейтесті ұсыныс-талаптарымды да қосып жібермек болдым.

	– Кеңесті жалғастыру жөнінде сіздердің кепілдіктеріңізді алатын болсам, онда мен фюрердің бұйрығында жоспарланғанындай, Италияны қиратуға жол бермеу жөнінде өзіме міндеттеме қабылдаймын. Біз Галереяның барлық туындылары мен көне дәуірдің ескерткіштерін құрту жөнінде бұйрық алдық, бір сөзбен айтқанда адам баласының тарихына қатысты мұралардың бәрі де жермен-жексен етіліп тегістелуге тиісті. Өз басыма төнетін қауіп-қатерге қарамастан мен қазірдің өзінде Уффици мен Патти галереяларындағы суреттерді сондай-ақ Виктор Эммануил корольдің күміс теңгелер коллекциясын құпия жерге жасырып қойдым, және өзім тығып қойған суреттердің тізімін стол үстіне тастай бердім. Олардың ішінде Тицианның, Боттичеллидің, Эль Греконың туындылары барды. Американдықтар әңгімені үзіп, әлгi тiзiмге үңілді.

	– Бұл суреттердің құны қанша? – деп сұрады.

	– Бұлардың бағасы жоқ, – деп жауап бердім де, мынаны қостым. – Меніңше, жүз миллион доллардың үстіне шығып қалады.

	Геверниц он минуттай қайта жандану дәуірінің туындылары жайлы және оның Еуропаның философиялық және техникалық дамуына тигізген ықпалы жөнінде айтты. Содан соң әңгімеге Даллес араласты. Ол кеңеске күтпеген жерден әлденендей бір қосалқы сөзсіз-ақ киілікті. Ол былай деді:

	– Генерал Вольф, мен сізбен сыбайлас болуға әзірмін. Алайда сіз одақтастармен бұдан өзге ешқандай байланыс жасамайтындығыңыз жөнінде маған кепілдік беруіңіз керек. Бұл бірінші шартым. Сондай-ақ біздің келіссөзіміз жөніндегі факт осы кездесуге қатысқандарға ғана белгілі болуға тиісті екенін сіз түсінерсіз деп ойлаймын.

	– Онда біз бітімге қол қоя алмайды екенбіз, – дедім мен, өйткені сіз – президент, ал мен канцлер емеспін.

	Біз үнсіз жылы шырайлы жүзбен түсініскендей болдық, сонымен мен келіссөз жөнінде сізге хабарлауға және сіздің бұдан былайғы тапсырмаңызды қабылдауға олардың келісімін алғанымды түсіндім. Мен бұл хатты өзінің Берлинге ұшатын бастығын шығарып салатын, фельдмаршал Кессельрингтің адъютанты арқылы жолдап отырмын. Бұл адам мен тарапынан аса ұқыптылықпен тексерілген. Фельдмаршал мен рейхсмаршал Герингтің байланысын бізге хабарлағалы ол Кессельрингке жіберілген кезде оның кандидатурасын сіз өзіңіз бекіткендіктен оны есіңізге түсіре аласыз.

	Американдықтармен біздің келесі кездесуіміз жақын күндерде болады.

	Хайль Хитлер!

	Сіздің Карл Вольфіңіз».



	Вольф шындықты жазған болатын. Келіссөз дәп осындай немесе осыған жуық дәрежеде өтті. Ол тек, үйіне, Италияға қайтып келе жатқан бетінде Гюсман мен Вайбол отырған поездың купесінде көзбе-көз, ұзақ әңгімелескенін жасырып қалды. Германияның болашақ кабинетінің құрамы талқыланды. Кессельрингтің – канцлер, Чехия мен Моравияның бұрынғы ерекше уәкілі, СС-тің группенфюрері фон Нейраттың – шет ел істері министрі, НСДАП-тың құрметті мүшесі Ялмар Шахттың – финанс министрі, СС-тің обергруппенфюрері – Карл Вольфтың ішкі істер министрі болып тағайындалатындығы жөнінде келісілген еді. Бұл кабинеттен Гиммлерге орын тимеді.



	Штирлиц өзінің «Хорьх» атты автомобилiмен Швейцария шекарасына қарай құйғытып келе жатты. Оның қатарында үн-түнсіз, түсі қашқан пастор отыр. Штирлиц радио қабылдағышты Францияға бұрап қойды, Парижден жас әнші Эдит Пиафтың концерті беріліп жатыр екен. Оның даусы қоңырлата басталғанмен қуатты естіледі, ал әннің сөздері қарапайым, әрі зілсіз.

	– Әдет-ғұрыптың толық құлдырауы ғой бұл, – деді пастор. – Мен оны айыптамақшы емеспін, жәй тыңдап отырмын және ойыма әлсін-әлі Гендель мен Бах орала береді. Бұрын, сірә, өнер адамдары өздеріне қатаң талап қоя білсе керек, олар зор сеніммен құзар мұраттарға құлаш ұрған. Ал мынау дегеніңіз кәдімгі базар басындағы әңгімеге ұқсайды...

	– Жарайды пастор... Біз бұл әңгімені соғыстан соң сабақтармыз. Қазір сіз маған Бернде не істейтініңізді тағы да түгел баяндап беріңізші.

	Пастор соңғы үш сағат бойы Штирлицтің есіне салған жайларды қайталай бастады. Пасторды тыңдай отырып, Штирлиц ойға шомды, «Иә, Кэт соларда қалды. Егер мен Кэтті ала шықсам, олар пасторға жармасар еді, сірә, гестаподан әлдекім онымен де айналыса бастаса керек... Онда барлық операция сөзсіз құлдырайтын еді де, Гиммлер Берндегі сыбайластарымен жең ұшынан жалғасып кететін еді... Егер ақылға сыйымсыз әрекеттер жасалса, ондай жағдайды күтуге болады, бәлкім балаға зәбір көрсетілсе, ана жүрегінің шыдамауы, мен жөнінде сыр ашып қоюы ықтимал. Дегенмен пастор өз ісіне кірісетін болды, ал Плейшнер менің тапсырмамды орындауға тиісті... Телеграмма қазір үйге жеткен де шығар. Пастор да, Плейшнер де менің операциямда өздерінің нендей міндет атқаратынын білмейді. Бәрі де ойдағыдай аяқталады. Мен Гиммлердің Берндегі «кеңес столына отыруына» мүмкіндік бермеймін. Енді бұл әрекеттерінен ештеңе шықпайды. Менің «терезем» жөнінде Мюллер де хабарсыз, оның адамдарына шекарашылар да сыр ашпайды, өйткені мен рейхсфюрердің тапсырмасымен жұмыс істедім. Демек бүгін пастор Швейцарияда болады. Ал ертең менің жұмысыма кірісіп те кетеді. Біздің ісіміз, былайынша айтқанда, айқынырақ».

	– Жоқ, – деді Штирлиц, ой арқауын үзе беріп. – Сіз кездесуді отельдің көгілдір залына емес, қызғылт залына белгілеуіңіз керек.

	– Сіз мені мүлде тыңдап отырмағандай болып көрініп едіңіз.

	– Мен сізді аса зейін қоя тыңдап отырмын. Жалғастыра беріңіз марқабат.

	«Егер пасторды аттандырып жіберсем бәрі де орын-орнына келеді, мен ол жақтағы Кэтті қалай да құтқарамын. Шындағанның көкесін сонда көрер. Олар шығыршықты сығымдай түседі, бұл жерде Борман да маған қол ұшын бере алмайды... Солардың қалпын шайтан білсін. Мен олардан егер ойынның аяқталуға таялғанын сезсем, «өз терезем» арқылы сырт беремін. Ал егер ойын созыла түссе, олардың маған тағар кінәсі жоқ болуы да мүмкін емес, онда Шелленберг арқылы шаруаларымды реттеймін де Кэтті алып тайып тұрамын. Кеңес сұрағалы үйіне немесе Хохенлихенге (онда ол үнемі Гиммлердің қасында болады), соғамын да уақытты есептей отырып, құпия пәтердегі күзетшінің көзін құртамын, қабылдағышты қиратып, Кэтті ілестірген бойда ізімді суытып та үлгiрермін. Ең бастысы – уақытты тиімді пайдалана білу және шапшаңдық. Мейлі із кесе берсін. Өздерінің де көп уақыттары қалған жоқ. Басы жарылған Холтоффты көрген бойда Мюллердің абыржып қалғанына қарағанда (сірә, ол соның тапсырмасымен жұмыс істеген болар. Әдеттегі дағдылы қалпын сақтап, өзіне берілген рольді ішкі шыншыл ойы мен үндестіре үйіріп әкетпегендіктен, ол өз міндетін қалтқысыз орындап шыға алмаған еді. Мен онымен және Рунгемен бірге тайып тұруға келісім берген күннің өзінде де одан әрі не болатыны да беймәлім. Бәлкім, ол бірге кетер де еді. Ол да ықтимал. Астрономға тергеу жүргізген кезде оның маған қалай қарағаны есімде, сонда ол не ойлады екен... Мен оған қалтқысыз көңіл танытқан едім. Бір жағынан Шелленбергке, екіншіден Борманға арқа сүйеу арқылы оқыс сапарға шығып кетуіме де болады. Енді ең бастысы – Кэт. Ертең күндіз өзіме соқпай-ақ, бірден соған көлік басын тірейін. Жоқ олай істеуге болмайды. Әуелі көз жеткізіп алмай ешбір қадам жасаудың қисыны жоқ.

	– Дұрыс, – деді Штирлиц, – сіздің бұған назар аударғаныңыз өте жақсы; бірінші таксиді өткізіп жіберіп, екіншісіне отырыңыз, ал жол-жөнекей кездейсоқ машинаға ілесе көрмеңіз. Жалпы алғанда мен аттарын атаған шіркеудегі достарыңыз сізді ортаға алады ғой деп ойлаймын. Тағы да қайталап айтайын, күтпеген оқиғаның бәрі де болуы мүмкін. Бәрі де. Егер сіз болар-болмас бейқамдық байқатсаңыз, онда Мюллердің шеңгеліне қалай түскеніңізді аңғармай да қаларсыз. Дәп сондай күйге тап болсаңыз, есіңізде болсын, менің есімімді өңіңізде түгіл, түсіңізде де тіпті ұрып-соққан күнде де тісіңізден шығармаңыз, онда менің түбіме жетіп қана қоймай, қарындасыңыз бен жиеніңіздің де обалына қаласыз. Мені ұстап берсеңіз сіздің туыстарыңызды ешкім құтқара алмайды. Бұл қорқыту емес, мені дұрыс түсініңіз: бұл – шындық, ал оны білу керек және әрдайым оны есте ұстаған мақұл.

	Штирлиц вокзал алаңына жүз метрдей жетпей машинасынан түсті. Алдын ала келісілген жердегі шекара заставасының машинасына ауысып отырды. Кілт моторға от алдыратын құлыпта қалыпты. Машинадағы адамның кескін-кейпі көрінбес үшін терезе жақтауларына лай су бүркіліпті. Күні бұрын келісілгендей, таудағы қарға шаңғы қадалған, оның қасында бір пар ботинка жатыр.

	– Киіміңізді ауыстырыңыз, – дед Штирлиц.

	– Қазір, – деп күбірледі пастор, – есімді аз-кем жинап алайын, онсыз қолым дірілдейді.

	– Жөндеп сөйлей беріңіз, бұл жерде біздің үнімізге ешкім құлағын түре қоймайды.

	Беткейдің қары күмістей жарқырайды, ал шатқалдың шырайы қоңырқай тартыпты. Төңіректі тылсым тыныштық буып алған. Әлдеқайдағы қиырдан электр станциясының мотор үні естіледі. Оның өзі де өрекпіген желден еміс-еміс талып жетеді.

	– Қане, – деді Штирлиц. – бақытты сапар болсын, пастор.

	– Сізді тәңір жарылқасын, – деп пастор үн қатты да Штирлиц меңзеген бағытқа қарай шаңғысын оралымсыз қозғап, ұзай берді. Дәп шекараға жеткенде екі дүркін құлап тұрды. Штирлиц машинаның түбінде, жыраның келесі қабатындағы қарайған орманнан пастор екі дүркін айқайлап дыбыс бергенше күтті. Отель одан әрі қол созым жерде. Бәрі де реттелді. Енді, Кэтті соққы астынан суырып алып шығу керек.

	Штирлиц вокзал алдындағы алаңға таяла беріп, өз машинасына ауысты. Жиырма шақырымдай жол жүрген соң, оны ұйқы айналдыра бастады. Ол сағатына көзін тікті, дамыл таппағалы екі тәулік болыпты.

	«Мен жарты сағаттай көз шырымын алайын, – деді өзіне-өзі, – онсыз Берлинге мүлде жете алмаспын».

	Ол тура жиырма минуттай ұйықтады. Содан соң бүйірлі құтыдағы коньяктан бір жұтты да кеудесімен рульге бүгіле түсіп, суыт жүріп кетті. «Хорьхтың» мотор үні бір қалыпты тыныстап тұрды. Спидометрдің тілі 150-ді көрсетті. Жол да ашық. Бозарып таң атып келеді. Көзіне тірелген ұйқыны сейілту үшін, Штирлиц француздың күлдіргі әндерін даусын көтере шырқады.

	Ұйқы тағы да мазалай берген соң, Штирлиц машинасын тоқтатты да бетін қармен ысқылай бастады. Байырғы жолдың бойында қар да аз қалыпты, түсі де оңып кеткен, көгілдір, ойдым-ойдым. Штирлиц үстінен өткен қыстақтардың сыртқы кейпі де көгілдір, бейқам, Германияның бұл жағын одақтастар да аса бомбалай қоймапты, сондықтан осынау қызыл шатырлы шағын коттедждердің жым-жырт бейнесі, таудан құлаған арынды өзен мен көгілдір түсті қарағайлы орманың шырайы және қысқы мұздың құрсауынан шыққан айна көлдің алмас кемері өзара үндестік, іштей тұтастық тауып жатқандай.

	Ерте көктемді аса ұнататын Штирлицтің бірде Плейшнерге былай дегені бар: «Көп ұзамай әдебиет көп сөзділіктен арылып, ұғым атаулыға дес беретін болады. Радио мен кинематографияның көмегі арқасында адамдар, әсіресе болашақ ұрпақтар информацияны неғұрлым молырақ алған сайын, әдебиеттің ролі шектеле бермек. Егер бұрын көктемнің толықсыған шағын суреттеуге жазушы өз романының үш бетін арнайтын болса, ал енді оны кинематографист экрандағы жарты минуттiк заставка арқылы-ақ өтеп бере алады. Қол өнершілер алау атқан бүршік пен өзендегі мұз жарғыш кемені кесте бетіне түсіреді, ал зергерлер түстер шоғыры мен шулы-думанды дөп басып, бейнелей біледі. Алайда байқайсыз ба: олар осыған аздаған ғана уақыт жібереді. Олар жәй информацияны жеткізеді. Таяу арада әдебиетші не бары үш сөзден тұратын роман жазып шығады «Март айының ымырты...» осынау үш сөздің астарынан сіз, мөлдір тамшыны да, қытымыр ауаны да, су ағатын құбырдағы сүңгілерді де, шалғайдан естілген паровоз үнін де, бозбала ұзатып салған гимназист қыздың орман сыртындағы ұяң күлкісін де, кешкі ызғардың лебін де сезесіз». Плейшнер сонда оқыс жадырап былай деген: «Сіздің осыншалық ақын жанды адам екеніңізді білсемші. Таласпаңыз, сіз сөзсіз жұрттың бәрінен жасырып, жыр жазып жүрген боларсыз». Штирлиц оған өлең жазумен айланыспақ түгілі ақындық өнерге тіпті, жеткілікті түрде мән берген де емеспін деді, бірақ оның суретшілік өнер мен шындап айналысқан кездері болған. Испанияда екі түрлі түске: қызыл мен сары реңдерге таңырқай қарағаны бар. Осы екі түстің тепе-теңдігін сақтау арқылы, Испанияның бейнесін кенеп бетіне айнытпай түсіруге болатындығын байқаған.

	Ол көп уақыттар бойы өз машығын жетілдірмекші де болған, бірақ кейін ол өзінің заттардың мәнін түсінуге, түстердің шексіз ұқсастығын сақтауға дәйімі құлшынып тұратындығы өнер өрісін тарылта түсетіндігін аңғарды. «Кәдімгі бұқа – мен үшін де бұқа, ал Пикассо үшін ой-толғамға қажетті зат. Мен затты және оның түрін ғана көре аламын, ал талант оны ішкі ой-толғаныстары арқылы таниды, ал ұсақ-түйектердің дәлдігін елемейді. Сурет салуға деген талпынысымды өкшенің дәлме-дәл көшірмесін түсірумен шектеген «тентек баланың қайта оралуы» сынды тартымсыз туындымен ақтамақпын ба? Догмалық түрде беделге бас ұратын дінге бұл сиымды, ал оны суретшілерге кешіруге болмайды», – деп ойлады Штирлиц. Қызметтес әріптестері суреттерін сұрай бастағанда, ол өзінің «живопистік жаттығуын» (кейінірек ол өз машығын осылай деп атаған) аяқсыз тастаған еді. «Бұл әлдебір суреттерге ұқсас және тамаша, – дейтін олар, – ал испандықтардың шимай-шатпағынан ештеңе түсінбейсің және қарағың да келмейді». Бұл сөз Гойидің суреттері жайлы айтылған-ды. Ол қираған Парижден әдемі жасалған екі альбом сатып алған және ондағы ұлы шеберлердің полотноларын ұзақ қызықтаған. Содан кейін өз суреттерін жұртқа таратып жіберген-ді, ал қыл қаламы мен бояуларын өз агентімен кездесіп тұратын Бургоседегі құпия пәтер қожасының баласына сыйлаған-ды.

	Күннің көзі күңгірт тартып, ызғар табы біліне бастаған кезде Рольф Кэттiң мекеніне келді. Аспан түссіз, түпсіз тұңғиық, алғашқы аяздың алдында ноябрьдің соңғы күндерінде күннің райы дәйімі осындай болатын. Әуеде тұтас қара торғайлардың шырылы мен таң алдында сайраған көгершіннің гөй-гөйі ғана көктемнің таялғанын сездіргендей.

	– Хайль Хитлер – деп сәлемдесті орнынан көтеріле берген Барбара. Біздің әлгінде ғана мүмкіндігіміз бар еді...

	Рольф оның сөзін аяқтатпастан былай деді:

	– Біз екеумізді оңаша қалдырыңызшы.

	Осы сәтке дейін жайбарақат жымиып тұрған Барбара іле-шала бойын тіктеп алып, дағдылы «caзaрған» қалпында келесі бөлмеге шығып кетті. Ол есікті ашқан кезде Кэт ұлының жылаған даусын естіді. Сірә, ол ұйқысынан жаңа ғана оянып, тамақ сұраған болуы керек.

	– Ұлымды тамақтандыруға ұлықсат етіңізші, – деді Кэт, – бәрібір ол бізге жұмыс істетпейді.

	– Балақай күте тұрады.

	– Алайда бұл мүмкін емес. Оны белгілі бір мерзімінде емізу керек.

	– Жақсы. Менің сұрағыма жауап бергеннен кейін емізерсіз.

	Есікті біреу ұрғылай бастады.

	– Біздің қолымыз бос емес. – деп айқайлады Рольф.

	Есік ашылып кетті де табалдырықтан баланы көтерген Гельмут көрінді.

	– Тамақтандыратын мезгіл жетті, – деді ол, – баланың қарны ашты.

	– Күте тұрыңыз, – деп айқайлады Рольф, – Есікті жабыңыз.

	– Иә, бірақ... – деп сөзін бастай берген еді Гельмут, алайда Рольф орнынан ширыға көтеріліп, босағада тұрған ақ шашты, контузия алған эсэсовшының дәл тұмсығының астынан есікті сарт еткізіп жауып жіберді.

	– Мәселе былай сіздің резидентті білетіндігіңіз бізге мәлім болды.

	– Мен баяндаған едім ғой...

	– Сіздің қалай баяндағаныңызды білемін. Түсіндірмеңізді оқығам және магнитті жазбаны да тыңдағам. Бұл мәліметтер мені бүгінгі күнге дейін ғана қанағаттандырған. Ал бүгіннен, таңертеңнен бастап, сіздің бұл түсіндірмеңіздің мен үшін қадір-қасиеті қалған жоқ.

	– Бүгін таңертеңгілік не болып қалды?

	– Болатын нәрсе болды. Біз де соны күтіп жүргенбіз, бәрін де әуелден-ақ білгенбіз, – бізге дәлелдер керек еді. Оны біз алдық. Егер қолымызда жеткілікті дәлеліміз болмаса, адамды бекерден-бекер тұтқынға алмаймыз; дәлелдер, фактілер немесе кем дегенде, екі адамның куәлігі керек. Сөйтіп, міне, қолымызға қажетті дәлелді де түсірдік.

	– Меніңше, әуелгі кезден-ақ бас тартқаным жоқ...

	– Ойнамаңыз, ойнамаңыз. Әңгіме сіз жайлы болып отырған жоқ. Және сіз әңгіменің кім жөнінде екенін де жақсы түсінесіз.

	– Кім жайлы әңгімелеп тұрғаныңызды білмеймін. Сізден өте сұраймын. Ұлымды тамақтандыруға мұрсат беріңізші.

	– Сіз әуелі маған өз резиндентіңізбен қашан және қайда кездескеніңіз жөнінде айтып беріңіз, содан кейін ұлыңызды тамақтандыруға барарсыз.

	– Резиденттің атын да, адресін де тіпті, соның өзін де білмейтінімді мені тұтқынға алған мырзаға да айтқам.

	– Мәселе былай, – деді Рольф, – басты қатырмаңыз.

	Ол өте-мөте қалжыраған-ды. Өйткені Мюллердің сыбайластарының бәрі де Штирлиц машинасының келетін жолына бақылау жүргізумен ұзақ таңды атырған. Оның үйінің қасына да, құпия радио-пәтерінің жанына да сақшы қойылған, бірақ Штирлиц суға батып кеткендей, көзге түспей қойды. Оның үстіне Мюллер Штирлицті іздеп жүргендіктері жайлы PXCA қызметкерлеріне де, Кальтенбруннерге де, әсіресе Шелленбергке сездірмеуді қатаң ескерткен-ді. Осы операцияны Мюллер өз қолымен атқармақшы, ол бұл жолғы ойынның аса күрделі болатынын да түсінетін. Швеция, Швейцария, Бразилия және әлдебіреулердің атынан тіпті, АҚШ-тың банкісіне дейін ауыстырылған қыруар қаржының толық иесі – Борман екенін де ол білетін. Борман біреудің жақсылығын да ұмытпайды. Борман өзіне жасалған қастандықты да жадынан шығармайды. Ол бәрін де көңіліне тоқиды, тіпті Хитлермен арадағы ащылы-тұщылы әңгімелердің өзін де орамалының шетіне түйе жүреді. Алайда ол өз басына қатысты мәселеге жөнді мән бермегендей болатын. Ал қажетті нәрсені жүрек түкпіріне сақтап қалатын. Сондықтан Борманға телефон соққан және онымен кездескен Штирлицке қатысты жайларды гестапоның бастығы оқшау қалдырмақшы. Егер Борманға телефон соғып және онымен кездеспеген болса, Штирлицке байланысты мәселе мұншалық күрделі болып көрінбес те еді. Ендігі әңгіме үш бұрышқа тірелмекші: Штирлиц, Берндегі шифр, орыс разведкасы. Міне, осы үшеуі тегеурінді Борманға арқа сүйеп отыр. Сондықтан гестапоның бастығы мен оның сыбайластары шешуші жекпе-жекке әзірленіп, түні бойы ұйықтамаған. Штирлицтің жолын торуылдаумен әбден қалжыраған еді.

	– Мен енді ештеңе де айтпаймын, – деді Кэт. Сіз маған ұлымды емізуге ұлықсат бергенше тіс жармаймын.

	Ана тілегі қарақшы жүрегін селт еткізер емес. Егер Кэт баласын бетіне ұстай сөйлемесе, ауыр соққының өзіне тиетінін де сезіп отыр. Алайда ол тумысынан сезімтал еді. Осында бет алғанда Рольфтің ойына кіріп те шықпаған тың шешім қабылдауына түрткі болған да соның өзі. Ол орыс разведчиктерінің берік болатынын және сатқындықтан гөрі өлімді таңдауға бейім тұратынын білетін.

	Рольфтің түсі кенет оңып кетті.

	– Міне, былай, – деді ол, – босқа уақыт өткізбейік. Біз жақында сізді өз резидентіңізбен кездестіреміз, істің құрдымға тірелгенін сезіп, ол шет елге қашпақшы болған еді, бірақ онысынан ештеңе шыққан жоқ. Ол машинасына сенген еді, – Рольф Кэттiң жүзінің суынып сала бергенін байқап қалды. – Оның машинасы жүрдек, солай емес пе? Бірақ ол қателесті, біздің машинамыз оныкінен артық болмаса, кем емес. Осынау шым-шытырық мәселеде сіз бізді қызықтырып та отырған жоқсыз. Бізге керегі соның өзі. Ал сіз ол жөніндегі білетіндеріңіздің бәрін де бізге айтып беруге тиістісіз. Бәрін де, – деп қайталады ол. – Ақырына дейін.

	– Менің айтарым жоқ.

	Сол кезде Рольф орнынан тұрып, терезені ашқан бойда денесі ызғарлы аяздан түршігіп кетті.

	– Күн тағы да суытып тұр екен, – деді ол. – Көктем қашан туар екен? Көктемсіз бәріміз де әбден қалжырап біттік.

	Ол терезені жауып, Кэтке таялды да былай деді:

	– Қолыңызды созыңыз, марқабат.

	Кэт қолын соза беріп еді, білектеріне кісеннің шығыршығын кигізе қойды.

	– Аяғыңызды көсіліңіз, марқабат, – деді Рольф.

	– Не істемекшісіз? – деп сұрады Кэт. – Не ойлағаныңыз бар?

	Ол қызыл тобықтың тұсынан кісен салды да, былай деп айқайлады:

	– Гельмут! Барбара!

	Оған ешкім де жауап бере қоймады, ол есікті ашып жіберіп тағы да айқайға басты.

	– Барбара! Гельмут!

	Екеуі жүгірген бойда бөлмеге енді, өйткені олар бұның байсалды үніне бой үйреткендей еді, ал қазір ол долданған, ашуына булығып, состиып тұр. Рольфтің дәп осылайша айқалайтын жөні де бар еді, Мюллер оған орыс байланысшысын бүгін, дәп бүгін мән-жәйді баяндауға мәжбүр етесің деп тапсырған-ды. Штирлиц қолға түскен кезде негізгі дерек Мюллердің қалтасында жатуы керек.

	– Баланы әкеліңіз, – деді Рольф.

	Гельмут балаға кетті, ал Рольф құтыдағы қолдан өсірілген жасанды гүлдің шағын столын терезе жақтауына жақындатып қойды. Содан кейін есікті айқара ашып жіберді де мынаны айтты:

	– Мен аязды сізге кездейсоқ ескерткенім жоқ. Сіздің балаңызды осынау столда тыр жалаңаш, жаялықсыз үш немесе бес минуттай ұстаса жетіп жатыр, жан тәсілім береді. Шыныңызды айтасыз немесе өзіңіз білесіз. Қалау сізден.

	– Сіз оны істей алмайсыз! – деп айқайлады Кэт орындығында шиыршық атып. – Сіз оны істей алмайсыз! Онан да өлтіріңіз мені! Өлтіріңіз! Өлтіріңіз деймін мені! Сіздің оған батылыңыз бармайды!

	– Иә, солай істеу маған да жеңіл емес, – деп жауап берді Рольф. Алайда рейхтың барлық аналарының атынан соған барамын. Бомба астында қырылып жатқан рейх балаларының атынан солай істеуге мәжбүрмін.

	Кэт орындығынан құлап түсті де еденде аунап жатып, жалбарына бастады.

	– Сіздің де жүрегіңіз бар емес пе? Бұныңыз қалай? Мен сізге сенбеймін.

	– Бала қайда?! – деп айқайлады Рольф. – Оны мұнда әкеліңдер, шайтан алғыр!

	– Сіз де анасыз ғой! – деді Барбара. – Есіңізді жинасаңызшы...

	Соны айтқанда ол қатты толқып кетті, өйткені дәп осындай сұмдықты көрген емес-ті.

	Гельмут баланы көтеріп, ішке кірді. Рольф оның қолынан сәбиді алды да столға жатқызып, жөргектерін жаза бастады. Кэттің жан даусы шығып кетті.

	– Жетер! – деп айқай салды Рольф, – Сіз ана емессіз! Сіз қара жүрек қан ішерсіз, жә!

	Бала өксігін баса алмай шырқырап жылап жатты.

	– Жә! – деп айқайға басты Рольф. – Мен үшке дейін санамаймын. Терезені ашамын да ұлыңның жөргегін сыпырып аламын. Сен өз халқыңның алдындағы парызыңды қалай өтесең, мен де солай өтеймін.

	Кэттің бойы кенет жеңілдеп сала берді, жан-жағынан азалы әуен естілді, ол есінен айырылып қалды.

	Рольф столдың шетіне отырды да былай деді:

	– Гельмут, баланы алшы...

	Солдат баланы алып шығып кетпекші еді, бірақ оны Рольф бөгеді:

	– Кетпеңіз, ол қазір, есін жинайды, мен тергеуді қайта жүргіземін... Барбара су әкелші, оған да, маған да. Жүрек ауруының дәрісін де ала кел.

	– Қанша тамшы тамызайын оған?

	– Оған емес, маған бер.

	– Жақсы. Сізге қанша?

	– Қайдан білейін... Он тамшы. Немесе отыз тамшы... Ол жүресінен отырды да, Кэттің бетінен шапалақтап ұра бастады.

	– Бұның мұнысы ұзаққа созыла ма? – деп сұрады Рольф Гельмуттан.

	– Сіздің анаңыз осындай күйге түссе, қаншаға шыдар еді деп ойлайсыз?

	– Иә... Менің анам... Бұл оңбағандардың бәрі де тап-таза болып шыға келмекші, ал маған жұмыстың кілең бір осындайлары әзір тұрады. Оттық беріңізші?

	– Мен шылым шекпеймін.

	– Барбара, – деп айқайлады Рольф. – Оттық тауып ала келші!

	Барбара екі стақан су әкелді. Рольф күңгірт-көгілдір түсті стақандағысын ішіп салды. Іле жүзін тыржитты да былай деді:

	– Түһ, ескірген су екен.

	Ол шылымын шеге түсіп, Кэттің қасына жүрелеп отырды да, оның көздерін ашты. Оған мойылдай қарашықтар мірдің оғындай қадалды.

	– Өліп қалған жоқ па өзі? – деп сұрады ол. – Қане, Барбара, байқап көрші... .

	Барбара Кэттің басын өзіне қарай бұрды.

	– Жоқ. Тыныстап жатыр.

	– Бір шарасын жасашы. Уақытым да аз. Күтіп отырған кісілер бар.

	Барбара Кэттің екі бетінен жанына батырмай, шапаттап ұрғылай бастады. Стақаннан бір жұтым салқын су ұрттап алды да, Кэттің бетіне бүркіп жіберді. Кэт терең тыныс алды, ұйып қалған жүйке тамырлары әзер-әзер жазылғандай. Бала бұрынғыша шырқырап жатты.

	– Мынаны жұбатсаңыз етті, – деді Рольф. – Құлақтың құрышын әбден қандырды.

	– Оның қарны аш.

	– Тотыдай сайрай береді екенсіз! Жүрек тек, сізде ғана бар деп ойлайсыз ба?!

	Баланың шырылдаған даусы расында да құлақты жарып жібергендей. Жүзі көгіс тартқан, көздері ісінген, еріндері кезеріп кетіпті.

	– Кетіңіз! – деп қолын сермеді Рольф, іле Гельмут сыртқа шығып кетті.

	Баланы Гельмут алып кеткен соң, Кэт есін жинады. Сәбидің даусы жақыннан үздіксіз естіліп жатты, бірақ бөлменің іші жылы болатын, – демек, Рольфтің терезені әлі ашпағаны ғой.

	«Бұдан да өлген артық еді, – деп іштей өкініш білдірді Кэт. – Азаттық алудың жалғыз жолы сол. Бәріміз үшін де солай. Ұлым үшін де, Юстас үшін де, мен үшін де. Бұл аса қолайлы, әрі қайырымды жол мен үшін...»

	Рольф былай деді:

	– Меніңше, есін жинаған тәрізді.

	Барбара тағы да тізерлеп отырды да, екі саусағымен көзін аша бастады. Кэт Барбараға қараған кезде кірпіктері дірілдеп кетті.

	– Иә, – деді Барбара.

	Кэт есі кірмегендей сыңай танытып, жата берді, бірақ жүзінен онысы білініп қалды, ол тағы да еркінен тыс есін жинап алғандай еді, өйткені көрші бөлмеден баласының жылаған даусы естілген-ді.

	– Жетер, жетер. – деді Рольф. – Алғашқыда есіңізден айрылғаныңыз рас еді, ал соңғысы әйелдердің ойынына ұқсап кетті. Оныңыздан ештеңе шыға қоймас. Сіз ерлердің ісіне бас тіккен адамсыз, айла-шарғы әрекеттер сізге жараспайды. Барбара отыруына көмектесші. Қане! Көзіңізді ашыңыз!

	Кэт қозғалған да, көзін ашқан да жоқ.

	– Мақұл, – деді Рольф. – Мазаламай-ақ қойыңыз, Барбара. Менің даусымды естіп жатқанын көріп отырмын. Қазір мен Гельмутты шақырамын да терезені ашамын, сонда ол көзін ашпас па екен, бірақ кешігіп қалады.

	Кэт өксіп жылап жіберді.

	– Қане, – деді Рольф. – Ойландыңыз ба? Ол өзі демеп столға отырғызды.

	– Айтасыз ба, жоқ па?

	– Мен ойлануға тиістімін.

	– Сіз өзіңізді шегінген адамдай сезінбес үшін, – деді Рольф. – мен сізге көмектесейін.

	Ол қалтасынан Штирлицтің суретін алды да штандартенфюрердің жүзі Барбараға көрінбейтіндей етіп, көлегейлеп көрсетті.

	– Қалай? Түсінікті ме? Сіздің үндемеуіңізде нендей мән қалды? Сөйлейсіз бе, жоқ па?

	Кэт үндемеген қалпында отыра берді.

	– Сөйлейсің бе? – деп кенет Рольф ашуына булығып, айқайлады да столдың шетінен жұдырығымен ұрып кеп қалған кезде, жасанды гүл отырғызылған құты ұшып кеп кетті, – немесе сөйлемейсің бе... Гельмут!

	Гельмут баланы көтеріп кіріп келді. Кэт оған қарсы ұмсына берген еді, алайда Рольф Гельмуттың қолынан баланы жұлып алды да терезені ашты. Кэт Рольфке бас салмақшы болып еді, бірақ құлап түсті, ол жан түршігерліктей айқайға басты және Рольф те әлденені айтып жатты. Кенет екі оқтың атылған дыбысы естілді.



	«Монсиньор Кадачеллиге, Ватикан.

	Қымбатты достым!

	Әлемнің жұмыр жеріндегі адамдарға аса қажетті бейбітшілікті жеңіп алу үшін нацистерге қарсылық күндерінде бірлесе қимылдауға мүмкіндік беретін күштердің бәріне де қазір, зерттеу жүргізуде шіркеу тарапынан да үлкен ерлік жасалып отырғаны маған түсінікті және аса қымбат.

	Генерал Карл Вольфтің аса сақтықпен сіздің қалауыңызға салған ұсынысына сіздің соншалық күдіктене қарағаныңыз маған белгілі. Сіз нацистер басқыншылығын бастан кешірдіңіз, қазір бейбітшіліктің көзін іздеп жүрген – генерал Карл Вольфтің қол астына қарайтын CC адамдарының көпе-көрнеу заңсыздықтарын да өз көзіңізбен көрдіңіз. Сондықтан мен сіздің оқиғалар дамуының аңысын аңдудан гөрі, дәлірек айтқанда, сөзсіз теріске шығару бағытын ұстанғаныңызды бағалаймын; бір қолымен қиянат жасап, екінші қолымен игілікті жақтайтын адамға, әрине, сенуге болмайды. Жартылай берілу және екіге бөліну тәңірінің пенделеріне тән, дегенмен үкімет басына кездейсоқ тап болған саясатты анықтайтын мемлекет немесе армия қайраткерлері өздеріне көрсетілген сенімді ешбір ақтамайды.

	Алайда Ватиканмен келісе алмаған соң, генерал Вольф тіміскілеп жүріп, осындағы Бернде мистер Даллеспен кездесіпті. Бізге түскен деректер мынадай қорытынды жасауға мүмкіндік береді. Вольф пен Даллестің арасындағы келіссөз барынша табысты өтуде.

	Менің көздеген бағытымды түсінуге тиістісіз, егер мен Даллес мырзаға, оның генерал Вольфпен бұдан былайғы байланыстардан бой тартуын тағы да ескертетін болсам, онда американдық достарымыздың арасында біздің ұстанған бағытымыз жөнінде теріс ұғымның қалыптасуы мүмкін; мемлекеттік саясаттың адамдары құдайға құлшылық жасаушылардың саясатын үнемі дұрыс түсіне бермейді.

	Ал, генерал Вольфтің жауыздығы жайлы және оның әмірімен біздің ғажап Италия жеріндегі нацистер жасаған зұлымдықтар жөнінде сірә, Даллес мырзаға айтып берудің мәні де қалмаған болар. Біріншіден, көзі қырғылардың өзі түсінеді, ал екіншіден, құдайға құлшылық жасаушы бізге өзіміздің қайғы-қасіретіміз туралы ашып айтудың да қажеті жоқ. Біз тәңір жолын таңдағанда пешенемізге не тиетінін білгенбіз.

	Пастор Шлаг кеше Бернге келгенге дейін мұндағы жағдай тым ауыр және шарасыздыққа тірелгендей болып көрінген еді маған. Үкімет басына Хитлер келгеннен кейін етек алған, полиция тарапынан Германиядан шығуға дәп осындай қиындықтар тумаған, 1933 жылға дейін Швейцарияны, Ватикан мен Ұлыбританияны шарлап, бейбітшілікті әрдайым насихаттап келген бұл адамды сіз есіңізге сақтаған да боларсыз.

	Пастор Шлаг мұнда оның өз сөзімен айтқанда, шұғыл және әділ бейбітшілік келіссөзін жүргізудің барлық мүмкін болатын көздерін зерттеу үшін келген. Пастордың өзі ескерткеніндей Даллес пен Вольф сынды бір-біріне кереғар тұлғалардың болашақ бейбітшілік жөніндегі пікірлерінің бір жерге түйісуін қаламайтын адамдар жіберіп отырған көрінеді.

	Германиядағы үкімет билігін өз қолына бірден-бір ұстап отырған, СС-тің белгілі бір мөлшерде қолдауына сүйенген, нацистік ережені сақтаудың қамын көздейтін Вольфтің бейбітшілікті қорғау ісімен ешбір айналыспайтындығына аса сенімді пастор Шлаг өзінің осы сапарының мақсаты – Рольф пен Даллестің арасындағы келіссөздің бұдан былайғы даму барысына тежеу салу деп біледі.

	Сондай-ақ, осы сапарының тағы бір негізгі мұраты – өз өмірін қауіп-қатерге тіге отырып, пасторды Германия шекарасынан өткізген адамдар мен одақтастар өкілдерінің арасындағы байланысты дұрыс жолға қою деп есептейді. Пастор Шлагтың сөзімен айтқанда, оны жұмсап отырған адамдар СС пен НСДАП-қа қатысты және болашақта да қатысты болуға тиісті мәселелердің бәрін де жоюды өздерінің көкейтесті міндеті деп санайды.

	Мен сіздің пастор Шлагты неғұрлым ашық қабылдауға келісім беруіңізді қалар едім. Қазіргі кезде Бернде болып жатқан жағдай туралы да оған кеңірек түсіндіруіңіз керек.

	Біздің қалтқысыз адалдығымызға пастор Шлагтың көзін жеткізерліктей тапжылтпас дәлелдер келтірмейінше, ол бізге Германиядағы одан хабар күтіп отырған сыбайластары жайлы толық сыр аша қоймайды.

	Германиядағы оның сыбайластары біздің көздейтініміздей аса бір айбынды адамдар бола қоймас деп ойлаймын. Шлаг еш уақытта да саясатшы болған емес, ол қашан да адал пастор қалпында қалды. Зәуіде болашаққа ой жіберген шақта қауіп-қатерден тартынбай жүріп, нацистермен ымыраласуға ырық бермеген, бейбітшілікті шарқ ұрып жақтаған, тәңір жолына басын тіккен, озық ойлы, адал жүректі пастордан, дәп сол пастордан зор ғибрат алуға болады деп білемін.

	Германияның қалжырған халқы өз болашағын таңдауға тиісті болғанда осынау тәңір ұлының азаматтық батыл үздік үлгісі және оның қызметі немістерді большевизмнен құтқаруға көмектесетін болады.

	Хитлер Ватиканнан тықсырған Германия халқы осындай жолмен немесе басқаша жолмен қасиетті христиан дініне қайтып оралады, ал пастор Шлаг немесе оның жарқын бейнесі біздегі пасторлардың нацистер патшалығының қараңғылығын өздерінің сәулелі нұрымен сейілтулеріне игілікті шарапатын тигізеді.

	Мен сіздің жауабыңызды таяу күндерде асыға күтемін.

	Сіздің Нореллиіңіз».



	Даллес өзінің стратегиялық басқарма жөніндегі бастығы Донованнан Вольфпен жүргізілетін келіссөзді бұдан былай, ресми түрде айтқанда «Сапрайз Кроссворд» операциясы деп атау жөнінде тапсырма алды. Келіссөзді жылдамдату үшін Эйридің екі генералы: разведканың бастығы, британ фельдмаршалы Александер мен американдық Лемницер кездесуге жіберілді.

	Швейцариядағы біреудің атынан жалданған оқшаулау көшедегі пәтерде оларды Аллен Даллес күтіп отырды. Міне, осы жерде олар СС-тің генералы Карл Вольфпен арадағы келіссөзді жалғастыру үшін соның жалпы бағыт-бағдарын анықтағалы екі күн бойы кеңесті.

	– Біздің уақытымыз тапшы, – деді Даллес, – ал қолға алатын істер көп. Одақтастар байламы айқын және тұжырымды болуға тиіс.

	– Ағылшын-американ одақтастары, – деді генерал Эйри бұл сөздердің сұрақ түрінде немесе сенімді түрде айтылғаны белгісіз.

	– Ағылшын-американ немесе американ-ағылшын одақтастары, – бұл терминдер орны ауыстырылғанмен істің мәнін өзгерте алмайды, – деді Даллес.

	Соғыстың барлық кезеңінде алғаш рет «одақтастар» деген ұғымнан бір ғана «Советтік» деген сөз түсіп қалды. «Ағылшын – Совет – американ» одақтастарының орнына Бернде «ағылшын-американ» одақтастары деген ұғым пайда болды.





13. 3 1945 (10 сағат, 31 минут)


	Айсман Мюллерге суға малшынған киімін ауыстырып киместен келген; етігі балшыққа былғанған, сырт киіміне су өтіп кетіпті. Ол құйып тұрған жаңбырға қарамастан пастор Шлагтың қарындасын іздеп Нойштадты шарлаған. Іс қағазда көрсетілген адрес бойынша оны таба алмады. Ол жергілікті гестапо бөлімшесіне де соқты, бірақ ондағылар да Шлагтың туыстары жайлы еш нәрсе айтып бере алмады. – Рас, оған көршілері таяу күндерде түн ауып кеткен мезгілсіз шақта ауладан автомобиль моторының шуылын естігендіктері жайлы айтты. Алайда нендей машинамен кімнің келгенін және содан кейін фрау Анна мен оның балаларының қайда кеткені жөнінде ешкім, ешнәрсе білмеген-ді.

	Мюллер Айсманды жылы ұшырай қабылдады. Ол оберштурмбаннфюрерді тыңдады да ләм-мим деп сөз қосқан жоқ. Сейфтен бір папкіні бөлектеп шығарды да одан бір бет қағаз алды.

	Т е л е г р а м д а ғ ы « қ а з а қ ш а к і т а п т а р » а р н а с ы н а н а л ы н д ы .

	– Ал мынаған байланысты не айтасыз? – деді ол Айсманға әлгі қағазды ұсына беріп.

	Бұл штандартенфюрер Штирлицке толық сенім артып, соңына өз қолын қойған Айсманның мәліметі болатын.

	Айсман ұзақ үнсіз отырды да содан соң ауыр күрсініп:

	– Біздің бәрімізді де үш дүркін қарғыс атсын, – деді.

	– Міне, бұл сөзіңіз шындыққа жуықтайды, – деп Мюллер келіскен сыңаймен әлгі мәліметті папкіге қайта салып қойды, – бұл сізге жақсы сабақ болады, достым.

	– Не істеуім керек, сіздің атыңызға жаңа мәлімет жазайын ба?

	– Неге? Қажеті жоқ.

	– Алайда, бұрынғы пікірімнен қайтуды қасиетті парызым деп білемін.

	– Соныңыз лайық па? – деп сұрады Мюллер, – айтқан пікірден қайту деген әрдайым қолайсыз әсер қалдырады.

	– Онда не істеуім керек?

	– Сіздің бұрынғы мәліметіңіз жайлы сыртқа сыр аша қоймаспын, илана беріңіз маған. Бар болғаны сол. Ал, жұмысыңызды жалғастыра беріңіз. Есіңізде болсын, таяуда сіздің Прагаға баруыңызға тура келеді. Сол жақтан мүмкін сіздің пасторге де, Смоленскіде бомба астында бірге жатқан досыңызға да қайта айналып соғатындығыңыз белгілі болар. Ал, қазір бара беріңіз, қайғыра бермей-ақ қойыңыз. Контрразведчиктің өзгеден ерекшелігі біздің уақытымызда – тірі жанға кейде, тіпті, өзіне де сенуге болмайтынын білуге тиісті. Ал, маған, әрине сенуге болады...



	Плейшнер белгіленген мерзімдегі кездесуге жиналғанда оның көңіл күйі дәп әуелгі сәттегідей емен-жарқын еді. Ол ас ішерден өзге уақыттың бәрінде де бөлмесінен табан аударып шыққан жоқ. Хитлердің ақтық күні таялғанын сезген сайын үміт пен қуаныш оның жан-дүниесін нұрландырып жібергендей, ол енді газеттердің бәрін де сатып алды, аңғарымпаз, тарихтың айтулы білгіріне өз болашағын көз алдына елестету қиынға түспеген-ді. Плейшнер көңiлiн екі ұры сезім сәулесі толқытқан; бәрі де сабасына түскен кезде оның аталастарының басына қандай күн туар екен, дегенмен Хитлердің, жеңіске жеткенінен гөрі, көп ұзамай қолға алынатын қаралы тазалаудың өзі артық. Ол әрдайым фашизмнің жеңісі цивилизацияның күйреуіне, тіпті, ең ақыр соңында, ұлтшылдықтың жандануына әкеліп соқтырады деп пайымдайтын. Байырғы Римнің құлдырауының сыры – ол өзін барлық әлемнен биік қоюға тырысты, ақыры варварлардың соққысына тап болды. Ежелгі үкіметті басқарушылар елдің сыртқы жеңістеріне елтіп, қол-астындағы ашынған құлдардың наразылығын елемеді, патша сарайындағы қызметкерлердің бас араздығын да ескермеді, ал әлемге әрдайым сыншыл көзбен қараған ойшылдар мен философтар бүгінгі күннің емес, болашақ жарқын мұраттар атынан ғұмыр кешті. Қас жауларының тізе бүккеніне масайраған, император, фараон, шешен, қатал билеуші және консулдар егер шет мемлекеттерді билеп-төстейтін болсақ, онда бағынышты халықты бұйдалап ұстау қиынға түспейді деп өздерiн-өзi алдарқатып баққан-ды. Сондықтан олар армияға өздерінің туыстарын, балаларын, тіпті, қала берді, жәй таныстырына дейін тарту арқылы басымдық байқатуды көздеген. Бағындырушы және бағынушы болып бөлінудің түпкі төркінінде Плейшнердің іштей «цивилизация ашытқысы» деген терминмен атағанындай, прогресс ұшқындары жатқан-ды. Ол Хитлердің ақылға сыйымсыз эксперимент жүргізуді ойлап тапқанын түсінген, рейхтың әлемдік жеңісі – әрбір немістің тіпті, оның неміс қоғамындағы алатын орнына да қарамастан, хал-жағдайын барынша жақсартуға септігін тигізеді деп білді. Хитлер барлық немісті әлемді билеушіге, ал жер бетідегі басқа адамдарды бағынышты пендеге айналдырмақшы болды. Былайынша айтқанда, ол «цивилизация ашытқысының» пайда болуына жол бермеуге тіпті, әрі кеткенде, таяу болашаққа дейін билік тізгінін өз қолдарынан шығармауға бел буған-ды. Хитлер жеңіске жеткен күнде немістер жаппай әскери ұлтқа айналар еді; Хитлер өзге халықтардың бәрін де қарусыздандырып, олардың мемлекеттік ұйымдарын құртар еді және тәуелді халықтардың ереулiнiң бәрі де аяусыз тұншықтырылар едi; қарулы неміс ұйымдарына тек, дәп сондай дәрежеде қуатты ұлттық ұйымдары ғана қарсы тұра алады.

	– Хитлер ақылға да, қара күшке де тіпті, логикаға да жүгінген жоқ, ол күре тамырдағы қанның жалпы ортақтығына, бар болғаны соған ғана иек артты. Алайда, Рейннен бастап, Одерге дейін Еуропаны жайлаған он миллиондаған адам осынау алдамшы хайуандық әрекеттерді сірә, таяу маңда ұмыта қоймас...

	Плейшнер сағатына қарады; оның әлі де едәуір уақыты бар еді. Шағын кафенің жаңбырмен жуылған әйнегінің сыртында бір топ балалар балмұздақ жеп отыр. Сірә, оларды мұғалималары ертіп келген болар.

	«Мен Рейхтың категориялары жайлы ойлаймын, – деп жымиды Плейшнер стол басында отырған ер адамды байқап қалып, – ол тым жас екен және балалармен бірге қосыла күліп отырады. – Тек бізде ғана мұғалімдік қызметті әйелдер атқарады, өйткені еркектердің бәрі де әскер қатарына жарамды болғандықтан майданға аттанған. Жалпы мектепте еркектер жұмыс істеуге тиіс. Дәп спорттағыдай әйелдер тәрбиеші емес, жәй жұбатушы ғана бола алады. Болашақ ұрпақты еркектер тәрбиелеуге міндетті; сол арқылы балаларды болымсыз қиялға бой алдырудан сақтандыруға болады, ал ересек адамдар мен балалар түсініктерінің өзара кереғар келуінен өткен аянышты еш нәрсе жоқ...

	Ол кафеге кіріп, бұрышқа таяу отырды да жеміс-жидектен жасалған балмұздақ әкелуге бұйырды. Балалар мұғалімдерінің сөзіне мәз-майрам. Ол кішкентайларды өзімен тең ұстайды екен, тіпті солардың көңілін аулауға да тырыспайтындай, әдепті, әм ұстамды қалпымен бөбектерді «баурай» білді.

	Плейшнер балаларды ұрып-соғу, шошыту, үрейін алу арқылы тәрбиелеуге негізделген рейх мектебін есіне түсірді де мынадай ойға шомды: «Германияның жеңіске жетуін несіне тілеймін, егер нацистер үстемдік ала қойса бұл жерге де өзінің дәстүрін орнатады, балалар да кәдімгі кіп-кішкентай солдатқа айналмас па еді. Мұндағылар әскери ойынның орнына спортпен айналысады, ал қыздар жағы киім тігудің орнына музыка мен әуестенеді. Ал егер осында келетін болса, бұлар столдың сыртында өз әміршісін немесе, әмірші әйелді көздерімен «ішіп-жеп» үнсіз қарсы алады және көшеге де сап түзеп шығып, бірімен-бірі «Хайль Хитлер» деген жиіркенішті сөзбен сәлемдесуге мәжбүр болар еді. Сірә, өз Отаныңа жеңіліс тілеу тым қорқынышты болып та көрінер, дегенмен мен соның көп ұзамай тізе бүккенін қалаймын...»

	Плейшнер балмұздағын асықпай жеп, жымия түсіп, балалардың үніне құлақ түрді. Мұғалімі мынаны сұрады:

	– Бізді жылы қабылдап және салқын балмұздақ сыйлаған осынау ғажап кафенің қожасына алғысымызды айтсақ қайтеді? Ән салып береміз бе?

	– Иә, – деп жауап берді балалар. – Дауысқа саламын. Кім «қарсы?»

	– Мен, – деді сары шашты, бетінде секпілі бар ұялы, көгілдір көзді қыз, – мен «қарсымын».

	– Неге?

	Осы кезде кафенің есігі ашылды да үстіндегі жаңбыр өткізбейтін сырт киімін бірер сілкіп алып, ұзын тұра, шегір көзді алып адам, әлгі құпия пәтердің қожасы ішке кірді. Оның қасында ширақ қимылды, қара сұр, кесек пішінді күш-қуаты мол, жағы шығыңқы бір кісі бар. Плейшнер орнынан атып тұруға шақ қалды да әлгі ұзын тұраның мына бір ескертпесін есіне алды: «Мен сізді өзім танимын». Плейшнер балалардың үніне құлақ түрген қалпы тасасына тығыла түсті.

	– Сен неге «қарсы» екеніңді түсіндіріп берші? – деп сұрады мұғалім. – Өз пікіріңді дәлелдей білуің керек. Мүмкін сенікі дұрыс шығар, ал біздікі дұрыс болмас. Түсіндірші бізге.

	– Балмұздақ жегеннен кейін ән салуға болмайды, тамағың ауырады деген еді анам.

	– Ана көп жағдайда дұрыс айтады. Әрине, егер біз көшеде жүргенде айқайласақ немесе дауыс көтеріп ән салатын болсақ, тамағымыздың қарлығып қалуы мүмкін. Алайда, бұл жолы... меніңше, ештеңе бола қоймас. Дегенмен сенің ән салмай-ақ қоюыңа да болады: біз саған ренжімейміз.

	«Мына қараны бір жерден көрдім білем, – деп кенет есіне түсірді ол, – әлде лагерьде бірге болдым ба екен? Жоқ... одан көргенім жоқ. Бірақ өзін шырамытып отырмын. Мен оны өте жақсы танимын».

	Сірә, ол қара сұр адамға тым тесіле қараған болуы керек, өйткені ол соны байқап қалды да күліп жіберді және осы күлкінің астарынан Плейшнер құдды кинофильмнен кадр көргендей оны есіне түсірді. Ол тіпті оның даусын да естігендей болды. «Ол барлық мәселеде фюрермен бірге болу жөнінде міндеттеме жазуға тиіс. Барлық мәселеде. Содан соң бізге қарсы бас шайқауға және «мен қосылғаным жоқ, аналардың өзі айыпты» деген сөздерді айтуға мүмкіндік ала алмайтындай болсын. Қазір бұл істен ешкім де қағажу қала алмайды. Концлагерьден шыққан немістің ұраны: «берілу, немесе өлу». Бұл соғыстың екінші жылы еді, оны гестапо кезекті кеңеске шақырған-ды, әдетте профессорлар жылына бір рет, көбіне көктемде, осындай әңгімеге шақырылатын. Сонда осынау шағын денелі, қара адам кабинетке кірген, ол әдеттегі кеңесті жүргізетін, гестапоның киімін киген кісі мен менің арамда болған әңгіменің жазбасын тыңдаған, содан соң терісіне сыймай ашуына булыға сөйлегені Плейшнердің жадында ұялап қалыпты. Гестаподан шығысымен әлі бас дәрігер болып жұмыс істейтін бауырына барып шағынған-ды. Оның бір жылдан соң дүние салатынын кім біліпті. «Олардың әдеттегі қалпы солай, – деді інісі. – Бұлар соқыр сенімнің қояншықтары сені сенім мәлімдемесіне қол қоюға мәжбүр ете отырып сол арқылы шын пейілдерінен, саған үлкен құрмет көрсетіп отырғандай күпінеді...» .

	Плейшнер қолдарының ептеп дірілдегенін сезді. Ол не істерін білмей есі шықты; мына ұзынтұраға, құпия пәтердің қожасына жақындап барса қайтеді, әлде сыртқа шақырып алып, тілдескені жөн бе, бәлкім, көшеден екеуінің бірге немесе дара-дара кеткенін бақылағаны мақұл шығар, мүмкін, бірінші болып сыртқа шығып, тезірек межелі пәтерге көтеріліп, ондағы екінші адамға, – ол алғаш рет барғанда тағы біреудің даусын естіп еді ғой, – терезе алдына шартты белгіні қоюын ескерткені дұрыс болар.

	«Тоқта, – кенет Плейшнердің есіне бір ой сап ете қалды мен алғаш рет келгенде терезе алдында не тұр еді? Штирлиц айтқан гүл бар ма еді, әлде жоқ па еді? Жоқ, болмауы мүмкін емес, онда неге әлгі жолдас... жоқ қояншығым ұстап келе жатқан болар. Тоқта. Әуелі өзімді-өзім билеп алайын. Тоқта.»

	Ұзынтұра қасындағы шағын денелі, қарамен бірге Плейшнерге көз салмаған қалпы шығып кетті. Плейшнер кафенің қожасына өзінің ең соңғы купюрасын ұсынды, бiрақ оның басы артық майдасы болмай көшенің қарсы беткейіндегі магазинге жүгіріп кетті, ол қайта оралып Плейшнердің артық қаржысын қайтарды да оны есік аузына дейін шығарып салған кезде көшеде тірі жан көрінбеді, ұзынтұра да шағын денелі қара да көзден таса болған екен.

	«Мүмкін бұл да Штирлицтің кебін киген біреу шығар, – деп ойлады Плейшнер. – Бәлкім, бұл да сол сияқты өз жауымен іштей күресе жүріп, өзіне тиесілі ролін ойнайтын болар».

	Оны бұл ой ептеп жұбатқандай еді.

	Плейшнер кездесетін үйге таяп келіп, терезеге көз тігіп еді, ұзын тұра мен қара шаштыны көрді. Екеуі бір нәрсе жайлы кеңесіп тұрған-ды. Олардың арасынан операцияның сәтсіздікке ұшырағанын паш ететін ауқымды гүл шоғыры шалынды. Орыс разведчигі өзінің ізіне түсіп жүрген тыңшының көзін ала беріп, осынау шартты белгіні қойып үлгірген-ді, ал гестаполықтар бұл гүлдің «бәрі де ойдағыдай» немесе «операция сәтсіздікке ұшырады» деген ұғымдарды білдіретінінен бейхабар болатын. Алайда олар орыс адамы өзінің ізіне түскен тыңшының барын сезбейді деп есептегендіктен бәрін де бәз-баяғы, қалпында қалдырған, өйткені Плейшнер осында алғаш рет келгенде аса қобалжулы еді де гүлге назар аудара қоймаған-ды, гестаполықтар қабылдауға бәрі де әзір деп білді.

	Іштегі адамдар терезеден Плейшнерге қарады, ұзын тұра жымиған қалпы басын изеп қалды. Плейшнер алғаш рет оның жымиған жүзін көрді де сол арқылы бәрін де түсінді. Ол да жылы шырай білдірген кейіппен іле-шала көшенің арғы бетіне өтіп кетпекші болды, жоғарыдан әлгілер мені көре қоймас, ұзай беріп, ізімді суытып кетермін деп ойлады. Алайда артына автомобильге қараған болып көз тастап еді, ізін ала жүз метрдей жерде витринаға көз қиығын салған әлгі екеуі өкшелеп келе жатты.

	Плейшнер аяқтарынан әл кете бастағанын сезінді.

	«Дауыстап айқайласам ба екен? Көмекке адам шақырсам қайтеді? Мыналар бірінші болып тап беретін шығар. Олардың маған не істейтінін білемін. Штирлиц адамды қалай есеңгіреуге, шарасыз күйге қалай түсіруге болатындығы жайлы айтқан».

	Аса қауіп-қатер төнген минуттарда, егер адам өзінің қарсылық жасау қабілетін жоғалтпаған болса, оның қырағылығы ерекше ұштала түседі, ал мидың жұмысы баяулай береді, расында бұл солай болып қана көрінеді, жай ғана баяулық, ми қабығының астыңғы қабаты өздігінен шұғыл және үрейлі түрде шапшаң жұмыс істей бастайды. Ми құрылысындағы ғылым әлі ашпаған есептеу орталығы арқылы жүз миллиардтаған тірі микроәлем клеткалары қорғаныс жұмыстарын жүргізеді.

	Плейшнер алдыңғы күні өзі енген көше жақтағы есіктің терезесінен көгілдір, ақша бұлтты, аласа аспанның бір қиығын көрген.

	«Көше беткейдің есігі ана тұста. – деп есіне алды ол, – Мен сол есіктен кіруім керек»

	Ол межелі есіктен қос тізесі дірілдеп ішке енді, бозарып қуқыл тартқан реңіне қунақы күлкі табы тұнып қалған.

	Плейшнер есікті жапты да аулаға шығатын қарсы жақтағы есікке жармасты. Ол оны қолымен жұлқылап көріп еді, бекітулі екен ашылмады. Иығымен де нұқыды, бірақ мызғыр емес.

	Плейшнер есікті тағы да итеріп еді, бірақ қозғалмады мықтап бекітілген екен, ал, бір шөкім аспан көрінетін шағын терезеден шығу мүлде мүмкін емес-ті.

	«Содан соң бұл кино емес қой, – кенет ол болдыртқан, бейқам пішінмен сырттай тон пішті, көзәйнек киген қарт адам терезеге кептеліп, тырмысып жатады. Аяқтары ауаны қармайды, ал бұлар бәрібір мені сирағымнан сүйреп алып шығады».

	Ол бір саты жоғары көтерілді, алайда қарғып түсуге қолайлы терезе көшенің саябыр, сыртқары жағына қарайтын, ал осы көшемен бастарына қалпақ киген әлгі екі адам баяу жылжып келе жатты. Қазір олар Витринаға емес, Плейшнер кірген подъезге көздерін салатын тәрізді. Ол тағы да бір саты өрмелей түсті, аула жаққа қарайтын терезе жұқа тақтай мен бекітіліпті.

	«Ең қорқыныштысы сол – олар шешіндірген соң аузыңды да, төменгі жағыңды да тінтіп шығады. Сол сәтте өзіңді бейне бір құрт-құмырсқа тәрізді сезінесің. Ал римдіктер адамның жанын қинамай өлтіретін. Көне дәуірдің кең пейіл адамдары-ай, десейші. Ал бұлар адамды қайта тәрбиелеуге немесе дар ағашының алдында тірілей азар беруге құштар. Ал мен бұлардың қысымына төзе алмаймын. Алғашқы кезде менің жасыратын ештеңем жоқ еді, бәрібір сонда да төзім-тағатым жетпеді, қалағандарының бәрін де айтып бердім, талап еткендерін де түп-түгел жазып бердім. Ол кезде мен жас едім. Ал қазір олар мені дүрелей бастаса болды, өзімді-өзім ұстай алмаймын да бауырымның өсиетіне қиянат жасаймын. Ал інімнің өсиетіне опасыздық жасау деген – өліммен бара-бар. Онан да сатқындыққа бармай-ақ жөнімді табайын».

	Ол есіктің алдына барып тоқтады. Есіктің жарнамасына мынадай сөздер жазылыпты: «Право жөніндегі доктор, франц Ульм».

	«Мен қазір осы Ульмға хабар беремін. – деді Плейшнер кенет есіне алып, – мен оған жүрегімнің қыспасы ұстап тұрғанын айтамын, саусақтарым да мұп-мұздай, сірә, түсім де қашып кеткен болар. Ол дәрігер шақыртар, олар мені адамдардың көзінше ата берсін, сол кезде мен де бірдеңе айтып үлгірермін».

	Плейшнер есіктің қоңырауын қақты. Ол сол дыбыстың ішкі бөлмеге де жетіп жатқанын естіді.

	«Ал Ульм менің қайда тұратынымды сұрайтын болар, – деді ол, – сұрай қалса ше? Мейлі, мен осынау полицияның қолына-ақ түсейін. Хитлердің де ақтық күні таяу, сол кезде мен кім екенімді және қайдан келгенімді айтып берермін».

	Ол қоңырауды тағы да қақты, бірақ оған ешкім жауап бере қоймады.

	«Бұл Ульм қазір кафеде балмұздақ жеп отырған болар. Дәмді бүлдірген мен құрғақ құймақ қосқан, тағы да ойға шомды Плейшнер. – және газет оқып отырған шығар, оның мендегі шаруасы қанша».

	Плейшнер жоғары қарай жартылай көтерілді. Ол құпия пәтердің қарсы беткейіндегі есіктің қоңырауын қақпақшы болған. Сол кезде құпия пәтердің есігі ашылды да ішінен ұзын бойлы сары шашты бір ер адам шықты.

	– Сіз номерiңiздi жаңылыстырып алған боларсыз жолдас. Бұл подъезде сіз қоңырауын қаққан Ульм мен біз тұрамыз, ал қалғандарының бәрі де жолаушылап кеткен.

	Плейшнер көше жақ беткейге қараған жуылмаған терезенің алдында тұрды.

	«Столда қол жазбам қалған. Мен оны бір беттің жартысына келе бергенде үзген едім, соншалық жеңіл жазылғанды. Егер мен осында келмегенде Берлинде отырып, аяқтайтын едім, содан кейін бәрі де біткен кезде жазбаларды жинастырып кітап қып шығаратын едім. Ал енді ше? Менің қолымды тірі жан тани қоймас».

	Ол терезеден аяғын алдына ұстай қарғыды. Оның айқайлағысы да келген еді, бірақ үні шықпай қалды, өйткені төмен қарай құлдырап құлап келе жатқанын бар денесімен сезген кезде-ақ жүрегі жарылып кеткен-ді.





Өзді-өзі


	Штирлиц РСХА-ның коридорымен кабинетіне қарай беттеп келеді деп Мюллерге хабар берілгенде, ол бір сәтке абыржып қалды. Штирлицті әлденендей бір жерден ұстап әкелетін болар дегенге сенімді еді. Жеңіске қолы кәміл жететіндей болып көрінгенімен неге екені белгісіз соның сырын өзіне-өзі түсіндіріп бере алмайтын. Рас, ол өзінің қателігін де түсіне білетін, соққыға жығылған Холтоффты көргенде өзін қалай ұстағанын есіне алды. Штирлиц, әрине, бәрін де қапысыз түсінді, сондықтан деп пайымдады Мюллер ол бой тасалап қашып жүр. Империя қауіпсіздігі жөніндегі басқармаға Штирлицтің өздігінен келiп, коридормен жайбарақат жүруі, таныстарымен мамыражай сәлемдесуі Мюллердің жеңіске деген сенімін шайқалтып жібергендей еді.

	Штирлицтің есебі тым қарапайым, қарсыласыңды қаймықтырудың өзі – жартылай жеңіс. Мюллермен екеуінің арасында күрделі шайқас болатынын ол да сезді. Холтофф оның физикпен операциясындағы ең бір ұрымтал буыннан ұстағалы жүр. Алайда Холтоффтың біреудің айыбын тапжылтпай мойындаттыратындай жеткілікті дайындығы жоқ, ол араласқан әрбір мәселе дәлелдерден гөрі, теріске шығарылуы ықтимал күдікті жайларға көбірек ұқсайтын немесе дәлірек айтқанда, екі ұшты даулы пікір туғызатын. Штирлиц фюрердің туған күніне арналған мерекелік кештегі Шелленбергпен арада болған әңгімені есіне алды. Гиммлердің алғы сөзінен кейін концерт қойылды, ал содан кейін бәрі де үлкен залда даярланған столға қарай ойысты. Рейхсфюрер дағдылы қалпымен сельтер суын ішті, ал оның бағыныштылары коньякқа басты. Міне, сол жолы Штирлиц Мюллердің адамдары осыдан үш ай бұрын тұтқынға алған физикпен жөндеп жұмыс істей алмай жүр деп Шелленбергке құлақ қағыс жасаған-ды.

	«Кемітіп айтқанның өзінде, қалай дегенмен мен физика-математика факультетін бітірдім ғой, – деді ол, – мен естеліктерді ұната бермеймін, өйткені соның кесірінен бірде əтек болып қала жаздаған жәйім бар, шыным сол, бұл болған жәй. Содан кейін Рунгеден құпия байланыстар тарайды, ол мұхиттың арғы жағында оқыған және сонда жұмыс істеген. Осы мәселемен айналысу, сірә, бізге тиімдірек».

	Бұл идеяны Шелленбергке өзі ұсынған-ды іле қызықты әңгімелер айтып беріп, оны күлкіге бөлеген, содан кейін терезе алдына ығысып Шелленберг өзінің бір топ қызметкерлеріне тапсырған, оның ішінде Штирлиц те бар, операцияны талқылауға кіріскен. Бұның өзі одақтастар арасына лаң салуды көздейтін үлкен айла-шарғы әрекеттер болатын. Штирлиц сонда-ақ Шелленбергтің өз бағытын астыртын, аса сақтықпен әлсін-әлі қорғаныс жасау арқылы батыстағы одақтастар мен Кремльдің арасын ажыратуға әрекет жасап жүргенін сезген. Оның үстіне ол өз ойының ең басты соққысын әдеттегіше, Кремльге бағыттайтын. Шелленберг бірлі-жарым неміс бөлімшелерін атлантика өңіріндегі ағылшын автоматтарымен жабдықтауды ұйымдастырған-ды. Бұл қару-жарақтарды немістер бейтарап елдердің көмегімен сатып алып, Франция арқылы техникалық қауіпсіздік шараларын сақтамай-ақ жеткізген-ді. Әдетте жүктердің мұндай түріне күзетшілер қойылатын. Рас, (бұл да техникалық жағынан ықпалын тигізген) содан кейін партизан-коммунистер неміс қоймаларына шабуыл жасап, бірнеше ағылшын автоматтарын қолға түсіргенде, қоймадағы қару-жарақтарды күзетуде ұқыпсыздық жасағандарды ату жазасына кесу жөнінде бұйрық шығарылған-ды. Бұл бұйрық көп тиражбен жарық көрген және партизандардың әрекетін әшкерелеуге тиісті Шелленбергтің агенттері одақтастар ұясын осы бұйрықтың бір данасы мен жабдықтаудың мүмкіндігін тапқан. Осы астыртын деректердің негізінде мынадай қорытынды жасауға болар еді, батыстағы одақтастар Францияға немесе Голландияға өз әскерлерін төгуді мүлде қаламайтын тәрізді, әйтпесе, өз қару-жарақтарын жауға неге сатады? Шелленберг Штирлицтің жұмысын құптады, өйткені ұйымдастыру жұмыстарымен тек соның өзі айналысқан еді. Сол кезде разведка бастығы кабинетінен шықпайтын, ол Кремльде жарылыс болады деп дәмеленді. Сталин, Черчилль және Рузвельттердің арасындағы коалициялы одақтың ыдырауын күтті. Штирлиц тынымсыз жұмыс істеді, оның ұсыныстарын Шелленберг толық қолдап отырды. Алайда ешбір өзгеріс бола қойған жоқ. Штирлиц осы операция қолға алына бастаған кезде бәрін де Москваға хабарлап отырды және Лондонның нацистерге еш уақытта да қару-жарақтар сатпағанын ескертті, басынан аяғына дейін ұрымтал буынды және түбегейлі мақсатты көздейтін осынау айла-шарғы әрекет әдейі ойластырылған-ды.

	Фюрердің туған күніне арналған мерекедегі әңгімеде Штирлиц Кремль «ойынының» сәтсіздікке ұшырағанына баса назар аударуға тырысып, ал физик Рунгенің ісінен бойын аулақ ұстауға құлықты екенін аңғартқан-ды. Ол Шелленбергтің тумысынан разведчик профессионал болғандықтан кейде ұсақ-түйектерді ұмытқанмен әрбір әңгімедегі тіпті бағбаншымен сөйлессе де түйінді өзекті тап басып, танитындығын білетін. Шелленберг тең түсетін қарсылас еді, ал стратегия мәселесінде оны орап өту тым қиын, дәлірек айтқанда мүмкін емес-ті. Алайда әріптесіне қарай отырып, Штирлиц мынадай бір қызықты жәйді аңғарды, Шелленберг өз қызметкерлерінің маңызды ұсыныстарын әуелгі кезде елемеген сыңаймен тыңдайтын да әңгіме төркінін басқа бір тақырыпқа ауыстыра қоятын. Тек арада күндер, апталар кейде тіпті айлар аралағаннан кейін әлгі ұсынысты проблема жөніндегі өз түсінігімен толықтырып, қайта ұсынатын, бірақ бұл енді жан-жақты ойластырылған, пісуі жеткен, өзі ойлап тапқан операция болып шығатын. Оның үстіне, ол әлденендей болымсыз, ұсақ-түйек ұсыныстың өзіне де сергек мән беретін, оны рейхтың алдындағы мəселелер комплексімен тіпті соған ешкім шүбә келтірмейтіндей етіп үндестіріп, үйлестіріп әкететін.

	Штирлицтің есебі дұрыс шықты.

	– Штандартенфюрер, – деді оған Шелленберг екі аптадан кейін, – сірә, техниканың күш-қуаты жағынан басымдық байқату мәселесі әлем тарихында, әсіресе ғалымдар атомдық ядроның сырын ашқан кезде шешуші маңыз алатын болады. Мен бұны ғалымдар түсінді ғой деп ойлаймын, алайда саясатшылар сол дәрежеге жете алмай жүр. Біз саясатшы мамандығының мына мағынада, кәдімгі өзіміз бой үйреткен он тоғыз ғасыр бойы тарихын еске алғанда кері кететіндігінің куәгері боламыз әлі. Саясат ғылымның болашағын анықтап береді. Қарқын болашақтың алғы шебіне шыққан сол бір ғылыми адамдардың алғашқы жетістігін тани білуіміз керек, оларды тың ізденістерге кімнің құлшындырып отыратынын түсіне білу, тек бүгінгі күннің ғана міндеті емес, дәлірек айтқанда бүгінгі күннен гөрі келер күндердің еншісіне тиетін игілік. Сондықтан сіздің тұтқындалған физикпен жұмыс істеуіңізге тура келеді. Мен оның аты-жөнін ұмытып қалыппын.

	Штирлиц бұның сынақ екенін түсінген. Шелленберг бұл идеяны кезінде оған кімнің ұсынғанын, бұл монологтың қайдан шыққанын, Штирлицтің соны сезген-сезбегенін анықтамақшы болған еді. Штирлиц қабағын шытып, өз саусақтарына көз тіккен қалпы үндеген жоқ. Ол мөлшерлі ұстамдылықтан соң бригаденфюрерге таңырқай қарады. Ол осылайша Рунгенің ісін жүргізуді өз қолына алды. 1944 жылдың аяқ шенінде-ақ Рунгенің пайымдағанындай, атом бомбасын шығаруды қолға алу арқылы немістердің жеңіске жету мүмкіндігін ол үзіп кеткен еді.

	Дегенмен ол Рунгемен бірнеше күн бойы жұмыс істегеннен кейін Германияның жаңа қаруға ие болуына тағдырдың өзі де таршылық жасағанын аңғарды. Хитлер Сталинград шайқасынан кейін егер ғалымдар оған іс-жүзінде үш, әрі кеткенде алты айдан соң жұмсалған шығынды өтеуге уәде бермейтін болса, онда қорғаныс саласындағы ғылыми зерттеу жұмыстарына бөлінетін қаржыға тыйым салынады.

	Рас, Гиммлер атом қаруы проблемасына маңыз аудара отырып, «әскери ғылыми зерттеу қорының бірлестігін» ұйымдастырған болатын, алайда рейхтың ғылыми-зерттеу жұмыстарына жауап беретін Геринг-Гиммлер ұйымдастырған бірлестіктің өз қарамағына қайтарылуын талап етті. Міне, соның салдарынан немістің данышпан физиктері басшылардың назарынан тыс қалды, оның үстіне Германиядағы фюрерлердің Шпеер мен Шахтан өзге бірде-бірінің жоғарғы дәрежелі білімі болмайтын.

	«Енді шайқастың келесі кезеңінде оның жеңіске жетуі керек, ол осы мәселедегі өз ісінің дұрыстығын дәлелдеуге міндетті. Ол өзі бағыт-бағдарын ойластырып қойған. Ой-байламдары тегеурінді. Мюллерді жеңіп шығуға тиісті және ол жеңеді де.

	Ол өзінің кабинетіне кірген де жоқ. Мюллердің қабылдау бөлмесіндегі Шольцтан мынаны сұрады.

	– Достым, бастығыңыздан сұрай қойыңызшы, нендей тапсырмасы бар екен? Ол мені бірден қабылдай алар ма екен, әлде жарты сағаттай ұйықтап алуыма бола ма?

	– Біліп берейін, – деп жауап берді де Шольц ішке кіріп кетті. Ол екі минуттай бөгелдi. – Қалауыңыз білсін, – деді ол қайта оралып. – Бастық сізді қазір қабылдауға да әзір, кездесуді кешке қалдыруыңызға да болады.

	«Шырғалаңға салуын қарашы, – деп ойлады Штирлиц, – менің қайда баратынымды анықтағысы келеді. Кейінге қалдырудың қажеті жоқ, бәрібір кездесу бір сағатқа, зорлағанда екі сағатқа созылар. Егер тіпті Шуман институтынан экспертшiлердi шақырту қажет бола қалса да ұзай қоймас».

	– Сіз қандай кеңес берсеңіз, солай істейін, – деді ол. – Кешке қарай бастықтарға кете ме деп қорқамын, онда таңертеңге дейін күтуіме тура келер. Солай емес пе?

	– Ақылға сыйымды, – деп келісті Шольц.

	– Демек қазір кірген мақұл ғой.

	Шольц есікті ашты да былай деді:

	– Марқабат, Штандартенфюрер. Мюллердің кабинеті қара көлеңке болатын; обергруппенфюрер шағын столдың іргесіндегі креслода «Би-Би-Си-ді» тыңдап отыр екен. Лордтар палатасынан немістерге қарсы хабар берілуде. Мюллердің тізесінің үстінде іші қағазға бір папка жатыр, ол қабылдағышты төменгі толқынға ауыстырды да документтерді байыппен қарай бастады. Мюллер қалжыраған тәрізді, үстіндегі қара бешпентінің жағасы ағытылған, шылымның ащы түтіні құзға іркілген бұлттай кабинет ішін торлап алған.

	– Қайырлы күн, – деді Мюллер, – шынымды айтсам сізді мұншалық ерте келеді деп ойламаған едім.

	– Кешіге қалсам сазайымды тартқызатын шығар деп қорыққан едім.

	– Сіздердің бәріңіз де сазайларыңызды Мюллер қарт тартқызатындай көресіздер. Менің бір адамға зәредей зияным тиді ме екен. Әлдекімдер өсек-аяң таратқанмен мен қайырымды қартпын. Сіздің сұлу бастығыңыз менен мың есе зұлымырақ. Ол жылмиып күлу мен французша жылтыратып сөйлеуді өзінің университетінен үйренген. Ал өз басым күні бүгінге дейін алманы кесіп жеу керек пе немесе менің үйімдегілердің тістеп жейтіні сияқты, тістеп жеу керек пе, ол жағын біле бермеймін.

	Ол орнынан тұрып, бешпентінің жағасын түймеледі де:

	– Кеттік, – деді.

	Штирлицтің өзіне таңырқай қарағанын аңғарды да мырс етіп күліп жіберді.

	– Сыйлық әзірлеп қойдым.

	Олар кабинеттен шықты, Мюллер Шольцке былай деді:

	– Біз мүмкін оралып та қалармыз.

	– Бірақ мен әлі машина шақыртқан жоқ едім.

	– Біз ешқайда ұзамаймыз.

	Мюллер артқы қалтасынан өзінің «вальтерiн» суырды ерекше маңызды қылмыскерлер үшін бірнеше камералар бар-ды. Подвалдың кіре берісіне үш эсэсовшы күзетке қойылған.

	Мюллер артқы қалтасынан өзінің «вальтерiн» суырды да күзетшіге ұсынды.

	Штирлиц сауалды жүзбен Мюллерге қарап еді, ол құптаған сыңаймен басын изеді. Штирлиц өзінің парабеллумына қолын апара берді. Күзетші оны өзінің қалтасына салып қойды. Мюллер күзетшінің столында жатқан алманы алды да былай деді:

	– Сыйлықсыз бару ыңғайсыз. Егер біз екеуміз тіпті ешбір міндеттеме алмай-ақ еркін махаббаттың сүйіктісі болсақ та байырғы көз таныстарға құр қол баруымыздың жөні келе қоймас.

	Штирлиц еріксіз күлуге тырысты: ол Мюллердің неге олай дегенін түсінген. Бірде оның адамдары оңтүстік американдық бір дипломатты қақпанға түсіруге әрекет жасаған. Мюллердің адамдары ұйымдастырған бір аққұбаша қыз бен дипломаттың төсекте табысқан сәтін бейнелейтін бірнеше сурет түсіріп алып, оған көрсеткен-ді. «Бізге көмек бересіз немесе – бұл суреттерді сіздің әйеліңізге жібереміз». Дипломат суретке ұзақ қарады да мынаны айтты: «Сонымен тағы бір кездесуіме болмай ма? Біз әйеліміз екеуміз әдепсіз істерді ұнатушы едік». Бұл неміс разведчиктерінің семьялық өміріне ерекше назар аудару жөніндегі Гиммлердің бұйрығы шыққаннан кейін болған оқиға еді.

	Штирлиц сонда былай деп күңкілдеген: «Еркін махаббатты ешбір міндеттемесіз-ақ насихаттау керек, сонда адамды қылмыс үстінде ұстау мүмкін болмай қалады». Сол бір оқиға жөнінде оған әңгімелеп бергенде Штирлиц былай деген: «Әдепсіздікті қалайтын сондай бірін маған да тауып беріңіз, қолымды да, жүрегімді де қатар жаюға әзірмін. Меніңше, әлгі дипломат сізді оңдырмай отырғызған екен. Ол өз әйелінен өлердей қорқатын болар, бірақ сізге сырын алдырмай актерлерше ойнаған да сілеңізді тастай қатырған, ал сіз сеніп қалғансыз. Сіз өз әйеліңізден қорықпайсыз ба? Әрине, қорқасыз. Ал мені ол жағынан ала алмайсыз, мен тек өзімнен-өзім ғана сескенемін, ешкімнің алдында есеп те бермеймін. Бір жаманы – түрмеге түсе қалсам, артымнан сыйлық әкелетін адам да жоқ».

	Мюллер №7 камераның алдына бөгелді. Ол есіктің саңлауынан ұзақ қарады, содан соң күзетшіге белгі берді, іле ауыр есік ақырын ашылды. Мюллер камераға бірінші болып кірді. Оған Штирлиц ілесті. Күзетші есік алдында қалды.





13. 3. 1945 (16 сағат, 11 минут)


	...– Ақылға сыйымды, – деді Мюллер Штирлицті тыңдағаннан кейін, – сіздің физик Рунгемен жүргізген жұмысыңыз күдік туғызбайды. Мені сол мәселедегі одақтасым деп біліңіз...

	– «Швед дипломаты» отырған қара «Хорьхтың» ізін аңдыған тыңшыңыз осы іспен айналысып па еді?

	– Сіз оны да байқап қойдыңыз ба? Қауіп-қатерді сергек сезінеді екенсіз.

	– Менің орнымда қандай есуас болса да, ізіне түскен тыңшыны танитын шығар. Ал, қауіп-қатерге келетін болсақ, өз жерімде жүріп неден қаймығамын. Шекарада тұрсам бір жөн..

	– Сіздің басыңыз ауырмай ма?

	– Қамқорлықтан ба? – деп жымиды Штирлиц.

	– Қысымнан. – деп жауап берді Мюллер, ал сол қолымен желкесін уқалай бастады.

	«Оның сағатқа қарағысы келді. Ол әлденеге алаң, – деп ойлады Штирлиц. – Сенімді табан тірері болмаса бұл спектакльді бастамас та еді, ол кім екен? Пастор ма? Плейшнер ме? Кэт пе?»

	– Иогтар сияқты еркін тыныстайтын гимнастика мен айналысуыңызға кеңес берер едім.

	– Мен оған сенбеймін... Тіпті, көрсетіп берсеңіз де.

	– Сол қолыңызды желкеңізге қойыңыз. Жоқ, жоқ тек, саусақтарыңызды ғана. Ал, оң қолыңызбен шекеңізді қымтай ұстаңыз. Міне, осылай. Басыңызды да бір мезгілде қозғалтыңыз, көзіңізді жұмыңыз.

	– Мен көзімді жұмсам, әлгі Холтоффты соққандай қара құсымнан сылқитайын деп тұрсың ғой.

	– Егер сіз маған Отаныңа опасыздық жаса десеңіз дәп соған барар да едім. Группенфюрер сіз сағатыңызға ұрлана көз тастадыңыз; сағатыңыз жеті минутке қалық. Мен өз адамдарыммен ашық ойнағанды қалаймын.

	Мюллер мырс етіп күліп жіберді.

	Сіздің біздің аппаратта қызмет істемейтіндігіңізге әрдайым өкінуші едім. Сізді баяғыда-ақ өзімнің орынбасарлығыма көтеретін едім.

	– Ал, мен келісім бермес едім.

	– Неге?

	– Сіз қызғаншақсыз. Ерін сүйетін және соған қалтқысыз берілген әйел сияқтысыз. Бұл қызғаныштың ең жаман түрі. Былайынша айтқанда, жаныңа қатты батады.

	– Дұрыс мүмкін, бәлкім, әлгі қатыгез қызғанышты басқаша түрде; жолдастарға қамқорлық деп те айтуға болмай ма?

	Мюллер тағы да сағатына қарады: Енді, қысылып-қымтырылмай ашық қарады. «Ол бірінші дәрежелі профессионал, – деп ойлады Мюллер, – ол бәрін де сөз арқылы емес, қимыл-қозғалыс пен көңіл күйден таниды. Жарайсың. Егер ол бізге қарсы жұмыс істейтін болса, оның рейхқа тигізер зиянының мөлшерін анықтауды мен өз мойныма алмас та едім.

	– Мақұл, – деді Мюллер, – Ашық сөйлессек сөйлесейік. Қазір, достым, бір минутке...

	Ол жоғары көтерілді де ауыр есікті ашты. Өзінің көлемінің ауқымдылығына қарамастан бір саусақтың өзімен-ақ жеңіл ашылатын. Ол тырнағын сіріңкемен бейқам тазалап тұрған күзетшінің бірін шақырды:

	– Шольцке телефон соғып, қандай жаңалық барын сұраңыз.

	Мюллер орыс байланысшысын Рольф екі-үш сағаттың ішінде-ақ сөйлеуге мәжбүр етеді деп есептеген. Оны осында ертіп келеді де көзбе-көз жүздестіреді деп сенген еді. Бар болса бар, жоқ болса жоқ. Фактіні тексеру контрразведчиктердің парызы. Штирлицтен жауап алу партитурасын ол да жеткілікті мөлшерде әзірлеп қойған; Рольф орыс байланысшысына тек, шынын айтқызса болды. Мюллер сенімді картасын ашып тастап, Штирлицтің көңіл күйін бақылайды, содан соң байланысшымен жүзбе-жүз беттестіреді.

	– Қазір, – деп камераға бұрылды Мюллер, – мен мұнда бір хабар күтіп тұрмын...

	Штирлиц иығын қомдап қойды.

	– Мені осында әкелудің қажеті қанша еді?

	– Бұл жер тынышырақ. Егер бәрі де мен ойлағандай іспен бітетін болса, біз бірге ораламыз, менің ведмоствамдағы бір іспен айналысқанымызға басқалар да шүбә келтірмейді.

	– Менің бастығым да бұл жөнінде біле ме?

	– Кімнің қызғанышынан қорқасыз, оның ба, әлде менің бе.

	– Сіз қалай ойлайсыз?

	– Маған сіздің киіп-жарма өрлігіңіз ұнайды.

	Күзетші кірді де былай деді:

	– Ол ана жақтан ешкімнің жауап бермегенін сізге айтуды тапсырды.

	Мюллер таңырқаған пішінмен ернін жымқырды да мынадай ойға тірелді, «сірә, ол телефон соқпай-ақ осында келе жатқан болар, менің каналым жабық болған соң, уақытты ұттырмас үшін жолға шыққан шығар. Онысы жөн. Демек, арада он-он бес минут өткен соң Рольф әйелді алып келіп қалады».

	– Мақұл, – деп қайталады Мюллер, Библияда қалай деуші еді, «тасты жинайтын кез бар да ататын кез бар» дей ме?

	– Діни мектептен алған дәрісіңіз онша мәз емес-ау деймін, – деді Штирлиц. – Екклесиаст әулиенің кітабында былай деп жазылған: «Тасты шашатын да уақыт және жинайтын да уақыт. Адамдарды табыстыратын да уақыт, шабыстыратын да уақыт».

	– Қамқорлығыңызға алған пасторыңызбен бірге діни уәждерді жақсы үйренген екенсіз! – деді Мюллер.

	– Мен діни кітаптарды жиі оқығам. Жауды жеңу үшін оның идеологиясын білу керек, солай емес пе? Ал, оны күрес үстінде оқыдым дегенше – алдын ала женілгеніңді мойындай бер.

	«Пасторды шекарада қолға түсірді ме екен? Мүмкін. Станцияға кері оралғанда бірде-бір машина көзіме түсе қоймаса да. Дегенмен, олардың алдымды орап өтіп, заставада жасырынып қалуы да мүмкін. Ал, қазір, – бұл уақыт жағынан да тура келеді, – Берлинге таялған да болар. Солай: Демек, мен бірден өз бастығыммен жүзбе-жүз кездестіруін талап етемін. Тек қана шабуылға шығуым керек. Қорғанысқа ешбір көшуге болмайды. Егер Мюллер «Клаус қайда?» деп сұрай қалса ше? Үйде столда хаты жатуға тиіс. Бұның өзі басы ашық дәлел емес пе, оқиға оларды дәп сол пасторға әкеліп тірейді деп кім ойлаған. Бұны Клаусқа байланыстыра әлі дәлелдеу керек, уақыт менің пайдама шешілуде».

	Мюллер төс қалтасынан асықпай көгілдір түсті конвертті суырды.

	«Түптеп келгенде, мен өз ісімді тындырдым, – деп ойын сабақтады Штирлиц, – ақымақ неме, ол өз ісін баяулату арқылы мені арбамақшы және сергелдеңге саламын деп ойлайтын болуы керек. Мейлі. Пастордың ішкі сырын айтып қоюы да мүмкін, бірақ ол қорқынышты емес. Ең бастысы Плейшнер біздің Кэттің қолға түскенін және Вольфтың, келіссөз жүргізуді қолға алғанын ескертті ғой. Немесе, енді жүргізетін болар. Егер мен сәтсіздікке ұшырай қалсам біздің адамдар бәрін де одан әрі ұйымдастыруы керек. Олар енді қай бағытқа қарау керек екенін түсінеді. Менің шифрымды Мюллер білмейді – оны бастығым мен менен басқа ешкім де білмейді. Олар менен шифрды ала алмайды, оған мен сенімдімін».

	– Міне, – деді Мюллер саусақтардың үш түрлі таңбасын ұсына беріп, – қараңызшы, қалай жақсы шыққан. Бұл саусақтарды, – ол бірінші көшірмені Штирлицке ұсынды, – бақытсыз, ақымақ, ақ көңіл Холтоффқа сіз су құйып берген стаканнан түсіріп алдық. Ал, мына саусақтарды, – Мюллер екінші көшірмені суырды, құдды ойын картасы қолына іліккендей, – біз... қайдан түсіруіміз мүмкін деп ойлайсыз... ә?

	– Менің саусақтарымның таңбасын Голландиядан да, – деді Штирлиц. – Мадридтен де, Токиодан да, Анкарадан да кездестіруге болады.

	– Тағы қайдан?

	– Мен есіме түсіре аламын, бірақ оған кем дегенде он бес сағат кетеді, онда біз түстікті ғана емес, кешкі асты да қиямыз.

	– Оқасы жоқ. Мен ашығуға да әзірмін. Бір ғажабы сіздің иогтарыңыз аштықты ең пайдалы дәрі деп білетін көрінеді... қане, есіңізге түсірдіңіз бе?

	– Егер мен тұтқын болсам, арнайы ескертіңіз, онда сіздің сұрақтарыңызға кәдімгі тұтқындарша жауап берейін. Ал, егер тұтқын болмасам, онда мен сізге жауап бермеймін.

	– «Жауап бермеймін», – деді Мюллер Штирлицтің сөз әуенімен қайталап, – «жауап бермеймін».

	Ол сағатына қарады; егер Рольф кіріп келетін болса, онда ол тура байланысшының өзінен бастар еді, алайда, Рольфтің қарасы көрінбеді, сондықтан Мюллер былай деді:

	– Марқабат, стенографиялық жағынан дәлме-дәл үндестіріп, мүмкін болса, әрбір минутті еске түсіріп көріңізші, жұрттың бәріне үзілді-кесілді тыйым салынған арнайы байланыс бөлмесіндегі телефонмен әңгімелескеннен кейін не істедіңіз?!.

	«Ол саусақтардың таңбасы түсірілген үшінші карточканы ашқан жоқ, – деп ойлады Штирлиц, – демек, оның тағы бір табан тірері бар. Демек, бұдан әрі өзіне-өзі сенімді болмас үшін дәл қазір, соғуым керек».

	– Арнайы байланыс бөлмесіне мен кіргеннен кейін, байланысшыларды жауапсыздығы мен жан аярлығы үшін халық сотына тапсыру керек, олар кілтті есікте қалдырған да қояндар сияқты бомба пана үйіне жан сауғалап тайып тұрған. Мен партайгeнoссе Борманмен кездестім. Онымен екі сағаттай бірге болдым. Біздің не жөнінде сөйлескенімізді мен, әрине, сізге айтып жатпаймын.

	– Өрекпімеңіз, Штирлиц, өрекпімеңіз, мен сізден қалай дегенмен, лауазым жағынан да, жас жағынан да үлкенмін.

	«Ол менің тұтқын емес екенімді аңғарта сөйледі, – деп шұғыл байлам жасады Штирлиц. Ал, егер олай болса, бұлардың қолдарында тапжылтпас дәлелдің болмағаны, соны күтіп отыр, тіпті, менен де дәмелі. Демек, менің әлі мүмкіндігім бар».

	– Ғафу етіңіз, обергруппенфюрер.

	– Міне, бұныңыз жөн. Сонымен, сіз Борманмен, партайгeнoссе Борманмен не жайлы сөйлестіңіз?

	– Мен сіздің сұрағыңызға тек, соның өзі әңгімеге қатысқанда ғана жауап бере аламын – мені дұрыс түсінуіңізді сұраймын.

	– Егер сіз маған оның қатысуынсыз-ақ жауап бергеніңізде, үшінші сұраққа жауап беруден де құтылатын едіңіз... .

	Мюллер тағы да сағатына қарады «Рольф қазір, төменге түсуге тиіс», Мюллер уақытты ойша мөлшерлей білемін деп есептейтін.

	– Мен сіздің үшінші сұрағыңызға да егер ол рейх пен фюрердің мүддесіне қатысты болмай, тек жеке маған ғана қатысты болса, жауап беруге әзірмін.

	– Ол тура сізге байланысты. Мына саусақтардың табын менің адамдарым орыс радисінің чемоданынан түсіріп алды. Ал, бұл сұраққа жауап беруіңіз бәрінен де қиындау болар.

	– Неге? Бұл сұраққа менің жауап беруім, тіпті де қиын емес; радистің чемоданын мен Рольфтің кабинетінен көрдім, оны ол да растайды.

	– Ол оны растаған.

	– Онда айтатын не бар?

	– Мәселе мынада, сіздің саусақтарыңыздың таңбасын аудандық бөлімшенің гестапосы чемодан бізге түспес бұрын анықтаған-ды.

	– Жаңсақтық кетпеді ме екен?

	– Мүмкін емес.

	– Ал, кездейсоқтық ше?

	– Мүмкін. Тек дәлелдеуді қажет ететін кездейсоқтықтың болуы мүмкін. Берлин үйлеріндегі жиырма миллион чемоданның ішінен орыс радисткасы өз заттарын сақтаған чемоданнан сіздің саусақтарыңыздың табының табылуы қалай? Бұны немен түсіндіріп беруге болады?

	– Ым... ым... Бұны түсіндіру шынында да қиын немесе тіпті мүмкін емес. Сіздің орныңызда өзім болсам да түсіндірме атаулының бірде біріне сенбес едім. Мен сізді түсінемін, обергруппенфюрер. Түсінемін сізді...

	– Менің сізден барынша дәлелді жауап алғым келеді, Штирлиц.

	– Бар шынымды айтып тұрмын, сізді аса қадір – құрмет тұтамын.

	– Сенемін.

	– Қазір Рольф осында орыс байланысшысын ертіп келеді, оның бәрін де біздің еске түсіруімізге көмектесетініне мен сенімдімін, – сіз қай жерде чемоданға қолыңыздың «таңбасын» қалдырдыңыз?

	– Орыс байланысшысы ма? – Штирлиц иығын қомдап қойды, – госпитальдан мен шығарып алған әйел ме? Менің бір көрген кісіні ешқашан ұмытпайтын қасиетім бар. Егер мен онымен бұрын кездескен болсам, жүзін шырамытар едім. Жоқ, ол бізге көмектесе алмайды.

	– Ол бізге көмектеседі, – деп қарсылық білдірді Мюллер, – көмектеседі, – Ол тағы да төс қалтасын қаза бастады. Міне, мынау...

	Ол Штирлицке Бернге Плейшнер арқылы жіберілген шифрды көрсетті.

	«Ал бұл сәтсіздік, – деп түйіндеді Штирлиц, – бұл – күйреу, мен оңбаған болып шықтым. Плейшнер әлде қорқақ, әлде ынжық, әлде азғырушы, малғұн, сұмырай былжыр».

	– Сіз ойлана беріңіз, Штирлиц, – Мюллер орнынан ауыр көтерілді де асықпай камерадан шығып кетті.

	Штирлиц камераның есігі жәй жабылған кезде ішкі ой әлемінің құлазып, бос қалғанын аңғарды. Ол бұндай күйді бірнеше рет бастан кешірген. Ол жерді аяғымен басып тұрмағандай сезінді және денесі де өзіне жат, өгей тәрізді, сол сәтте оны қоршаған заттардың бәрі де бұрынғыдан да гөрі бадырайып, бұрыштанып көзге ұратын, (осындай минуттарда ол көптеген бұрыштарды тауып үлгеретін және соған деген өзінің бейімдігіне қайран қалатын) оның үстіне, тағы да ол әртүрлі түстердің бір-бірімен сабақтасып жататын жүйесін де тап басып, тани білетін тіпті қай жерден нендей түстердің басымдау боп көрінетінін де жіті айыра алатын. Алғаш рет ол осындай күйге 1940 жылы, күз айының аяқ шенінде Токиода тап болған еді, ол онда Мариноути-кудегі герман өкілдігіне қарасты СД-тің резидентімен бірге жүрген-ді, ал «Токио банкасы» үйінің алдында өзінің байырғы танысы, Владивосток бойынша контрразведканың офицері Валенька Тимезовпен бетпе-бет кездесіп қалған-ды. Әлгі жолды қиып өтіп, оған құшағын жая ұмтылған-ды. (орыс – қайда да орыс; бәріне де көндіге алады, тек жолдан өткенде дәйім қозғалыс ережелерін бұзып отырады. Штирлиц осындай қасиеттеріне қарап, өзінің жалған жиендерін жаза баспай танитын) папкасын жерге түсіріп алып, айқайға басқан;

	– Максимжан, бауырым!

	Олар Владивостокта бір-бірімен «Сіз» деп сызылып сөйлесетін, ал арада біраз уақыт өткен соң, оны Тимезовтың «Максим Максимович» деп, құрметтеудің орнына, «Максимжан» деп атауы еске түскен сайын күлкілі болып көрінетін. Орыс адамдарының шет елде жүргенде жолдасын жалған жиенге, ал таныстарын мейлі, ол тіпті кездейсоқ болса да жан досына балайтындығын да Штирлиц байқаған-ды, сондықтан ол орыстар көбірек ұшырасатын Париж бен Стамбулға барудан бой тартатын, ал бұл екі қалаға оның жиі шығып тұруына тура келетін. Тимезовпен кездескенде, Штирлиц ұнатпаған кейіппен таңырқай қарады да саусағын білей жекіп, Валяны өзінен суындырып жіберген-ді, ал әлгі адам жүні жығылып, жасқана қарап, жөнiн тапқан-ды. Штирлиц оның киімінің жағасының соншалықты баттасқан кір екенін байқап қалған, (оның жағасындағы ақ, боз сынды айқын түстердің өзі де қап-қара болып көрінген – содан ол отелге оралған соң, эксперимент ретінде әлгінің кескін кейпін қағаз бетіне өрнектемекші болған және оны ол фотоаппараттан кем түсірмейтіндігіне баз біреумен бәс тігуге де бар еді, өкінішке орай ондай кісі табыла қоймады). Токиодағы дәл сол кездесуден кейін ол көзінің жөнді көрмейтіндігі жөнінде дәрігерге шағым жасаған. Жарты жылдан кейін күңгірт көз әйнек киетін болды, дәрігерлердің ұйғарымы бойынша үнемі қалжырап жүретіндіктен, сол көздің сыртқы сулы қабатын салқын шалғандығы анықталды. Ол көзәйнектің, әсіресе күңгірт түрінің адамның кескін-кейпін мүлде танымастай өзгертіп жіберетіндігін білетін, алайда Токиодағы оқиғадан кейін іле-шала көзәйнек киюдің жөнiн таппаған-ды, оның өзіне жарты жылдық әзірлік керек еді. Содан кейін Токиодағы советтік құпия қызмет өкілдерінің Тимезовтың әлденендей бір немістермен байланысының бар-жоғын анықтау үшін жарты жыл бойы бақылау жүргізуіне тура келген. Бірақ оған ешкім назар аудара қоймады: сірә, СД-ның офицері тозығы жеткен башмак пен кір көйлек киген обьектіні жөндеп мән беруге татымайтын ұсқыны қашқан орыс эмигранты деп таныса керек.

	Қырық екінші жылы да Минскіде ол екінші рет дәп осындай күйге түсіп, мықтап опық жегені бар. Ол онда Гиммлер нөкерлерінің тобында, рейхсфюрермен бірге әскери тұтқындардың концлагеріне тексеру жүргізу мақсатымен барған-ды. Орыс тұтқындары өлілері мен тірілері аралас жерде жатқан-ды. Бұлар – терісіне әзер ілініп тұрған қаңқа сүйектер, тірі қаңқа сүйектер болатын. Сол жолы содан қатты жиренгендіктен Гиммлердің түсі ұн тәрізді аппақ боп оңып кеткен еді. Штирлиц Гиммлер мен қатар келе жатты, әлсін-әлі «вальтерiн» суырып алып, пенсне киген осынау секпіл беттіні жайратып салуға көңілі бұзылған: оны сұлату қиынға соқпайтын да еді, сонда Штирлицтің өне бойы суынып, мұңға шомған-ды. «Ал содан кейін не болады? – деп сұрады ол өзінен-өзі. Осы малғұн үшін тұтқындардың келесі толқынын концлагерге тоғытады да күзетшілерді күшейтеді. Бар болғаны сол» Шабуыл жасауға зауқы соққан сәтте өз бойын біртүрлі жеп-жеңіл, әрі жат сезінген-ді. Гиммлердің ұсқынсыз кескін-кейпі суреттегідей ап-айқын құдды албастыдай безірейіп көз алдынан бір апта бойы кетпей қойған. Жүзіндегі сарғыш түсті, самайы мен құлағының етегін қоңыр, ал желкесіндегі шымқай қара секпілдері андыздап көзге ұратын...

	Штирлиц өн бойын серіппедей жиырып алды, жүйке тамырларының майда дірілін сезінген қалпы бір минуттай тұрды. Ол бойындағы қанның бетіне теуіп, көздерінің алдына көгілдір шеңберлер үйіріле бастағанын аңғарды.

	«Міне, солай, – деді ол іштей. – Мұндағы қабырғалардың, боз, көк және ақ түсті бояулармен сырланғанына қарамастан өзімді түйілген жұдырықтай ширақ ұстауым керек».

	Ол күліп жіберді. Күлуге өзін зорлаған да жоқ-ты. Осынау қарғыс атқыр түстері түскір... құрып кетсінші солар. Мюллердің шығып кеткеніне де шүкіршілік. Ойлануға уақыт беріп өзі де әнтектік жасап алды. Егер әріптесіңді лайықты қарсылас деп есептейтін болсаң оған ойлануға ешбір мұрсат бермеуің керек. Демек Мюллердің де тындырып жатқаны шамалы.

	Мюллер аса сенімді қарт тыңшыларын ертіп, Рольф пен Барбара қайтыс болған жерге қарай бет алды, ол осылармен бірге қарақшыларды да, Хитлердің ұлтшыл социалиетерін де, жиырмасыншы жылдары Брандлер мен Тельманның коммунистерін де қолға түсірген-ді. Бұл қарттарды «мастанып кетеді» деп гестапoға да ауыстырмайтын, гестапоның әрбір тергеушісі эксперттің, агенттiң, диктофонның көмегіне сүйенетін. Ал Чапек Мюллерге тәнті болатын, осы жазушының тыңшылары өз күштері мен тәжірибесіне ғана сүйенетін.

	– Жалпы қалай? – деп сұрады Мюллер, – табан тірейтін еш нәрсе жоқ па?

	– Ешқандай, – деп жауап берді шашы ағарып, жүзі жердей құп-қу боп кеткен қарт. Мюллер оның аты-жөнін де ұмытып қалыпты, дегенмен олар 1926 жылдан бері «сен» деп сөйлесетін. – Бұл Мюнхендегі өлтірілген адамның тағдырына ұқсайды екен.

	– Эгмонштрасседегі ме?

	– Иә. Тоғызыншы үйде тұрды білем.

	– Сегізінші үй деңіз. Оларды көшенің жұп санды жағынан ұстаған-ды.

	– Есіне түсірген түрін қарай гөр.

	– Өз жүйкеңе шағымың жоқ па?

	– Йод ішемін.

	– Ал менің ішетінім – арақ.

	– Сен генералсың, арақ ішуіңе болады, ал араққа жұмсайтын ақша бізден қайдан шықсын.

	– Пара ал, – деп мырс етті Мюллер.

	– Содан соң сенің қарақшыларыңның қолына түспекпін бе? Жоқ, одан да йод ішкенім артық.

	– Өзіңмен кет, – деді Мюллер, – өзіңмен кет. Мен шынымды айтсам, сол арақты сенің йодыңа қуана-қуана айырбастар едім.

	– Жұмысың тым көп пе?

	– Әзірше жетеді, – деді Мюллер, – жақында істейтін жұмыс та қалмайды. Сонда қайтер екенбіз? Шынымен солай болар ма екен?

	– Әлгі екі адамды бірдей жайратқан оқты сенің лабораторияңда тексеретін болсын.

	– Тексеруін тексерер-ау. – деп келісті Мюллер, – Міндетті түрде тексереді, ол жағынан қам жемей-ақ қойыңыз...

	Екінші қарт адам кірді де, орындықты ығыстырып, Мюллердің қатарына отырды.

	«Кәрі сайтан, – деп ойлады Мюллер оған қарай беріп, – Боянуға әуесін қарашы. Шашын анық бояп алыпты».

	– Жә, – деп сұрады Мюллер, – Мынауың немене Гюнтер?

	– Көріп тұрған жоқсың ба?

	– Шашыңды немен бояп алғансың, жарқыным?

	– Қынамен. Менің шашымның өзі ақшыл да, қоңыр да емес, жирен түсті. Ильза өліп қалыпты. Ал арулар кәрі-құртаң шалдардан гөрі, жас солдаттарға үйірсек келеді... осыдан бір сағат бұрын көшенің қарсы бетіндегі үйдің кемпірі бір әйелмен солдатты көріпті. Әйелдің қолында құнқтаулы баласы бар екен; өзі тым асығыс болса керек.

	– Солдаттың киімі қандай екен?

	– Қандайы несі кәдімгі солдат киімі-дағы.

	– Іш киімшең шықпағанын түсінемін. Үстіндегі киімінің түсі қара ма?

	– Ә... әрине, қара түсті. Сіздер күзетшілерге жасыл түсті киім кигізбейсіздер ғой.

	– Олар қандай машинаға отырды?

	– Автобусқа мінді.

	Мюллер дәп соны күтпегендіктен орнынан тұрып кетті.

	– Автобусы несі...

	– Солай. Он жетінші номерлі.

	– Олар қай бағытқа бет алды?

	– Мына жаққа, – деп қолын сілтеді Гюнтер, – батысқа қарай кетті.

	Мюллер орындығынан атып тұрып, телефон трубкасын көтерді де өзіне қажетті номерлерді теріп алып, былай деді:

	– Шольц, шапшаң! Он жетінші бағытқа қарай кетіпті. Бұл бір. Байланысшы мен күзетші. Не дейсің? Аты-жөнін мен қайдан білейін, соны анықтаңыз. Екіншіден, қолдағы бар мәліметтерді көтеріңіз; кім өзі, қай жерден, туыстары қайда? Бар деректерді анықтап осында шұғыл, жеткізіңіз. Егер ол Штирлиц шарлаған жерлерде тіпті бір рет болса да, маған хабарлаңыз. Штирлицтің пәтеріне де астыртын тыңшы жіберіңіз.

	Мюллер есіктің алдындағы орындықта отырған еді. Гестапоның экспертшiсi мен фотографы қайтып кетті. Екі қартымен бірге Мюллер ғана қалды. Олар бірінің сөзін бірі толықтырып, өткен-кеткенді сапырып отырды.

«Мен жеңілдім, – деп ойын түйіндеді Мюллер қарт жолдастарының әңгімелерінен көңілі жайланғаннан кейін, – бірақ менің қолымда әлі Берн бар. Ол жақтағы жағдайдың бәрі де күрделі, әрине, полиция да, шекарашылар да жат елдікі. Алайда бір сенімді карта, аса маңызды объект қолдан сусып шығып кетті. Олар автобусқа қарай тұра жүгірген, демек бұл алдын-ала жоспарланбаған операция болды. Операция жайлы әңгімелеудің мән-мағынасы да қалған жоқ. Өз адамына орыстардың, әрине, бүйрегі бұрады, алайда байланысшыны құтқару үшін бірнеше адамды тура ажалға жұмсауы тек сол үшін әрекет жасауы мүмкін емес. Дегенмен олар екіншіден, қолдарындағы баланың оқ өткізетін «Ахилестің өкшесі» тектес екенін де біледі. Осындай көз жұмбайлыққа мүмкін ол сол үшін барып отырған шығар. Тәйірі мен не жайлы тантып кеттім. Бұл алдын-ала жоспарланбаған тәуекелшілдік, олар машинаға табан iлiктiрген де, тайып тұрған... Жүрек жұтқан өздері... Бұл оңбағандық, батылдық емес...»

	Ол тағы да телефон трубкасын көтерді.

	– Бұл Мюллер ғой. Бала көтерген әйел жөнінде полицияға тағы да ескертіңіз, метроның барлық бағыттарына іздеу салынатын болсын. Егер қолға түскен әйелдер шамадан тыс көп болса да мейлі, ол үшін айыптамаймын. Тек күтіп отырған адамым қолдан шығып кетпесе болғаны...

	Штирлиц камераның есігін қақты; ол осында өткізген сағаттардың ішінде күзетшілер алмасқан болуы керек, Өйткені, есіктің алдында әлгінде ғана қызыл тұмсықты бір жігіт тұрған еді, енді, соны Зигфрид ауыстырыпты. Штирлиц онымен тенис алаңында жұптасып бірнеше рет ойын ойнаған-ды.

	– Сәлем Зигги, – деді ол жымиып, – кездесуге таптырмайтын жер болды-ау, бұл өзі, ә?

	– Мені неге шақырдыңыз жетінші номерлі? – деді Бейкер өте байсалды, бір қалыпты, сәл ұяң үнмен.

	«Бұның әрдайым шабан қимылдайтын әдеті бар, – деп есіне алды Штирлиц, – ол сол қолымен жақсы соғатын, бірақ әрдайым баяу қозғалатын. Сол үшін біз турциялық пресс-атташеден жеңіліп қалғанбыз».

	– Мен соншалық өзгеріп кеттім бе екен? – деп сұрады Штирлиц, іле-шала бетін сипады, екінші күннен бері қырынбаған еді, сақалы өсіп кеткенмен тұқылы сезілмейтін, тек, кешкілік қана тұқылдардың түрпідей тиетінін аңғаратын, сондықтан ол күн сайын екі дүркін қырынатын.

	– Жетінші номерлі неге шақырдыңыз мені? – деп қайталады Зигфрид.

	– Сен немене ақылыңнан адастың ба?

	– Қысқарт! – деп бұрқ ете қалды Бейкер, іле ауыр есікті қапсырып жіберді.

	Штирлиц мысқылдай күліп, металдан еденге бекітілген орындыққа отырды. «Мен оған ағылшын ракеткасын сыйлағанымда қуанғаннан, тіпті көзінен жас алған еді. Бәрі де баукеспе және ұсақ-түйекке көз жасын көлкітетін оңбағандар. Бұл да қояншықтың бір түрі, – деп ойлады Штирлиц, – әлсіз адамдар әдетте, айқайға басады немесе балағатшыл келеді, ал тегеурінді адамдар көз жасынп елеусіз іркіп алады. Әлсіз деген сөз кездейсоқ айтылып қалды. Соны аққөңіл деп атаған дұрысырақ болар. Тек, ең мықты адамдар ғана өзін-өзі билей алады».

	Алғаш рет олар Зигфридпен жұптасып, обергруппенфюрер Польға қарсы ойнағанда (Поль соғыстың алдында еттен арылу үшін теннис ойнаумен әуестенген-ді) Бейкер Штирлицке былай деп сыбырлады:

	– Ноль есебімен ұтыламыз ба немесе әдейі қарсыласқан қалып байқатамыз ба?

	– Бекерге оттама, – деп жауап берді Штирлиц, – Спорттың аты спорт.

	Зигфрид Польдан әдейі жеңіле бастады. Ол обергруппенфюрерге аса жағынғысы келген-ді. Ал Поль оған жекіп тастады.

	– Мен саған қуыршақ емеспін. Менімен аңғал баламен ойнағандай емес, лайықты қарсыласпен ойнағандай сезінетін болыңыз.

	Бойын үрей билеген Зигфрид Польді алаң үстінде зыр қақтырған-ды, ашуына булыққан Поль ракеткасын лақтырып алаңнан тайып тұруға мәжбүр болған. Сонда Бейкердің түсі қашып кеткен еді, Штирлиц оның саусақтарына дейін әлсіз дірілдеп тұрғанын байқаған.

	– Біздің түрмемізде дәп осындай күйгелек жігіттер жұмыс істейді деп ойламаған едім, – деді ол. Ешнәрсе де, бола қойған жоқ, достым, бар болғаны есеп тең аяқталды. Душқа түс, өзіңе-өзің кел, содан соң үйіңе қайт, ал арғы күні мен саған не істеу керектігін айтармын.

	Зигфрид кетіп қалған-ды, ал Штирлиц Польді тауып алып екеуі бес дүркін ойнаған. Поль қара терге түсті, бірақ Штирлиц онымен бір қалыпты, бастырмалатпай және байыпты түрде оң қолын жаттықтыра ойнаған-ды. Поль оны айқын сезінген, алайда, Штирлицтің алаңдағы өзін-өзі ұстауы – барынша қалтқысыз сыпайылығы мен шынайы спорттық демократизмі – оның бойына жарасымды болып көрінген еді. Поль Штирлицке екі ай бойы бірге ойнау жөнінде ұсыныс жасады.

	– Бұл шамадан тыс ауыр жаза, – деп жымиды Штирлиц және Поль да қосыла күлді, Штирлиц, бұл сөзді қалтқысыз көңілмен айтқан-ды. – Менің сырықтай серігіме ренжімей-ақ қойыңыз, оның генералдардан зәре-құты қалмайды, оның үстіне, сізге қалбаң қағып қызмет істеуге де әзір. Үйренген өнерімізден суынып кетпес үшін біз сізбен кезектесіп ойнап тұрайық.

	Кейін Штирлиц келесі бір ойынның үстінде Польға Зигфридті таныстырған, содан бері ол өз әріптесін аса қадірлейтін әрбір қолайлы сәтті пайдаланып, Штирлицке әлденендей бір қолғабыс жасауға бой ұсынып тұратын. Бірде ойын аяқталысымен сыра әкелуге жүгірген, енді бірде, сирек ұшырасатын автоқалам сыйлағаны бар, (сірә, тұтқындардың бірінен тартып алған болуы керек) үшінші жолы алғашқы көктемнің гүлін сыйлаған-ды. Ол тумысынан топастау болғандықтан тағы бірде Штирлицті еріксіз әшкерелей сақтағаны бар. Штирлиц жарысқа тартылып бір испандықпен кездескен-ді. Бұл күш-қуаты мол, ала көңілділеу жігіт еді, алайда, Шелленберг соған қарсы бір амал-айла ойластырып қойған-ды. Спорт комитетіндегі өз адамдары арқылы – Испандықты Штирлицпен бәсекеге шығаруға келіскен-ді. Штирлиц оған өзін әрине, шет ел істері министрлігінің қызметкері ретінде таныстыруға тиісті болған. Ойын аяқталғаннан кейін Штирлицке Зигфрид жүгіріп келіп, мынаны айтты: «Жеңісіңізбен құттықтаймын, штандартенфюpep. CC әрдайым жеңеді».

	Штирлиц операцияның сәтсіздікке ұшырағанына аса қынжыла қойған жоқ, ал, Зигфридті СС-тен шығарып, абақтыға отырғызбақшы болған. Штирлиц оған тағы да ара түсті. Бұл жолы көз таныс Поль арқылы құтқарып қалған-ды. Осыдан кейін, келесі күні Зигфридтің әкесі – ұзын бойлы, балаға тән көгілдір көзді, қағылез қарт, – Штирлицке арнайы келіп, Дюрердің суретін сыйға тартқаны бар.

	– Біз үй-ішіміз болып жақсылықты еш уақытта ұмытпаймыз, – деді ол. – Біздің бәріміз де – сіздің бұдан былай және мәңгілік қызметшіңіз болуға әзірміз, Штирлиц мырза. Мен де, менің ұлым да сіздің жақсылығыңызды өтей алмаймыз, дегенмен, сізге күнделікті күйбеңнің жүйкені тоздыратын, болымсыз ұсақ-түйектеріне қатысты әлденендей бір көмек көрсетуден тартынбаймыз, біз сіздің кез-келген өтінішіңізді зор құрметпен орындаймыз.

	Содан бері қарт әрбір көктем сайын Штирлицке келіп тұратын және оның бау-бақшасын күтетін, әсіресе Жапониядан әкелген раушан гүлдерін мейірлене аялайтын.

	«Бақытсыз малғұн, – деп кенет Зигфрид жөнінде ойға шомды Штирлиц, оған тіпті, кінә қойғың да келмейді. Тәңірдің алдында адамдардың бәрі де тең – бұл менің пастор досымның уәжі. Оттапты. Жер бетінде баянды теңдік орнауы үшін өзара келісіп алу қажет; тәңір алдында адамдардың бәрі бірдей тең емес. Адамның да – адам бар, адам нысаналы жануарлар да бар. Оларды мүлде кінәлай да алмайсың. Алайда, қолма-қол тәрбиелеуден дәмелену тіпті, көзсiздiк қана емес, қиянат».

	Камераның есігі ашылды. Босағадан Зигфрид көрінді.

	– Отырмаңыз, – деп жекіді ол. – Айналып жүріп отырыңыз.

	Есік жабылған кезде тілдей қағаз түсті. Штирлиц жазбаны оқи бастады: «Егер сіз, әкемнің гүлдеріңізді күтетінін тісіңізден шығардым дегенше менің қайырымымнан дәмеленбей-ақ қойыңыз. Жазбаны шайнап, жұтып қоюыңызды сұраймын».

	Штирлиц кенет жан дүниесінің жайланғанын сезінді, бөгде біреудің аңғалдығы әрдайым күлкілі. Ол тағы да сағатына қарады. Мюллердің жоғалғанына үш сағат болды.

	«Қарғам сырын айтпаған болар, – деп ойлады Штирлиц, – әлде оны Плейшнер мен беттестірді ме екен? Бұл қорқынышты емес – олар бірін-бірі білмейді. Кешіккеніне қарағанда төтенше бір қырсыққа тап болған шығар. Әйтеуір тегін емес».

	Ол сабырмен әлгі чемоданға қатысты жайлардың бәрін де есіне түсіргелі камераны шарлап кезе бастады. Иә, бірде орман ішінде Эрвин тайып жығыла жаздағанда чемоданды қолымен ұстап қалғаны бар. Бұл дәп бомба жарылысының алдындағы түнде болған еді. Тек, бір рет қана.

	«Бір минутке. Штирлиц өзін-өзі тежеп қалды. – Бомба жарылысының алдында... бомба жарылысынан кейін мен машинаммен сол жерде болғам... Онда көп машиналар тізіліп тұр екен... Өрт сөндірушілер жолды бөгеп алыпты... Мен сол маңға қалайша тап болдым екен? Кудамға бармақшы едім ғой, жолды үйінділер жауып қалыпты. Сол күні таңертеңгілік жолды аршыған кезекшілерден жөн сұрап, соларды шақыртуды талап етемін. Демек, мен онда полиция бөгегендіктен аялдағам. Бомба жарылысынан кейін сақталған чемоданның суреті де іс-қағазда тіркеулі. Полицеймен сөйлестім, оның түсін де танимын, ол да менің жетонымды ұмытпауға тиісті. Мен чемоданды алып өтуге көмектесемін. Оны ол көрмедім дей алмайды. Жасыруы мүмкін емес, мен беттестіруін сұраймын. Жылап тұрған әйелдің коляскасын шығаруға көмектескенім рас, оны ол да құптайды, өйткені, бұндай нәрсе ұмытыла қоймайды».

	Штирлиц есікті жұдырығымен ұрғылай бастады, есік ашылып кетті, босағада екі күзетші тұрған еді. Үшіншісі – Зигфрид Штирлицтің камерасының қасынан қолына жуынды құйылған ыдыс ұстаған адамды өткізіп жіберді. Әлгі адамның беті көнектей болып ісіп кетіпті, партиялық кеңсенің бастығымен Штирлиц сөйлескен кезде машинаны жүргізген, Борманның жеке шоферін бірден таныды. Ол гестапоның агенті емес еді.

	– Группенфюрер Мюллерге шұғыл телефон соғып мені есіне түсірді деңіз. Бәрі де жадымда. Шұғыл осында келуін сұраңыз.

	«Плейшнер әлі келген жоқ. Бұл бір. Кэттің мәселесі үзілді. Бұны екі деңіз. Менің уақыттан ұтатын бір ғана мүмкіндігім бар. Уақыт және Борман. Мен уақыт оздырсам ол ұтады».

	– Жарайды, – деді күзетші, – қазір, хабарлайын.



	Сәбилер бөлмесінен емшектегі нәрестені көтерген солдат шықты да көшені қиып өтіп, құлаған үйлердің подвалына түсіп кетті. Онда қираған жәшіктердің үстінде ұлын емізіп, Кэт отырған-ды.

	– Не болды? – деп сұрады ол.

	– Жағдай ауыр. – деп жауап бердi Гельмут. Жарты сағаттай күтуге тура келеді. Қазір, балаларды тамақтандыруда, бәрінің де қолы бос емес.

	– Тоса тұрамыз-дағы, – деп Кэт көңілін жұбатты. – Тоса тұрайық. Біздің қай жерде отырғанымызды олар қайдан біледі дейсің?

	– Жалпы алғанда солай, тек қаладан тезірек кету керек, әйтпесе, бізді қолға түсіреді. Мен олардың қалай тіміскілеп іздейтінін білемін. Мүмкін, сіз жүре берерсіз. Ал мен сәті түссе, сізді қуып жетермін. Айтпақшы сізді қайдан күтетінімді сұрауым керек екен ғой...

	– Жоқ, – деп басын изедi Kэт, – қажеті жоқ. Күте тұрармын. Бәрібір бұл қалада менің баратын жерім жоқ.



	Шольц Мюллердің «радиопәтеріне» телефон соқты.

	– Обергруппенфюрер, Штирлиц бәрін де есіне түсіріпті, соны сізге хабарлауды сұрады.

	– Иә, – деп Мюллер ширыға түсті де тыңшылардың аса дарақы күлкісіне қолымен тыйым сала белгі берді, – қашан?

	– Әлгінде ғана.

	– Жақсы. Мені келеді деңіз. Басқа жаңалық жоқ па?

	– Ешқандай.

	– Әлгі күзетші жайлы ешбір дерек жоқ па?

	– Жоқ, ұсақ-түйектер ғана болмаса...

	– Атап айтқанда, нендей нәрсе, – деп шұғыл сұрады. Мюллер іргелес орындықтың жақтауындағы пальтосын алып жатып.

	– Әйелі, баласы және туыстары жайлы деректер ғана.

	– Сол да ұсақ-түйек пе екен? – деп ашуланды Мюллер. – Бұны болмашы нәрсе деуге болмайды. Мұндай жұмыста бұл мұлде ұсақ-түйекке жатпайды, достым Шольц. Қазір, қайтып келемін, сосын анықтармыз оны... әйеліне кісі жіберілді ме?

	Әйелі осыдан екі ай бұрын кетіп қалыпты. Ері контузия жарақатын алғаннан кейін госпитальда жатқан-ды. Сонда ол бір саудагермен кездесіп, Мюнхенге қашып кетіпті.

	– Ал, балалары ше?

	– Қазір, – деп жауап берді Шольц іс-қағаздарды парақтай түсіп, – қазір, қарайын, балалары қайда екен... Міне, табылды... Оның үш айлық бір баласы бар. Шешесі оны балалар үйіне өткізіпті.

	«Орыс әйелінің емшектегі баласы бар, кенет Мюллер жадырай түсті. – Балаға күтуші керек. Ал, Рольф, сірә, баланы өз қамқорлығына алған болар»

	– Балалар үйі қалай деп аталады?

	– Оған айдар тағылмаған. Панковтағы балалар үйі. Моцартштрассе көшесі, жетінші үй. Солай... Енді шешесі жөнінде...

	Мюллер оның шешесі жөніндегі деректерге құлақ асқан жоқ. Ол трубканы сілкіп тастап, ширыға орнынан тұрып пальтосын киді де былай деді:

	– Жiгiттер, қазір үлкен атыс болуы мүмкін, сондықтан «бульдогтарыңды» әзірлеңдер. Панковтағы балалар үйінің жағдайын кім білген?

	– Моцартшрасседегі сегізінші үй ме? – деп сұрады бура шашты.

	– Сен тағы да шатастырып алдың ғой, – деп жауап берді Мюллер үйден шығып бара жатып. – Сен жұп сандар мен тақ сандарды үнемі алмастырып аласың да жүресің. Жетінші үй.

	– Көшенің аты көше, – деді бурыл шашты, – таңырқайтын несі бар. Онда операцияны жөндеп ұйымдастыруға да болады; өте тып-тыныш, кедергі жасайтын да адам жоқ. Сондай бір әдетім бар. Бала кезімнен ұмытшақпын. Мектепте тақ және жұп сандарды өткенде ауырып қалған едім.

	Соны айтты да күліп жіберді, басқалар да қосыла күлді, бұлардың қазіргі түрі бұғы аулайтын аңшыларға ұқсайтын еді.

	Жоқ, Гельмут Кальдердің Штирлицпен әлденендей байланысы болмайтын. Олардың жолы еш уақытта да түйіскен емес. Қырқыншы жылдан бері аянбай соғысып келеді. Ол өз Отаны мен анасы үшін, үш бауыры мен қарындасы үшін соғысып жүрмін деп ойлайтын. Ол Германияның болашағы үшін, қыруар жерді бауырына басқан, бірақ соны үлгірте алмайтын, толық мәнді славян еместерге мұхит сыртындағы плутократтар; ағылшындар мен француздарға, қарапайым халықты қанайтын, бақытсыз адамдардың тағдырын саудаға салатын еврейлерге қарсы соғысып жүрміз дегенге қалтқысыз иланатын. Ол данышпан фюрер ғасырлар бойы жасайды деп есептеді.

	Әлемді шарлап, жеңістің еркін ауасына масайраған ол және оның СС-тің танк бөлімшесіндегі жолдастарының бәрі де емен-жарқын, сауық-сайран құрған тіпті, қырық екінші жылдың күзіне дейін осылай болатын. Алайда, Москва түбіндегі шайқастан кейін партизандармен соғысқан соң, аманатқа тапсырылған адамдарды өлтіру жөнінде бұйрық алған кезде Гельмут біраз абыржып қалған еді. Смоленскінің түбінде оның взводына алғаш рет аманатқа тапсырылған қырық адамды атуға бұйрық берілгенде, онда рельс бойынан адам толы эшелон аунатылған, – Гельмут ішіп алған-ды; оның қарсы алдында балалы әйелдер мен қариялар тұрған еді. Әйелдер балаларын бауырына басып көздерін тарс жұмып алған күйі, тезірек өлтірулерін талап еткенді...

	Ол сол кезде ішімдікке салынған; оның көптеген жолдастары да үн-түнсіз сілтеген-ді, тіпті, күлдіргі әңгіме айтуға да, аккордеонда ойнауға да ешкімнің зауқы соға қоймады. Содан кейін олар тағы да шайқасқа қатысты, орыстармен қолма-қол белдескен шақта әлгілердің бәрі де қайта ұмытыла бастады.

	– Бірде үйіне дем алысқа оралды, сонда көршісінің әйелі қызын ертіп келген-ді. Қыздың аты Луиза болатын. Ол сүп-сүйкімді, күтімді, әм мұнтаздай тап-таза қыз екен, Гельмут оны әрбір түн сайын түсінде көріп жүрді. Өзі одан он жастай үлкен-ді. Сөйтіп жүрегінде нәзік сезім тұтанған. Ол оның нендей жар және қандай ана болатынын көз алдына елестетін. Гельмут үйіндегі киім ілгіштің түбінде бал-бөбектер аяқ киімдерінің шыпырлап үйіліп тұрғанын қалайтын. Баланы жанындай жақсы көретін, өйтпегенде қайтсін, өзі де солардың бақыты үшін соғысып жүрген жоқ па?!

	Келесі демалысында Луизаны үйіне түсірген. Ол майданға қайта аттанып кетті, ал Луиза екі ай бойы жолына қарап торыға күтті. Аяғы ауырлай бастағанда барынша зерікті және бойын үрей билейтін. Ол қалаға кетіп қалды. Сәбиі жарық дүниеге келген соң, оны балалар үйіне өткізді. Бұл кезде Гельмут ауыр контузия алып, госпитальда жатқан-ды. Ол үйіне оралғанда Луизаның басқа біреумен көңіл қосып, кетіп қалғанын естіді. Бір орыс әйелін есіне алды; бірде оның бір танысы бес банкі консерві беріп, отыз жастағы мұғалім әйелмен бір түн бірге болған-ды, бауырында қызы бар еді. Оны асырайтын ештеңесі қалмаған-ды. Таңертеңгілік әлгі орыс әйелі асылып өліпті; ол көршісіне қызын тапсырып және оның жаялығына күйеуінің суреті мен әлгі бес банкі консервіні орап қалдырыпты. Ал, Луизаның әлденендей бір жабайы славян қызы да емес, кәдімгі хитлерюгендтің түлегі, нағыз арий қызы бола тұра өз сәбиін шектен асқан жезөкшелерше балалар үйіне өткізіп, тайып отырғанына жол болсын.

	Ол балалар үйіне аптасына бір рет келіп тұратын, қызын ара-тұра далаға алып шығуына ұлықсат ететін. Ол соны аялайтын, ән салып беретін, қызына деген қалтқысыз әкелік мейірім-шапағаты оның өмірінің арқауы іспетті еді. Ол орыс байланысшысының ұлын қалтқысыз әлпештегенін көргенде өзіне-өзі тұңғыш рет мынадай сауал қойды: «Біз не істеп жүрміз осы. Олар да біз сияқты адамдар емес пе, өз балаларын бізше сүйеді және солар үшін өлуге де әзір».

	Ол Рольфтің кішкентай бөбекті азаптап жатқанын көргенде саналы түрде болмаса да бір сəттік сезім әмірімен оқыс шешім қабылдауға мәжбүр болған. Рольфтің де, Барбараның да ауыр хал үстіндегі сәбиге міз бақпай қарағанын көргенде өзі үшін сатқындықтың символы іспетті Луиза бейнесі көз алдына көлденеңдеп тұра қалған.

	Балалар үйіне жарты сағаттан соң қайта оралып, ақ бояумен сырланған терезе алдында тұрып, жүрегіне байланған әлденендей бір ой толқынының аударылып түскенін аңғар-ды.

	– Қайырлы күн, – деді ол терезеден қараған әйелге, – Урсула Кальдер, менің қызым. Серуендетуге маған ұлықсат етуші еді...

	– Иә. Мен білемін. Бірақ, қазір, қыздың ұйықтауы керек.

	– Майданға кетіп барамын. Аулаға шығарайын, көп болса қолымда мызғыр. Ал, жаялығын ауыстыруға тура келсе, қайтып әкелермін...

	– Дәрігер ұлықсат етпей ме деп қорқамын.

	– Мен майданға аттанып барамын, – деп қайталады Гельмут.

	– Жақсы... Түсінемін... Әкелуге тырысайын. Күте тұрыңыз, марқабат.

	Он минуттай күтуіне тура келді, өн бойы діріл қағып, тісі-тісіне тиер емес.

	Терезе ашылған кезде оған құндақтаулы нәресте ұсынылды. Қыздың беті көзді қарықтырғандай, ақ жаялықпен қымталған екен. Өзі тәтті ұйқыға шомған.

	– Сіздің көшеге шыққыңыз келе ме?

	– Не дейсіз? – деп қайта сұрады Гельмут. Әлгі сөз оған қатты жабылған есіктің сыртынан естілгендей талықсып жетті. Контузия жарақатынан кейін анық айтылған сөздің өзі аса толқып кеткен шақтарында оған солай болып естілетін.

	– Біздің бақшаға кіріңіз – онда тыныштау, әуе шабуылы бастала қалса, бомбапана үйіне кіріп, бой тасалауыңызға да болады.

	Гельмут жолға шыққан кезде дәл ту сыртынан бір машинаның оқыс тормоз бергенін аңғарды. Әскери шофер жүк машинасын Гельмутқа екі метрдей жанап тоқтатты да терезеден басын қылтитып:

	– Сіз немене машинаны көрмейсіз бе?! – деп жекіді.

	Гельмут қызын кеудесіне қыса түсіп, бірдеңе деп күңкілдеді де подвалдың есігіне беттеді. Кэт оны есіктің алдында күтіп тұрған еді. Ұлы жәшіктің үстінде жатыр.

	– Қазір, – деді Гельмут қызын Кэтке ұсына беріп, ұстай тұрыңызшы мен аялдамаға барып келе қояйын. Сол жердегі айналымнан автобустың бұрылғаны анық көрінеді. Сізге қайта оралуға да үлгірермін.

	Қызын Кэттiң мәпелеп аялағанын көргенде көзіне тағы да жас үйірілді, ол қабырғаның опырылған жеріне қарай жүгірді.

	– Бірге болғанымыз жақсы, – деді Кэт, – онан да бірге барайық.

	– Уақасы жоқ, мен қазір, – деді ол есік алдына бөгеле беріп, – олардың қолында сіздің суретіңіздің болуы мүмкін, ал менің кейпім контузия жарақатына ұшырағанға дейін мүлде басқаша болатын. Қазір ораламын, күте тұрыңыз.

	Ол көшемен ширақ басып, аялдамаға жетті. Көше ашық болатын.

	«Балалар үйін басқа бір жерге көшіре қойса, қызымнан көз жазып калатын шығармын, – деп ойлады ол. – Coдан соң оны қайдан табарсың. Ал бомба жарылысының астында қалуға тура келсе, онда бірге болғанымыз жақсы. Мына әйел қызымды бауырына салады, егіз туған балалар ғана төл емуші еді... Содан соң осының бәрі үшін тәңірің өзі кешірер. Немесе Смоленск түбіндегі сол бір күнді ғафу етер»

	Жаңбыр сіркіреп жауа бастады. «Біз Зооға жетуге тиістіміз – одан әрі поезға ауысып отырармыз. Немесе қашқындар тобына қосылармыз. Ал мұнда бір-біріңнен көз жазып қалуың қиын емес. Мюнхенге жеткенше әлгі әйел қызымды да ашықтыра қоймас. Ал оған жетсек шешем бар. Балаға қарайтын біреуді өзі тауып берер. Айтпақшы мұндағылар да мені тіміскілеп іздестіретін болар. Жоқ, шешеме бара алмаймын. Онда тұрған не бар. Осы қаладан əйтеуір, кету керек. Сібірге, теңізге шығып кетуге де болады. Ханс бар емес пе; түптеп келгенде, менің майдандас досыма кеткенімді кім біледі дейсің».

	Гельмут бас киімін милықтата киді. Денесінің дірілдегені басылайын деді.

	«Жаңбырдың жауғаны да жақсы болды. – деп ойлады ол, – соның өзі де көңілге медеу. Тықыршып күткен кезде бәрі де пышақ кесті тына қалса – ол да жаман. Ал егер қар қылаулап немесе жаңбыр себелеп тұрса бір түрлі көңілің елегзімейді».

	Жаңбыр бұрынғыша сіркіреп тұрды. Алайда, кенет бұлттардың көбесі сөгіліп, зеңгір, тұнық аспан шайдай ашылып, күміс күннің бір шеті қылт ете түсті.

	«Міне, көктем де шықты, – деп ойлады Гельмут. – Енді көп ұзамай көк шөп те ду ете қалатын болар...»

	Ол айналымнан автобустың қарасын көріп қалды. Гельмут Кэтке қарай жүгіру үшін бұрыла беріп еді, автобустың сыртқы қанатынан екі қара машинаның қарасы көрінді, балалар үйіне қарай көше қозғалысының барлық ережелерін бұзып, кимелей берді. Гельмут тағы да аяғынан жан кетіп, сол қолының суына бастағанын сезінді, ол бұл машинаның гестапонікі екенін таныды. Оның алғашқы қалауы – қашып құтылу еді, бірақ олардың қашқан адамға күдіктене қарайтынын және іле-шала орыс әйелін де ұстап қызымен бірге өздеріне қарай ала жөнейтінін түсінді. Ол қазір тағы да ауруымның қыспасы ұстап, ес-түссіз күйде қолға түсіреді-ау деп қорықты. «Ал содан соң қызын жалаңаштап, терезенің алдына қояды, көктем болса енді-енді ғана біліне бастады, күн райы шешілгенше қайда әлі. Иә, солай... орыс әйелі бәрін де естіп, біледі. Оның сезбеуі мүмкін емес...»

	Гельмут асфальтқа шықты да парабеллумын қолына сығымдай ұстап бірінші машинаның желқағар терезесіне бірнеше рет оқ жіберді. Содан кейін ол автоматтың оқ септірген даусын естігенде өмірінің ақтық сәтіндегі жанына батқан жәйді ақырғы рет есіне алды: «Мен оған қызымның атын да айтпаппын-ау...»

	Өлер алдындағы соңғы шақтарда оны осындай ой мазалаған еді.

	– Жоқ, менің мырзам, – деді Мюллерге Гельмуттың қызын шығарып берген мейірімді сестра, – бұл осыдан он минуттай ғана бұрын болған...

	– Қыз қайда кетеді? – деді қабағын түйіп алған бурыл шашты тыңшы, шашын бояп алған жолдасына қарамауға тырысып. Ол есіктің жақтауында еденде жатқанды, оның әбден егде тартқандығы қолға ұстатқандай ап-айқын; сірә, ол соңғы рет шашын бояп алған болар, соның өзіне де бір қыдырау уақыт өтіпті, селдіреген шашының да сыйқы қалмапты; шашының түбі шұбар ала ал, жоғарғы жағы ақшыл қоңыр түсті екен.

	– Меніңше, олар машинаға отырып кеткен болар, – деді екінші әйел, – оның қасына бір машина келіп тоқтай қалған.

	– Немене қыздың өзі отырды ма машинаға?

	– Жоқ, – деп жауап берді әйел байсалды үнмен, – оның өзі машинаға қайдан отырушы еді. Емшектегі қыз емес пе...

	– Осы төңіректің бәрін де жөндеп қараңдар, – деді Мюллер, – жұмысыма кетуім керек. Үшінші машинаны қазір жібереді, тіпті, жолда келе жатқан да шығар... Ал кішкентай машинаға қайдан тап болып жүр? – деп сұрады ол есік алдынан жалт қарап. – Қандай машина еді дейсіз?

	– Үлкен.

	– Жүк машинасы ма?

	– Иә. Көкшіл түсті.

	– Бұнда бір сыр бар, – деді Мюллер есікті ашып жіберіп. – Маңайдағы үйлерді қарап шығыңдар...

	– Бәрі де қираған үйлер.

	– Ана жақты да қараңдар. – деді ол, – жалпы алғанда осының бәрі де ақылға сыйымсыз, тіпті, іс жүзінде жұмыс істеу мүмкін емес. Біз профессионал еместердің тілін түсіне алмаймыз.

	– Мүмкін, ол әккі профессионалдың дәп өзі шығар, – деді бурыл шашты шылымын тарта беріп.

	– Әккі профессионал болса балалар үйіне бас сұқпас еді ғой, – деп Мюллер қабағын түйе жауап берді де шығып кетті. Әлгінде ғана Шольцқа телефон соққанда ол оған Берндегі астыртын кездесуге шифр тапсырған орыс байланысшысының өзін-өзі өлтіргенін хабарлады.





13. 3. 1945 (16 сағат, 11 минут)


	«Борман архивымен» айналысқан топтың адамдары Шелленбергке телефон соқты.

	– Бірдемелер табылды, – деді оған, – егер бригаденфюрер келетін болсаңыз, біз сізге бірнеше документтерді әзірлеп қояр едік.

	– Қазір барамын, – деп қысқа жауап қайырды Шелленберг.

	Ол келген бойда шешiнбестен столға жақындады да бірнеше бет жазбаларға үңілді.

	Жазбаларды көз қиығымен сүзе беріп әлдебір тұсына келгенде оқыс таңырқап қасын керді, содан соң, асықпай пальтосын шешіп, столдың арқалығына бүктеп қойды да орындыққа сол аяғын бүге отырды. Документтер шын мәнісінде, аса мәнді болатын. Бірінші документте мынадай сөздер жазылған.

	«Аса құпиялы. Екі экземпляр ғана басылған.

	«Х» күні Кальтенбруннер, Поль Шелленберг, Мюллер шеттетілуге тиісті».

	Мюллердің фамилиясы қызыл қалам мен сызылыпты. Шелленберг оны шағын жылтыр қағазға жазып, тұсына үлкен сұрау белгісін қойды, – осындай жылтыр қағаздың бір бумасы оның жан қалтасында жүретін де, бір тобы жұмыс столында жататын.

	«Бұдан мынадай байлам жасалады, – деп жазылған бұдан әрі документте, – шеттетілуге тиісті гестапо мен СД-ның жоғарыда есімдері аталған басшыларының өзіндік іс-әрекеттері көңілге күдік ұялатады. Нақтылы проблемаларға жауап беретін, шеттетілуге лайықты басшылардың тіміскі әрекеттері кімдерге пайдалы болса, сайып келгенде, бұның өзі дәп солардың ақылымен жүзеге асырылып отыр; стратегиялық жағынан ғана емес, тіпті, оперативтік тұрғыдан алғанда да сондай қадамдар жасалуда».

	Бұдан әрі документке 176 адамның тізімі тіркелген.

	Гестапо мен СД-ның бұл офицерлері рейхтың сыртқы саясатындағы ұрымтал мәселелерге белгілі бір мөлшерде, тура мәнінде емес, жанамалы түрдегі әрекеттер арқылы ықпал жасайды. Олардың әрқайсысы жеке дара алғанда, самсаған мозайкалардың ішіндегі ең бір сүреңсізі болғанмен алайда, өзге мозайкаларды талғауда оның аса маңыздылары екенінде дау жоқ. Демек, ұлттық-социализм идеяларын практика жүзінде әшкерелемек болған рейх жауларына бұл адамдардың тигізер шарапаты мол.

	Осы тұрғыдан тұтастай алғанда, жоғарыда есімдері аталған офицерлер рейх үшін көріксіз көрініс құрайды. Алайда, өкінішке орай, СС-тің практикасы мен партиялық құрылымының ара жігін аршып алу ешбір мүмкін емес, өйткені, бұл офицерлердің бәрі де НСДАП қатарына 1927-1935 жылдар аралығында өткендер. Демек, бұл адамдарды шеттету заңды және пайдалы іс болып табылады».

	«Түсінікті, – кенет Шелленбергті бір ой баурап алды. Біздің партиялық жетекшіміздің қылымсуын қарашы. Біз бұны «жою» деп түсінеміз. Олар мұны «шеттету» деп атапты. Демек, оған мені құртып, ал Мюллерді сақтап қалу қажет болған ғой. Шынымды айтсам дәл осыны күтпеген едім. Тізімде тек, Кальтенбруннердің ғана қалдырылғаны ғажап екен. Рас, оны түсіну де қиын емес; Мюллер әрдайым қалтарыста жүретін адам. Ал Кальтенбруннерді қазір, барша әлем біледі. Оны түбінде атақ құмарлық орға жығады. Ал, менің түбіме Рейхқа қажетті адам болуға тырысқандағым жеткелі отыр. Міне, бүйректен сирақ шықты деген осы – өз мемлекетіңнің неғұрлым қамын ойласаң, соғұрлым қауіп-қатерге де көбірек ұрынасың; мемлекет құпиясын өз құпиясындай қастерлейтін мен сияқты адам ішкі сырын өзімен бірге көрге ала кетуге де праволы емес. Мен тәрізділер өмір сапынан оқыс және шұғыл тайдырылуға тиісті... Дәл Гейдрих іспетті. Оның да көзін жойған біздің адамдар екенінде шүбә жоқ».

	Ол «шеттетілуге» жататын адамдардың фамилиясын жіті қарап шықты. Одан өзінің көптеген қызметкерлерін ұшыратты. №142-ші кезекке СС-тің штандартенфюрері Штирлиц тіркеліпті.

	Тізімнен Мюллердің сызылып, ал Штирлицтің қалдырылуы партиялық архивті жайлаған шалағайлық пен оралымсыздықты аңғартқандай еді. Архив басқа жерге көшірілерден екі күн бұрын ғана Борман тізімге түзету енгізу жөнінде тапсырма берген-ді, алайда, асығыстықтың салдарынан Штирлицтің фамилиясы ұмыт қалдырылыпты. Бұның өзі Штирлицті Борманның сенімді адамдарының қолымен «шеттетуден», ал Шелленберг адамдарының «жойып жіберуінен» құтқарып қалған еді.





13. 3. 1945 (17 сағат, 02 минут)


	– Бір нәрсе болып қалды ма? – деп сұрады Штирлиц жер астындағы үйге Мюллер қайтып оралған кезде. – Мен әлденеге қобалжумен болдым.

	– Дұрыс істегенсіз, – деп келісті Мюллер, – мен де абыржыдым.

	– Мен есіме түсірдім, – деді Штирлиц.

	– Атап айтқанда, не нәрсе?

	– Орыс чемоданына менің саусақтарымның табының қалай түсіп жүргенін айтамын да... Айтпақшы, ол әйел қайда? Бізді кездестіретін шығар деп ойлап едім. Былайынша айтқанда жүзбе-жүз.

	– Ол ауруханада жатыр. Жақында осында келеді.

	– Ал оған не болған?

	– Әйелге еш нәрсе бола қойған жоқ. Оны сөйлету үшін Рольфтің балаға деген қамқорлығы сәл өтіңкіреп кетіпті.

	«Өтірікті соғып тұр, – деп іштей түсiндi Штирлиц, – Егер Кэт сырды ашқан болса, ол менің мәселемді сөз бұйдаға салмас еді ғой. Айтқаны шындыққа жанасымды, дегенмен өтірікті бөстіріп тұр».

	– Мақұл, уақыт әзірше кең.

	– Неліктен «әзірше». Уақыт жалпы кең.

	– Уақыт әзірше кең, – деп қайталады Штирлиц. – Егер сізді осы чемодан хикаясы шынымен қызықтыратын болса, онда мен есіме түсірдім. Бұның өзі менің шашымның бозқырауын едәуір андыздатып кеткенмен, түбінде шындық әрдайым салтанат құрады екен, – бұл менің көзім жеткен жəй.

	– Біздің ойымыздың бір жерден шығуы қуанышты нәрсе. Қане, фактілер келтіріңіз.

	– Ол үшін Байоретерштрассе аймағындағы көше қозғалысын жүйелеуші барлық полицейлерді шақыруға міндеттісіз – тіпті, СД-ның жетонын көрсеткеннен кейін де алға жылжуға ұлықсат берілмегендіктен бөгелген едім онда. Жолымнан қалмас үшін орағытып өтуге тырыстым. Бұл жақтың да жолы жабық екен, мен тұйыққа тірелгенімді сездім. Не болғанын анықтау үшін жаяулап ілгері жүрдім, жастау келген бір полицей – сірә, сырқатқа мықтап бой алдырған жас жігіт болса керек, дәлірек айтқанда, өкпе ауруына шалдыққан-ау деймін, ал оның әріптесінің тұс-тұлғасы жадымда жақсы сақталмапты. Шелленбергке телефон соқпақшы едім, оған да келіспеді. Мен оларға жетонымды көрсеттім де телефонға қарай бұрылдым. Алдымнан балалы әйел ұшырасты. Мен оның коляскасын үйінділерден шығарысуға көмектестім. Содан соң, бірнеше чемоданды одан әрірек, қалтарыстау жерге апаруға болыстым. Бомба жарылысынан кейін табылған чемоданның суретін есіңізге түсіріңізші. Бұл бір. Байланысшы тұрған үйдің адресімен соны салыстырып көріңіз. Бұл екі. Бақытсыздыққа тап болғандардың чемоданын көтеріскенімді көрген көше қозғалысын жүйелеуші полицейлерді шақыртыңыз. Бұны үш деңіз. Егер менің дәлелдерімнің қайсыбірі жаңсақ болып шықса, онда маған жалғыз оқты пистолет беріңіз, өзімнің кінәсіз екенімді одан өзге еш нәрсемен де ақтап шыға алмаймын.

	– Ым, – деп мырс етті Мюллер. – Несі бар? Қане, көрейін. Әуелі біздің немістерді тыңдайық, содан соң сіздің орыстарыңызбен тілдесерміз.

	– Біздің орыстармен дейсіз бе?– деп Штирлиц те күлімсіреді.

	– Жақсы, жақсы, – деді Мюллер, – аузыма қақпақ болмаңызшы...

	Ол фюрер полициясы мектебінің бастығы, СС-тің оберштрумбаннфюрері доктор Хельвигке телефон соғуға кетті. Ал, Штирлиц оқиғаларға талдау жасаумен болды; «Тіпті, бейшара қызға дегенін істеткен күннің өзінде де оның ұлын әдейі әңгімелеп отыр; егер кішкентайды азаптай бастаса Кэт бұған төзе алмас та еді, дегенмен істерінің қиюы қашқанға ұқсайды, әйтпесе, олар Кэттi осында ертіп келер еді ғой... Тіпті, Плейшнер қолдарына түссе де осыншалық созбас еді, – мұндайда күтуден еш нәрсе өнбейді, инициативаны қолдан шығарып алады».



	– Сізді тамақтандырды ма? – деп сұрады қайта оралып Мюллер. – Жүрек жалғап аламыз ба?

	– Мезгілі жетті, – деп келісті Штирлиц.

	– Мен жоғарыдан тіске басар бірдеңе әкелуді сұрадым.

	– Рақмет. Адамдарды шақырттыңыз ба?

	– Шақырттым.

	– Сіздің өңіңіз қашып кетіпті ғой.

	– Әй, – деп қолын сілтеді Мюллер. – Қалт-құлт етіп тірі жүргеніме шүкіршілік. Ал, сіз неліктен «әзірше» деп қулана сұрадыңыз. «Әзірше уақыт бар». Қане, түсіндіріңізші, сонда нені мегзеп отырсыз?

	– Бетпе-бет кездестіргеннен кейін айтармын, – деп жауап берді Штирлиц, – қазір айтудың мәні қалмады. Егер менің адалдығым дәлелденбейтін болса, онда түсіндірудің де қажеті жоқ.

	Есік ашылды да күзетші крахмалданған ақ салфеткамен бүркелген пoднoсты көтеріп кірді. Пoднoсқа пісірілген ет, нан, май және екі жұмыртқа салыныпты.

	– Дәп осындай қалтарыста, жер астындағы түрмеде бірер күн ұйықтауға да қарсы бола қоймас едім. Бұл жерден тіпті, бомба жарылысының да дүмпуі естілмейді.

	– Тағы да ұйықтаңыз.

	– Рақмет, – деп күлді Штирлиц.

	– Несі бар? – деп мырс етті Мюллер. – шыным сол... Сіздің өзіңізді ұстай білетіндігіңіз ұнайды маған. Ішкілікке зауқыңыз соқпай ма?

	– Жоқ. Рақмет.

	– Жалпы ішпейсіз бе?

	– Менің сүйікті коньягімнің түрі тіпті, сізге де белгілі болар деп қорқамын.

	– Черчилль тектес тұлға ретінде сезінбей-ақ қойыңыз өзіңізді. Орыс коньягін бәрінен де гөрі тек, соның ғана ұнататынын білуші едім. Мақұл. Қалауыңыз білсін, ал, мен ішемін. Шынында да көңілімнің көншитін түрі жоқ.

	...Мюллер, Шольц және Штирлиц қабырғаға қарсы қойылған тергеуші Холтоффтың бос кабинетінде отырды. Оберштурмбаннфюрер Айсман есікті ашты да полицей киімін киген адамды ішке енгізді.

	– Хайль Хитлер! – деді әлгі кісі генералдың шенін таққан Мюллерді көрген бойда.

	Мюллер оған ешбір жауап қатқан жоқ.

	– Сіз мына үш адамның ешқайсысын танымайсыз ба? – деп сұрады Айсман полицейден.

	– Жоқ, – деп жауап берді полицей Мюллердің омырауындағы ордендердің колодкасы мен рыцарьлық крестке көз қиығын қаймыға тастай беріп.

	– Сіз бұл адамдардың ешқайсысымен еш уақытта кездеспедіңіз бе?

	– Меніңше, ешбір жүздеспеген тәріздімін.

	– Мүмкін, сіз бомба жарылысы кезінде, қираған үйлердің түбінде, көше қозғалысын жүйелеп жүргенде ұшырасқан боларсыз?

	– Форма кигендер келген, – деп жауап берді полицей, – қираған үйлерді көргелі ондай адамдар ағылып жататын. Мен нақтылы кімдердің келгенін есіме түсіре алмай отырмын...

	– Онда рақмет, – деді Айсман, – келесі кісіні шақырыңыз.

	Полицей шығып кеткен кезде Штирлиц былай деді:

	– Сіздің әскери киіміңіз бұлардың зәре-құтын қашырады. Олар тек, сізді ғана көреді.

	– Оқасы жоқ, зәрелері ұша қоймас, – деп жауап берді Мюллер. Немене сонда менің жалаңаш отыруым керек пе?

	– Онда оқиға болған жерді нақтылап есіне салыңыз, – деп сұрады Штирлиц. – әйтпесе, жадына түсірулері қиын – олар күн сайын көшеде он сағаттан тұрады, адамдардың бәрі тұрласа келіп, бір кісіге ұқсап кетеді.

	– Жарайды, – деп келісті Мюллер, – мына кісіні танымайсыз ба?

	– Жоқ, көрген емеспін. Мен көрген кісімді жаза баспай танимын.

	Екінші полицей де ешбірін танымады. Әлгі сырқатқа шалдыққан жас Щуцман тек, жетінші кезекте кірді – сірә, өкпесі ауыратын болуы керек.

	– Сіз мына кісілердің бірін көргеніңіз бар ма? – деп сұрады Айсман.

	– Жоқ, меніңше, жоқ...

	– Сіз Кепеникштрасседегі көше қозғалысына бас-көз болып тұрып пе едіңіз?

	– Иә солай, солай, – Шуцман жадырап сала берді. – Мына мырза, өзінің жетонын көрсеткен. Мен оны өрт шыққан жерге қарай өткізген едім.

	– Ол сізден ұлықсат сұрады ма?

	– Жоқ... жетонын жәй көрсетті, ол машинамен келген-ді, мен тірі жанды жібермей тұрғам. Ал, бұл кісіні бөгей алмадым... несі бар? – кенет Шуцман қорқып кетті, – Егер оның өтуге қақысы болмаса... Гестапо адамдарының кез-келген жерге өтуіне тыйым салынбайтындығы жөніндегі бұйрықты білетінмін.

	– Хақысы бар, – деді Мюллер орындығынан көтеріле беріп, – оны жау екен деп ойламаңыз. Біз бәріміз де бірге жұмыс істейміз. Ол онда өрттің ішінен жаңа босанған әйелді іздеп жүр ме еді?

	– Жоқ... жаңа босанған әйелді түнде алып кеткен-ді, ал бұл кісі таңертеңгілік келді.

	– Ол әлгі байғұс әйелдің заттарын іздестіріп жүр ме екен? Сіз оған көмектестіңіз бе?

	– Жоқ, – деді Шуцман қабағын түйіп, – оның онда әлденендей бір әйелдің коляскасын көтерісуге көмектескені есімде. Балалар коляскасы. Менің көмектесейін деген ойым болған жоқ, қабатында тұрған едім.

	– Әйел чемодандардың қасында тұр ма екен?

	– Кім? Колясканы айтасыз ба?

	– Жоқ, әйел.

	– Міне, бұл жері есімде қалмапты. Меніңше, сол маңда әлденендей бір чемодандар жатқан тәрізді, бірақ чемодандар жайлы анық ештеңе айта алмаймын. Колясканы ұмытқам жоқ, өйткені ол шашылып қалған еді, ал мына мырза соны жинастырып қарсы жақтағы тротуарға шығарды.

	– Неге? – деп сұрады Мюллер.

	– Өйткені бұл беткей қауіпсіздеу болатын, ал өрт сөндірушілер біз жақта жүрді. Өрт сөндірушілердің қолдарында шлангілері болатын, олардың коляскіні қиратып кетуі де ықтимал-ды, онда бала төсексіз қалар еді, кейін әлгі әйел колясканы бомпанаға кіргізіп алды, баланың сонда ұйықтап жатқанын көрдім.

	– Рақмет, – деді Мюллер, – сіз бізге үлкен қолғабыс тигіздіңіз. Сіз боссыз.

	Шуцман кеткен соң, Мюллер Айсманға былай деді:

	– Қалғандарын жібере беріңіз.

	– Онда тағы бір егде тартқан адам болуы керек, – дедi Штирлиц, – ол да растайды.

	– Мақұл, жетер, – деп қабағын тыржитты Мюллер, – жеткілікті.

	– Бірінші тіркемедегі маған жол сілтегендерді неге шақырмағансыздар?

	– Біз оны анықтап та қойдық, – деді Мюллер. – Шольц, сізге бәрін де дәлелдеп берді ме?

	– Иә, обергруппенфюрер. Сол күні нұсқаулар берген және көше қозғалысын жүйелеген Хельвигтің жорамалдары бізге жетті.

	– Рақмет, – деді Мюллер, – бәріңіз де боссыздар.

	Шольц пен Айсман есікке қарай беттей берді, Штирлиц те солардың ізін ала қозғалды.

	– Штирлиц, мен сізді тағы да бір минуттай бөгемекпін, – деп кідіртті оны Мюллер.

	Айсман мен Шольцтің шығып кетуін тосты да шылымын тұтатып, столға қарай жүрді. Орындықтың шетіне отырған қалпы (гестапоның барлық қызметкері оның «сол бір әдетін ұстанатын) былай деді:

	– Жә, мақұл, ұсақ-түйектерде ұқсастықтар бола береді ал, мен сол ұсақ-түйектерге сенемін. Ал, енді сіз менің мына бір сауалы ма жауап беріңізші; пастор Шлаг қайда, менің қымбатты ІШтирлицім?

	Штирлиц таңырқаған қалып байқатуға тырысты. Ол Мюллерге оқыс бұрылды да мынаны айтты:

	– Міне, осыдан бастауыңыз керек еді.

	– Неден бастау керектігі маған айқынырақ, Штирлиц. Мен сіздің іштей толқып кеткеніңізді түсінемін, алайда, әдептілікті ұмытуға болмайды...

	– Обергруппенфюрер, сізбен ашық сөйлескім келеді менің.

	– Ашық сөйлескіңіз келе ме? Ал, мен ше?

	– Обергруппенфюрер, телефон арқылы жүргізілген әңгіменің рейхсфюрердің столына түспес бұрын әлгі Шелленбергтің қолынан өтетінін білетін, Рейхсфюрердің бұйрығын орындамасқа сіздің хақыңыздың жоқтығын да түсінемін. Егер олар сіздің досыңызбен менің бастығымды тіпті, айдап салған күннің өзінде де сіз әлгі құрықтан құтыла алмайсыз. Борманның шоферін тура жоғарғы жақтан түскен бұйрық бойынша гестапоның тұтқындағанына сенгім келеді менің. Соны тұтқындау жөнінде сізге бұйрық берілгеніне шүбәланбаймын.

	Мюллер Штирлицтің көзіне қалжыраған қалыппен қарады және Штирлиц гестапо бастығының іштей ширығып тұрғанын байқады, ол бәрін күткенмен дәп осыны күтпеген еді.

	– Сіз неліктен солай ойлайсыз... – деп ол бастай беріп еді, бірақ Штирлиц сөзін тағы да бастырмалатып, үзіп жіберді.

	– Бұдан былай партайгeнoссе Борманмен қайтып кездеспеуім үшін нендей айла-шарғы әрекеттермен болса да менің беделімді түсіру жөнінде сізге бұйрық берілгенін де білемін. Біздің бүгінгі кездесуімізді қалай ұйымдастырғаныңызды да көрдім. Әдеттегіше сізде бәрі де болды, тек, сізде іске деген ынта-ықылас жетіспейді, өйткені, сіз менің Борманмен арадағы байланысымды үзудің кімге пайдалы, кімге зиянды екенін білген едіңіз. Енді менің уақытым жоқ; бүгін Борманмен кездесуім керек. Мені аластап шығарған күннің өзінде де сізге қолайлы бола қояды деп ойламаймын.

	– Борманмен қай жерде кездеспекші едіңіз?

	– Табиғат тану музейінің түбінде.

	– Рульде кім отырады? Екінші шофер ме?

	– Жоқ. Біз оның Шелленбергтің араласуымен гестапоға жалданғанын білеміз.

	– «Біз» дегеніңіз кімдер.

	– Біздер – фюрер мен Германияның патриоттары.

	– Сіз кездесуге менің машинаммен барасыз, – деді Мюллер, – бұл сіздің қауіпсіз болуыңыз үшін қажет.

	– Рақмет.

	– Портфельге диктофон саласыз да, Борманмен арадағы әңгіменің ұзын ырғасын түгел жазып аласыз және онымен шофердің тағдыры жайлы да сөйлесесіз, сіздікі жөн; шоферді тұтқындауға және оған үшінші дәрежелі қорқыту жазасын беруге мені мәжбүр етті. Содан соң сіз осында ораласыз әңгіменің жазбасын біз бірге тыңдаймыз. Машина сізді сол музейдің іргесінен күтеді.

	– Бұл ақылға сыйымсыз, – деп жауап берді Штирлиц әңгіме барысындағы мүмкін болатын, барлық қалтарыстарды ойша шұғыл таразылай беріп. – Мен орманда тұрамын. Міне, мынау кілтім. Сонда келіңіз. Борман өткен жолы да мені үйге әкеліп салған-ды, егер шофер осының бәрін де мойнына алғанда, бәлкім, сіз мені жеті сағат бойы қинамас та едіңіз.

	– Ал, егер менің бұйрықты орындауыма тура келгенде, – деді Мюллер, – сіздің үніңізді осыдан жеті сағат бұрын өшірер де едім ғой.

	– Егер іс аяғы дәп солай тынғанда, обергруппенфюрер, сіз осынау үйдегі көптеген жаулармен жалғыз ұстасуға мәжбүр болар едіңіз.

	Штирлиц есік аузына жақындай беріп, былай деді:

	– Айтпақшы, әлгі мен ойластырған айла-шарғы әрекетке орыс әйелі аса керек еді. Сіз оны неліктен ертіп келмедіңіз? Берннен түскен жадағай шифрлы фокусқа қандай қажеті бар еді?

	– Оның бәрі сіз ойлағандай, қисынсыз ұсақ-түйектер – емес. Борманмен кеңескеннен кейін біз ол жөнінде пікір алысармыз.

	– Хайль Хитлер! – деді Штирлиц.

	– Жә, жетер, – деп күңкілдеді Мюллер, – менің құлағым онсыз да шуылдап тұр...

	– Мен түсінбеймін... – бейне бір көзге түспейтін тұйыққа тірелгендей, Штирлиц қара есіктің көлемді жез тұтқасынан сығымдай ұстаған қалпы кілт тоқтады.

	– Қойыңызшы. Сіз жақсы түсінесіз. Фюрер шешім қабылдауға дәрменсіз, Германияның мүддесін Адольф Хитлердің жеке мүддесімен шатастыруға болмайды.

	– Сіз өзіңізге...

	– Иә, иә. Өзіме есеп беремін, мұнда сөзді тыңдайтын аппаратуралар жоқ, ал, сізге ешкім сене қоймайды, менің сөзімді біреулерге жеткіземін деп оңалмай-ақ қойыңыз, тіпті, соған сіздің батылыңыз да бара қоймас. Алайда, егер сіз маған жүктейтін ойыныңыздан гөрі, неғұрлым мәндiрек ойынға қатысып жүрген болсаңыз – онда өзіңізге-өзіңіз есеп беріңіз. Хитлер Германияны апатқа ұрындырып отыр. Мен қалыптасқан жағдайдан шығудың жолдарын көре алмай отырмын. Түсінесіз бе? Көріп тұрған жоқпын. Сіз отыpыңызшы, отырыңыз... Сіз қалай ойлайсыз? Борманның бас амандайтындай өз жоспары бар ма? Рейхсфюрердің жоспарынан гөрі пайдалы ма? Гиммлердің шет елдегі адамдары құрылған тордың шырмауынан шыға алмай жүр, ол агенттерінен істі талап еткенмен, оларды қанатының астына тарта алмай отыр. Ал, Борманның «герман-американдық», «герман-ағылшындық», «герман-бразилиялық» институттарының бірде-бір адамы тұтқынға түскен жоқ. Гиммлердің бұл әлемнен із-түзсіз ғайып болуы мүмкін емес. Борманның қолынан ол келеді. Міне, осы жайлы ойланыңыз. Қане оған мынаны түсіндіріңіз – тек, бұны көңілге қонымды етіп, қалай жеткізуге болатындығын ойланып алыңыз – бәрінің де күлі көкке ұшқан кезде ол бәрібір профессионалдарсыз күн көре алмайды. СС-тің, Гиммлер адамдарының шет елдік банкілерге аударған қаржысының денiне одақтастар ауыз салғалы отыр. Ал, Борманның қаржысы одан жүз есе көп және ол жөнінде ешкім еш нәрсе білмейді. Қазір, сіз оған қол ұшыңызды беру арқылы болашақта бейқам өмір сүруге де мүмкіндік аласыз, Штирлиц. Гиммлердің алтындары – түкке де жарамайды. Гиммлер алтындарының таяудағы тактикалық мақсаттарға ғана жұмсалатындығын Хитлер жақсы біледі. Ал, партияның алтыны, Борманның алтыны – биттеген агенттер мен министрліктің жалдамалы шоферлеріне емес, уақыт озған сайын бейбітшілікке жеткізетін бірден-бір жол – ұлтшыл социализмнің идеясы екенін түсінетіндерге ғана арналған. Гиммлердің алтыны – өз қорқыныштарын сейілтуді көздейтін ішкілікке салынған, сатқындық жолға түскен және азғындаған қос үрей тышқандарға шығарылатын төлем. Партия алтыны – болашаққа тартылған көпір тектес, бұл біздің айға, жылға, үш жылға жаңа толған балаларымызға бағышталған үндеу іспетті... Ал, он жасқа шыққандарға біздің қажетіміз жоқ; олар бізге де, біздің идеямызға да пысқырмайды, аштық пен бомба жарылысына біздің душар болғанымызды да кешірмейді. Ал, қазір, еш нәрсенің парқын түсінбейтін ұрпақ біздер жайлы әлі де аңызға айналатын әңгімелер таратады, жиырма жылдан кейінгі адамдардың көңіліне қонымды, біздің сөзімізге жаңаша жан бітіретін аңыздарды жандандыру қажет және соны ойдан шығаратындарды да қолдап, қуаттау керек. Кейде «жасасын» деген сөздің орнына «Хайль» деп бәзбіреудің жеке аты-жөні аталатын болса, есіңізде болсын, дәл сол мезеттен бастап біз өзіміздің ұлы жаңғыруымызды қайта бастаймыз. Жетпісінші жылдары нешеге шығасыз? Жетпістің үстіне ме? Сіз бақытты екенсіз сол күнге де жетесіз. Ал, мен сексенді сағалаймын... Сондықтан мені кейінгі он жыл ғана толғандырады, егер сіз маған күдіктенбей, керісінше, сенім арта, гестаполық Мюллер – егде тартқан, қажыған адам еді ғой деп еске алсаңыз да жетіп жатыр. Ол өзінің қалған ғұмырында іргесінде көгілдір көлшігі бар, әлденендей бір шағын ферманы сағалап, алаңсыз тірлік кешуге құлықты, сол үшін неге болса да белсене кірісуге әзір... Қане тағы да – бұны әрине, Борманға айтудың қажеті жоқ, тек, өзіңіз ғана білгейсіз. Берлиннен шағындау бір фермаға тартылған соқпаққа түсуге асығудың да жөні жоқ. Фюрердің көптеген сыбайластары жан сақтағалы әрекет жасағанмен құрылған тордан сытылып шыға алмайды. Американдықтар қалбалақтап жүріп, тіпті, істің мәніне ден қойып та үлгірместен Сталиннен сый-сыбаға дәметеді, ал бауырына тығылғандардың бәрін де НКВД-ның табанына салып береді. Ал Берлиннің әрбір үйі үшін орыс зеңбірегі мен солдаттары ұрыс ашқан сәтте міне, дәп сол кезде бұл жерден алды-артыңа қарамай тайып тұруға тура келеді. Тек Борманға ғана аян партияның құпиялы алтынын ала кету керек, өйткені фюрер құрдым түбіне батады... Енді сізді өз ырқыма қалай көндіргенім жөнінде өзіңізге іштей есеп беріңіз, бес минуттың ішінде, ешбір айла-шарғы әрекетсіз-ақ сізді билеп кеттім білем. Шелленберг жайлы бүгін қолымыз босағанда кеңесерміз. Алайда, тура менің көмегімсіз Швейцариядағы сіздердің әрекеттеріңізден ештеңе шықпайтынын Борманға айтуға тиістісіз.

	– Ондай жағдайда, – деп баяу жауап қатты Штирлиц, – оған сіз қажетірексіз, ал, мен болсам артықпын...

	– Сізсіз, бір өзімнің түк те өндіре алмайтынымды Борман түсінеді. Сіздің бастығыңыздың ведомствосында менің өз адамдарым онсыз да көп емес...





«Әйелді іздеңдер»


	Көшедегі атысты естіген бойда қорқынышты бірдеңенің болғанын, Кэт салғаннан түсіне қойды. Ол сыртқа көз тікті де екі қара машина мен көшенің дәл ортасында алқына қиналып жатқан Гельмутты көрді. Ол жан ұшыра кері оралды. Оның ұлы жәшіктің үстінде мазасыздана қимылдайды. Ал қолына көтерген қызы маужырап ұйқыға шомған. Кэт оны ұлымен қатар жатқызды. Ол ес-түссіз күйге енді, қолдары да дір-дір етеді, іштей өзіне-өзі жекіп те қояды; «Қане, тыныштал!» «Тынышталы несі?» – деп ойлап та үлгірді ол подвалдың қалтарысына бой тасалай беріп.

	– Мен айқайлаған жоқпын ғой.

	Ол қолдарымен қараңғыны қарбанып, тастар мен ағаштарға сүріне-қабына жүріп келеді. Қаршадай күнінде үй-ішінде балалармен дәл осындай соғыс ойынын ойнайтын. Әуелгі сәтте санитарканың ролі тиген, кейін оған алтыншы подъезден Эрвин Берцис деген жігіттің көңілі кеткен-ді, ал ол үнемі қызылдардың командирі болатын. Эрвин алғашқы кезде Катяны «қайырымды сестра», одан соң, «үшінші ранганың әркери дәрігері» деп атап кетті. Олардың штабы Спасо-Наливковскідегі үйдің подвалына орналасты. Бірде подвалдың шамы сөніп қалды. Ал подвал лабиринт тәрізді ауқымды болатын. «Штаб бастығы» қорыққанынан жылап жіберген, оның есімі Игорь еді. Эрвин оны, тек, үздік оқығаны үшін ғана отрядқа қабылдаған. «Бізді анархистер деп атамас үшін, – деп түсіндірді Эрвин өз шешімін, – бізге тым болмаса, бір үлгілі оқушы керек. Содан соң штаб бастығы – біздің ұрысымызда қандай роль атқаруы керек? Ешқандай да. Подвалда отырады да менің бұйрықтарымды көшіреді. Штабқа ақтар ғана маңыз беретін, ал қызылдарда тек, жалғыз адам комиссардың ғана орны бөлек-ті». Игорь жылаған кезде подвалдың ішіне тыныштық орнай қалған, Эрвиннің абыржығанын Катя да аңғарған. Ол бұны оның үн-түнсіз қалпынан және танауын үсті-үстіне тарта бастағанынан байқаған. Ал Игорь аянышты үнмен көз жасын көлдете түсті, оның ізін ала штаб қызметкерлерінің тағы бірі сыңсып қоя берген. «Қане, тынышталыңдар, – деп айқайлады сонда Эрвин. Орын-орындарыңа шашырамай отыра қалыңдар». Ол шам қайта жанған кезде он минуттан кейін оралды. Оның жүзін шаң тұтыпты, мұрны да жарақаттанып қалыпты. «Шамды сөндіреміз, – деді ол, – жарықсыз жол табуға дағдыланатын болсақ, болашақта нағыз соғыс басталғанда пайдасы тиеді...» – «Нағыз соғыс басталатын болса, – деді штаб бастығы Игорь, – онда біз подвалда емес, құрлықта соғысамыз», – «Ал, сен қысқарт, қызметіңнен түстім деп есептей бер, – деді Эрвин – көздің жасы соғыста сатқындықпен бара-бар! Түсіндің бе». Ол лампочканы бұрады да балалардың бәрін де подвалдан шығарды, Катя сол жолы оны алғаш рет сүйіп алған еді.

	«Ол бізді қабырғаны жанай бастап келеді, – деп ойлады Катя, – ол үнемі қабырғаны қарманумен болды. Тек, соның ғана оттығы бар-тын. Жоқ, оның оттығы жоқ-тын. Оның қолына қайдан оттық түсіп жүр. Ол сонда тоғыз жаста еді ғой, әлі шылым тартпайтын».

	Кэт кері бұрылды, балалар жатқан жәшік көзден таса болған. Ол сонда кері қайтатын жолды таппай адасып жүрермін деп қорықты, ал, балалар болса, жәшік үстінде қалған, ұлы жылауға шақ қалған шығар, өйткені оның бар жаялығы суға малшынған болар, оның үстіне қыздың оянып кетуі де ықтимал, ал екеуі қосылса дауыстары көшеге анық жетеді. Ол шарасыздыққа душар болғанына қиналып жылап та алды, қабырғаны жағалап, келген ізімен кері қайтты. Ол асыға басып келе жатып әлденендей сүрінді де өзін-өзі игере алмай қалды. Қолын ілгері созған қалпы, көзін жұма беріп, құлап түсті. Қас-қағым сәтте көзінің алдынан мыңдаған көгілдір оттар ойнап өтті, содан соң басы қатты зеңіп, есінен танып қалды.

	Кэт дәп сол күйінде бір минут жатты ма, әлде бір сағат жатты ма сол арасын есіне түсіре алмады. Көзін ашқанда құлағына әлденендей бір ғажап үн шалынды. Ол сол құлағымен сұп-суық, қырлы темірдің үстіне құлаған екен, дәл содан Кэт таудан құлаған асау арнаның күн сәулесіне шомылған мөп-мөлдір, көгілдір толқындарының күміс сыңғырын естігендей болды. Кэт ауыр соққыдан басым зеңіп кеткен болар деп ойлады. Ол басын көтергенде әлгі үн пышақ кесті, сап басылды. Дәлірек айтқанда манағы әуен өзгеріп сала берді. Кэт бойын тіктеп, тұрмақшы болып еді, іле-шала жер астындағы каналдардың люгіне сүрініп жығылғанын түсінді. Ол қырлы темірді қолымен сипалап көріп, сол ойының растығына көзін жеткізді. Эрвиннің Берлиннің астында қуатты каналдар жүйесі бар деп әңгімелегені жадында. Кэт люкті өзіне қарай тартып көріп еді, мызғыта алмады. Ол қолымен люктің маңын қармап жүріп, әлденендей бір тот басқан темірді тапты. Люктің кемерінен көтерді де қақпақты сыртқары шығарып қойды. Қырлы металл люкпен қымталған дыбыс дәп қазір, алыстан, тереңнен талып естіледі.

	Олар сол жолы көгілдір жыраны бөктерлеп, тауға көтеріліп келе жатқан; Гера Сметанкин, Мишаня Великовский, Эрвин және өзі. Олар сонда жол бойы: «Теңіз сыртындағы алтын аймақ толқытады көңілді», – деген әнді шырқаған.

	Әуелгі кезде жыра алабы ыстық болатын және шәйір исі аңқитын, мұндағы орман ағаштары көгілдір түсті, бір өңкей қылқан жапырақты болып келетін. Кілең өрге көтерілуге тура келгендіктен өздері аса шөліркеп те қалды – қырлы тастар мен кесек тастар тақым жаздырар емес, ал судың қарасы көрінбейді, бәрі де аң-таң, осы жыраны бөктерлеп олар Краснополянск асуына көтерілуге тиісті еді, демек, алдарынан жыраны орап өтетін ағыс ұшырасуы керек-ті. Алайда, су кездеспеді, тек, қарағайлардың ұшар басын жел тербетіп тұрды. Ал одан әрі асудың беткейі күн сәулесімен мүжіліп, ақшыл емес, қоңырқай тартыпты, ал тағы да бірнеше минуттардан кейін олар тастардың арасынан жарқырап ағып жатқан жылғаны көрді және оның сарыны алыстан шалынды, олар көгілдір тасқынды кемерлей жүріп отырды, төңіректің бәрі де күркіреп жатқандай еді. Олар асуға көтерілген кезде ақшағыл қарды көрді, тағы да тыныштық орнады, өйткені еріген қардан бас құраған тасқын сонау етекте қалған-ды, ал бұлар бірте-бірте биіктеп қарлы әлемнің құшағына ене берген...

	Т е л е г р а м д а ғ ы « қ а з а қ ш а к і т а п т а р » а р н а с ы н а н а л ы н д ы .



	Бурыл шашты тыңшы фонарын жаққан кезде оның уытты сәулесі подвал ішіндегі қараңғылықты сейілтіп жіберді.

	– Әлгілер СС-тықтарды радиостанцияда жалғыз оқпен-ақ жайратып салған ба? – деп сұрады ол төңірегіндегі нөкерлерінен.

	Солардың қайсыбірі:

	– Мен лабораторияға телефон соққам. Деректер әлі дайын болмаған көрінеді, – деді.

	– Гестапода бәрі де бір минуттың ішінде-ақ әзір болады деуші еді ғой. Әй, мылжыңдар-ай. Қане, біреуің қараңдаршы – менің көзім нашар көреді, мынау із бе, әлде, із емес пе?

	– Шаң-тозаң аз... Егер жаз айы болса бір жөн...

	– Егер жаз айы болса, біздің қолымызға бір иісшіл пен СС-тен кетіп қалған әйелдің қолғабы түссе, салғаннан із кесіп, жүріп кетсек қой... Қане, мынау нендей темекінің тұқылы.

	– Ескі. Тіпті, тастай болып қатып қалғаны көрініп-ақ тұр ғой.

	– Сіз ұстап көріңіз, ұстап көріңіз, көрініп тұр ғой, көрініп тұр; біздің ісімізде бәрін де байқап көру керек.. Гюнтердің қу бас болғанына да құдайға шүкір, әйтпесе, моргтің еденінде менің мұп-мұздай болып, серейіп жатқаннымды Марияма қалай хабарлар еді?

	Бұларға үшінші тыңшы келіп қосылды, ол сыртқа шығатын есіктің бар-жоғын білгелі подвалдың ішін түгел шолып шықты.

	– Сонымен? – деп сұрады бурыл шашты.

	– Онда сыртқа шығатын екі есік болған. Бірақ қазір, көміліп қалыпты.

	– Немен?

	– Қышпен.

	– Шаң көп пе?

	– Жоқ. Осындағыдай ол жақты да тастар, басып қалыпты, онда қандай шаң болсын!

	– Демек, ешбір іздің қалмағаны ғой.

	– Тоғысқан тастарға із түсуші ме еді.

	– Кеттік, көңілде күдік қалмас үшін тағы бір шолып шығайық.

	Олар бәрі бірге келе жатып, подвалдың ағаштар мен қыштардың үйіндісіне толған қараңғы, шаңға көмілген шалғай бұрыштарын фонардың жарығымен әлсін-әлі шарпумен болған. Бурыл шашты аялдай беріп, қалтасынан сигаретін суырды.

	– Қазір, – деді ол, – мен тек, шылым тұтатып алайын. Ол металл люктің үстінде тұрды.

	Кэт дәп тас төбесінде полицейдің жүргенін аңғарды. Олардың әңгімелерін де естіді. Бірақ, сөз төркініне түсіне алмады, өйткені, төменде, аяқтың астында су сарылдап жатты. Ол екі аяғын бунаққа тіреп тұрған, ал қолдарын да балалары бар, үнемі өз бойын мығым ұстауға тырысып баққан және төмендегі күркіреп жатқан лай суға солармен бірге күмп беремін деп те зәре құты қалмаған. Жоғарғы жақтан ол адамдардың даусын естіген бойда: «Егер олар люкті ашатын болса, мен төменге қарай қарғимын. Бәріміз үшін де сол тиімді» – деген шешімге тірелген. Ұлы жылап қоя берді. Әуелгі кезде ол құлаққа әзер жететіндей әлсіз үнмен іңгалаған, бірақ соның өзі Кэтке төңіректі түгел жаңғыртқандай болып естілген. Ол құлап кетпес үшін сақтықпен ұлына қарай еңкейді де үн-түнсіз еріндерімен аймалап, бесік жырын толғай бастады. Алайда, ұлы көгіс, ісіңкі тартқан қабағын ашпастан жылауын кем-кемдеп үдете берді.

	Кэт аяқтарының салдырап ұйи бастағанын сезді. Кызы да оянып кетті, енді балалардың екеуі қосылып, жылай бастады. Ол жоғарыдағылардың бұларды естімейтінін аңғарды. Осынау металл люкке құлап түскенде ғана күркіреп жатқан ағынды естігені жадына түсті. Алайда, люкті ашып, сыртқа шығуға батылы жетпеді. Ол осыдан қалай шығу жолының әрбір ұсақ түйегіне дейін; люкті төбесімен қалай ашып, балаларды қалай жатқызатынын және ұйыған қолдарын жазғалы бір минутке болса да дем алатынына шейін алдын ала ойластырып қойған-ды. Уақытты минуттап оздыру үшін күбірлеп алпысқа дейін санап та шықты. Өзінің іштей шиыршық атып, сыртқа шыққанша сабыр-тағаты қалмай тұрғанын сезінсе де Кэт бөгеле беріп, тағы да қайталап санаумен болды. Университеттің бірінші курсында – «оқиға болған жерді тексеру» деген тақырыпта арнаулы семинар өткізілген-ді. Онда әрбір ұсақ-түйекке шейін қалай мән беру керектігі жөнiнде тәптіштеп үйреткені есінде. Сондықтан кәдімгі әккі аңдарша оң қолымен балаларды бауырына басып, ал сот қолы мен қақпақты өз орнына түсірерде люктің үстіне ұсақ тастар сеуіп тастағанды.

	«Қанша уақыт өтті екен? – деп ойлады Кэт. – Бір сағаттай ма? Жоқ, одан көп болар. Әлде аз ба? Менің еш нәрсені ұғар түрім жоқ. Не де болса люкті ашайын, егер олар осында жүрсе немесе засаданы тастап кетті ме екен – құрдымға қарғысам ғой бәрі де тынады».

	Ол басымен люкті қозғап көріп еді, алайда мызғыта алмады. Кэт табанын бунаққа тіреді де люкті тағы да баcпeн итере бастады.

	Олар люктің үстінде тұрған шығар, – деп ойлады Кэт, – сірә сондықтан оны ашу қиынға түскен болар. Қорқатын ештеңе жоқ. Тот басқан, көне темір ғой, мен оны басыммен қозғап көрейін, егер онда да ашыла қоймаса, сол қолымды босатып, ұйығанын жазып алайын да балаларды оң қолыммен демейін, ал сол қолыммен люкті ашармын. Әрине, ашамын».

	Ол жылаған қызын ептеп келесі қолына ауыстырды да сол қолын көтермекші болды, бірақ дәл солай істеуге қауқары жетпейтінін аңғарды; қолы салдырап ұйып қалған екен, ырқына көнбеді.

	«Оқасы жоқ, – деді Кэт өзіне. – Осының бәрі де қорқынышты емес. Қазір қолдарым ине қадағандай шанши бастайды, ал содан соң ысып кетеді де дегеніме көнетін болады. Ал оң қолым балаларды қысып ұстауға жарайды. Сәбилер жеп-жеңіл ғой. Тек, қызы түскір тыныш тапса екен. Ол менің ұлымнан гөрі ауырлау. Жасы да, салмағы да басым түседі...»

	Кэт ептеп саусақтарын жұмып-жаза бастады.

	Балалар жылауын үдете түсті, құдды біреудің қолындай салдырап қалған сол қолын жоғары көтерді де, жансыз саусақтары мен люкті сипалай берді. Люк ептеп қозғалайын деді. Кэт төбесімен демеп еді, қақпақ жылжып ашылып кетті. Подвалда әлдекімдердің бар-жоғына да назар аудармастан Кэт балаларды еденге жатқызды, іле шала өзі де шығып, қалжыраған қалпы солардың қасына жантая кетті.



	– Маған өз көмегін беруге қуана келіскен мырзалар, Германиядағы миллиондардың тағдыры кімдерге тәуелді болса, дәп солармен әлденендей жолдар арқылы сіздің мені байланыстыруға мүмкіндігіңіздің бар екендігі жайлы ескерткен еді, – деді пастор. – Егер баянды бейбітшілікті тіпті, бір күнге болса да жақындата түсетін болсақ – онда болашақта бізге көп нәрсе кешіріледі.

	– Марқабат. Мен барлық сұрақтарыңызға да жауап беруге әзірмін. – Пастордың әріптесі ұзын бойлы, қағылез денелі сірә итальяндық болар жасы егде тартқанмен тұғырынан таймаған сергек жан екен.

	– Бәріне бірдей жауап берудің қажеті жоқ. Егер сіз қойылған сауалдың бәріне де жауап беруге келісетін болсаңыз, онда сізге сенбес те едім.

	– Ақылға сыйымды.

	– Мен дипломат емеспін. Арнайы тапсырмамен келіп отырмын...

	– Иә, иә, түсінемін. Маған сіз жөнінде әлденендей хабарлар жеткізген. Бірінші сұрақ: сіз кімнің атын жамылып келіп отырсыз?

	– Ғафу етіңіз, бірақ мен әуелі сіздің жауабыңызды естуге тиістімін: сіз кімсіз? Мен Хитлердің қасындағы сыбайластары жөнінде кеңеспек едім. Оларға ажал қаупі төніп тұр. Ал сіздің қорқатын жөніңіз жоқ, бейтарап елде тұрасыз.

	– Бейтарап елде гестапоның агенттері жұмыс істемейді деп ойлайсыз ба? Алайда бұл жеке мәселе, біздің кеңесімізге оның қатынасы жоқ. Мен американдық емеспін. Ағылшын да емеспін...

	– Мен оны сіздің ағылшынша сөйлеген сөзіңізден аңғарғам. Сірә, сіз итальяндық боларсыз?

	– Иә, сүйегім содан шыққан. Бірақ мен Құрама Штаттардың азаматымын, егер бізге қол ұшын берген мырзаларға сенетін болсаңыз, сіздің менімен толық ашық сөйлесуіңізге болады.

	Пастор шығарып салардағы Брюнингтің сөзін есіне түсірді. Сонда ол былай деген:

	– Менің отанымдағы достарым, мынаны ойлайды – мен олардың ой-байламын толық қуаттаймын – барлық неміс армиясы мен СС-тің барлық бөлімшелерінің неғұрлым шұғыл тізе бүгуі миллиондардың өмірін сақтап қалар еді. Менің достарым, одақтастар өкілінің қайсысымен біздің байланыс жасауға тиісті екенімізді білгісі келеді.

	– Сіз рейхтің барлық армиясының бір мезгілде берілуін ойлап отырсыз ба, батыс пен шығыстың да, оңтүстік пен солтүстіктің де?

	– Сіз басқа бір жолды ұсынбақшысыз ба?

	– Біздің әңгімеміз бір арнаға тоғыспай жатыр; келiссөз жүргізуге біз емес, немістер ынталы, сондықтан негізгі шарттарды біз ұсынуға тиістіміз, солай емес пе? Менің Достарым сіздермен нақтылы кеңестер жүргізуге мүмкіндік алу үшін көне дәуірдің үйреткеніндей кім, қашан, қанша, кімдердің көмегімен дейтін сауалдардың жауабын біздер жетік білуге тиістіміз.

	– Мен саясатшы емеспін, мүмкін, сіздің ойыңыз жөн де шығар... Алайда, менің адалдығыма сенуіңізді өтінемін... Мені осында аттандырған сол бір топтың сыртында кімдердің тұрғанынан бейхабармын, алайда, осы топтың атынан мені жұмсап отырған адамның барынша ықпалды адам екенін білемін.

	– Бұл мысық пен тышқанның ойыны ғой. Саясатта бәрі де алдын-ала басынан бастап келісілуге тиіс. Саясатшылар саудаласады, өйткені олар үшін құпия сыр қалмаған. Олар нендей нәрсе және қаншадан деп таразылай бастайды. Кезін таппай саудаласқан жағдайда оны – егер олар тоталитарлық мемлекеттің өкілі болса, – құлатады немесе егер олар парламенттік демократияның атынан келсе – онда келесі сайлауда домалатып жібереді. Мен сізге өз достарыңызға мынаны жеткізуге кеңес берер едім, біз олардың программасымен танысып, кімдердің атынан келіп отырғанын білмейінше келіссөз жүргізе алмаймыз, біздің көмегімізге сүйене отырып, олар Германияда ең әуелі идеологиялық мәселені және басқа да жоспарларды шұғыл шешіп алуға тиіс.

	– Идеологиялық программа түсінікті, ол антинацизмге негізделген. Германияның ертеңін сіздің достарыңыз қалай болжайды? Оның барар бағыты қайсы? Сіздер немістерге нендей ұран ұсынбақсыздар? Егер сіз өз достарыңыздың атынан жауап бере алмайтын болсаңыз, онда сіздің жеке пікіріңізді тыңдау маған қызғылықты болып көрінер еді.

	– Мен де, менің достарым да Германия болашағының большевизмнің ал қызыл бояуымен көмкерілгенін көруге құштар емес. Алайда, қазір Германияда сақталған, герман халқын басып-жаншуға бағышталған аппаратты немесе соның басқаша бір түрін – тіпті, өзгертілген формада болса да – дәп бәз-баяғы көлемде сақтау, меніңше, қорқынышты нәрсе.

	– Қарсы сұрақ: егер Хитлер үкімет басынан кеткен жағдайда, тәртіптің аясында герман халқын кім ұстап тұра алады? Шіркеудің адамдары ма? Концентрациондық лагерьдің тұтқындары ма? Әлде, Хитлеризмнен еншісін алған, полицей бөлімшелерінің қазіргі командирлері ме?

	Германиядағы полициялық күштер СС-тің рейхсфюрері Гиммлерге бағынышты.

	– Мен бұл жайлы естігем, – деп жымиды пастордың әріптесі.

	– Демек, әңгіме төркіні сіздің пікіріңізге қарағанда, тәртіптің аясында халықты анархиядан қорғап қалуға мүмкіндік беретін СС-ті сақтап қалуға сайып отыр ғой.

	– Ал осы тектес ұсыныстарды кім енгізеді? Меніңше, бұл мәселе ешбір талқыланбаған болар, – деп жауап берді «итальяндық» және әңгімелескелі алғаш рет пасторға күлімсірей көз тоқтатты.

	Пастор қорқып кетті, ол өзінің артығырақ сілтеп жібергенін түсіне қойды, осынау қазымыр итальяндық қазір, сүліктей жабысып алады да, Брюнингтің оған таныстырғанындай СС пен американдықтар арасындағы келіссөздің стенограммасы жайлы білетіндерінің бәрін де еріксіз айтқызады. Пастор өзінің біреуді алдай алмайтынын білетін, оның ішкі сырлары жүзiнен шалынып қалады.

	Ал «итальяндық» – Даллес бюросындағы қызметкерлердің бірі болатын. Өз бөлмесіне оралғаннан кейін әлгі кеңес жайлы есеп беру үшін ұзақ толғанды.

	«Сірә, ол топас ноль, – деп ойлады «итальяндық» – Германия үшін түкке де тұрмайды немесе әккі разведчик болар. Ол саудаласа да алмады, бірақ маған жарытып ештеңе де айтқан жоқ. Алайда, оның соңғы сөзінен Вольфпен арадағы келіссөздің ұштығынан ептеп хабардар екенін аңғаруға болады».





13. 3. 1945 (20 сағат, 24 минут)


	Кэттiң метроға төлейтін қаржысы болмады. Ал оған пеші бар, баланы шешіндіріп қайта құрғату үшін, әйтеуір, бір жерден жылы баспана табуы керек-тін. Егер ол соны таппаса баласынан айрылып қалар еді, өйткені олар сағаттар бойы суықта жүрді ғой.

	«Тіпті, бәрін де ертеңгісін тындырған жөн бе» – деп бұрынғысынша талмаусырай ойлады Кэт. Әлде люкте реттеу керек пе еді»

	Қауіп-қатерге де кем-кемдеп еті үйренген еді; ол жер үйден шықты да алаңдамай автобустың аялдамасына беттеді. Ол қайда барарын, билетті қалай аларын, балаларды тым болмаса бір минутқа кімге қалдырарын анық білмеді. Ол кондукторға ақшам жоқ, бомба жарылысына тап болған пәтерімде қалып қойды», – деді. Кондуктор бірдеңеңі айтып күңкілдедi де, оған босқындар қабылдайтын пунктке баруға кеңес берді. Кэт терезе жанына отырады. Бұл жер онша суық емес-ті, сондықтан оның бірден-ақ ұйқысы келді. «Мен ұйықтамаймын, – деді ол іштей бекініп. – Менің ұйықтауға қақым жоқ».

	Бірақ салғаннан ұйықтап кетті.

	Ол өзін әлдекімнің түрткенін, иығынан тартқанын сезінді, бірақ Кәт көзін аша алмады, оның жан-дүниесіне жылы, жайлы тиді, тіпті, балалардың жылағаны да талып естілді.

	Ол түсінде қайдағы жоқ алуан түсті бірдеңелерді көрді, түсінде ол еріксіз баураған сиқырлы бір әлем құшағынан қымсына бой тартатындай, міне, ол ұлын көтеріп қалың, көгілдір түсті кілемді басып, бір үйге кіргендей, бала енді қуыршақпен өзі жүріп кетті, оларды Эрвин қарсы алуда, анасы миллион жыл өмір сүремін дейтін дачадағы көршісі...

	– Бикеш, – әлдекім оны қатты сілкіледі, сол сәтте ол шекесімен суық әйнекке сүйкеніп кетті. – Бикеш!

	Кэт көзін ашты. Кондуктор мен полицей қараңғы автобуста оның қасында тұрды.

	– Не? – сәбилерді бауырына қыса сыбырлай сұрады Кэт, – Не?

	– Әуе шабуылы басталды, – кондуктор да сыбырлап жауап қатты. – Кеттік.

	– Қайда?

	– Бомбапанаға, – деді полицей. – Қане біз сіздің балаларыңызды көтерісейік.

	– Жоқ, – деді Кэт балаларды бауырына баса түсіп, – Олар менімен болады.

	Кондуктор иығын қозғады да, бірақ үндемеді. Полицей оны қолтығынан демеп бомбапанаға енгізді. Бұл жер әрі жылы, әрі қараңғы еді. Кэт бұрышқа қарай беттеді. Екі бала оған орындарын ұсынды.

	– Рақмет.

	Ол сәбилерді қасына қойды да, «хитлерюгендтің» қызы, бомбапана – кезекшісіне былай деді:

	– Менің үйім қираған еді, қолымда, тіпті жаялық та қалмады, көмектесіңізші маған. Не істерімді білмеймін: көршіміз де қаза тапқан еді, оның қорғансыз қызын да ала шықтым. Ал, менде ештеңе жоқ...

	Қыз басын изеді де, көп ұзамай жаялық әкелді.

	– Марқабат, – деді ол, – төрт жаялық әкелдім, әзірше қажетіңізге жарап қалар. Таңертеңгілік мен сіздің жақын маңдағы «Қасірет шеккендерге көмек» беретін бөлімшеге ауысуыңызға кеңес берер едім тек, қолыңызда өзіңіз тұратын жердің комиссариаты мен аусвайстанның анықтамасы болуы керек.

	– Иә, әрине, рақмет сізге, – деп жауап берді де Кэт бөбектердің жаялығын қайтадан ауыстыра бастады. – Мұнда судың бар жоғын білмейсіз бе? Су мен пеш ше? Мен қолымдағы жаялықтарды жуып алайын деп едім, егер сегіз жаялығым болса ертеңге дейін жетер еді...

	– Суық су бар, ал сабынды сізге тауып берер деп ойлаймын. Сосын маған келіңіз, бәрін де реттеп берейін.

	Бөбектер қарнын тойғызып, маужырап ұйқыға шомғанда Кэт те дуалға сүйенді, тым болмаса жарты сағаттай көз шырымын алғысы келді. «Қазір миыма ештеңе кірер емес, – деді ол өзіне, – денем қызып отыр, сірә, люкте салқын тиген болар. Ал бөбектерге суық тие қоймаған шығар, өйткені оларды жамылғымен орағам және аяқтары да жып-жылы. Ал мен аз-кем көз іліндіріп алсам, содан соң бұдан әрі не істеу керектігін ойластырар едім.»

	Тағы да қайдағы бір, бір-бірімен байланыссыз түстер оны шырмап алды, көктің аққа, қызылға және қараға оқыс алмасуы жанарын талдырды. Ол баяулардың шапшаң құбылуын жіті бақылап отырды. «Сірә, менің көзімнің ұялық ақ шеңбері айналып тұрған болар. – Кэт кенет есіне анық түсірді. Бұның өзі тым сезіліп тұрады деген еді мектепте полковник Суздальцев». Ол абыржыған қалпы орнынан тұрды. Айналадағының бәрі де қалғып отырғандай, шалғайда бомбалап жатты, зеңбіректердің әупілдегені, бомбалардың өксігені сүзгіден өткізгендей талып жетеді.

	«Менің Штирлицке жетуім керек», – деп түйді іштей Кэт және өзінің қазір соншалықты саспай, байыпты түрде әрі айқын ойлап тұрғанына қайран қалды. «Жоқ, – деді жүрек түкпірінен әлдебір ой оған, – саған онда баруға болмайды. Өйткені олар Штирлицті сұрастырған еді ғой. Сен оны да, өзіңді де ұстап бересің».

	Кэт тағы да ұйықтап кетті. Ол жарты сағаттай ғана көз шырымын алды. Ұйқыдан оянғанда ол өзін сергек сезiндi. Штирлиц туралы ойлағанын ұмытып кетсе де, кенет оның есіне 42-75-41 деген цифрлар түсті.

	– Жарқыным, ол шынтағы мен өзімен қатар қалғып отырған жасөспірімді түртті, – жарқыным, осы маңда телефон бар ма екен?

	– Не дейсіз? – деп орнынан зәре-құты қалмай атып тұрды ол.

	– Тыныш, тыныш, – деп ескертті оған Кэт. – Осы маңда телефон бар ма деп сұрап тұрмын?

	Сірә, «хитлерюгендтік» қыз дабырды естіген болуы керек. Ол Кэтке жанап келді де:

	– Сізге әлденендей бір көмек керек пе? – деп сұрады.

	– Жоқ, жоқ, – деп жауап қатты Кэт. – Жоқ, рақмет сізге, бәрі де ойдағыдай.

	– Осы кезде әуе шабуылының тойтарылғандығын паш ететін дабыл қағылды.

	– Жақын маңда телефон бар ма деп сұрайды? – деді жас жігіт.

	– Метро станциясында бар. – деді қыз. Ол қасымызда, бұрылыста. Сіз таныстарыңызға немесе туыстарыңызға телефон соғайын деп пе едіңіз?

	– Алайда менің автоматқа салатын жиырма тиындық күміс теңгем де жоқ...

	– Мен сізге тауып берейін. Марқабат.

	– Рақмет. Жақын маңда дедіңіз бе?

	– Екі минуттық жер.

	– Егер бұлар жылай қалса...

	– Онда қолыма көтерермін, – қыз жымиып қойды, алаңдамай-ақ қойыңыз, марқабат.

	Кэт бомбапанадан шықты. Метро дəл іргеде екен. Ашық телефон-автомат маңындағы ойдым-ойдым шұқанақтағы сулар қатып қалыпты. Айдың жүзі толысып, көгілдір, жасыл сәуле төгіп тұр.

	– Телефондар жұмыс істемейді, – деді шуцман, – Жарылыс толқынынан бұзылған.

	– Тағы қайда телефон бар?

	– Көрші станцияда... Немене, телефон соғуға аса ділгарсыз ба?

	– Өте қажет еді.

	– Жүріңіз. Шуцман Кэтпен бірге қаңырап қалған метроға түсті.

	Полиция бөлмесінің есігін ашып, жарығын жақты да стол үстіндегі телефон аппаратын иегімен нұсқады.

	– Телефонымды тек, тезірек босатыңыз, марқабат.

	Кэт столды айналып келіп, биік креслоға отырды да 42-75-41 номерлерін іріктей бастады. Бұл Штирлицтің телефоны болатын. Гудокты тыңдаған кезде әйнектің астында телефон тізімдерімен қатар жатқан өз суретін әуелгі сәтте аңғармай да қалған-ды. Шуцман оның ту сыртында шылым тартып тұрған еді.





Қисынсыз ой


	Штирлиц қазір оның желкесінен басқа ештеңені көрмеді. Мюллердің жинақы қырынған, тоң мойыны ешбір өзгеріссіз бас сүйегімен тұтасып кеткен еді. Штирлиц оның желкесіндегі қос қыртыстың бас сүйегі мен кеспелтек денесін бөлектеп тұрғанын аңғарды, міне, дәп осындай жұп-жұмыр, мығым, жинақы денелер мен бас сүйектердің бәрі де бір-біріне шексіз ұқсас екендігін Штирлиц өзін қоршаған ортадан кейінгі он екі жыл бойы қызметтес болған әріптестеріне деген жеккөрініш сезімінен де мезі болғандай еді. Әуелгі кезде жаудың аты жау ғой дейтін басы ашық, айқын жеккөрініш сезімі толқытатын оның көңілін. СД аппаратының күнделікті жұмысына механикалы түрде неғұрлым тереңдеп енген сайын фанистік диктатураның «қасиетінің қасиеттісі» деп танылған ішкі процестерін барынша көбірек тануға мүмкіндік алды. Оның алғашқы Хитлеризмді бір тұтас жұмылған күш ретіндегі танымы өтіп жатқан оқиғаларға байланысты кем-кемдеп мүлде өзгеріп сала берген еді: басшылардың халыққа деген пікірі барынша кереғар және қисынсыз болатын. Бұл жайлы тек, Шелленберг пен Канаристің адамдары ғана өзара күңкілдесіп қоймайтын – бұл жөнінде кей сәттерде тіпті, гестапошылар, Геббельстің қызметкерлері мен рейхс кеңсесінің адамдары да қымсынбай әңгімелейтін. Шіркеуге қызмет ететін тұтқындар арқылы барша қауымды өзіңе қарсы қоюға бола ма? Концлагерьдегі коммунистерді соншалық азаптау қажет пе еді? Еврейлерді жаппай қырып-жою ақылға сыйымды ма? Әскери тұтқындарға, әсіресе, орыстарға тағылықпен қарау қисынды ма? – деп осындай сауалдарды бір-біріне аппараттың қатардағы қызметкерлері ғана емес, тіпті, Шелленберг типтес басшылар да, ақырғы күндері Мюллердің өзі де қойып жүрді. Алайда, өзара осындай сауалдар қойғанымен Хитлер саясатының соншалықты жиіркенішті екенін түсіне тұрса да олар осынау ұсқынсыз саясатқа барынша мінсіз, қалтқысыз берілді, ал баз бiреулері тіпті, жан-тәнімен, аса тапқырлықпен қызмет етті. Олар фюрердің және оның жақын-жуық сыбайластарының идеяларын реалды саясатқа айналдырды, ал рейхты барша әлем халқы айыптады.

	Рейхтың саясатын әр кезде сол саясаттың әуелгі идеяларына сын көзбен қараған адамдар жасайтынына барынша айқын, анық көз жеткізгеннен кейін ғана Штирлиц өз жүрегін осы мемлекетке деген бұрынғы ашынған адуын сезім емес, енді өзгеше бір сезім күйінің билегенін түсінді. Сол бір жек көрініш сезімінің астарында ұзақ, он екі жыл бойы өзі бел ортасында өмір сүрген неміс халқына деген сүйіспеншілік сезімі жатқан-ды. «Карточкалық жүйенің енгізілуі қалай? Бұған кінәлі – Кремль, Черчилль және еврейлер, Москва түбіндегі шегініске ше? Оған орыс қысы айыпты. Сталинград түбіндегі күйреуге ше? Бұған сатқын-генералдар кінәлі. Қираған Эссен, Гамбург және Кильге ше? Американдық плутократтардың жетегінде кеткен Рузвельт жендеттері айыпты». Осы жауаптардың бірде-біріне өздері сенбейтін адамдар даярлаған уәждерге халық сеніп қалды. Шектен шыққан арсыздық саяси өмірдің нормасына енгізілді. Жалған сөйлеу – күн көрістің кәсібіне айналды. Бұрын көріп, білмеген «шынайы жалғандық» дейтін бірдеңе пайда болды, бір-бірінің өзіне қарап тұрып, шындықтың төркінін біле тұра өзара өтірік айтатын, тіршілік арқауына айналған шіп-шикі өтірік – әлгі әріптесінің өзіне аян. Шындықпен салыстыра түсінетінін біле тұра әдейі жалған сөйлейтін. Штирлиц француздың: «Әрбір халық – өз үкіметіне қазық» дейтін аты шулы мақалын ұнатпайтын. «Бұл, керісінше, ұлтшылдық. Бұл мүмкін болатын құлдық пен зұлымдықты ақтау. Міне, осындай тағылық әрекеттердің салдарынан мүсәпірлік пен кіріптарлыққа және аштыққа душар болған халық не үшін айыпты? Хитлер мен оның басқа да бандаларына қарсы аштық – өз күрескерлерін тудырады əлі, – деп пайымдады Штирлиц».

	Бір мезет Штирлицті «өз әріптестеріне» деген тылсым, жанға бататын жек көрініш сезімі сескендіргендей де еді. Олардың арасында көзден ішкі сырды оқитын және ауыр үнсіздіктің астарын түсінетін байқампаз, әрі қырағы жандар аз емес-ті.

	Жіті көре тұра басының зеңіп және шекесінің салқындағанына қарамастан ол дер кезінде көз ауруын «сылтауратып» күлгін көзәйнек киіп алғанына өз тәңірісіне шүкіршілік ететін.

	«Сталин дұрыс айтады, – деп ойлады ІШтирлиц. Хитлер үкімет басына келеді де кетеді, ал немістер қала береді. Алайда, Хитлер кеткеннен кейін олардың ғұмыры қалай қалыптасар екен? Германиядағы ұлтшылдыққа біздің және американдықтардың танкісі жол бермейді дегенге илануға бола ма? Қызметтес және менімен жастары шамалас «жолдастарымның» түгелдей құрып, бітуін күту керек пе? Жүректері мен саналарын қорқыныш уыты торлаған және баянсыз өтірікке бой алдырған бұл ұрпақ өшіп-сөніп бара жатып, өз балалары мен жастардың жанын да жаралап кетеді. Ұрпақты да жаңғырту керек пе? Қаннан қан тарайды. Немістерге кепілдік беру керек. Олар бостандықтың қадір-қасиетін тани білуге тиіс. Бәрінен де ең күрделісі сірә, осы болар; әркімге тиісті, заң жүзінде кепілдік берілген ең қымбат бостандықты пайдалана білуге халықты үйрету, тұтас халықты үйрету қажет...»

	Штирлицке кей-кейде халықтың томаға тұйық, қараңғылығы жағдайындағы аппараттың жаппай, тылсым наразылығы бір жағынан, ал екіншіден фюрердің опасыздығы – партиялық, гестаполық және әскери бюрократияның ереуілін енді-енді бұрқ еткізе түсетіндей болып көрінетін. Алайда, олай болмай шықты, өйткені бюрократияның осынау үш тобының әрқайсысы жеке мүдделерін, қарақан бастарының қамын, өздерінің шағын мұраттарын көкседі. Фюрер сияқты, Гиммлер мен Борман да Рейх пен герман ұлтына ант бергендерімен, алайда, олардың өздерінің күйкі, соқа бастарының қамы ғана толғандырды, олар қарапайым адамдардың мүдделері мен мұраттарынан неғұрлым алыстаған сайын бұл түсініктер абстрактілі ұғымдарға айналғандай еді. «Халық іштей наразылық» білдіре бастаған сайын Штирлиц те өз «әріптестерінен», «әрбір ұлт – өз үкіметіне қазық» деген мәтелді жиі еститін. Оның үстіне, бұл сөз байсалды мысқылды үнмен, кейде, тіпті, келемеждей де айтылатын.

	«Кездейсоқ билік тізгінін ұстағандар – халық мүддесін емес, өзінің минуттiк қамын көздейді. Жоқ, – деп ойлады Штирлиц. – олар еш уақытта да төңкеріс жасай алмайды. Олар адамдардан гөрі тышқандарға ұқсайды. Және тышқан тектес әрқайсысы өз індерінде өледі...»

	...Камин түбіндегі Штирлицтің үйреншікті креслосына отырған Мюллер мынаны сұрады:

	– Ал шофер жайлы әңгіме неге жазылмаған?

	– Сыймай қалды. «Партайгeнoссе Борман бір минутке бөгеле тұрыңыз, мен пленканы жаңалап алайын», – деп Борманға тежеу сала алмадым. Шофердің өмірін сақтап қалуға сіздің, тек, сіздің ғана бір шама күш жұмсағаныңызды анықтаудың сәті түскендігін айттым оған.

	– Ол не деді?

	– Шофер, сірә, подвалдағы азаптаудан соң, салы суға кетіп қалған болар, енді, оған сене қоймаймын, – деді ол. Бұл мәселе оны қызықтырмады. Демек, сіздің қолыңыз матаулы, обергруппенфюрер. Дегенмен шоферді өз қамқорлығыңызға алып көріңіз және оны жөндеп тамақтандыратын болсын. Ал, одан кейінгісін уақыт көрсетер.

	– Оны енді, ешкім керек қылмайды деп ойлайсыз ба?

	– Кім?

	– Борман.

	– Мәнісі қалай? Шофер – өңделген материал. Дегенмен, мен оны қолымнан шығармас та едім. Ал орыс байланысшысы қайда? Ол қазір, бізге өте керек болар еді. Оның жағдайы қалай? Госпитальдан алып келдіңіздер ме?

	– Оның бізге нендей шарапаты тиер дейсің? Радио ойындағы еншісіне тиген істерді қолға алар-ау, бірақ...

	– Ол рас, – деп келісті Штирлиц. – Онда дау жоқ, бәрі де аса орынды. Алайда, пайымдап көріңізші, егер соның өзін Швейцариядағы Рольфпен орайын тауып байланыстырса қайтер еді. Әлде жөні келмей ме?

	– Бұл қиял ғой.

	– Мүмкін. Жәй қиялдап тұрғаным ғой.

	– Иә, содан соң жалпы алғанда...

	– Не дейсіз?

	– Еш нәрсе емес, – Мюллер өзін-өзі тежеді.

	– Жәй, сіздің ұсыныстарыңызды талдап көріп едім. Мен оны басқа жерге ауыстырдым, онымен Рольфтің өзі-ақ жұмыс істей берсін.

	– Ол асыра сілтеп жіберді ме?

	– Иә. Ептеп соған барыпты.

	– Оны сол үшін өлтірген бе? – деп бәсең үнмен сұрады Штирлиц. Ол бұл жайлы Борманға кездескелі коридорды бойлап келе жатқанда естіген-ді.

	– Ол менің шаруам, Штирлиц. Мынаған келісейік, нені білгіңіз келсе, соны менен сұрастырып тұрарсыз. Аузы жабылған құбырға үңілгенді ұнатпаймын.

	– Қай жағынан алғанда, – деп қатқылдау үнмен сұрады Штирлиц, – мен де байырғы польяк преферансындағы аңғал ойыншыға ұқсағанды қаламаймын. Ал мен аңғал жан емеспін, ойыншымын.

	– Әр кезде де ме? – Мюллер жымиып қойды.

	– Солай деуге болады.

	– Жарайды, мұны да сөйлесерміз. Ал қазір, тағы да әлгі үзіндіні тыңдап көрелік.

	Мюллер Борманның сөзін үзді де «тежеу» салынатын тетікті баса беріп:

	– Жиырма метрдей лентаны қайта ораңызшы, – деді.

	– Марқабат. Мен тағы да кофе демдейін бе?

	– Демдеңіз.

	– Коньякқа қалай қарайсыз?

	– Шынымды айтсам көргім келмейді соны. Жалпы, мен арақ ішкенді ұнатамын. Коньяк дегеніңіздің құрамы қан тамырларына қолайсыз әсер етеді. Ал арақ болса бойды қыздырады, нағыз шаруа арағы.

	– Сіз сөзін жазып алайын деп пе едіңіз?

	– Қажеті жоқ. Мен жадымда сақтаймын. Тартымды ой орамдары бар екен...

	Штирлиц диктофонды қосты.

	«Борман: Даллес Вольфтың Гиммлердің өкілі екенін біле ме?

	Штирлиц: Сезетін болар деп ойлаймын.

	Борман: Мұндай жағдайда «ойлаймын» деген жауап емес. Егер маған Вольфты Гиммлердің өкілі ретінде бағалайтындығы рас болса, онда таяуда коалицияның ыдырайтындығы жайлы жөндеп мәселе көтеруге болар еді. Мүмкін, олар рейхсфюрермен сыбайлас болуға келісер, онда маған солардың әңгімелерінің жазбасы керек. Осындай лентаны қолға түсіре алар ма едіңіз?

	Штирлиц: Әуелі Вольфтан Гиммлердің сойылын соғушы екендігін мойындайтын кепілдік алу керек.

	Борман: Ол Даллеске де сондай кепілдік бермеді деп ойлайсыз ба?

	Штирлиц: Қайдам? Мен жәй өз жорамалымды айтамын. Жаулар насихаты рейхсфюрердi үшінші тұлға етіп көрсетіп жүр, олар оны «тамұқ қамқоршысы» деп атапты. Тіпті Вольфтің кімнің өкілі екенін айтудан да жалтарып өткісі келеді. Әскери күш жоспарында оларды, сайып келгенде, кімді бетке ұстау керектігі ғана толғандырады.

	Борман: Вольфтің кімнің өкілі екенін олардың өзінен сұрастырып, білгені керек маған. Тек Вольфтің өзінен... немесе әрі кеткенде сіз арқылы...

	Штирлиц: Мәнісі қандай?

	Борман: Мәнісі ме? Онда терең сыр бар, Штирлиц. Маған сене беріңіз, үлкен сыр бар.

	Штирлиц: Операцияны жүргізу үшін оның бастапқы байламын білуге тиістімін. Егер мен бір топ адамдармен бірге жұмыс істесем, дәп соның қажеті де болмас еді, әркім өз бастығына астыртын деректер жеткізеді, там-тұмдап жиналған сол деректерден істің мән-жәйі айқын болар еді. Ондай жағдайда, маған негізгі міндетті білудің де қажеті болмас еді, мен өз жолымды біліп тиесілі тапсырмамды орындап қана жүре берер едім. Өкінішке орай, біз ондай мүмкіндіктен шектелгенбіз.

	Борман: Сіз қалай ойлайсыз, егер Сталинге батыстағы одақтастардың әлдекіммен емес, СС-тің көсемі Гиммлердің тура өзімен келіссөз жүргізіп жатқаны белгілі болса, қуанар ма еді? Тізе бүгуге мойын ұсынған генералдар тобымен емес, алаңсыз қожыраған және мейлінше есеңгіреп қалған, өлексе Риббентроппен де емес, қайта Германияда большевизмге қарсы болат қорған соғып жатқан адаммен келіссөз жүргізу үстінде.

	Штирлиц: Сталин мұны естігенде қуана қоймас деп ойлаймын.

	Борман: Егер оған осыны мен хабарласам Сталин сенбес еді. Ал, егер соны ұлтшыл-социализмнің қас жауы хабарласа ше? Мәселен, сіздің пасторыңыз немесе әлденендей тағы біреу...

	Штирлиц: Сірә, соған лайық адамды Мюллермен келісіп алған жөн болар. Ол ондай кісіні іріктей де біледі және оны қашырып та жібере алады.

	Борман: Мюллер маған қол ұшын беруден тартына қоймайды.

	Штирлиц: Менің білуімше оның жағдайы мейілінше ауыр; ол мен сияқты тәуекелге бел буа да алмайды, – ол тым көзге түсіп қалатын тұлға. Оның үстіне тікелей Гиммлерге бағынады. Егер осы қиындықты ескеретін болсақ, меніңше, сіз де қарсы бола қоймассыз, ол сіздің қолдайтыныңызды сезінетін болса, әлгі тапсырманы дәл соның өзіндей ешкім де тындыра алмайды.

	Борман: Иә, иә... Бұл жайлы кейін сөйлесерміз. Бұл ұсақ-түйектер ғой. Ал сіздің басты міндетіңіз – көліссөзді үзу емес, қайта соған дем беру. Сіздің басты міндетіңіз – берндік бүлікшілдердің Гиммлермен байланысын бүркемелеу емес, керісінше әшкерелеу. әшкерелегенде Гиммлерді фюрердің, Даллесті Сталиннің, Вольфті Гиммлердің көз алдында абыройдан жұрдай ету.

	Штирлиц: Егер маған іс жүзінде көмек қажет болса, кімге иек артқаным жөн?

	Борман: Шелленбергтің бар бұйрығын орындай беріңіз, бұл табыс кілті. Елшілікті аттап өтпеңіз, бұның өзі олардың ашу-ызасын келтіреді; сізді партия жөніндегі кеңесшінің өзі білетін болады.

	Штирлиц: Түсінікті. Алайда, зәуіде маған Шелленбергке қарсы әлденендей бір көмек керек болса ше? Ондай көмекті тек, бір ғана адам – Мюллер ғана бере алады. Менің оған қандай мөлшерде арқа сүйегенім мақұл?

	Борман: Мен елбіреп түсе қалатын берілген жандарға аса сене бермеймін. Мен үндемейтіндерді ұнатамын...»

	Осы мезетте телефон шыр ете түсті. Штирлиц Мюллердің селк ете қалғанын байқады.

	– Айып етпеңіз, обергруппенфюрер, – деп ол трубканы көтерді, – Штирлиц осында...

	Ол телефоннан Кэттiң даусын естіді.

	– Бұл мен. – деді ол, – мен ғой...

	– Иә, – деп жауап берді Штирлиц. – Сізді тыңдап тұрмын, партайгeнoссе. Сізді қайдан күтейін.

	– Бұл мен. – деп қайталады Кэт.

	– Сізге қалай баруға болады? – деді Штирлиц тағы да оған дем бере сөйлеп, ал Мюллерге саусағымен диктофонды нұсқап, бұл Борман ғой деп ескертті.

	– Мен метродамын... Мен полициядамын...

	– Қалай? Түсіндім. Сізді тыңдап тұрмын. Қайда баруым керек?

	– Телефон соғу үшін метроға түскем...

	– Бұл қай жерде?

	Ол Кэттің айтқан адресін тыңдап алды да содан соң, тағы да «иә, партайгeнoссе» деп қайталап, трубканы орнына қойды. Тіпті, ойлануға да уақыт қалмаған еді. Егер оның телефонына бақылау қойылған болса, онда мәліметті тек, таңертеңгілік қана қолға түсіреді. Алайда, Мюллер тыңдауын доғарған еді. Ол Штирлицке шамадан тыс шешiлген-ді, сақтанатын да ештеңе қалмаған. Бұдан әрі не істеу керектігі белгілі бола жатар. Ең бастысы – Кэтті алып шығу қажет. Ол қазір көп сырларды біледі ал қалғанын ойластыру қиын емес. Ендігі кезекте – Кэт.

	Ол трубканы абайлап қойды да әйнек астындағы өз суретін қалқалап тұрған қалпағын алды. Шуцман оған бұрынғыша көз қырын салған жоқ. Ол кейінгі жақтан айқай-шу шыға ма деп сескенген қалпы өңі өліктей қуарып есіктен шығып кетті. Алайда, гестапо адамдары полицияға құндақтаулы баласы бар, жиырма бестер шамасындағы әйелді ұстауды ескерткен-ді. Ал, мына әйел қырыққа таяп қалған, шашы да аппақ, оның үстіне, қолына ұстаған баласы да жоқ, тек көздері ғана ұқсайтын тәрізді, бірақ әлемде дәп осындай, ұқсас көздер аз ба?

	– Мүмкін, сіз мені күте тұрарсыз, обергруппенфюрер?

	– Шольц мені үш сағаттан астам із-түзсіз кеткендіктен қайда жүргені белгісіз деп, Гиммлерге хабарлап қояр. Әлгі қоңырау неге байланысты соғылды екен? Сіз ол хабарласуға тиісті деп айтпаған едіңіз ғой.

	– Өзіңіз де естідіңіз ғой, ол тез жетуімді сұрады...

	– Сөйлескеннен кейін бірден маған келіңіз. Мен өз кабинетіме түнеймін.

	– Шольцті өзіңізге қарсы жұмыс істей бастады деп ойлайсыз ба?

	– Соған кірісіп те кетті ме деп қорқамын. Мен үнемі кілең бір ақылсыз және елгезек хатшыларды ұстаушы едім. Алайда, олар жеңіс күндері жайраң қағып жүреді екен де ал, күйреу қарсаңында қара бастарының қамын ойлап қыбыжықтай бастайды екен. Ақымақ неме, сірә, мені батырларша өледі деп ойлайды-ау деймін... Ал рейхсфюрер әккі, өзінің жан сақтағалы жүргенін бүркемелей білетіндігі соншалық, тіпті, соны менің Шольцім де сезіп қалыпты. Шольц жолықпаса, бір фанатик бала кезекшілік етеді, ол әліне қарамай өлең жазады....

	Жарты сағаттай өткен соң Штирлиц Кэтті машинаға отырғызып алды. Тағы да жарты сағаттай ізіне түскен тыңшының бар-жоғын анықтағалы қаланы шыр айналып жүрді де қойды, әрі Кэттің бүгінгі бастан кешкендеріне байланысты жылап отырып сыр қылып шерткен әңгімесін тыңдады. Оның үніне құлақ түре түсіп, қым-қуыт тұйықтардан сытылып шығуы Мюллер әрекетінің тағы бір айлалы амалы емес пе екен, әлде әрбір разведчикке аян, жылына бір рет қана ұшырасатын кездейсоқ жәй ма екен деп ой-өрмегін тарқата берді Штирлиц.

	Ол қаланы шарлаумен болды, содан соң Берлинді орағытқан жолмен жүріп кетті, машина іші ұядай жылы болатын. Кэт қатар отырған, ал балалары алдында ұйықтап жатқан, Штирлиц ой-кестесін тартқата түсті: «Мен қазір, қолға түсе көрмейін, егер Мюллер Борманмен емес, әйелмен сөйлескенімді қолға түсірді бар ғой, бәрі де бүлінді дей бер. Онда Гиммлердің Берндегі ойынының алдын кесуге менің мүмкіндігім болмай қалады».



	Штирлиц жол көрсеткішінің түбіне келіп тоқтады; Pyбинерканалға тұмсық тіреуге үш шақырымдай жол қалды. Осы жерден Потсдам арқылы Бабельсбергке баруға болады.

	«Жоқ, – деп шешті Штирлиц. – Асханадағы шыныаяқтардың орнының ауысып кеткеніне қарағанда сірә, күндіз менің үйіме Мюллердің адамдары келгенге ұқсайды. Әсіресе, әлгі қоңыраудан кейін, Мюллердің тапсырмасы бойынша менің «қауіпсіздігімді» сақтағалы олардың қайтып, оралмасына кім кепіл»?

	– Қарғам, – деді ол моторды оқыс тежеп, – кейінгі жаққа отыр.

	– Не болды?

	– Ешнәрсе де болған жоқ. Бәрі де ойдағыдай, қарғам. Енді бәрі де орны-орнына келеді. Біз екеуміз енді, жеңімпаздармыз. Солай емес пе? Терезені көгілдір пердемен қымта да алаңсыз ұйықта. Пеш те жағулы. Сыртыңнан бекітіп қоямын. Менің машина да саған ешкім тимейді.

	– Ал біз қайда барамыз?

	– Алыс емес, – деп жауап берді Штирлиц. – Онша қашық емес. Алаңдамай ұйықтай бер. Көз шырымын алуың керек – ертең қыруар харакеттер мен толқуларды бастан кешіруге тура келеді.

	– Қандай толқулар? – деп сұрады Кэт, кейінгі орындыққа жайласып отыра беріп.

	– Қуанышты хабарлар, – деп жауап қатты да ойға шомды Штирлиц; оған тым ауыр тиетін шығар. Жүйкесінің ауруы жанына бататын болар ол үшін кінә тағуға болмайды.

	Ол машинасын Вольтер Шелленбергтің жазғы жайына үш үй қалғанда тоқтатты.

	«Тек үйінде болса етті, – деп осы сөзді, ішінен қасиетті дұғадай қайталай берді, – Науэндегі Гиммлерге немесе Хохенлихендегі Герхардтқа сапар шегіп кетпесе жарар еді, үйінде болса етті».

	Шелленберг үйінде болатын.

	– Бригаденфюрер, – деді Штирлиц киімін шешпестен. Ол үстіне жылы желең және аяғына жеңіл туфли киген Шелленбергке қарсы қойылған орындықтың шетіне отырды. (Денесінің терісі қалай нәзік еді деп ойлады Штирлиц еріксіз) – Вольфтің Швейцарияға сапары жайлы Мюллер әлденендей бір сыбыс естіпті.

	– Сіздің есіңіз дұрыс па? – деді Шелленберг, – Олай болуы мүмкін емес...

	– Бұл факт, оның үстіне, маған Мюллер өзіне қызмет етуді ұсынды.

	– Ал Мюллер неліктен қызмет етуді сізге ұсынып отыр?

	Сірә, оның адамдары пастормен жең ұшынан жалғасқан болуы керек. Біздің бас амандығымыз үшін менің, Бернге жол жүруім керек. Мен пасторды ретін тауып алып шығуға тырысамын, ал сіз менің дабылымды алғаннан кейін Вольфтің ісін жоққа шығаруға күш салыңыз.

	Штирлиц әрдайым әрбір істің жүйесін таба білетін, Шелленберг оның барлық ұсынысын да қабыл алды.

	– Бернге жетіңіз, тезірек...

	– Ал документтерді қайтемін? Әлде «терезені» пайдаланамын ба?

	– Оның реті келе қоймас. Сізді Швейцарлық контрразведчиктер қолға түсіреді. Олар шайқастың соңында американдықтармен қызылдарға жақсы атты болып көрінуге тырысады. Жоқ, бізге барыңыз де өзіңізге қажетті документтерді сайлап алыңыз. Мен телефон соғайын.

	– Қажеті жоқ, жазып беріңіз.

	– Қаламыңыз бар ма?

	– Егер соны өз қаламыңызбен жазып берсеңіз құба-құп болар еді. Шелленберг жеңінің шетімен бетін сүртті де зорланып күлуге тырысты:

	– Менің ұйқым әлі ашыла қойған жоқ: міне, гәп қайда жатыр.

	Штирлиц шығып кеткеннен кейін Шелленберг киініп алды да машинасын шақыртты, шоферге былай деді:

	– Доктор Герхардтың санаториясына кеттік.

	Онда қазір, Гиммлердің штаб-пәтері орналасқан-ды.





14. 3. 1945 (06 сағат, 32 минут)


	Ал Штирлиц əйелі фрау Ингрид фон Кирштайн мен өзіне арналған екі паспортты әзірлеп алып, шекараға қарай машинасы мен құйғытып бара жатты.

	Германияның шекаралық белдеуі кейінде қалған кезде ол Кэтке бұрылып:

	– Міне, қарағым. Бәрі де сәтті аяқталды деп есептей бер, – деді.





Ізгі ниеттер


	Ол қателесіпті. Берндегі пастор Шлагпен кездескеннен кейін еш нәрсенің де әлі бітпегенін түсінді. Бәрі де жаңа басталған екен. Ол бұған Даллес пен СС-тің агенті Гогенлоэ арасындағы әңгіменің жазбасын тыңдағаннан кейін ғана көз жеткізді. Бұл жазбаны пастор бұрынғы канцлер Брюнингтің адамдары арқылы алыпты. Жаулар достарша сөйлесті және олардың назары әсіресе, «орыстардан төнетін қауіп-қатерге» ауған екен.

	«Юстас – Алекске.

	Даллес – Вольф келіссөзі жайлы жіберілген материалдарға толықтыру.

	Даллестің СС полковнигі князь Гогенлоэмен әңгімесінің көшірмесін жібере отырып мынадай топшылаулар түюді қажет деп білемін.

	1. Меніңше, Даллес өз үкіметіне СС пен арадағы байланыс жөнінде толық хабарламаған тәрізді. Сірә, ол өз үкіметіне Гиммлердің «дұшпандарымен» байланыс жасайтындығы жайлы баяндайтын болса керек. Гогенлоэ де, Вольф та ондайлардың санатына жатпайды.

	2. Германияны сөзсіз тізе бүктіру – барша антихитлерлік коалицияға қатысушылардың ғана емес, Американың да мақсаты деп Рузвельт әлденеше рет мәлімдеген болатын. Алайда, Даллестің жазбаларынан белгілі болғанындай, өзара келісімге келу тіпті, хитлеризмнің белгілі бір дәрежеде институттарын сақтап қалу қажеттігі де сөз болған.

	3. Әрбір коалиция одаққа кіретін елдердің бір-біріне деген қарым-қатынасының қалтқысыз болуын қалайды. Бір сәтке Даллестің әртүрлі кеңестер арқылы немістердің тамырып басып, сыр тартқанын аңғардым да бұрынғы ұстанған бағытымнан ауытқуға мәжбүр болдым, өйткені разведчик атаулының бәрі де немістердің ұтып, Даллестің ұтылуын көздейді; демек, Даллестің Хитлердің мақсаты жайлы алған деректерінен гөрі, немістердің Американың саяси бағыт-бағдары туралы білетін мағлұматы мол.

	4. Мен тағы да разведчик Даллес немістерді «арандата» бастаған болар деп ойладым. Бірақ Швейцарияның баспасөзі оны президенттің тікелей өкілі деп таныстырды. Рузвельттің тікелей өкілі ретінде танылған адамның араға от тастауы мүмкін бе?

	Бұдан мынадай қорытынды шығады: сірә, батыстың белгілі бір тобы екі жақты ойынға қатыса бастаса керек немесе антихитлерлік коалицияның мүшесі ретінде Даллес АҚШ мүдделерін сатып жіберуге де бейім.

	Менің ұсынысым: одақтастарға Швейцарияға өтіп жатқан келіссөз жөнінде біздің жақтың хабардар екенін ескерту керек деп білемін. Вольф пен Даллес арасындағы әңгіменің барысы жайлы жолға қойылған байланыс арқылы таяуда хабарламақпын. Елшілік мүддесі тұрғысынан мен оны жəй əңгіме емес, сеператтық келіссөз деп білемін. Мен өз ережемді өзгертіп отырмын – әңгімені кез-келген ұсыныстан бастамақпын, өйткені арандатушылардан коалицияны түптеп келгенде, екі жақты тұйықтан құтқару қажет болғандықтан оқиға барысы сындарлы жағдайға тірелуде және шұғыл шешім қабылдауды талап етеді.

	Юстас».

	Осы шұғыл хабарламаны Орталыққа жөнелткеннен кейiн Штирлиц тыныштықта оқшау дем алғалы машинасына отырды да көлге тартты. Дәп қазіргідей көңіл күйі құлазып көрген емес; ішкі әлемі тоналғандай, қаңырап бос қалған еді. Қырық бірінші жылы жиырма екінші июньде Лондоннан да хабар күткен күні салы суға кеткендей еді. Черчильдің сөзін естігеннен кейін ғана өрекпіген ойының сабасына түскені есінде. Қырық бірінші жылдың жазында Отанының басына екі талай күн туғанда Штирлиц күйрек сезiмге бой алдырмай, саналы түрде күрес жолының жеңіске жетелейтіндігіне алаңсыз сенген болатын. Ешбір держава еш уақытта да екі майданға бірдей төтеп берген емес.

	Саналы түрдегі әрекет бірлігі – даналардың еншісіне тиген. Ал, өз қиялының тар ауқымында іске асырмақ болған фюрердің жауапсыз, тоғышар пиғылы барша герман ұлтын апатқа душар етіп отыр.

	Жиырма төртінші июнь күні кешкілік Штирлиц Румын елшілігінің қабылдауында болды. Қабылдау салтанатты жағдайда өтті, ауыр ордендері көмескі жылтыраған генералдардың жүздері нарттай жанып, шампан рецептімен жасалған румын шараптары ашылып, герман-румын әскери ынтымағының жеңілмейтіндігі жайлы көтеріңкі сөздер сөйленді, алайда, билікке жанталасып жетіп, тағдыр тәлкегіне түскен, өлшеулі ғұмырлары таянған, болашағын болжай білмейтін осынау қуыс кеуде пенделердің арасында Штирлиц өзін ыңғайсыз қорланғанын сезінді. Совет одағы мен Ұлыбританияның қыспағына түскен, таяуда бұған Құрама Штаттардың қосылатынын түсінген Штирлиц Германия өзі қазған көріне құлайды деп ойлады.

	Штирлицке Минскінің де, Бабый Ярдың да, Ковентридің де қайғысы қатты бататын; Хитлершілдерге қарсы күресушілердің бәрі де ол үшін қарулас туыс еді. Ешбір нұсқаусыз немесе өтінішсіз-ақ оның екі дүркін Голландия мен Бельгияда ағылшын разведчиктерін құтқарып қалғаны бар. Ол өзінің күрестес жолдастарына қол ұшын беріп, солдаттық парызын адал өтеп шыққан болатын. Ол Ла-Маншты кесіп өтіп, Парижды аман сақтап қалған Эйзенхауэр мен Монтгомеридің жігіттерін мақтан ететін, хитлершілдер Арденнахқа шабуыл жасағанда одақтастарға Сталин көмекке келгенде өзін бақытты сезінген. Өлім мен өшпенділіктен, опасыздықтан, қым-қуыт соғыстан әбден қалжыраған осынау кішігірім, әрі ұланғайыр әлемнің түбінде ұзақ бейбіт күндерге ұласатынына, балалардың жарықтан қорғанатын қатты қағаздан жасалған күн қағарының сыбдырына құлақ түретініне, ал ересектердің оқ-дәрі иісін естен шығарып та үлгеретініне қапысыз сенген еді ол.

	Штирлиц хитлершілдердің одақтастармен арадағы сеператтық келіссөзінің мүмкіндігіне, ол қай бағытта өріс алса да, сол астыртын әңгімеге тікелей өзі араласпайынша иланғысы келмеді.

	Шелленбергті және оның сыбайластарын бұл қадамға кімдердің итермелегенін түсіне алмады; сірә, жауапкершілік алдындағы қорқыныш, қара басты сақтау қамы толғандырса керек, әйтеуір, осының бәрі батыс мәдениетінің «большевиктер ордасынан» құтқару, содан аман сақтау деген азаматтық даурықпамен бүркемеленетін. Осының бәрін ескере келіп, Штирлиц Шелленбергтің бұл әрекетін ұлтшылдар үшін бүгінгі жағдайда аса ұтымды және бірегей іс деп бағалады. Алайда, əділіне көз жеткізуге барынша тырысқанмен келіссөз арқылы одақтастар тұтастығына қол сұққан Даллестің әрекетін түсіне алмай-ақ қойды.

	«Ал, егер Даллес саясатшы, тіпті, ылаң салушы да болмай шықса ше? – деп ойын сабақтай түсті Штирлиц. Ол көл жағасындағы сəкіде күн қағарын көзіне милықтата киіп отырғанда жалғыздығы есіне түсті. Мүмкін, өзі де қауіп-қатерден сақтануға бой үйретпеген ойыншы шығар. Большевиктерден сескенуге де, тіпті, Россияны жақсы көрмейтіндей қалып танытуға да болар, алайда, Америка мен бізді шағыстырудың барша әлемді адамзат тарихында құлақ естіп, көз көрмеген алапат қырғынға душар ететіндігін түсінуге міндетті еді. Дүниені күні озған, көне ұғымдармен таразылайтын сол бір ұрпақтың бойындағы табиғи жыртқыштық мінездің мерейі қалайша үстем болып қала бермек. Сүйектері саудыраған саясатшылар мен ысқаяқ разведчиктер шынымен-ақ, Америка мен біздің арамызға от тұтата алар ма екен?»

	Көлден соққан ызғарлы леп өңменінен өтіп, тұла бойы тітіркене бастаған Штирлиц орнынан тұрып, машинасына қарай беттеді.

	Профессор Плейшнер тоқтаған «Вирджиния» пансионатына тартты, ол хатында осыған орай; «Вирджиния» темекісі бұл жерде өте жақсы» деп жазған еді. Жергілікті тұрғындары тауға шығып кеткендіктен пансионат бос қалыпты. Шаңғы маусымы аяқталды, ал, тауда әлі қар жатқандықтан болмашы мүмкіндігі барлар сонда кеткен еді.

	– Аты-жөнін ұмытып қалыппын, Швециядан келген профессорға, бірнеше кітап қалдыруға бола ма?– деп сұрады ол пансионат қызметкерінен.

	– Швециядан келген профессор терезеден қарғып, қаза тапқан.

	– Қашан?

	– Үшінші күні ұмытпасам таңертеңгілікте содан қайтып оралмады.

	– Неткен аянышты... Менің бір ғалым досым бар еді, ол мына кітаптарды апарып бер де профессордағы кітаптарды қайтарып алып кел деп тапсырған еді.

	– Полицияға телефон соғыңыз. Оның барлық мүліктерін алып кеткен-ді. Егер соның ішінде кітаптарыңыздың бар екендігін дәлелдей алсаңыз олар бәрін де қайтарып береді сізге.

	– Рахмет, – деді Штирлиц. – Өзім де солай істемекпін.

	 Ол астыртын кездесетін үйге апаратын көшемен жүріп келеді. Терезеден қауіп-қатерді сездіретін гүл шоғы шалынды. Штирлиц бәрін де түсіне қойды. «Мен оны су жүрек деп жазғырып жүрсем», – деп есіне түсірді. Шағындау келген, сабырлы, жайбарақат адамның терезеден қарғуға тәуекел еткеніне қайран қалды. Германиядан шығып, бостандықта, өзін-өзі өлтіруге бел байлаған соңғы секундтарында оның қандай жан түршігерлік күйге түскенін ойлады. Әрине, оның ізіне гестапо шырақ алып түскен болар немесе оның тіл қатпайтынын сезген соң, осы өлімді солардың өзі қолдан ұйымдастырған шығар...





15. 3. 1945 (18 сағат, 19 минут)


	– Отель номеріндегі Кэт балаларымен бірге ұйқыға шомған кезде Штирлиц екі таблетка кофеин ішті де соңғы күндері мүлде көз ілмегеніне қарамастан әуелі телефон арқылы келісіп, пастор Шлагпен кездескелі көшеге шықты.

	– Таңертеңгілік мен өз адамдарым жайлы ешнәрсе айта алмаған едім. Енді, олардан қарындасымның жәй-күйін сұрамасқа сабыр-тағатым жетер емес, – деді пастор.

	– Сіз оның жазуын танисыз ба?

	– Әрине,

	Ол пасторға конвертті ұсынды. Шлаг тiлдей қағазға жазылған хатты оқыды, «қымбатты ағайым, бізге жасаған үлкен қамқорлығыңыз үшін рахмет. Қазір, тауда тұрамыз, бомба жарылысының маңынан да қағажумыз. Бір шаруаның үйіне орналастық, балалар сиырлардың күтіміне қарайды; қарнымыз тоқ және өзімізді толық қауіпсіз сезінеміз. Тәңірден сіздің басыңызға түскен тауқыметтен тезірек арылта көр деп тілейміз. Сіздің Аннаңыз».

	– Не деген бақытсыздық, – деп сұрады пастор.

	– Ол не жөнінде жазып отыр?

	Менің оған сізді тұтқынға түсті деп айтуыма тура келген... Аннаға Штирлиц ретінде емес, сіздің танысыңыз болып бардым. Міне, адресі – бәрі де аяқталған соң сіз қайта табысасыз. Ал, мынау суреті – сіздің күдігіңізді бір жолата сейілтсе керек.

	Штирлиц пасторға шағындау келген бір суретті ұсынды, тауда бірнеше кадр түсірген еді, бірақ күннің көзін бұлт торлап тұрғандықтан сурет сәл бұлыңғырлау болып шықты. Пастор суретке ұзақ үңілді де біраздан соң:

	– Жалпы мен сізге осы суретсіз де сенемін, – деді, – Өңініз неге сынық?

	– Бір құдайдың өзі білсін. Ептеп шаршадым білем. Қане. Нендей жаңалықтар бар?

	– Жаңалық жағы бар, ал, оны ойша таразылауға мұрсатым жетпей отыр. Сірә, барша әлемге көзді тарс жұмып қарау керек шығар, немесе, екі жүзді жылпостыққа бой алдыру керек болар. Американдықтар СС-пен келіссөз жүргізе бастапты. Олар Гиммлерге сеніп қалыпты.

	– Қандай дәлелдеріңіз бар?

	– Не дейсіз?

	– Қандай дәлелдеріңіз бар деймін? Оны кімдерден естідіңіз? Нендей деректерге сүйендіңіз? Егер сіз, тек, ұшқары жел сөзге ерсеңіз, онда біз шебер жымдастырылған жалған дақпыртқа жем боламыз.

	– Жоқ, – деп жауап берді пастор, – мен американдықтардың Гиммлердің адамдарымен келіссөз жүргізе қоймағандығына барынша сенгім келер еді. Бірақ сіз менің берген деректерімді оқыдыңыз ғой. Ал енді мынау... – Ол Штирлицке ірі әріптермен жазылған бірнеше бет қағазды ұсынды.

	«Вольф. Саламатсыздар ма, мырзалар.

	Дауыс: Саламатсыз ба, қайырлы күн.

	Даллес: Менің әріптестерім келіссөзге ұйытқы болу үшін келіп отыр.

	Вольф: Біздің келіссөзіміздің осындай көрiнекті жағдайда өтетіндігіне өте-мөте қуаныштымын.

	Геверниц: «Көрнекті жағдайда» дегеніңізді ағылшын тіліне аудару қиындау.

	Вольф (күліп): Мен Геверниц мырзаға тілмаш болатынымды алдын ала білгенмін...

	Даллес: Менің әріптестерімнің шын атын атауды әзірге қажет деп есептемеймін. Дегенмен, СС-тің ең үлкен қызметкерінің өз жауымен келіссөзді бастағанда өзінің жеке талаптарын ешқандай ұсынбауы мені де, менің жолдастарымды да жақсы пікірде қалдырғанын атап айтқым келеді.

	Вольф: Менің жеке қалауым – немістердің бейбітшілігі.

	Бейтаныс дауыс: Бұл солдаттың сөзі.

	Даллес: Осы уақытқа дейін нендей жаңалықтар болды?

	Вольф: Кессельринг фюрермен кездесуге шақырылды. Ең ұнамсыз жаңалық осы.

	Даллес: Сіз солай деп ойлайсыз ба?

	Вольф: Фюрерге шұғыл шақыртудан мен ешбір жақсылық күтпеймін.

	Даллес: Ал, бізге жеткен мәліметтерге қарағанда. Кессельринг Берлинге жоғары лауазым үшін, майдан командашылығына жоғарылатылғалы шақыртылса керек.

	Вольф: Мен мұны естігенмін, бірақ анық-қанығына көзім жетпеген еді.

	Даллес: Көзіңіз жетеді. Таяу уақытта.

	Вольф: Ондай жағдайда сіз маған Кессельрингтің ізбасарының да есімін атарсыз?

	Даллес: Иә. Оның ізбасарын айта аламын. Ол генерал-полковник Виттенхоф.

	Вольф: Мен бұл адамды білемін.

	Даллес: Ол жөнінде сіздің пікіріңіз қандай?

	Вольф: Берілген нұсқауды бұлжытпай орындаушы ғана.

	Даллес: Меніңше, мұндай мінездемені вермахт генералдарының басым көпшілігіне беруге болады ғой.

	Вольф: Тіпті, Бек пен Роммельге де ме?

	Даллес: Олар Германияның нағыз патриоттары.

	Вольф: Шынтуайтына келгенде, менің генерал Виттинхофпен өзара сенімге негізделген тікелей байланысым болған емес.

	Даллес: Кессельрингпен ше?

	Вольф: «Люфтваффе» бойынша Герингтің көмекшісі ретінде фельдмаршал Виттинхофпен шендес барлық әскери басшылармен тікелей қатынас жасады ғой.

	Даллес: Ал, сіз біздің ұсынысымыз бойынша, Кессельрингке баруға және оның Батыс майданда тізе бүгуін сұрауға, Итальяның да бір мезгілде берілетіндігі жайлы Виттинхофтың келісімін әкелуге қалай қарайсыз?

	Вольф: Бұл қауіпті қадам.

	Даллес: Бәріміз де қауіп-қатерге бас тігіп жүрген жоқпыз ба?

	Бейтаныс дауыс: Түптеп келгенде, сіздің Батыс майдандағы Кессельрингпен, кездесуіңіз көкейтесті мәселенің айқын және нақтылы сырын ашар еді; ол беріле ме, әлде жоқ па?

	Вольф: Ол бұған Италияда келіскен, ал ана жақта өз шешімінен қалайша бас тартпақшы.

	Даллес: Сіз Батыс майданына қашан бара аласыз?

	Вольф: Мені Берлинге шақырып жатыр, алайда, біз кездеспекші болғандықтан бұл сапарды кейінге қалдырып отырмын.

	Даллес: Демек, сіз Италияға оралған бойда Берлинге ұшуыңызға болмай ма?

	Вольф: Иә, оған мүмкіндік бар... бірақ...

	Даллес: Мен сізді түсінемін. Шынында сіз бәрімізден де гөрі қауіп-қатерге көбірек бас тігіп отырсыз. Алайда, дәп қазіргідей жағдайда одан өзге жол да қалған жоқ.

	Бейтаныс дауыс: Мүмкіндік бар.

	Геверниц: Сіз келіссөз жөніндегі ойдың инициаторысыз, сондықтан да Берлиннен белгілі бір мөлшерде қолдау табасыз. Бұл Кессельрингпен кездесуіңізге желеу болады.

	Даллес: Егер сізді бәрінен де гөрі, Германия тағдыры толғандыратын болса, онда қазіргі жағдайда билік тізгіні белгілі бір дәрежеде біздің қолымызда.

	Вольф: Әрине, осының өзі мені бейтарап қалдыра алмайды.

	Даллес: Ендеше сізді Батыс майдандағы Кессельрингке барады деп есептеуге болады ғой?

	Вольф: Иә.

	Даллес: Кессельрингті тізе бүгуге көндіру мүмкін деп ойлайсыз ба?

	Вольф: Оған мен сенімдімін.

	Даллес: Демек, генерал Виттинхоф одан үлгі алатын шығар.

	Вольф: Мен Италияға оралғаннан кейін.

	Геверниц: Виттинхоф әлдеқалай қобалжығандай болса, осы жерде оған ықпал жасай аласыз ба?

	Вольф: Иә. Қажет болған жағдайда сіздердің генерал Виттинхофпен осында немесе Италияда кездесулеріңізге болады.

	Даллес: Егер сіз мақұл көрсеңіз Виттинхофпен міне, осындай байланыс жасауға әзірміз. Сіз Кессельрингтен қай мезгілде ораласыз?

	Вольф: Егер бәрі де ойдағыдай аяқталса, мен бір аптаның мөлшерінде оралып қалармын, сізге және Виттинхофқа рейхтың Батыстағы әскерлерінің тізе бүгетін мерзімін дәлірек айтармын. Дәп сол сағатта Италиядағы біздің топ та беріледі.

	Геверниц: Енді, сіздердегі концлагерьлерде қанша тұтқын барын айтыңызшы?

	Вольф: Рейхтың Италиядағы концлагерьлерінде әлденеше ондаған мың тұтқын бар.

	Даллес: Олардың таяудағы тағдыры қалай болмақ?

	Вольф: Көздерін жою жөнінде бұйрық келген.

	Геверниц: Мүмкін сіз жоқ кезде әлгі бұйрық орындалатын да шығар?

	Вольф: Иә.

	Даллес: Бұйрықтың орындалуына жол бермес үшін әлденендей бір шаралар жасау керек болар.

	Вольф: Менің орнымда полковник Дольман қалады. Оған өзімдей сенемін. Бұйрықтың жүзеге аспасына азаматтың антын бере аламын.

	Геверниц: Мырзалар, терассаға шығайық, дастарқан да даяр болыпты. Мына жер бiр түрлі қапырақтау екен. Әңгімемізді сонда барып жалғастырғанымыз орынды болар».





16. 3. 1945 (23 сағат, 28 минут)


	...Сол түні Кэт балаларымен бірге Парижге жүріп кетті. Вокзал басы кісі аяғынан саябыр, тып-тыныш еді. Нөсер құйып тұрған. Су болған асфальтқа шам сәулесі шашырай төгіледі. Кэттің көз жасы жол бойы құрғамай қойды, себебі өткен күндердің қабырғаны қайыстырған батпан жүгі кейінде қалғанымен дәл қазіргі сәтте Эрвин бейнесі бір минутке де айықпай көз алдында тұрып алған. Москвамен радиобайланыс үзілген кей күндері әлденелерді құрастыруға жаны құмар ол бұрыштағы радиоланың жанында тұрған бәз-баяғы қалпында елестеді...



	Штирлиц үлкен шыны терезелі вокзал алдындағы шағындау кафеде отырды, осы жерден оған күллі поезд айқын көрінетін.

	– Не қалайсыз, мырза, – деп сұрады күлімкөз, толық денелі даяшы.

	– Қаймақ пен бір шыны аяқ кофе.

	– Сүт қатқан ба?

	– Жоқ, қара кофе әкеліңіз.

	Даяшы оған ұйыған қаймақ пен кофе ұсынды.

	– Былай еді, – деді Штирлиц өзін бейне бір кінәлі адамдай сезініп, – ұйыған қаймаққа зауқым соқпайды. Бала кезден бойға сіңген әдетім. Кәдімгі жәй қаймақты сұраған едім, жарты стақандай ғана.

	– Олай болса, кешірерсіз, мырза – деді даяшы.

	Ол мәзірнаманы ашып, қарай бастады.

	– Бізде қаймақтың сегіз түрі бар, ұйыған қаймақ, бал қаймақ, ірімшік қаймақ... ал, жәй қаймақ жоқ еді. Оған ғафу етіңіз. Мен аспазшыға барып сіз үшін бірдеңе қарастыруын сұрайын. Бізде жәй қаймақты ешкім сұрай қоймаушы еді, дегенмен бір амалын табармыз...

	«Бұлар жәй қаймақты ауыздарына да алмайтын көрінеді деп ойлады Штирлиц. – Ал бізде нанның қатқан қыры да тимейді. Ал бұл бейтарап ел ғой. Қаймақтың сегіз түрі бар, соның ішінде олар ұйыған қаймақты ғана ұнатады. Сірә, елдің бейтараптығы тиімді болса керек. Адам үшін де, мемлекет үшін де.. Жылдар өте берер, тек, бейтараптығыңды сақтап және ұйыған қаймақты сораптап күн оздырып жүргеніңде кенет ең басты нәрседен көз жазып қалғаныңды аңғармай да қаларсың. Жоқ, әрдайым бейтараптығыңды сақтау да қорқынышты. Бейтараптық өмірі түскір қайбір жетісіп тұр дейсің. Егер біздер Сталинград түбінде Хитлердің қабырғасын қаусатпасақ ол Швецарияны түгелдей жаулап алар еді де ұйыған қаймағымен бірге... қылғып жұтып қояр еді».

	– Мырза, міне, мынау жəй қаймақ. Бірақ бұл сәл қымбаттау, себебі мәзірнамаға енбей қалған.

	Штирлиц күліп жіберді.

	– Жарайды, – деді ол, – мәселе онда емес. Сізге рақмет.

	Поезд жәйлап қозғала берді. Ол терезелерге көз тастап еді, бірақ Кэттiң жүзін көре алмады, сірә, ол ініне жасырынған тышқан тәрізді, балаларымен бірге купесіне кіріп алып, өз достарын күтіп отырған шығар.

	Жылыстай берген вагондарды ол жанарымен ұзатып салды да орнынан тұрды. Кофесін ішкені мен қаймағын бәрібір тауыса алмай қойды.



	Молотов Ұлыбританияның елшісі сэр Арчибальд Кэррді Кремльде кешкі сағат сегізде қабылдамақшы болды. Ол АҚШ-тың елшісі Гарриманды бұл кездесуге шақырған жоқ. Себебі Кэррдің тәжірибелі разведчик екенін білетін және әдеттегі дағдысы бойынша Гарриман қосатын басы артық эмоциясыз-ақ, соның өзі наркомның жүйкесіне тиетін, кеңесуді жөн көрді.

	Молотов «Қазбек» темекісін сұқ саусағымен үш дүркін сығымдады да от тұтатып шеге бастады; ол шылымды салынып тартпағанымен соған аңсары ауып тұратын.

	Ол Кэррді ұстамдылықпен қабылдады, пенсне көзәйнегінің астынан қараған өткір қоңырқай көздерінен сақтық пен салқындық байқалады.

	Әңгіме ұзаққа созылмады; наркомның аудармашысы Павловтың ұсынған нотасына қарап отырды да, Кэрр оны көп ұзатпай өз үкіметінің басшысына тапсыратындығын мәлімдеді.



	«Сіздің хатыңызды алғанымызды хабарлай отырып... Берндегі герман генералы Вольф пен фельдмаршал Александердің штабы офицерлерінің арасындағы келіссөздерге байланысты Совет мемлекеті бұл істен өзара түсініспеушілікті, тіпті, одан да өткен ұнамсыз жайларды аңғаратынын сізге айтуға тиістімін.

	12 марттағы сіздің хатыңыздан сондай-ақ, соған тіркелген Біріккен штабтың фельдмаршалы Александердің 11 марттағы телеграммасында мәлім болғанындай, герман генералы Вольф пен оның қасына ерген офицерлердің Солтүстік Италиядағы неміс әскерлерінің сөзсіз тізе бүгуі жөнінде англо-американдық әскери басшыларымен келіссөз жүргізгелі Бернге келгені белгілі. Совет үкіметі бұл келіссөзге советтік әскери командашылар өкілдерінің де қатынасуы қажеттігін ұсынғанда Совет үкіметі бұған үзілді-кесілді қарсылық білдірілген жауап алды.

	Сонымен Германияға қарсы соғыстың негізгі салмағын көтеріп отырған Советтер Одағының қатысуынсыз Бернде бір жағынан, герман әскери командашыларының өкілдерімен ал екінші жағынан, ағылшын және американ әскери басшыларының арасында екі аптаға созылған келіссөз жүргізілді. Совет үкіметі бұндай жайларға мүлде жол беруге болмайды деп есептейді...

	В. Молотов».

	Штирлиц жеткізген Вольф пен Даллестің арасындағы келіссөздің егжей-тегжейі Борманды мүлде қайран қалдырды; ол кегі қайтқан адамның қуанышындай сезім күйіне бөленді. Әрбір істі байыппен қарайтын ол бұл қуаныштың дәурені өткен кәрі әйелдің қызғанышындай бір нәрсе екенін жақсы түсінді.

	Борман психотерапияға сенетін. Өмірі дәрі-дәрмек ішкен жан емес-ті. Ол киімін түгелдей шешінетін де, сырқатқа шалдыққан организміне бар еркін, қайратын бағыттайтын. Салқын тигенде де былқ етпей жүре беретін. Қызғаныш атты сезімді де, қайғыны да сабасына түсіре білетін, тіпті, оның қаршадайынан бойына сіңген ұстамалы сырқаты барын да тірі жан білмейтін. Сондай-ақ, оқыс лап етіп тұтанатын сыйықсыз қуанышты да дәп осылайша «емдей» білетін.

	– Бұл Борман ғой, – деді рейхслейтер трубканы көтеріп, саламатсыз ба, Кальтенбруннер. Сіздің кешікпей маған келуіңізді сұраймын.

	«Иә, – деп ойлады Борман, – Кальтенбруннер арқылы сақтықпен әрекет жасау керек. Және Кальтенбруннерге де сыр ашпаған мақұл. Мен оның қайталап Вольфті Берлинге қайта шықыруын ғана өтінемін, маған жеткен деректерге қарағанда, Вольф рейхсфюрердің мүддесін сата бастапты деп қана ескертемін Кальтенбруннерге. «Менің досым» Гиммлердің жанын бекерден-бекер жаралап алмас үшін оған еш нәрсе айтпауын сұраймын. Кальтенбруннерге Вольфті тұтқынға алып, бар сырын айтқызу жөнінде бұйрық беремін. Ал, Вольф барлық шындықты мойындағаннан кейін бәрін де протоколға жазып Кальтенбруннер арқылы қолға түсіремін де фюрерге көрсетемін, ақыры Гиммлердың аяғы көктен келеді. Сонда Хитлердің жанында жеке-дара қаламын. Геббельс болса – қояншық, санаққа кірмейді, оның үстіне, менің білетіндерімнің бірде-бірінен бейхабар. Оның идеясы көп болғанымен қаржысы жоқ. Түбінде, олардың идеясы да, партияның қаржысы да менде қалады. Олардың қателігін де қайталай қоймаспын – сол арқылы жеңіске жетемін.»

	«Фюрердің қол астында» көп жыл бойы қызмет атқарғандар сияқты, Борманның да ақыл-ой жүйесінде бір кемшілік болатын; өз әріптестеріне қарағанда бәрін де кеңірек түсінемін, бәрі де қолымнан келеді және бәрін де білемін деп ойлады. Өзін ұлтшыл-социализм қозғалысының идеологиялық ұйытқысымын деп есептеді. Борман ұсақ-түйектерге, жеке жәйларға бір сөзбен айтқанда, «профессионал» деген ұғымды құрайтындардың бәріне де тым жоғарыдан қарайтын.

	Осынысы оны орға жықты. Кальтенбруннер, әрине, Гиммлерге ләм-мим деп тіс жарған жоқ – рейхслейтердің тапсырмасы солай болатын. Ол Италиядан Карл Вольфті шұғыл шақырту жөнінде қосымша бұйрық берді. РХСА-ның үлкен аппаратында Мюллер мен Шелленбергтің бақылауынсыз ешбір іс жүзеге асырылмайтын. Шелленберг адамдарының арбауына түскен Кальтенбруннер ставкасындағы радист Италияға жіберілген аса құпия телеграмма туралы жариясыз басшыларына хабарлап қояды: «Вольфтың Берлинге ұшу сапарын бақылау керек» Шелленберг – дабыл қағу керектігін түсіне қойды. Одан арғысы белгілі Вольфтің ұшатын күнін дәл анықтау разведка үшін үлкен қиындыққа түспейді. Темпельхоф аэродромында оны екі машина күтіп тұрды; бірі гестапо зынданының үш баскесері отырған, есіктері брондалған түрменің машинасы ал екіншісі, – рейхтың саяси барлау бөлімінің бастығы, СС-тің бригаденфюрері Вальтер Шелленбергтің машинасы, осы кездесуге арнайы Щегольск генералдарының формасын киіп келген, сұлу, интеллигент пішінді Шелленбергпен бірге қара киімді үш баскесер де самолет трапына қарай қарсы жүрді. Есікке трап тіркелді, Вольфтің салқын қолын кісеннің орнына Шелленбергтің күшті саусақтары сығымдап жіберді.

	Түрме сақшылары бұндай жағдайда Вольфті тұтқындауға батылдық жасай алмады; тек Шелленбергтің машинасын бақылады да отырды. СС-тің бригаденфюрері, СС обергруппенфюрері Вольфті фюрер ставкасындағы Гиммлердің жеке өкілі, генерал Фегеляйннің пәтеріне түсірді. Ал онда Гиммлердің болғандығы Борманға тосқауыл емес-ті. Оны кідірткен басқа нәрсе, Фегеляйн Ева Браунның сіңілісіне үйленген-ді, сөйтіп оның Хитлермен бажа болып шыққандығы еді. Тіпті, бірде фюрердің шай үстінде оны – «менің сүйікті бажам» деп атағаны да бар.

	Гиммлер радионың құлағын барынша ашып қойды да Вольфқа былай деп жекірді:

	– Сіз операцияны сәтсіздікке ұшыраттыңыз және мені соққы астына душар еткеніңізді түсінесіз бе?!. Борман мен Кальтенбруннер сіздің келіссөзіңізді қалай біліп жүр?! Мюллер оңбағанның тыңшылары қалай иіскеп білген бәрін?!

	Шелленберг Гиммлер сабасына түскенше тосты да содан соң, даусын көтермей, аса байсалды үнмен былай деді:

	– Рейсфюрер, бұл істің ұйымдастыру жұмыстарының бәрі менің еншіме тигені сірә, сіздің есіңізде болар. Мен операцияны бүркеуге де дайынмын. Вольф үшін бір аңыз ойластырып қойдым. Берндегі сепараттық бейбітшілікке шын мәнісінде жол іздеуші астыртын ұйым қатарына енгізілген болатын. Ал қалғандарының бәрін де біз осында келісерміз. Және осы жерде Вольф менің айтуыммен СС разведкасы арқылы біз ашқан осынау американдықтармен арадағы келіссөз жөнінде сіздің атыңызға рапорт жазады.

	Гиммлер, Шелленберг және Вольф үшеуі фюрерден шыққанда Борман өзінің мықтап ұтылғанын түсінді. Вольфтің қолын қысып және оған «адалдығың мен ерлігің үшін шын жүректен құттықтаймын» деп тілек айтылғанда да Борман Штирлицті осында шақыртып, фюрерді Бернде сатып кеткен осынау сүтбет оңбағанмен жүзбе-жүз жолықтырудың жөні келер ме екен деп ойлады. Борманды жеңіп, көңілі көншіген Гиммлер өз баскесерлерін ертіп кеткеннен кейін де ол әлгі ойдан арылмай қойды.

	Белгілі бір шешімге де келе алмады. Сонда ғана Мюллерді есіне алды.

	«Иә, – деп ойлады ол, – мен оны шақыруға тиістімін. Мюллермен барлық мүмкіндіктер жөнінде, тіпті Штирлиц жайлы да ақылдасайын. Штирлиц берген деректер бәрібір менің қолымда ғой. Бұл Вольфқа жүргізілетін партиялық сотта айтылады».

	– Сөйлеп тұрған Борман, – деді ұяң үнмен телефоншыға. – Маған Мюллерді шақыртыңыз.



	«Премьер И. В. Сталиннен президент Ф. Рузвельт мырзаның жеке өзіне және аса құпиялы:

	1. Черчилль мырзаның адамгершілігі мен сенімділігі сияқты, сіздің сенімділігіңіз бен адамгершілігіңізге де мен ешқашан күмәнданған емеспін. Біздің арамыздағы қағаз жүзіндегі қатынастардың барысында қайсыбір ой-пікірлердің алшақтығы байқалады, бір одақтас екінші бір одақтастың мүддесі тұрғысынан алғанда, өзінің нендей қадамдар жасауға ерікті және еріксіздігі хақында әңгіме қозғамақшы едім. Біздер, орыстар майданының қазіргі жағдайында, жау сөзсіз тізе бүккелі тұрғанда, берілу жөніндегі мәселеге байланысты немістермен кездесулердің қандайына болса да одақтастардың бірінің өкілі ғана емес, екінші одақтастың өкілі де қатыстырылуға тиісті деп білеміз. Американдықтар сияқты, ағылшындар да орыстардың ұстанған бағыт-бағдарын жөнсіз деп таниды. Міне, осыған орай, Швейцариядағы немістермен кездесуге олар орыстардың қатыстырылуына қарсы болды. Мұндай кездесулерге ағылшындар мен американдықтардың қатынасуын орыстардың қызғанбайтындығын бұрын да жазған едім, қазір де қайталап айтуды артық деп есептемеймін. Біздің арамызға жаудың алауыздық отын тұтата алмайтындығын және өзара күдіктенудің де ешбір қисынсыз екендігін мойындайтын орыстардың топшылауын бұрынғыша әбден дұрыс деп білемін.

	2. Батыс майданындағы немістердің қарсылық жасау күшінің тежелгендігін олардың жеңіліс талқандығы дейтін ұшқары байламмен келісу қиын. Немістердің Шығыста 147 дивизиясы бар. Олардың өз күштерін ешбір қиналмай-ақ, Шығыс майданнан 15-20 дивизияны Батыс майдандағы өз әскерлеріне көмекке төгуіне де болар еді. Алайда, немістер оған бармай отыр және бармайды да. Олар Чехословакиядағы Земляница деген елеусіз станцияда аталарының құны қалғандай орыстармен ұстасуға бар, ал Германия орталығындағы өздеріне аса қажетті Онсабрюк, Мангейм, Кассель қалаларын ешбір қарсылықсыз беруде. Немістердің осындай қылықтарының барынша түсініксіз және таңырқарлық жәй екендігіне келісерсіз деп ойлаймын.

	3. Ал, менің информаторларыма келетін болсақ, олар өз міндеттерін қалтқысыз атқаратын және әлдекімдерді жәбірлейтін ниетi жоқ өте адал және қарапайым адамдар екендігіне сізді сендіре аламын. Бұл адамaрды біз іс үстінде әлденеше рет тексергенбіз...»



	Штирлиц Шелленбергтен рейхқа оралу жөнінде бұйрық алды; Берндегі Шлагтың сәтсіздікке ұшыраған «опасыз келіссөзіне» байланысты жүргізілген жұмысы жөнінде фюрерге есеп беруі керек екен.

	Штирлиц күн санап Орталықтан байланысшыны күткендіктен Берлинге жүріп кете алмады; сенімді байланысшысыз жұмысты одан әрі жалғастыру мүмкін емес-ті. Сондай-ақ, байланысшының келуі Кэттің жағдайы жақсы және оның мәлімдемесі ГКО мен саяси бюроға жетті дегенді білдіреді. Ол советтік газеттерді сатып алып оқыды да елдегілердің, рейхтың күндері санаулы және ешқандай кездейсоқ оқиғалардың болуы мүмкін емес деген жайбарақат жорамалдарына қайран қалды.

	Ал Штирлиц, дәп қазіргі сәтте өзгелердің бәрінен гөрі Батыспен жүргізілген келіссөздердің құпиясына тереңдей еніп кеткендіктен, Германия армиясы мен индустриясының күш-қуатын жетік білгендіктен уақыт озған сайын күтпеген трагедиялық қауіп-қатерден сескенумен болды.

	Ол Берлинге қайтып оралса дар ағашының қыл бұрауына тап болатынын да сезетін. Ал, оған мерт болу үшін қайта оралуда мән-мағына қалмағандай еді. Штирлиц өз өміріне сырттай, бейтарап, бөгде біреудің көзімен талдау жасауға бейім-тін. Москва мен сенімді және шұғыл байланыс жасауға кепілдік алған жағдайда ғана кері оралғаны мақұл. Ал, одан өзге жағдайда ойыннан шығуға да болады; өйткені ол өз міндетін қалтқысыз орындады ғой.





17.3. 1945 (22 сағат, 57 минут)


	Олар уәделескендей түнгі бірде кездесті. Бейтаныс бір жезөкше әйел Штирлицке байланыса кетті. Бұл өзі ішімдік буынына түскен, толық денелі және шырайлы жүзді әйел еді. Ол Штирлицке, «Біздерді, математиктерді қатып семген күлшеге теңеп жатады. Ұшқары пікір. Эйнштейнге деген махаббатыммен ант етейін. Сізбен бірге болуға құштармын бурыл шашты, тектім», – деп сыбырлаумен болды.

	Штирлиц одан ешбір құтыла алмай-ақ қойды; ол жең ұшынан жалғасуға тиісті байланысшыны трубкасынан, портфелі мен қағазынан таныды, алайда, математик әйелден мүлде сытылып шыға алмады.

	– Жоғарыға, көшеге шыға бер, – деді Штирлиц, – мен қазір, қуып жетемін.

	– Рас па?

	– Иә, иә...

	– Ант етесіз бе?

	– Мүрдем қатайын, – деп мырс етті Штирлиц. – Бар, бірер формуланы есіңе түсіре тұр. Бар.

	Байланысшы оған қазіргі жағдайда қауіп-қатер төніп тұрғандығын түсінгендіктен Германияға қайтып оралуын Орталықтың талап етпейтіндігін мәлімдеді. Алайда, егер Юстас әлденендей бір мүмкіндіктің көзін тапқандай болса, Орталық әрине, оның кері оралуын құптар еді. Сондықтан Орталық ақырғы шешімді Юстас жолдастың өз қалауына сала отырып, «Сапрайз крассворд» операциясын ашқандығы үшін оған Совет Одағының Батыры атағын беру туралы және Жоғарғы Советтің Президиумы мен ГКО командованиесінің құрамына енгендігін хабарлайды. Егер Юстас жолдас Германияға қайта оралу мүмкін деп табатын болса, онда оның қарамағына Подстам мен Веддингтегі екі радио байланысшысы беріледі. Бұл осыдан екі жыл бұрын «сүрленген» сенімді нүктелер.

	Штирлиц байланысшыдан:

	– Сіздің уақытыңыз бар ма? – деп сұрады.

	– Не үшін?

	– Уақытыңыз тым тығыз болмаса, – деп тыжырына сұрады Штирлиц. – Егер он минуттай күте тұрсаңыз бір хат жазып берейін деп едім.

	– Он минуттай уақытым бар. Парижге жүретін поезға үлгіретін шығармын. Тек...

	– Сол қолыммен және адресін көрсетпей французша сәлем хат жазбақшы едім. Адресін Орталық біледі, солар өзі тапсырар.

	– Сізбен сөйлесудің өзі қорқынышты, – деп байланысшы сезігін жасыра алмады. – Көреген екенсіз.

	– Менен көрегендік қайдан шықсын...

	Байланысшы өзіне үлкен стақанмен апельсин шырынын әкелуді тапсырды да шылым шекті. Шылым тартуға онша төселе қоймапты деп іштей ойлап қойды Штирлиц, сірә таяуда ғана үйрене бастаса керек және сигаретті ұстауы да оралымсыз, папиростың түтігі тәрізді сигаретті саусақтарымен сығымдауын қарашы.

	«Егер соны өзіне айтсам, шамданып қалар ма екен? – деп ойлады Штирлиц блокнотынан үш бет қағазды жыртып ала беріп. – Ашуланса ашулана берсін, айтуға тиiстімін».

	– Достым, – деді ол, – сигаретті шеккен кезде оның папиростан айырмашылығы барын ескеріңіз.

	– Рақмет, – деп жауап берді байланысшы, менің тұрған жерімдегілер сигаретті дәп осылай шегеді.

	– Онда жөн. – деп мырс етті Штирлиц. – Сіз мені отырғызып кеттіңіз, жарадың. Көңіліңізге келмесін.

	– Көңіліме несіне келсін. Керісінше, сіздің қамқоршы болғаныңыз ұнайды маған...

	– Қамқоршы дейсіз бе? – деп қайталап сұрады Штирлиц. Сол сөздің төркінін бірден есіне түсіре қоймағаны үшін абыржып та қалды өзі.

	«Сүйіктім менің, – деп бастады ол, – жақын арада кездесетін шығармыз деп ойлаған едім, бірақ соның ұзаққа созылатын түрі бар...»

	Байланысшының күте тұруын өтінгенде Сашенькаға хат жазбақшы болған еді. Владивостоктың «Версаль» ресторанындағы тұңғыш кездесуі, шығанақты бойлап шығандап қыдырғаны; таңертеңнен бастап көк жүзін бұлт торлап, аспан аясы еңсені басып, қара қошқыл алау түспен құбылып, ұшы-қиырына көз жеткісіз ақшыл теңізбен астасып жатқан август айының сол бір тымырсық күнінде бірге қыдырғаны көз алдынан кетер емес.

	Олар жапон үлгісімен салынған көкшіл, қызыл, сары түсті бояулармен сырланған ертегілердігі айдаһардың орнына, көгілдір көзді, алтын шашты сұлулардың суреттерімен безендірілген балықшылардың жатағына тоқтады.

	Теңіз төрінен әлгінде ғана оралған балықшылар базаршыларын тосып отыр екен. Аулаған балықтары ірі, семіз. Он төрт жасар бала балық асып жатыр. Әдеттегі көгілдір. қызыл түсті оттың жалыны шөптің, теңіздің, аспанның тіпті, алаудың да реңін өз бойына сіңіріп, сарғыш түсті болып көрінеді.

	– Сорпасы дәмді болатын шығар? – деп сұраған еді ол.

	– Семіз балық екен, – деді балықшылар ақсақалы, сорпасына қасық батпайды, кілкіп кетті.

	– Онысы қалай?– деп сұрады таңырқаған қалпы Сашенька, – кілкігені несі.

	– Мұндай сорпа адамды жасарта түседі, – деді қарт. – Денсаулығыңды нығайтады. Семіз балықтың сорпасы да дәмді. Тәбеттеріңіз тартса, дәм ауыз тиіңіздер.

	Ол керзі етіктің қонышынан бір ағаш қасықты суырып алды да Сашенькаға ұсынды. Сол сәтте Исаев бас штабта қызмет істейтін полковниктің ақын жанды, елгезек, ерке қызы астан ауыз тие қоймас немесе жуылмаған қасыққа жиіркене қарайтын болар деп іштей күдіктенген еді, алайда, Сашенька алғыс айтып, сорпадан ұрттады да:

	– Тәңірім-ай, не деген дәмді сорпа еді, Максим Максимович. – деді.

	Сосын:

	– Тағы да ішуге бола ма?– деп сұрады ол әлгі қарттан.

	– Алыңыз, қызым, алыңыз, – деп жауап қатты ол, – біз теңіздің еркесіміз, балық сорпасы таңсық емес.

	– Сөз майын тамызып сөйлейді екенсіз, – деді Сашенька қасығындағы ыстық сорпасын үрлей түсіп, ұйытып әкетеді екенсіз, ата.

	– Ол не дегеніңіз қарағым-ау, – деп сарғыш тартқан ірі тістерін көрсете ақсия күлді қарт. – Қарапайым, ажалы жеткен сөзді айтамын-дағы.

	– Міне, сондықтан да әңгімеңіз тартымды, – деді Сашенька риясыз ақтарылып, өшпейтін сөз.

	Шал тағы да күлді.

	– Иә, сөзді өшіре алмайсың. Сөз қолдан-қолға ауысып тозатын тиын-тебен емес, сөз де бу тәрізді, ауыздан шықса болды ұшады да кетеді және салмағы да жоқ өзінің...

	...Сол күні Сашенька екеуі көрмеге барды; он жетінші ғасыр полоттоларына көз тікті, бұл туындыларды Иркутск пен Читинск галлереяларынан Бринер мен Павловский атындағы заводтың адамдары сатып алған. Көрменің ашылуына премьердің бауыры, шет ел істерінің министрі Николай Дионисьевич Меркулов қатысты. Ол суреттерге сергек көз тастап, таңдай қаға қызықтап, таңырқаған қалпы былай деді:

	– Біздерді оқымаған және тағы дейтін сәуегей білгірсымақтар текке арам тер болған екен. Міне, қараңыздаршы, мына суреттер осыдан екі жүз жыл бұрын салынған. Оның әрбір ұсақ-түйегіне дейін шалымды ой аңғартады, анау салқар жоннан жайқалған егіннің исі есіп тұрғандай.

	– Исі есіп тұрғандай, – деп баяу қайталады Сашенька. Ішінен ғана күбірлегендей болып еді, бірақ Максим Максимович естіп қалған екен, ақырын қолын қысты.

	Министр кеткеннен кейін жиналғандардың бәрі де дуылдасқан қалпы баспа қызметкерлері мен дипломаттар үшін әзірленген көрші бөлмедегі дастарқан столға қарай лап қойды.

	– Бізде білімдар басшылар тапшы деседі, – деп газет қызметкерлерінің бірі даурыға бастады. – Меркулов аса мәдениетті адам болған. Тәрбиелі, білімдар. Нағыз интеллигент.

	Штирлиц оған күні бүгінге дейін жадына түйген сол бір түн жайлы жазбақшы еді, сонда ол шағындау келген терезе алдында отырған және толған айдың сәулесі әйнектің қатқан мұзын ерітіп, оюлап, өрнектеп тастағандай еді. Тағдыр алдарына сый ғып тартқан мазасыз, мұңлы сол бір түнгідей маужыраған тыныштықты ешбір сезінген емес.

	Бояумен де, қаламмен де оның кескін-кейпін дәйімі қағаз бетіне түсіруге құлшынып баққаны жөнінде жазбақшы еді. Бірде, майлы бояумен бедерлемекші де болды, алайда, ол да көңілінен шықпаған соң, кенепті алғашқы күні-ақ жыртып тастаған-ды.

	Сірә, Сашеньканың табиғатына қою бояу қонымсыз болса керек, салған суреті ептеп ұқсағанымен дәл соның өзіндей жүрекке жылы тие қоймады. Штирлиц əрбір айырылысар сәтте оның бойынан жаңа бір қасиеттерді ашып отыратын. Он жеті жастағы бойжеткеннің бір ауыз сөзін есіне түсірді де арада көп жылдар өткен соң, оның ойының тереңдігі мен кемелдігіне, қасындағы кеңесшісінің кім екеніне де қарамастан соған деген риясыз көңіл-кірбіңін ақтарып тастайтындығына қапысыз көз жеткізгендей еді. Сонда ол жандармдардың көзіне тіктеп қарап тұрып: «Мырзалар, мен сіздер үшін ұяламын. Сіздердің күдік туғызуларыңыз мәдениетсіздік», – деген болатын.

	Бірде Штирлицтің Парижде жүргенде қираған кітапхананың орнынан көнетоздау бір қол жазбаны ұшырастырғаны бар. «Үйге қайтқым келеді, ауқымды бөлмеден көңілге ауыр қайғы ұялайды. Ішке кіремін де пальтомды шешемін, есімді жинап алып, көше оттарының қызуынан жаныма нұр аламын».

	Штирлиц осы бір жолдарды оқығанда өмірінде екінші рет көз жасын іркіп алған-ды. Чекистік алғашқы тапсырмасын орындап қайтқан бетінде әке зиратының басында алғаш рет көңілінің бұзылғаны есінде. Қарт Плехановпен бірге қызмет істеген еді. Жиырмасыншы жылдың күзінде оны казактар шауып өлтірген-ді, Ол жалғыз өзі қалғанда баладай көңілі босап, аянышты үнмен тамағына кептелген өксігін босатып-босатып алатын, алайда, сол үшін тіпті, қымсынып, қымтырылған да емес, қайта сол бір қаралы сәт жүрек төрінде мәңгі сақталатындай болып көрінген. «Максим Максимович» дүйім жұрттың адамы еді, ал «әке» жайлы естелік тек, өзінің ғана еншісіне тиетін, ерекше қымбат естелік және оны өзгелерден де қызғыштай қоритын, тіпті, солай етпеске шарасы да жоқ-ты. Париждегі қираған кітапхананың орнынан табылған әлгі сөздерді оқығанда кірпігіне жас тірелген-ді, өйткені одан жанына жақын және ғұмыр бойы аңсаған, алайда, бастан өткермеген, жүрегімен сезінбеген қымбат сезімнің төркінін таныған-ды. Сол бір жолдардан іңкәр орманын, асыл мұратын аңғарғандай еді, алайда соны жүзеге асыруға бір минуттей де уақыты болмады.

	Қырқыншы жылдың он жетінші октябріндегі күз айының сол бір күні мен сағатын жадында айқын сақтап қалыпты; Фридрихштрасседен өтіп бара жатып, кенет Сашеньканы көргенін және іле-шала саусақтарының суынып, бір сәтке, өзін-өзі ұмытқан күйі, солай істеуге тиісті емес екенін біле тұра әлгі әйелдің жанына қалай жанап барғанын өзі де аңғармай қалған-ды. Әйелдің даусын естігеннен кейін ғана оның Сашенька емес екеніне көзі жеткен еді, тіпті соған да қарамастан ол екі дүркін артына бұрылып таңырқай қарағанша кимелеп ізіне ере берген-ді. Тек, ақыры бейтаныс әйел үзілді-кесілді реніш білдірген кезде ғана өз жөнімен кеткен-ді, дәп қазір, соны жазып жібергені орынды бола қояр ма еді?

	Сонда ол Орталықтың кері шақыртуын қалап, үш дүркін сұранған-ды, алайда, олар уәде берген кезде соғыс атты алапаттың басталып кеткенін тілге тиек етіп, қалай жазбақ?

	Бастан кешірген оқиғалардың бәрін бірдей сөз аясына сыйғыза алар ма?

	Ол Пастернактың жырын француз тіліне аударып, қара сөзге ұқсатып, тізбектеп жаза түсті де содан соң, дәп солай істеуге болмайтынын түсініп, іштей іркіліп қалды, өйткені ысқаяқ жау кезіксе бұл жыр жолдары осынау апельсин шырынын сіміріп, сигаретті өз мекеніндегілерше будақтататын жігіттің басына қырсық болып төнуі де ықтимал ғой. Осыны ойлады да жазып отырған қағазын шиыршықтап қалтасына салды (сол сәтте оны машина ішінде өртеп жіберермін деп түйді) сәлем хаттың төменгі тұсына «меніңше, бұл таяу болашақта жүзеге асады» деген сөзді қосты.

	Ұлымен өткен жылы жаз айында Краковта кездескенін қалай жаза алсын? Қазір, ұлының Прагада жүргенін, бұғанасы қатпаған Сашаның бұл жақта ержетіп, ересек Сашаға айналғанын, соны ойлағанда жүрегінің мұңға бататынын жеткізе алар ма? Шынайы махаббатын, жарын көрмегендіктен мұңға шоматынын, қауышар күнді асыға күтетінін түп-түгел баяндап бере алар ма? Сөз дегеніңіз Библия толғауындай немесе Пушкин жырларындай тасқындай төгіліп тұрса ғой шіркін... Ал егер ішкі сырыңды қағаз бетіне түсіре алмасаң онда ол жасық, өлі дүние.

	Штирлиц өзінің хатын, «Сүйемін сені, қымбаттым» деп аяқтады.

	Байланысшы сағатына қарады.

	– Иә, иә, – деді Штирлиц, – байқап отырмын.

	– Менің әлі екі минуттай уақытым бар.

	«Сағынышым мен махаббатымды сөз қуатымен қалай жеткізсем екен? – деп толғана түсті ол. – Көнетоз тиын-тебендей менің сөздерімнің де қауқары шамалы. Ол мені сүйеді, сондықтан осынау қарапайым сөздердің өзі де жүрек лүпілін қапысыз жеткізсе керек...

	Мүмкін, маған бұлай жазуға болмайтын шығар; себебі, біздер аз күн ғана бірге тұрдық, ал, ол болса әлі сол бірге өткізген күндердің қызығымен ғұмыр кешіп келеді. Ол кейінде қалған сол бір жылдар аясындағы мені сүйеді деп осылай деп жазуыма болар ма оған?»

	– Байқайсыз ба? – деді Штирлиц бір бет қағазды умаждап калтасына салып жатып, – Сіздің ойыңызды жаны бар, бұл сіздің үш шекарадан алып өткен еңбегіңізге татымайды да. Байламаңыз орынды, уақытыңызды алғаныма ғафу етіңіз!





18.3 1945 (16 сағат, 33 минут)


	 «Хорьх» моторлы жеңіл машина бір қалыпты және қуатты ағынмен құйындатып келеді. Автострадағы ақшыл-көк түсті белгі Берлинге небары 247 шақырымдай жол қалғанын паш етті. Қар әлдеқашан еріп кеткен. Жер баурайын еменнің сарғыш түсті жапырақтары қымтап алыпты. Тоғай ішінің ауасы көгілдір, шымыр.

	«Апрельдің қас-қағым он жеті сәті, – Марики Рокктің әні радио арқылы орындалып жатты, – сенің жүрегіңде сақталады. Біздің төңірегімізде дәйімі музыка әуені толқиды, тіпті, ағаштардың өзі де вальс ырғағымен билеп кететін тәрізді, тек, зеңгір көктің төсінде шарқ ұрған жалғыз шағала ғана көзден ғайып болады, оған сен де қол ұшын бере алмайсың...»

	Штирлиц моторын кілт тежеді. Жол бойының қозғалысы сап басылған, автомобилін қабаққа шығармай өз орнында қалдырды да сыртқа шықты. Ол қылқан жапырақты орманға еніп қолайлылау бір жерге отыра кетті. Қоңырқай топырақтың арасынан алғашқы нəуетек көк тебіндеп өсіп келеді екен. Штирлиц сызды жерді алақанымен еттеп аялай түсті. Ұзақ бөгелген ол жер-ананың сауырынан сипалай берді. Берлинге оралуға келісім бергенде ол не үшін қайтып келе жатқанын жақсы білетін. Сондықтан оның көктемгі, сызды жерге ұзақ аялдап, ойға шомған қалпы, оны алақанымен аялай түсуге хақысы бар-ды...





Сілтеме


	1 Стратегиялық істер жөніндегі басқарма АҚШ-тың соғыс жылдарындағы саяси разведкасы.





