	Денис Иванович Фонвизин

	Каллисфен



	Аударған: Қажығали Мұханбетқалиұлы





	(Грек хикаясы)



	Бір күні Ликей бағында серуендеп жүрген Афина философы Каллисфен өзінің ұстазы әрі досы Аристотельді ұшыратып еді, ол жарқын жүзбен мұны иығынан қаусыра құшақтай алып:

	«Сүйікті достым, сен оқышы мынаны, – деді оған, – оқы, осы жаңа ғана Ескендірден алған мынау хатты; сөйтіп менің жүрекжарды қуанышыма сен де ортақтас! Соғыс өртінің ортасында, жер жарған даңққа бөленіп жүргенінің өзінде Ескендір Зұлқарнайын жан ізгілігін жоғалтпапты».

	Каллисфен Ескендірдің қолымен жазылған мына сөздерді қайран қалып оқып шықты: «Жанымдай жақсы көрген ұстазым, сенің айтқан ақыл-кеңестеріңді өмір бойы есімде сақтайтыныма және оларды бұлжытпастан орындайтыныма иманыңыз кәміл болсын; әйтсе де, мен де адаммын ғой әрі айналам толы мадақтап-марапаттаушылар; күндердің бір күнінде сол жалған мадақ пен марапаттың уы жан-тәніме бірдей жайылып, бойымдағы жақсы қасиеттерімді жойып жібере ме деп қорқамын. Сәт сайын төңірегімдегілер маған оңашада да, жұрттың көзінше де, ауызша да, жазбаша да: сен – көптің бірі емессің, құдайдың өзі артық жаратқан жансың, сенің әрбір ісіңді жаббар хақтың өзі жасатып отыр; тағдырдың өзі сені күллі ғаламға жақсылық әкелу үшін жаратқан деп; әңгіменің қысқасы, мен туралы бұдан басқаша ойлайтындардың барлығы да – туған елдің ата жауы, анасынан азып туған ез екендігін айтып, құлағымның құрыш етін жейді де отырады. О, менің жалғанда жарты ауыз өтірік сөз айтып көрмеген достым, өзіңді қасыма шақырып алуға шама жетпес; менің жойқын жорықтарымның кезіндегі жортуылдарға ілесіп отыру – егде тартып, еңкейіп қалған адамға оңай тимесін білем ғой; бірақ маған тағы да бір шарапатың тисін: шәкірттеріңнің ішінен ең лайықты деген біреуін – өзіңнің үлгі-өнегеңді маған жиі-жиі ұлағаттап, одан қиыс кеткен жерім болса, бетіме қаймықпай айтуға тәуекелі тұратын мүридтеріңнің бірін жіберсең екен».

	– Көрдің бе, – деді Аристотель, – көріп отырсың ба сен, Ескендірдің менен не талап етіп отырғанын?! Сені, Каллисфен, адамзат баласына абзал қызмет етудің осынау бір қиын сапарына жұмсағалы отырмын.

	– Мені ме?! Атағы жер жарған айбарлы монархтың салтанатты сарайына мына мені жібермексің бе?! – деді Каллисфен. – Онда маған не бар? Патша мен оның айналасындағылардың ағат істерін көрсем де көрмеген болып, өп-өтірік мақтай алмайтынымды өзің білесің! Бұ жалғанда жақсылықты ғана жанға жақын тұтып, оны өз қолыммен істеуге және соны өзекті жанның бәріне өнеге етуге баулыған да өзің емес пе едің!

	– Бұдан былай да сенен солай етуді ғана талап етемін, – деді Аристотель, – дәл сол үшін де Ескендір менен сені талап етіп отыр; сен – Платонның досысың, достым; қайтпас қаһарманның, менің тастүлегімнің қол астына бар, дүниенің төрт бұрышына түгел ізгілік нұрын шаш, сөйтіп Ескендір Зұлқарнайын әлемді қарудың күшімен бағындырам деп әлек боп жүргенде, сен әлемді әділет заңымен алдыңа тәжім еткіз!

	– Ал, сонда алдына адам шығып көрмеген, әй дер әже, қой дер қожа жоқ патшаның салтанатты сарайында ақиқат ашық айтыла ма өзі? – деді Каллисфен.

	– Қуғындалудан қорыққаның ба бұл? – деп қадала сұрады Аристотель.

	– Уа, құдайлар! – деп саңқ етті Каллисфен. – Мойнымдағы парызымды қалай өтейтінім, бір ғана шындық үшін шыбын жанымды құрбан қылуға даяр екенім Өздеріңе аян еді ғой!

	Аристотель әңгімесін одан әрі жалғастыра отырып, өзінің жанын шалқытқан шабыт отын енді бірте-бірте шәкіртінің жүрегінде жандырып, оған май құя түсті. Каллисфен дереу Ескендірге аттанып кетті.

	Ол патшаны Парсы жерінде, кәдімгі әйгілі Дарий әскерін тас-талқан қылып жеңген күні, айтулы жеңісінің үстінде жолықтырды. Жас жеңімпаз жиһангердің Каллисфенді қандай қошаметпен қарсы алғанын айтуға тіл жетпес. Патша оны көптен көріспеген досындай құшағына алып, ештеңеден қаймықпастан тек шындықты ғана айтуын жалына сұрады, қасынан бір елі қалмай еріп жүруге әмір етті, сөйтті де тап сол күні келелі кеңеске бара жатқанында оны қасына ертіп апарып, сол жерде оған өзінің оң жағынан бірінші орынды берді.

	Кеңесте талқыланбақшы мәселе – тас-талқаны шығып жеңілген Дарийдің анасын, әйелі мен қызын қайтпек керек деген әңгіме екен. Мұндай кеңесте сөзді алдымен жастар бастайды екен. Соғыс өнерінен гөрі сарайдың құйтырқы қулықтарын жақсырақ білетін Арбас дейтін жас қолбасылардың бірі сол жерде патшаның көзіне түсіп қалғысы келіп, оған жалбақтаймын деп тұрып, бүкіл адам баласына тіл тигізсін.

	– Тұтқын әйелдерді алаңға жиылған жұрттың алдында өлтіріп, Ескендір Зұлқарнайынға қарсылас болудың өзі – өлім жазасына кесуге лайық қылмыс екенін күллі әлемге әйгілеу дұрыс болады... – деп соқты ол.

	Байлығына мастанып, атаққұмарлықтан әбден астамсып кеткен Клитоменнің берген кеңесі: «Жеңіс тойының үстінде оларды жеңімпаз жиһангердің арбасына таңып қою керек», шыққан тегі шынжыр балақ, шұбар төс болғанмен, кеудесінде қанішердің жүрегі, басында хайуанның ақылындай ғана ақылы бар Аргион дейтін азғын төренің айтқан сөзі: «Дарийдің анасын көз көрмес қияндағы бір қараңғы қапасқа апарып қамап, әйелі мен қызын қарашы жасақтардың қолжаулығына беру жөн». Қысқасы, қолға түскен патшаның әулетіне қолданылар жазаның ең кішкенесінің өзі – мәңгі құлдықта шіру еді.

	Кезек Каллисфенге келді.

	– Алдияр! – деп бастады ол, – бұл бақытсыз, бірақ ешкімге жазығы жоқ бейшараларды сенің салтанатты сарайыңа алып келген кезде, сен олармен жолығысуға өзің шық, жүздеріне мейіріммен көзіңді сал, жұмсақ үнмен тіл қатысып, жұбау сөзіңмен пақырлардың көңілін тыныштандыр, жүректеріне рисалат нұрын сеп, сөйтіп мынау айдай әлемді өзіңнің кешірімшіл кең пейіліңмен тағы бір таңқалдыр.

	Каллисфеннің кеңесін тыңдап болған бойда орнынан ұшып тұрған Ескендір Зұлқарнайын оған құшақ жая ұмтылды.

	– О, менің теңіздей терең ақылшым! – деді көңілі тасыған Ескендір оған. – Менің аты-жөнімді айдай әлемге паш еткен – жеңістерім болса, рухымды жеті қат көктен де әрі биікке көтерген – сен болдың. ...Дарий әулетін Ескендірдің қандай кісілікпен қабылдағанын кәрі тарих аңыз ғып айтады әлі.

	Келесі күні алдияр патша мен атақты философ қатысқан және бір әскери кеңес өтті. Ескендір Зұлқарнайынның жасақтары Козрозецк уәлаятын жаулап алған-тұғын; бұл бір – жеке-жеке әмірлер басқаратын әрі ежелден Персияға шын берілген аймақ еді. Кеңесте талқыланбақшы нәрсе – осы аймақтың халқын қайтпек керек? Бұлар ежелден парсыларға шын берілген жұрт болғандықтан, ендігі жерде ылғи да гректердің алаңдаушылығын туғызады да отырады ғой, деген мәселе екен. Әскери қатыгездікке әбден еті өліп кеткен Ескендір Зұлқарнайынның қолбасылары «сақтықта қорлық жоқ» деп, бұдан былай бұл жұртқа бола бастарын ауыртып жатпас үшін, жаулап алынған аймақтың халқын тігерге тұяқ қалдырмай түгел қырып тастауды бір ауыздан мақұлдасты; «өйткені, – деп маңғазданды сол жерде ақыл қосқан әлдебір оқымысты өз пікірін шегелей түсіп, – бұ халықты түп-тамырымен құртып жіберсек, бұдан былай бұлардан келер қауіп-қатерден қорықпайтын боламыз».

	Осы пікірді кеңеске жиналғандар Каллисфеннің қол қоюына ұсынды.

	– Уа, құдіреті күшті Құдайлар! – деп қатты күрсінді сонда философ, – егер мына қолыммен мұндай қатыгез үкімге қол қояр болсам, тас төбемнен жай түсіргейсіңдер!

	Ойламаған жерден одағайлау шыққан осынау ожар үн жиынға қатысып отырғандарды сілтідей тындырды. Үкімді қолына алған Ескендір оған ойлана қарап отырды да, ұзақ толғаныстан соң, бірнеше мың жазықсыз адамның жантүршігерлік тағдыры жазылған қағазды қақ айырды; көзі жасқа толып кетті, ақыры, адам баласына деген аяушылық сезімі алқымына өксік боп тығылғаннан даусы дір-дір етіп тұрып, ол меңіреу тыныштықты өзі бұзды да, Каллисфенге мына сөздерді ғана айтуға шамасы әрең жетті:

	– Сен адамзат баласының асыл досы екенсің. Менің атақ-даңқымның абзал қорғанышы да сенсің деп білем!

	Бұл кезде Леонадтың елдегі еркелердің біріне, Ескендір Зұлқарнайынның ең жақын адамына айналғанына бірнеше ай болған еді; аз ғана уақыттың ішінде ол айтулы монархтың жан-жүрегін түгелімен жаулап ала алған болатын; ал, өзінің көкейін тескен – баққұмарлық, менмендік пен байыған үстіне байи түссем деген ашкөздік еді. Ол өзі ешкімді де жақсы көрмейтін, сондықтан оны ұнататын да ешкім болмай-тұғын, өйткені өз басын ғана күйттеген адам – жұрттың бәрі жақсы көруге лайық адам емес. Жақсылықты аз жасайтыны да – жанында жүрген адамдардың жадырап жүргенін жаратпайтындығынан еді; егер алда-жалда жақсылық жасай қалса, оның қамқорлығын көрген адам, әдетте екінші рет құдай оның алдында қарыздар етпесе екен деп тілейтіндей етіп жасайтын. Сарайдағы оның ықпалы өте күшті еді, – демек, қай жағымнан қауіп-қатер төніп қалар екен деп қиналатын жөні жоқ-ты; әйтсе де, ол өзгелерді аяқтан шалуды жақсы көретін, өйткені әлдебіреулердің қапа болып, қайғы шегіп жүргенінен жаны рахаттанып қалатын. Алайда, біреуді құртып жіберу арқылы ұшпаққа шығам дегендердің немесе сол арқылы алдияр патшаның алдындағы қадір-қасиетімді сақтап қалам дегендердің соры қалың ғой! Патшаның осы бір еркесі де Каллисфен келердің алдында бірнеше сағат бұрын сырқаттанып қалған болатын. Төңірегіндегі сыпсыңбайлары жаңадан келген философтың ақыл-кеңесіне Ескендірдің есі кете көңіл қоятынын және қандай құрметпен қарайтынын сол заматта-ақ оған сыбырлап жеткізіп үлгерді. Содан Леонадтың жаныққаны сонша, Каллисфен келгеннен кейінгі үшінші күні-ақ таң атысымен алдияр тақсырдың алдына баруға жарайтындай болып, ауруынан тез айығып кетті.

	– Мархабат, – деді ол патшаға, – Сізді, Ұлы мәртебелім, достарыңыздың қатарын философпен толықтыруыңызбен құттықтауға рұқсат етіңіз; естуімше, Сіз соның кеңесімен кемел кеңпейілділіктің үлгісін көрсетіпсіз.

	– О, менің адал достым, – деді оған Ескендір, – егер маған дос екенің рас болса, онда Каллисфенмен өзің де дос бол.

	– Бола алсам, алдияр! – деді Леонад, – бірақ сол қолымнан келмей ме деп қорқам. Неге десеңіз, Ұлы мәртебеліме ұлығ кеңес бергендерді мен де жақсы көргеніммен, мына кең дүниедегі кемел ойлы жалғыз патшадан оның кемеңгерлік даңқын тартып алғанға мен көне алмаймын.

	– Бұл не дегенің? – деп сұрады Ескендір қатуланып.

	– Олай дейтінім, алдияр, – деді Леонад, – мен Каллисфеннің кеңес бергеніне қаншалық ырза болғаныммен, азын-аулақ ақыл қосқаны үшін көкірек керетін мінезін соншалық жек көріп кеттім. Ұлы мәртебелім, кеше кешкілік жиырма адамның көзінше, мен ол адамдарды қазір-ақ куә ретінде алдыңызға әкеле алам, солардың көзінше Каллисфен Сіз туралы не айтқанын көз алдыңызға елестетіп көріңізші; Ой, ол деген – мен не айтсам соны істейтін; айтқанымнан шықпайтын шіп-шикі бала ғой дейтін көрінеді; бірақ, Ұлы мәртебелім, Сіздің өзіңіздің көрегендік қасиетіңіздің қандай екені маған баяғыдан белгілі ғой. Кез келген кісінің бойында қандай қасиет бар екенін де Сіз бірден біле қоясыз. Каллисфен, бәлкім, сыпайы емес шығар, алайда ол Сізге ақыл-кеңесімен пайдалы адам болып отыр ғой; мейлі, мынау зайырлы орта соған-ақ сене қойсын, онсыз Сіз кеңпейілді кемеңгерлік таныта алмайтындай-ақ, бірақ...

	– Ғажап-ай! – деді, ойы алай-түлей ұйытқыған Ескендір оның сөзін үзіп, – осыншалық кемел ойлы Каллисфен, мені баласынатындай, қалайша көзінің еті өскен!

	– Ұлы мәртебелім! – деді ерекше еркелетіп жүрген кісісі жымсия күліп. – Сіздің балалықтан баяғыда өткендігіңізді күллі ғалам көріп те, біліп те тұр ғой.

	– Ендеше, Каллисфендікі не?..

	– Не екенін... айтуға аузым бармайды, – деп, Леонад сөзін аяқсыз қалдырған.

	– Айтшы, айтшы, қане, достым! – деп Ескендір қиыла өтінді.

	– Не екенін айтсам, – деді Леонад сыбырласқандай даусын бәсеңдетіп, сонсоң тісінің арасынан сыздықтата, зәр төгіп, тұтыға сөйледі, – айтсам,.. осы... мен білсем... әуіш оқымышты!

	Леонад Ескендірді бүге-шігесіне дейін білуші еді; қай кезде оның алдында біреуді жала жабу арқылы қаралауға болады; қандай кезде ондайларды ішін кептіре боқтап тұрып, ащы мысқылмен жер қылу оңтайлы – осының бәрін ол өте жақсы меңгерген-тұғын. Кейде біреуді жексұрын қылып көрсету үшін осы екі әдістің екеуін де: жала жабу мен кекетіп-мұқатуды қабат қолданбаса, кір жұқпайтын адамдардың болатынын да ол айыра білетін-ді. Каллисфен оған қаншалық кемел ойлы кемеңгер болып көрінсе, соншалық қауіпті де адам секілденген соң, адал адамдарға лайықсыз әлгі екі қаруды бірдей оған қарсы қолдануды Леонад осы жолы орынды деп тапты. Өзінің әлі шіп-шикі бала екендігі жөнінде Каллисфен айтыпты-мыс деген әлгі бір ойдан шығарылған әңгіменің Ескендір жанын жаман жаралағаны сонша, Каллисфенді әуіш оқымышты деп Леонадтың сөккенінің өзі оған күйінген кісінің аузынан оқыста шығып кететін шырылдаған шындық іспетті көрінді.

	– Түкке түсінсем бұйырмасын, – деді Ескендір өзі ерекше еркелететін кісісіне, – осы оқу-тоқу дегенің – кісіге көп аса ақыл қоспайтын нәрсе екен ғой. Соншалық ілім-білімді меңгерген Каллисфенге қарап ойлаймын-ау, сенің сол туралы айтқаның, оның мен туралы айтқанынан гөрі әлдеқайда дұрысырақ шығар осы.

	– Алдияр! – деп жауап қатты оған Леонад, – менің ол туралы пікірім әлдеқандай бір пайда көздегендіктен болуы еш мүмкін емес. Каллисфен ешқашан маған ұстаздық еткен жоқ, мен де оны өзіме ұстаз санаған емеспін; соған шәкірт болуды қаламас та едім. Алайда, ол өзін Сіздің тәлімгеріңіз санайды, сөйте тұра Сіздің дарыныңызға әділ бағаны неғұрлым аз берсе, Сіздің жұрт мақтаған жақсы істеріңіздің бәрі-бәрі соғұрлым өзінің атына көбірек телінеді деп ойлайды.

	Әңгіме аяқтала бере, Ескендір Зұлқарнайын елдің бәрін шатырына кіргізуге әмір етті. Көппен бірге Каллисфен де кірген. Патша әлденеге жасқаншақтап, оның жүзіне ұрлана көз салып қойды.

	«Әуіш оқымышты» деген кекесін Ескендірдің санасына қаншама терең сіңіп кеткенмен, ол осы бір «әуіш оқымыштының» кеше де, бұрнағы күні де күллі кеңестен гөрі ақылдырақ сөз айтқанын, тіпті мұның өзі де сол «әуіш оқымыштыны» көзіне жас ала тұрып, өзінің жан-жүрегін ақылымен де, адамгершілігімен де жаулап алған ардақты азамат ретінде оны бауырына басқанын үзілді-кесілді ұмыта алмай-ақ қойды.

	– Алдияр, жүзіңіз сынық, жүрегіңіз күпті, жаныңыз жабырқаулы көрінеді. Көңіліңізді ұйқы-тұйқы еткен қандай қасірет? – деп сұрады Каллисфен.

	– Сөзіңнің қатесі жоқ, – деді Ескендір құптап, – мен шынында да қапа болып отырмын: қасымда жүрген қадірлі адамдарымның бірі мен ойлағандай болмай шықты. Мен оны айдай әлемнен ақылы асқан жан деп ойлаушы ем; енді аңдасам, оңбай алданған екем.

	– Қапаңыз сол ғана болса, Сіздей патшаға мұндай қателіктен келіп-кетер ештеңе жоқ, – деді философ, – әлгіндей ақымақтан істі қайтарып аласыз да, оны басы істейтін басқа біреуге бере саласыз; ал, елі-жұрты арқа сүйеген алдияр патша: егер өсекшіні өмірі жалған сөйлеп көрмеген адам деп есептесе; жұрттың бәрі жек көретін кісіні – ол жақсы көрсе; алдияр тақсырдың көрсеткен сенімін аяққа басып, қолына тиген билікті ұялмай-қызармай жамандық жасауға пайдаланғандарға қолдау жасаса; жан-жүрегін опасыздықпен жаулап алған адамды адал досым деп таныса, әні, өліммен тең қателік сонда болады.

	Каллисфен Леонад деген адамды да, оның Ескендірге барып, өзін қаралаған өсек-аяңын да мүлдем білмейтін. Ол осы бір өнеге сөзді «ешкімнен қаймықпастан тек шындықты айтатын болыңыз» деп өзінен қиыла өтінген әміршіге ақтарыла айтуды парызым деп қана санаған. Ескендір Зұлқарнайынды Каллисфеннің мына сөзі қатты абыржытты. Қанша айтқанмен ақылы бар адам ғой, ол ешқандай оқыған әуіштің де, ешқандай оқымаған әуіштің де мына Каллисфенге ұқсап ойын ешқашан анық та дәл жеткізе алмайтынын сол сәтте-ақ ұққан. Соны байқап қалған Леонад іле сөзге араласты.

	– Аристотельдікі екен-мыс дейтін кітаптың қайсысынан уағыз оқып тұрсыз? – деді ол Каллисфенге кекесінмен.

	– Менің айтып тұрғаным, – деді философ тайсалмай әрі Леонадқа әлдеқандай бір мүсіркеушілікпен қарап, – менің айтып тұрғаным, асылы, Сізге онша ұнайтын кітаптан болмаса керек.

	Бұл әңгімені осы кезде Ескендірдің шатырына кіріп келген жаушы бұзып жіберді, оны «қалған-құтқан күшін жиып, парсылар гректерге қарсы келе жатыр» деген суыт хабармен, сонау Арбель деген өзеннің бойынан, сол жерде жатқан ауыр қолдың басшысы жіберген екен. Сол бойда Ескендір Зұлқарнайынның өзі аттанды дұшпанға қарсы.

	Олардың тас-талқанын шығарған Ескендірдің бұл жаңа жеңісі парсы патшалығын күйретіп тынды, бірақ Дарийдің өзі майдан даласында мерт болған жоқ: оны өз бодандарының бірі опасыздықпен өлтіріпті. Даңқы жер жарған осы бір жеңісінің қуанышын су сепкендей басқан нәрсе: «Ойбай, Дарийді опасыздықпен өлтіруге бұйрық берген Ескендір Зұлқарнайынның өзі екен» деген өсек әңгіме болды; осынау күңкіл тудырған орынсыз күдік өзегін өртеген Ескендір Дарийді өлтірген қанішерді қалай да табуға әмір етті де, ақыры, оны өлім жазасына кесті. Сөйтіп, айдай әлемнің алдында ол біржола ағарып шығып еді. Каллисфен оның бұл ісін қатты мақтады.

	– Құдай-ау, не естіп тұрмын мен? – деді Ескендір оған салқын жымиып. – Енді Каллисфен де құйрығыма көпшік қоя бастапты; ұмытпасам, сені Аристотель мені мадақтау үшін емес, қайта өнегелі сөзіңмен сабама түсіруің үшін жіберген сияқты еді ғой.

	– Алдияр тақсыр! – деді Каллисфен, – мақтау мен өтірік марапаттаудың арасында жер мен көктей айырма бар. Рас, мен сені мақтап отырмын, бірақ өп-өтірік астыңа көпшік қойып отырғаным жоқ; философияның парызы – жақсының жақсылығын айтып, нұрын тасыту және жаманның жамандығын айтып, құтын қашыру; мені осыған мәжбүр етіп отырған – сол. Құдайлардың атымен ант етемін, егер күндердің-күнінде сен өзіңді соңғылардың деңгейіне дейін құлдыратар болсаң, сонда да сені көкке көтеріп, астыңа көпшік қоятын адамдар табылады. Оған менің иманым кәміл; бірақ ондайлардың ішінен бірде-бір философты таба алмассың!

	Леонад осының бәрін естіп, ішінен Каллисфенге қаны қайнап тұрған; оның өнеге-өсиетін келекеге айналдырғысы келіп, әлденеше рет оқталса да, өзін-өзі теткіп қалды. Ойының орасан өткір екенін өзі анық білсе де, ақылды адамның аузымен байыппен айтылған ақиқат сөз келеке қылушының өзін келесі сәтте келекеге айналдырып жіберуі мүмкін екенін ол айқын сезінді. Сондықтан да, Каллисфенді құртудың жолын артынан астыртын өсек-аяң тарату арқылы жүргізбекші болды да, ақыры философтың алқам-салқам сықпытын көрудің өзі патшаға бір азап болатындай дәрежеге жеткізіп тынды.

	Сол тұста Ескендір Зұлқарнайын Ливиядағы Юпитер Аммонның ғибадатханасына барып қайтуға сапар шекпекші болған. Жол жүруге бір күн қалғанда патшамен бірге кімдердің аттанатыны туралы тәртіп шықты. Ол бойынша, алдияр тақсыр өзімен бірге күллі кеңес мүшелерін ала жүретін болды да, Каллисфеннің аты-жөнінің тұсына келгенде, Ескендірдің өз қолымен: «Арттағы арқұқпен бірге жүрсін» деп жазылған болып шықты.

	Патшаның бұлайша салқын тартқаны философтың қыртына да кірген жоқ, өйткені ол өзінің мұндай жазаға лайық іс істемегенін анық білетін; ал, сарай маңындағы қарашылардың кемсіте қарағандарына тіпті пысқырмады да; өйткені, олар: «Арттағы арқұқпен бірге жүрсін» деген тәртіпті оқып, өздерінше кез келген жерде Каллисфенді кемсітуге тырысқан еді; неге десеңіз, Ұлы мәртебелінің қырына алған адамын осылайша қорлау – алдияр тақсырдың әміріне құлдық ұрып, басың жерге жеткенше қызмет қылудың бір белгісі боп табылады деп ойлайтын олар.

	Әйтсе де, тап жол жүрер күні Каллисфенді сыртынан көріп қалған Ескендір ұялғаннан оған жақындай алмай, көп қиналды, ақыры, жүрегі жұмсақ жан шыдай алмай, өзінің салқын қабақ танытқанына философ өкпелеп жүр-ау деп, оны жұбатпаққа қасына келді.

	– Мен суыт жүретін сапарға сені өзіммен ала кетуге қорыққан ем, – деді патша оған. – Біз соғыста мұндай жойқын жүрістің талайын көріп көндігіп кеткенбіз, ал саған ол ауыр тиюі мүмкін. Өзіңе қалай ыңғайлы болса, солай... ақырын ғана артымнан еріп отырарсың.

	– Алдияр, – деді Каллисфен оған, – айтқаныңа құлдық! Маған алаң болмай-ақ қой, егер саған менің барымнан жоғым пайдалырақ болса, ендігі жерде еш қажетім болмаса, онда маған сенімен бірге жүру де, артыңнан салпақтап ілесіп отыру да бәрібір.

	Осы бір сөздерді Каллисфеннің барынша қарапайым да шын жүрегімен айтқаны соншалық, Ескендір де, оны айнала қоршап тұрғандар да, философтың лебізін еш өкпеге жори алмады, қайта сол сөздердің астарында «қайтсем алдияр патшаға пайдалырақ болар екен» деген шынайы көңілден шыққан ниеті көрініп тұрды.

	Ескендір кенет әлденеге өз-өзінен бұрқ етіп қатты ашуланғанын сол сәт Леонад байқап қалды да, патшаның жүрегі қайтадан жылып кетіп, жақсылық жасап қоймас үшін, сол бойда оның ызасын тарқатып жіберуге тырысты. Сондықтан да, ол осында қалатын әскер басыларына ым қағып, Ескендірден жол жүруге әмір етуді сұраңдар дегендей белгі берген; соның арасынша күймені де келтіріп, Леонад оған патшаны зорлағандай ғып отырғызды да, аттанар кезден әлдеқайда көп бұрын оны алыс сапарға ала жөнелді.

	Каллисфен патшаға керек емес адам ретінде алдиярдың өз бұйрығы бойынша арттағы кіреге тиелген керек емес көр-жермен бірге аттанып кете барды. Кіренің басшысы Скотаз деген – шен-шекпенділердің алдында шегірткеше жорғалайтын, ал өзі қорықпайтындар мен күнім түспейді-ау дегендердің алдында одыраңдап шыға келетін, кәдуілгі сарай маңында толып жүретін көп сілімтіктің бірі еді; қысқасы, нәті тексіздеу әрі шектен шыққан топас кісі-тұғын; көрген-баққаны түйелер, аттар мен есектер ғана болған соң, өзі де малмен мал боп кетуге аз-ақ жүрген адам болатын. Тек мал туралы айтса ғана қабағы ашылып, кісінің күлкісі келерліктей рахаттана сөйлейтін, одан басқаға келгенде мақау боп қалатын. Сол малмен мал боп кеткен байғұс, тек соған – Скотазға ғана тән дөкірлікпен Каллисфенге дөрекілік көрсетумен болды.

	– Сен шал осы... неменеге бізбен бірге сүйретіліп келесің? – дейді ол философқа жақтырмай қарап. – Сенсіз де осы жерде жүк жететін еді ғой. Естуімше, өзің философ көрінесің; қанеки, бері қарашы, әуелі, философ дегеннің қандай болатынын көріп қалайық. Біз ат қорада ондайды өңіміз түгіл, түсімізде де көрмейміз. Шынымды айтсам, солардың өзі сарайда да бар болуы неғайбыл нәрсе-ау.

	– Мен де ешкімді көрмедім! – деп жауап қатты Каллисфен. – Асылы, Сарай – солардың тұрағы емес болу керек.

	– Сарайда тұру үшін, енді... – деп Скотаз керги сөйледі, – ол жерге ақыл керек дағы; байғұс-ау, ақыл – сенің не теңің! Біздің өзіміз осы жерде отыз жылдан бері сандалып жүрміз, соның өзінде аяқты аңдап баспасақ, кейде омақаса құлайтын кездеріміз бар.

	– Мен омақаса құлаған жан емеспін, – деді Каллисфен.

	– Ендеше неғып алдиярдың қасында отырмадың? – деп Скотаз да болмайды. – Әлде, алдияр тақсыр ардақтаған адамын арттағы кіреге жіберетін әдеті бар деп, мені сендіргің келе ме? Жоқ, шал, сені менің қолыма әкеп берген екен, демек қатардан шығып қалдың деген сөз.

	Сен өзің, байқаймын, көп сөйлеймін деп талай мырзалардың миын су қылып жіберген секілдісің. Мен өзім де, – деп Скотаз күрсініп қойды, – иә, мен өзім де патшаның есектері үшін талай сөгіс естігем.

	Жол-жөнекей ол философпен бірде жылқы жайлы, бірде түйе туралы әңгімелесіп көрмек боп еді, бірақ философтың бұлар жөнінде мүлде мақұрым екенін байқап, оны иттің етінен бетер жек көріп кетті; сондықтан онымен арақатынасын да қайтадан өзгертті: әуелгі кезде күймеге мінгізілген Каллисфенді ол апарып арбаға отырғызды. Ол – ол ма, қарсы ұшырасқан қырқа мен төбешіктің ішінде ол Каллисфенді жаяу шығуға мәжбүр етпегені қалмаған-ақ шығар.

	– Егер саған Леонадты өрге алып шығуға тура келсе, – деді оған философ, – маған қылғаныңды оған істей алмас едің-ау?!

	– Мынаның сөзін қара! – деді Скотаз. – Ау, ондай жоғары мәртебелімнің арбасына өзім өгіз болып жегілмеймін бе?!

	Әлқисса, сонымен Ескендір Зұлқарнайын Юпитер ғибадатханасына аман-сау жеткеннен бірнеше күн өткен соң, сол жерге философ та келіп жеткен. Сөйтсе, алдияр тақсырдың атына айтпаған марапат сөздері қалмаған сәуегейлер, бұл келгенше монархтың ақыл-есін алып қойыпты. Енді келіп, Аристотельдің мынау шәкірті өзін қазір құдаймын деп есептеп отырғанын, жан-жаққа Юпитердің ұлымын деп жар шашып, өзінің адам баласы естіп көрмеген әлдеқандай бір ата-тегі туралы сиқырлы аңыздарды уағыздатып жатқанын естіген Каллисфен патшаның тұрағына кіріп келіп, Құдай туралы да, құдайшылық жөнінде де құлақтары өмірі ештеңе естіп көрмеген, керек десеңіз, ол туралы тіпті түсініктері де жоқ қаптаған қалың әскер мен алдияр тақсыр неге сеніңдер десе, соған сенуге даяр сарай қызметкерлерінің ортасында тұрған Ескендір Зұлқарнайынды көрді. Әлгілердің бәрі Каллисфеннің көзін бақырайтып қойып, Ескендір Зұлқарнайын – Құдай; Құдай болғанда да – нағыз хақ Құдай! – дегенде, беттері былш еткен жоқ.

	– Алдияр! – деді философ патшаға жалынардай боп, – мыналар не деп тұр; айтсайшы, сенің Құдай екенің шынында да хақ па?!

	– Хақ! – деп, қызарып кеткен Ескендір біртүрлі тұтыға сөйледі.

	– Алдияр! – деді Каллисфен күлімсіреп, – талабың тым жоғары екен, бірақ философия ауыр сын айтып, түпкі ойымды теріске шығарар-ау деп қорықпай-ақ қой; ол мұндайларды теріске шығарып жатпайды, бар болғаны – күледі де қояды; бірақ, Құдай болып алған соң, алдияр тақсыр, егер саған солай ету керек болған болса, осы бір киелі де қасиетті есім сенің мойныңа қандай жүк артатынын да ойлағайсың. Құдайлар деген – бір ғана шапағатын шашқаннан-ақ беп-белгілі болады; өздеріне көңілін шын бұрған пендесіне рахымын жаудырады, құлшылық қылғандарға – қамқорлық жасайды. Кейде олар күн күркіретіп, жалт ойнатады, бірақ сонда найзағай отын өздерінің еркінен тыс, қарама-қарсы жаққа лақтыратын кезі де болады; әсіресе, олар осынау жалғанда өлілер рухы риза болатын жақсылықтар істеуге құмар.

	Каллисфен өзінің досы Аристотельдің жаңадан құдай атанған мынау шәкіртіне арнап, елмен бірге құрбан шалудан үзілді-кесілді бас тартты; сондағы айтқаны: – Біздің Ликейде құдайларды тап қасымыздан көруге үйреніспеген едік, – деген уәж болды. Және де ол жаңа құдайдан әлденендей бір жаңа қылмыстар күткен еді; осы өмірде өзекті жанның қателігін түзеуге философия қаншалық қажыр-қайратпен, қаншалық қаттылықпен атой салса, соның бәрін жаңа құдайдың қылмыстарына қарсы жұмсағысы келіп еді; сорына қарай, ондай сәт те күттірген жоқ. Бірнеше айдан кейін Юпитер туғызған-мыс дейтін ұл күнәкарлықтың ми батпағына белшесінен батты да кетті: сөйтіп, жердегі құдай күні-түні ішкілікке салынды; удай мас боп жүріп, өзінің жан досы Клитті қақ жүрегінен найзамен ұрды; сөйтіп жүргенінде, бір күні кешкі астан соң араққа тойып алған ашынасының айтқанын екі етпеймін деп, бір тамаша қаланы ол от құшағына оратып, күлін көкке ұшырды.

	Патшаның осындай оңбағандық істері туралы сыбыр-күбір Каллисфеннің қанын жаман қайнатты. Ол монархтың ұлы мәртебесінен де, оның төңірегіндегі қолбасылары мен жандайшаптарының көптігінен де қаймықпастан, патшаның тұрағына ентігіп кіріп келді де:

	– Ескендір! – деп айқай салды, – сен миһрабта жаныңды құрбан қылуға лайықты ісім осылай болады дегенің бе бұл?! Досыңды өлтірдің, мыңдаған жазығы жоқ бодандарыңның жанын от-жалынға орадың... Сұмырай! Сен адам деген аттың өзіне лайық емессің!

	Мына сөзден сол жерде тұрған жұрттың тілі байланып қалғандай еді, бірақ көп ұзамай тылсым тыныштық көк долы ызаға айналды. Сарай қызметшілерінің күңкілі ыза отына май құйып, қоздырып жібергені сонша, ақкөз ашудан өзі де жарылардай боп әзер отырған Ескендір сарайдың тарихында құлақ естіп, көз көрмеген Каллисфеннің мынау қиқарлығы секілді іске лайықты жаза ойлап табуды сол жерде Леонадқа жүктеді.

	Леонад осы бір ардақты азаматты айызы қанғанша азаптап, жеті қат жер астындағы зынданға зытырғанда да түк түршіккен жоқ. Сол екі арада оған енді жазаның адам баласы естіп көрмеген жауыз түрін қайтсек табамыз деп аласұрып жатқанда, жан азабына қол-аяқтағы бұғаудың зіл батпан салмағы қосылған құсалы Каллисфеннің дерті оның тек шындық деп шырқыраған шыбындай жанын күнәдан пәк тәнінен ажыратып алған еді.

	...Аристотельдің өзі өлгенде оның қағаздарының арасынан Каллисфеннің мына бір хаты табылыпты, ол мұны өлерінен бірнеше сағат қана бұрын жазған екен. Бұл жерде біз сол хатты досының ескертпесімен қоса ұсынып отырмыз.

	Каллисфеннің хаты:

	«Зынданда өлгелі жатырмын; пешенеме ақиқат үшін азап көруді жазған Құдайларға мың мәртебе алғыс айтам. Ескендір Зұлқарнайын менің ақыл-кеңесімді екі-ақ күн тыңдады, сол екі күнде мен Дарийдің тұқым-теберігін түбірімен құрып кетуден сақтап қалдым; сосын тұп-тұтас бір аймақтың халқын қырып жіберуден құтқардым. Бақұл бол!»

	Сондағы Аристотельдің өз қолымен жазған ескертпесі:

	«Алдияр патшаңыз адамдықтан кеткен әлдебір найсап болмаса, оның қасына екі-ақ күн ерген есті кісінің өзі, міне, қаншама істерді тындыра алады!»





	https://t.me/kzkitap





