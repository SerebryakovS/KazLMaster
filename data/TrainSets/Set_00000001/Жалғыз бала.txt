	Сейітқазы Досымов

	Жалғыз бала





І


	Екіқабат боп демалысқа шыққалы Талбике дүкен аралағыш болып алды. Бұрын бір мезгіл жұмыс алданыш екен. Күйеуі Əскер: «Көп жүре беретінің не осы?» деп реніш білдіреді. «Дəрігерлердің өзі қыдырып тұруға кеңес берген» дейді қылықты келіншек қылымсып. Сөйтсе де алып жатқан бұйымы шамалы. Сандалысы көп əйтеуір. Кешкілік Əскерге көрген-білгендерін жырдай ғып айтып келеді.

	«Осы халықтың ақшаға қалай бөгіп жүретінін білмейсің?! Күреп табады-ау деймін сірə. Алғандарына қарап тұрып көзің қызады» дейді. «Тура мына орамалымның түсіндей кофталар түсіп еді, алмадым» дейді. «Джерси пальтолар да түсті, чехтардікі» дейді. Сөзінің соңы ашумен аяқталады.

	«Біз-ақ жарымаймыз, өмір бақи жарымай өтетін шығармыз. Демалыстан алған ақшама ертең етік алайын деп отырмын...»

	Талбике мерзімінен бір ай бұрын босанды. Əйтеуір өзі де, баласы да аман-есен. Перзентханадан шыққанына үш-төрт күн болған. Нəрестенің атын «Жолдас» деп қойды.

	Міне бүгін жас жұбайлар қызыл шақа денені шомылдырып отыр. Əлі қырқынан шықпаған нəресте екі қолын тас қып жұмып алып, қарлығыңқы, өктем үнмен үздік создық жылайды. Шидей қол-аяғы еркіне келмей тыраңдап, мырсың-мырсың етеді.

	– Əскер! Əскер! Жолдастың көзіне сабын тиетін болды.

	Былай, шалқайтыңқырап ұстасайшы?

	Онсыз да ылжыраған денені қайтып ұстаудың есебін таппай, икемі келмей отырған ол Жолдасты шалқайта беріп еді, басы келіп шараның ернеуіне сылқ ете қалды. Сол сол-ақ екен үні шықпай, шегі түйіліп қалғандай қып-қызыл парт боп кетті.

	– Ақыры өлтіріп тындың-ау, жүгір, тез жедел жəрдемге!

	Əскер қас пен көздің арасында анық не болғанын айыра алмай, состиып тұрып қалған. Жақын арада телефон будкасы да жоқ. Ең жақыны «Экран» кинотеатрының алдында ғана. Ол түн ішінде көшені бойлап, ес-түсі қалмай жүгіріп келеді. Қас қылғандай кинодан тараған лек-лек халық қарсы алдынан шығып, жолын бөгеп, əбден діңкелеп ентігін баса алмай телефонмен зорға хабарласты.

	Жүгіре басып үйге келсе, Жолдасты киіндіріп қойыпты.

	– Не болды?

	– Е, қойшы, сенің істеген тірлігің құрысын. Адам деген байқамай ма екен. Зорға тірілтіп алдым.

	– Əйтеуір аман болса бопты.

	– «Шіркін, жас иіс» деп, «бала көтеретін уағыңнан астың, əй, білмеймін. Əскерім болса жалғыз еді!» деп құлағымның құрыш етін жеген шешең қайда? Неге келмейді?

	– Ой, Талбике-ай, жаным, жағдайды өзің білесің, сөйте тұрып несіне айта бересің?

	– Айтамын. Əбден айтамын. Сенің шешең өлгенде де «мал-мал» деп жатып көзін жұмады.

	– Түу!

	Əскер тұнжырап, мына сөзге не дерін білмей, тосылып қалды. Іштей ойлады. «Айтқанымен түсінбеген соң, аузымды ауыртып, сөзімнің қадірін кетіріп керек қанша? Бұрын оқу оқыдық, шамасының барынша жиырма-отыз сомын аямай бізге салды. Ал, ендігі кезек бізден еді ғой. Біз күні бүгінге дейін сол кемпірге соқыр тиын бердік пе? Жоқ. Осына басқа білмесе де Талбикенің білетін реті бар. Білмеді, амалым не?»

	Дəрігерлер келіп, Жолдасты əрлі-берлі тырбаңдатып көріп, жүрек соғысын тыңдап: «Бəрі де ойдағыдай, жассыңдар ғой, ұқыпты болған дұрыс», – деп кетті.

	Алғашқы үйленген жылдары бір-біріне бұлай қатты сөз айтуды білмейтін. (Əскер əлі сол). Осы пəтерді де үйленер алдында екеуі қол ұстасып, бірге жүріп тауып алған. Содан табан аудармай əлі тұрып келеді.

	Пəтер иесінің арбиған қара кереуетінде ауылдан келген екі көрпенің бірін төсеніп, бірін жамылып күн кеше берген. Ақшаларын ұқыппен жұмсап, келер стипендияларына дейін артылтып жеткізетін. Бұның ішінде ептеп көйлек-көншек те жаңартып алатын. Ауылдан келген ақша да, Əскердің тиіп-қашып газет-журналдарға мақала жазып алатын ақшасы да ретсіз жұмсалмайтын. Сонда бəріне де жететін, тіпті артылып қалатын.

	Сабақтан қолдары қалт етсе, пəтерлеріне тақау «Экран» кинотеатрына ғана баратын. Барғанша, келгенше əрқайсысы өз ауылдарын, ата-аналарын жақтап, кіршіксіз көңілмен пікір таластырып, ашық аспан астында, шалқар дүние құшағында, шек-сілелері қатқанша рақаттана күлетін, қызықтайтын.

	Университеттің екінші курсын бітірген жылдың жазында Талбике Аспара ауылының табалдырығын аттап, келін болып түсті. Сондай ұяң, кісі бетіне тіктеп қарамайтын, ибалы болатын. Өзі де уылжыған, əлі балалықтың базарынан еркін қол үзіп кете қоймаған, өмірге ғашық, оның айдынына енді құлаш ұрған нағыз періштенің өзі еді.

	– Оқыған ғой.

	– Оқығанынан бұрын тоқығанын айт.

	– Қаланың қыздарының ішіндегі бір жуасы екен.

	– Əй, бəсе... Байғұс. Қиықша кемпір қашанғы жыласын!

	Құдай қойнын құтты қылсын! Алдынан жарылқасын!

	Ауыладамдары Талбикеніосындайшарапаттысөздермен оқуын жалғастыруға шығарып салған. Қиықша кемпір де өлердегі сөздерін айтып: «Жалғыз күн кешіп жатқан жəйім бар. Еріккенімнен емес, əйтеуір Əскержан оқуын бітіргенше қарап отырып өлмейін деген қу тірлік... Өзің бəрін біліп, осы үйде не бар, не жоғын көріп кетіп барасың. Бір суыртпақ жіп болса сендер деп, сен екеуің деп жинаймын. Тек, енеңнің осы сөзін зердеңе құйып ал. Үйлену оңай, үй болу қиын, дүние-малдарың əлі алдарыңда. Тым жастау, ерте үйленген соң, балалықпен оған-бұған еліктеп жүре ме деп айтамын, əншейін... Кек тұтпай, ақыл деп ұқсаң болды» деген.

	Əбүйір болғанда университетті бітіргенше Талбике құрсақ көтерген жоқ. Бірге оқыған жолдастары:

	– Өзіміздің келіншегіміз үйленгеннен кейін бес-алты айдан соң-ақ босанған. Бұл қай жүрістерің? – деп əзілдейтін.

	Əскер сол филология факультетін бітірген бойда аспирантураға түсті. Оның есесіне Талбике жұмыссыз бос жүріп қалды. Жұмыс іздеп көп мекемелердің есігін тоздырды. Қай мекеме болсын: «Тіл-əдебиет де... Орысшаға қалайсың?» дейді. «Орысшаға дейсіз бе, қайдам, əйтеуір...» деп Талбике күмілжиді. Ол осылай бір жылды жұмыссыз өткізіп, келер жылдың сентябрінен астанадағы қазақ мектеп-интернаттарының біріне тəрбиеші боп орналасты.

	Əскер бойшаң, ат жақты, аққұба келген туасы момын жігіт. Үнемі «Аққу» сигаретінің (университетті бітіргенше «Прима» шеккен) көк шулан түтіні аядай бөлмеде ертелі-кеш сыздықтай көтеріліп, кандидаттық жұмысымен отырғаны сол.

	Талбике де ажарлы. Дөңгелек жүзді, екі көзі танадай, толық... Əсіресе, аш беліне түскен қою қолаң шашы қазіргі кезде не қилы əсемденуге оралымды-ақ. Елге барғанда да «жақсы келін» атануына бірден-бір себепші осы қолаң шашы болған. Кейіннен кескізіп, бұйралатып алды. Өзінің көңілі соны қалаған шығар. Дегенмен, бірлі-жарым таныс кісілердің көңіліне оғаш көрініп қалған. Əйтсе де тосын көзге еленіп, «О, шашыңды бұйралатып алғанбысың?» деген бір адам жоқ.

	Əскер аспирантурасын бітірген соң, университеттің өзіне мұғалім болып қалды. Екеуі екі жерден табыс тауып, бір-екі жылдың ішінде бұрынғы құбатөбел тұрмыстары да түзеліп, демде-ақ орта буын отаулардың бірі болып шыға келді.

	– Биыл, үш олжа біздің босағаға оралып тұр. Оның бірі – ұл, екіншісі – филология ғылымының кандидаты, үшіншісі – үй, – деп əзілдейтін Əскер. Бұл ойнаса да ойындағысы еді. Кандидаттык диссертациясын аяқтап, соны қорғау қамында жүргені рас. Бес-алты жылдан бері құрсақ көтермей көңілді күдік билеп, бір-біріне білдіріп сыр ашпаса да орталарында бір мұңның табы білініп қалатын. Ол «шынымен-ақ, баламыз болмай ма?» деген күпті көңіл-тін. Міне, енді сол күпті көңілде қуаныш нышаны бар. Талбике бала көтерді. Үйдің де хабары шығып, «ноябрьде береді» дейді. «Жаңа Жылдан кейін» деп айтады. «Майға барады-ау, сөз саптастары». Дəл бүгін болмаса да ертең болатыны зайыр-тын.

	– Үй берген күннің ертеңіне апамды қолға алмасақ па!? – деп Əскер алақанына түкіріп жүрген. Бірақ тағдырдың адамды бір ақсатқысы келсе, өз-өзімен бүлінтіп қоятын кезі болады екен. Талбикені бір кезде «жақсы келін» атандырған жібектей есілген мінезі күрт өзгерді.

	Оның да өзіндік сыры бар еді. Бұрын студенттік өмірден бөлек ештеңе көрмеген Талбике, жаңа ортаға имене басып келді. Бірінші күні мектеп-интернатқа барғанда көптен істейтін тəрбиеші əйелдер:

	– Қарағым, бұрын қайда істеп едің?

	– Жұбайың ше?

	– Қалқам, қай жерліксің?

	– Неше балаларың бар? – деп, мəліметті мол етіп алған да, қайтып мұнымен жұмысы болмаған.

	Олар жұмысқа сылаңдап келіп, сылаңдап кетеді. Мектеп-интернаттың директорымен иінтірестіре жүріп ашық əңгімелесе береді. Ойларын іркілмей айтып, көздеген нысанасы болса ескертеді. Осының бəрі Талбикенің еңсесін қос қолдап төмен басқанмен пара-пар болды. Өзінің білімін, жұмысын олардан төмен санады. Көңілінде жүрген көп ойларын батып айта алмады. Айтайын десе «бір жері болмаса бір жері бұрыс шығып, ұятқа қалып жүремін бе» деп өз-өзінен жасып, қуыстана берді. Екінші жағынан тағы бір зіл қара тас келіп, оның еңсесін мүлдем көтертпей басып түсті. Ол киім мəселесі-тін. Өзінің жеңі қырқылған драп польтосына, мақта шарфына, арзанқол етігіне қарап, аналармен іштей салғастырып, өз өмірлеріне, əсіресе, шаңырақ иесі Əскерге көңілі қалып, пəтеріне құлазып қайтып жүрді.

	Кейін, екеулеп табыс тауып, қолға ақшаның басы құралып, Талбике де көңілі сүйген киімін алып, үсті бір-екі сыпыра жаңарды.

	– Мынауың əшейін, өзіміздікі ғой...

	– Мынауың, əлгі Қатираның арзан бағасымен қайтып өткізіп жібергеніңдей екен.

	– Мынауың дұрыс екен. Қайдан алдың? Маған осындай біреу керек еді, – деп алғаш келген күндегідей бір-екі əйел ортаға алған.

	«Əй, енді араласып кетермін», – деп ойлаған сонда Талбике. «Құтты болсын!» дей салса қайтер еді», – деп те ойлаған. Тағы көңілі құлазып, əлде неге зауқы соққан. Неге? Өзі де білмейді. Əлде, бірге қызметтес əйелдер қатарына теңелуді аңсайтын шығар. Əлде... Теңелді деген осы еді ғой. Сонда да көңілі тоят табар емес. Аш қасқырдай ұлып тұр. Неге?.. Өзі де білмейді. Бірге істейтін қызметтес ана бір үш-төрт əйелдердей Талбике күнде бір түрлі шет елден шыққан көйлек, күнде бір түрлі жемпір, туфли... Күнде-күнде кигісі келетін шығар. Мүмкін. Бақса, олар осындағы үлкен ғұлама ғалымдардың жолдастары екен. Ал, өзімен тұстас Қатира ше? Бір күні əңгімеден əңгіме туындап екеуі сырласып еді. Қатираның күйеуі шофер екен. Үш балалары бар екен. Жəй, қолдан от жағатын үйде тұратын көрінеді. «Сен қалай осынша жақсы киінесің?» деп сұрағалы тұрды да, ұялды. Соны айтпай сезгендей; «Папам Алматыға тақау жерде «Алматы» совхозының директоры. Жақында үкіметтен үй аламыз. Толик ауыл шаруашылық институтында сырттай оқиды» деді ол. «Толик, жолдасың болар ə?» – деді бұл.

	«Иə, аты Төлеу ғой. Əншейін Толик дегенім болмаса» деді ол. Толиктің де папасы директор. №2 автобазада. Білесің, бізге былай көмектеседі» деп, Қатира кеңірдегімізден дегендей белгі берді. Əңгіме осымен тəмəмдалған.

	Талбике əке қызығын көрмей, шеше тəрбиесінде өскен. Əкесі соғыстан жаралы боп оралып, көп ұзамай дүние салды. Бұл оныншы класты оқып жүргенде шешесі дүниеден қайтты. Мектепті бір жамағайындарының үйінде жүріп бітірді де, университетке келіп түсіп кетті. Анасының өлімі қабырғасына аяздай батып, өмірі өксіп жүргенде, жалғыздықтың тақсыретінен осы Əскер құтқарды. Бірінші курстың басынан-ақ бір-бірін іштей ұғып, сырласып, дос болып алды да аяғы махаббатпен ұласты. Үйленді. Əскер де əкеден ерте айырылған. Маңдайының сорын бес елі етіп қу соғыс жалмап əкеткен. Шешесі бақуат. Жастай жесір қалса да, жалғыз баласын тəрбиелеп, оқытып, қайтып тұрмысқа шықпаған. Қазір алпысты иектеп калған. Дегенмен дилы. Бір үйдің шаруасын бір өзі тындырып, дөңгелентіп отыр. Оқуын бітірген соң баласы елге келер деп еді. Аспирантураға қалды. Оны бітірген соң келер деп еді. Кандидат боламын деп тағы қаладан шыққысы келмеді. Сонымен «онысын да күтейін, əбден көздеген мақсатына жетсін. Денім сау. Нақақ өлімі кездессе өз елімнің ішінде отырмын ғой. Таза арулап көмер» деп, өзін-өзі жұбатып қоятын ана. Алыста жатып-ақ баласы мен келінінің тілеуін тілеп, артық бір заты болса екеуіне арнап, тірнектеп жиып жүре берді.

	* * *

	Соңғы кезде келінінің айы тақаған сайын көзі ілініп кетсе-ақ Қиықша кемпір түс көріп шығатын болды. Жəне түсінде ылғи да ықылым замандағы қирап қалған қала орнынан найзаның ұшын, садақтың жебесін, қылыштың сынығын тауып алып жүреді. Əсіресе, мұндай түсін өзі іштей жорып: «Е-е, аман болса немерем жаман неме болады екен» деп жориды. Сөйтеді де іштей толқып, қуанышын сыртқа шығара алмай елегізеді. Кейде ағынан жарылып, ақтарылып салғысы да келеді. Ондайда ертелеп тұрып, стол үстінде көптен ұсталмай үстін шаң жауып, бос тұрған ақ самаурынды алып божылдатып қайнатады. Сары майдай сақтап, іркіп ішетін үнді шайына сүтті көме-көме қатып, көрші үйдің кемпірін шақырып əкеп, сыйлап отырып түсін жорытар еді. Не белбеуін беліне жүре орап, бүгежектеп, қорасын айналып шығады. Сосын өзі сияқты баласы қалада тұратын, ауылдан шеткерірек отырған жалғыз бас сырлас кемпіріне барып, көрген түсін жырдай етіп басынан баяндар еді. Ақыры онда да байыз таппай барған ізімен қайтып келе жатқанын тағы көрер едік.

	Бүгін де сөйткен. Почташы шал Қиықша кемпірді орта жолдан ұшыратып, баласынан келген телеграмманы қолына ұстатқан.

	– Бұл не телеграм? – деген кемпір, бірден қуанышқа, не ренішке сая алмаған күйде.

	– Балаңнан бөлек кімнен келуші еді. Балаңнан да, – деген почташы шал. Дерін десе де əлгінде почтадан шықпай телеграммашы қызға əдеттегідей дауыстап бір оқытып, мазмұнына қанығып алмағанына өзі іштей өкініп те қалды.

	Сөйтіп, екі бірдей көненің көзі хат танымағандарына опынғандай аңырып тұрып-тұрып жөндеріне кеткен.

	Қиықша кемпірдің ойы сан-саққа сынапша сырғыды. Көрші кемпірдің немересіне телеграмманы оқытқанша асықты. Бала телеграммаға көзі түскені-ақ сол:

	– Сүйінші! – деді.

	– Мен де немерелі болыппын ба?

	– Иə!

	– Рас па, жаным!

	– Рас. Атын Жолдас деп қойыпты.

	– Кəне?...

	Ана енді баланың қолындағы телеграмманы қайта алды. Кəдімгі қара танитын кісіше көзін сығырайтып алақандай қағазға тесіле қарап қапты. «Жолдас... Жолдас... Əскержанға жолдас болады ғой».

	– Кəне, біз де көрейік те, құтты болсын! Сонымен ұл болды ма, қыз болды ма? – деп пеш түбінде отырған кемпір де бұларға тақалып, телеграммаға қол созды.

	– Тірəтір... Маған бəрі бір, ұлдан да, қыздан да күсіп отырғаным жоқ. Қайта бір шикі өкпеге, жас иіске қол жетпей ерніміз кезеріп, сусап жүрген жоқпын ба?

	– Сенің де кепкен көнегің жібитін болды. Мейлі, құтты болсын!

	– Құдай қашанғы қыссын!

	– Əйтсе де ұл ма, қыз ба?..

	– Ұл, – деді бала үйден шығып бара жатып. Бəлки, анаға солай көрінді ме екен:

	– Қойшы де, – деді баланың мына сөзін жақтырмай.

	«Қойшы... Қойшы... Қойшы...»

	Ертеңіне кемпір почташы шалға бір тоқтысын сойғызып алды да шикі шегін алып қалмастан асып, ауыл-аймағын тегіс үйіне шақырды.

	– Бұның не? Той ма? Жоқ үлкен тойдың басы ма?

	– Той болса əкелетін шашуымыз бар, – деген келгендер.

	– Той да, томалақ та емес. Жəй көпшіліктің батасын алайын деген ниет. Той Жолдасжаным келгенде болады, – деген Қиықша.

	– Шамасы, балаларыңның өзі осында келетін болды ғой.

	– Кемпірге келіп, немересін көрсетіп қайту əбден орынды.

	– Болса да келін демалысқа шығар? Əскер жұмысынан шыға алмаса, екі-үш күнге сұранып келе салады да.

	– Балаңның қызметі ақыр сонда болса, түбі бəрің бір жерде болғандарың мақұл, – деп, ауылдастары жөн-жосықтың ретін айтып, дастарқан басында қауқылдасып ұзақ отырып, баталарын беріп тарқасқан.

	Сол күнгі Қиықша кемпірдің шамы көпке дейін сөнген жоқ. Кісілер кеткен сон, жүрегі алып-ұшып жалғыз өзі үйге сыймады. Баласынан соңғы жылдары келген хаттарын жинап, түйіп жүрген орамалын қайта алып, көп ақтарды. Əлгі телеграмманы ажырата алмай, ескі-жаңасын аңдап салыстырды. Болса осы болар дегендей бір телеграмманы ұстап ұзақ отырды. Ондағы ойы: «Талбике босанды. Ұл. Аты Жолдас» дегеннен бөлек сөз жоқ па екен. Мүмкін «келеміз, не жақын арада Жолдасты апарып көрсетеміз» деген шығар. Соны ертең көршінің баласына тағы бір оқытып анықтап алмақ. Тағы да бір ойлап, оларды күтпей-ақ жолға шығып кеткісі келеді. Сөйтеді де «Жүрек құрғыр шыдамас. Машинаны айдаладан көрсе, айнып жүре береді. Жолда ауырып қалсам, құр бекер қиын болар. Қой, өздері де келер, неғыпты сонша! Менің жайым оларға мəлім емес пе? Өздері де күтпес» – деп алып ұшқан көңілін жайлаған болады.

	* * *

	Талбике үнемі бала бағып үйде отыра бергеннен зерікті. Екіқабат кезіндегі сыймай қалған көйлектерін шетінен киіп, көшеге шығып сылаңдап жүргісі келді. Бірақ оған бұрынғыдай еркіндік қайда. Үйден қарыс аттап, Жолдастан шыға алмады.

	– Шешеңнің пайдасын енді қашан көреміз, осындай қиыншылық кезде көрмегенде. Өзі біліп келмеді. Барып алып кел. Жолдас балабақшаға барғанша бағып берсін. Біз бой жазып, салтанат құрып жүрейік. Мына бойда жастай бала басты болып, əбіржіп өлетін түрім бар. Көрдің ғой, балалы болғалы кинотеатр жайына қалды, – деді келіншегі Əскерге.

	– Дұрыс қой. Бірақ, апамның өз жайының қалай болатынын ойлап көрдің бе? Кейін біржолата келсе деп едім, – деп ойланып қалды Əскер.

	– Ойланатын түгі де жоқ. Саған үй тигенше Жолдас оқуға барар. Кейін келгенінің керегі қанша. Маған биыл керек. Биылдан соң текке де қажет емес.

	– Егер, осы қысты апамның қолына барып өткізсең қалай болады? Əрі серік боласың, əрі Жолдасты көрсетіп кемпірдің біраз көңілін аулайсың.

	– Мен саған не деп отырмын?

	– Енді, қисыны осы ғой.

	– Мақұл. Қашан, бүгін жүріп кетейін бе? – деді Талбике ызбарлана күліп, – мəселенки кемпірдің көңілін ауладым дейін, ал менің көңілімді кім аулайды. Құлайын деп құлазып тұрған тамың, мөңіреп тұрған сиырың ба, жоқ өлмелі, көкірегі сырылдаған кемпір ме?

	– Екі-үш ай барып кемпірдің қолынан жұмысын алсаң жарылып кетпейсің ғой. Одан да бармаймын десейші.

	– Жарылып кетемін, бармаймын. Көп сөзді қой да осы жұмада жолға шық. Сəрсенбіге дейін уақытың мол жетеді. Бар да шешеңді алып қайтасың, – деді келіншегі Əскерге сөзінің соңын бұйыра.

	Əскер келіншегінің сөзінен асып кете алмады. Жұма күні кешкі поезға шықты.

	Ол үйге елеусіз келіп кірді. Қиықша кемпір əбден қалжырап ұйықтап кетсе керек, баласының тықырынан ояна қоймады. Əскер бөтен үйге келгендей абдырап, жағалай көз салып біраз тұрды. Еңсесі түскен, ауасы тар жатаған тамның іші күңгірт, құлазыңқы. Алақандай терезеден себездеп түскен күн сəулесі мен пеш түбінде басын жастыққа қойып, қисайып жатқан шүйкедей қара кемпір ғана үй ішінде тіршілік барын аңғартқандай.

	– Апа! – деді Əскер. Кемпір көзін ашып алды.

	– Əскермісің?! Келдің бе, жаным! – деп кемпір орнынан кирелеңдей көтеріле берді, – Жолдасжан қайда? Жолдас!

	– Олар келе алмай қалды, апа!

	– Е-е, о несі?! Өздерінің дендері сау ма?

	– Сау.

	– Сау болса неге келмейді. Ол күшікті көру де сатулы болғаны ма? Күшікті əкелмегендерің-ай! Көнегімізді жібітіп, аузымыздың дəмін алатын. Қап! Келінге қалжа жегізе алдың ба? Жас ет салып едім ғой, барды ма?

	– Алдық қой. Жолдас балаңыз «апамның өзі келіп көрсін, бағып-қақсын» деп жатыр, – деді Əскер.

	– Ойбой, ол жаманның да Алматыдан шыққысы жоқ десейші! Алматысын қиып келмегенде, Аспарамды қиып барам ба екен, а?

	Осы сөзден соң-ақ Əскердің шешесіне салар қолқасының басы ашылып қалған. Айтқандай-ақ:

	– Қыс болса келіп қалды. Мал-жанды кімге тастап кет дейсің. Күні бүгінге дейін малдың арқасында жан сақтап отырған жəйім бар. Екеуің екі жерден қызмет істегендеріңе де біраз болды. Əлі жібі түзу бір көйлек кигізген емессіңдер. Көйлексіз отырғаным жоқ. Сөздің мысалы үшін айтып отырмын. Үй алып бір ыңғайға келіңдер, сонсоң біржолата барамын. Асып-тасып алмай жатқан нелерің бар. Бір Жолдас қой, дұрыстап бағыңдар. Осы жерге əкелгендеріңде өзім-ақ бағып, қатайтатын едім, не керек, – деді шешесі.

	Ертеңіне Əскер жалғыз қайтты. Есік алдында қарағаштай қатып Қиықша қалды.

	Шешесін ертіп келмегелі Талбике Əскерге тізесін одан сайын батырып, бұрынғы мінезіне қосты.

	– Ертеден қара кешке үйден шықпай басым айналып, жынды боп өлетін болдым. Бұл бала болмай, бəле болды.

	Дүниенің төрт бұрышын ұстап тұрғандай шалқайып кеп жүресің. Ұялсайшы!

	– Əй, енді өл дейсің бе?

	– Тап бүйткенше өліп-ақ қалғаның жақсы. Не үйің, не күйің жоқ. Сумка ұстап тірі жүргеніңе мəзсің, əйтеуір.

	– Бопты. Осы үйдің төрт құбыласын теңесең жүрсің ғой сен де.

	– Теңеймін. Ұста былай мына баланы, – деп қолындағы талпынып, уілдеп отырған баланы Əскердің алдына тастайды да, ұзақ боянып-таранып пəтерден шығады. Шет елден шыққан лакталған туфли іздеуді есігінің алдындағы шағын аяқ киім дүкенінен бастайды. Əскер лекциясынан кешігіп, кафедрада бірде ескерту, бірде сөгіс алып жүргенімен жұмысы болмайды. Тек, айма-ай ақша əкеп беруін талап етеді.

	Бір мезгіл еміп отырған бала, Талбике кетпей жылайды, содан келгенше жағы сенбейді. Емізікпен біресе сүт, біресе айран сорғызады. Оған шашалып, шегі түйілгенше жылап Əскердің басын даң қылады.

	– Бала баққан қалай екен? – дейді Талбике келген соң.

	– Жақсы екен, – дейді Əскер ашумен.

	– Жақсы болса баға бер, – деп Жолдасты емізіп болған соң жəне кетеді. Не:

	– Жұмысым бар. Тағы қайда? Болды! – деп Əскердің жаны шын ышқынғанда барып аялдайды. Əскердің аядай бөлмеден безе қашқысы келеді. Қашқанда қайда барады. Кандидаттық жұмысында да, үйде де, түзде де бəрінің шырқы бұзылып, сиқы кетті. Биыл ауылына да бара алмады. Бұл демалыс алғанда Талбикенің декреті бітіп жұмысына шықты. Жолдасқа қарайтын адам табылмай уақыттың бəрі үйде өтті.

	Келер қысқа салым Əскерге микроауданнан үш бөлмелі үй тиді.

	* * *

	Соңғы кезде кемпірдің екі самайы күзгі күміс шықтай жылтырап, жүзінде əжім іздері бұрынғысынан молайып, еңсесі түсіп, кəріліктің кəдімгідей иектегені байқалған. Қазір ол туған жерден мүлдем кетуге өзін алдын ала дайындап жүр. Ел ішінде Қиықша жайлы айтылып жүрген өсек-аяң, қаңқу сөз жетерлік. Біреуі айтады, екіншісі келеді де бұған зорайтып жеткізеді. Онсыз да көңілі жарым кемпірге бұдан ауыр соққы жоқ. Ол қатты күйініп, толғанады, ойлайды: «Осы жұрт неге тыныш жүрмейді. Баламның қолына кетсем, менін орныма егін еге ме? Мен ертең-ақ кетемін. Отыр десе отырмаймын. Туған жерде кішкене жүре тұрайын десем...» деп көзіне жас алады. «Жынды қатындай жүре бер». «Сенің молаң əлі сол үй болар, көр де тұр осыдан...» «Жалғыз бала жүрген жерде жүріп, өлген жерде өлмей ме!» десіп, бəрі менің осы жүрісімді ерсі көреді. Түсінбейді ғой. Шетінен құдайларын ұмытқан. Көрер едім, менің басымдағыны берсе, түге. Жалғыз бала беріп, оның өзіне қолы жетпей, жерге қарап отырса. Əншейін денім сау, делбезем бүтінде орталарында еркелеп жүре тұрайын десем...» деп иегі иегіне жуыспай кемсеңдейді тағы да.

	«Еркелеп деймін-ау! Өлмелі отырған кемпірді кім еркелете қойсын. Жəй, көңіл ғой сол. Жо-оқ сол өлмелі кемпірдің өзін көзге іліп, оның сыртынан сөз етіп, адам қатарына қосатындарын айтам ғой! Рақмет! Енді, осындай ортадан қалай кеткің келеді. Қимайды екенсің.

	Мына қоржын үйді соғыс басталардан бір жыл бұрын салғанбыз. Қабырғаларында Əскердің əкесінің қол таңбасы тұр. Əлі күнге дейін байқап қараған кісіге анық білінеді. Бірақ оны менен бөлек бір жан байқаған емес. Керек десең артында қалған жалғыз тұяғы – Əскер де зер салған жоқ. Сыртынан қораш көрінсе де осындай көзіме ыстық, көңіліме жақын. Күйеуімнің көзін қалай тастап кет дейсің, айналайын ағайын!?

	Біздің үйдің алдынан Аспараның күндізгі бар тіршілігі көрініп тұрады. Сырттарыңнан бəріңді көңіліммен жұптап, аттарыңды айтып отырамын. Кейде, осыларды несіне əлдеқандай ғып айтып отырмын деп те қаламын. Бірақ, бəрің ыстықсың, қолда өскен соң қиын екен!

	Ертең мен кеткенде сендердің қабырғаларың сөгіліп, жандарың ауырмасын білемін. Ал, менің жаным ауырады. Сол қу жанды азғана күн болса да ауыртпайын деп жүрмін. Сендер ойлайсыңдар ғой: «Ой, сорлы-ай, жападан-жалғыз қанша жыл жүрді» деп, «Əй, өзінің жаны сірі кемпір екен» деп. Білемін, сендер бұл сөзді мен кеткен соң да айтасыңдар, жаңғыртасыңдар. «Қиықша сияқты» деп маған ұқсас кемпір болса телисіңдер. Мейлі, əйтеуір естеріңде қалуға жарасам бопты!

	Ал, мен кеттім. Хош, туған жер, ел! Орталарыңнан тірі кетті дегендерің болмаса, мен енді өлген кемпірмін. Төрімнен көрім жуық қалғанда сенен неге кеттім, туған жер!? «Балаң үшін» десейші. Жаным неге ауырады. «Мен үшін!» десейші. Баланы тумау керек екен, туған соң өз өміріңнің қалғанын соған бағыштау керек екен, туған жер!

	«Иə...» деп мақұлдасайшы.

	Бір нəрсеге ғана қатты қиналамын. Ол – өңіріңнен үй орнындай жер бұйырмағаны.

	Не айтайын, басы бүтін ауылдастарым, ағайындарым, көз көрген тұрғыластарым... Менің осы күнім бастарыңа келсін! Сендер мұны қарғыс деп ұқпаңдар. Бастарыңа келсе сендер де туған жердің қадір-қасиетін ұғар едіңдер».

	Қиықша бұрынғы күйкі тіршіліктен күрт қол үзді. Алдымен ауыл-аймақты, сосын қарсы алдында қасқайып тұрып, өзі туралы өсекті судай сапыратын Балемер кемпірге дейін үйіне шақырды. Бұл сырдың түбіне жұрттың бірі жетті, бірі жетпеді. Былай шыға бере-ақ: «Қиықша өмірі істемегенін істеді. Байқұс, өліп қала ма?.. Жұмулы қолы тым ашылып кеткен екен». «Рас-ей, қашан көрсең шекесі тырысып отыратын еді». «Сендерге ол сорлы берсе де жақпайды, бермесе де жақпайды. Сөздеріңде бəтуа бар ма осы» десіп тарқасатын көпшілік.

	Көңіл жетерлерін бірсыпыра шақырып болған соң мұздай киініп алып, Еспеде отырған шопандарға қыдыра барды, сондағы он-он бес уақ тұяқтарын сатып, əрі жұмысын да тындыра қайтты.

	Кемпір баласын тосқан жоқ. Жұмыстарын ретке келтіріп алды да Алматыға оқитын студенттерге ілесіп, жолға шықты.

	Ат төбеліндей аэродромда самолетке мінгелі тұрып, Қиықша соңғы рет жалпақ жатқан ауылға сұқтанып, қызғып қарады. Алдымен көзіне өз үйі ілікті. Қора алдында аңырайып тұрған сиыр көзіне оттай басылды. Бұдан он-он бес күн бұрын сатып жіберген сары ала сиыры. «Жануар-ай, ол жақты жерсінбеген екен-ау! Мал екеш мал да өзі үйренген жеріне қашып келіп тұр, ə... Иесі іздеп келгенше қорықшысы бар болғыр қамап тастар ма екен!»

	Əуелгіде «АН-2» самолетінің ащы гүрілі құлақты тұндырып жіберді де, қойқаңдап, жер бауырлай сырғып барып, бірте-бірте биіктеп əуеге көтерілді.

	Кемпір самолеттің оймақтай терезесінен төменге көз салды. Ауыл енді алақандай ғана болған. Кеудесін кернеп келген бір ыстық қимастық лықси-лықси екі көзінен жас болып, əжімді жүзін жуып жүре берді. Терезеден төмен қайыра қарағанда Аспараның қалың өскен шеңгелі мен жыңғылы ғана тырбиып-тырбиып жатты.

	«Ə, ə... Бұйдалының тұсы екен...»

	Кемпір одан арғысын байқауға мұршасы келмеді. Басы айналып, жүрегі аузына тығылды. Жанындағы студенттің алдына басын сүйеп, екі көзін тарс жұмды. Қай тұста ұшып келе жатқанын мөлшерлеуге кемпірдің халі келмеді.





II


	Қалада алғашқы айлардың не боп өткенін кемпірдін өзі де аңдамай қалды. Үсті-үстіне үстемелеп келген кісілер, Əскер филология ғылымының кандидаты болғанын жуды. Талбикенің бірге істейтін адамдарына бір, Əскердің бірге істейтін жерінің адамдарына бір, əрқайсысын жеке-жеке бөліп шақырды. Онан Талбикенің туған күні, мебель түсірген күн, мерекелі күндер... Баласы мен келінін əркім-əркім қонаққа шақырып əкетеді. Ананың ермегі немересі, екеуі үйде қала береді. Жүр деп жатқан бала мен келін жоқ, не барам деп жатқан ана жоқ. Дегенмен, олар кеткен соң ананың көңілі құлазып қалады. Ермек қып отырған Жолдас серік боп жарытпайды. Кеш болды солай танауы пысылдап ұйқыдан бас көтермейді. Шай-суын ішіп алған соң Жолдастың жанына кеп қисаяды. Көзі ілініп бара жатса ақсары телефон шошып жылаған баладай шар-шар етеді. Барып құлағын көтереді. Аржақтан аптыққан дауыс шығады:

	– Əскер, – дейді бірден.

	– Əскер жоқ, шығып...

	– Талбике, – дейді бірден, сөзге қонақ бермей.

	– Ол да...

	– Енді бұл кім?

	– Шешесі.

	– Ə, онда жақсы. Кісілер келіп, күтіп қалып едік.

	Телефонның құлағын тұғырына қондырады. Жолдастың жанына келіп қисаяды. Енді кірпігі айқассайшы!.. Əрі жатады, бері жатады дөңбекшіп, бір кезде ұйқысырап Жолдас жылайды. Оны құйрығынан қағып уатып ұйықтатады. Ойына əлдене түседі.

	«Əлгі сөйлескен даусынан танып қалдым, Əскержан ғалымдығын жуғанда келген мысық мұрт, сүліктей қара жігіт... Апырмайдың сөзшеңдігі «Апа, алматылық болған екенсіз ғой» деп бастаған сөзін. «Апа, қалай, ішіңіз пысқан жоқ па? Əңгімелесетін кісі тауып алған боларсыз... Осы маңда өздеріңіз қатарлы кемпір-шал көп көрінген...» деп бір кеткен. «Апа, менің де өзіңіз сияқты елде шешем бар. Бірақ шақырып келтіре алмай-ақ қойдым» деген тағы.

	«Əскер екеуміз аспирантурада бірге оқыдық. Бұл қатырды, қорғап алды. Мен де осы алдағы жазда қорғаймын. Сонда «Талабыңа жет, қарағым, ден сау болса əлі-ақ, сөзің ширақ екен...» деген. Сүліктей қара жігіт мырс етіп күліп жіберген. «Əлі, үйге барып көресіз ғой... Келініңіз кең кісі» деген кетерінде. Содан бұл жігітті көрмей кеткен. «Енді телефонмен болса да сəлем бере салса нетті, тұқымың өскір!», деп, көңліне алып, ренжіді. Шын ренжіді. Егер елде болса алдымен қонаққа Қиықша ананы шақырып, сонсоң келіні мен баласына жол тиер еді. Ананың тағы бір байқағаны, қонақтан келгенде Əскер емес, Талбикенің қызып келетіні болды. Бүгін де қонақтан келген соң Талбике көп сөйлеп, ыңылдап əн салып, жатпай ұзақ жүрді.

	– Апамды мазалармыз, көңілдісің ғой өзің, ақырын, – дейді Əскер.

	– Қатты айтқаным жоқ қой, – дейді Талбике.

	– Жарықты өшір, – дейді Əскер.

	– Жатқым келмейді, – дейді Талбике. – Мебельдері импорт. Сервант... сервиз...

	Бəрін де естіп жатқан ана бұл жолы шын ашуға мініп:

	– Əй, секектемей жатыңдар, түге! Бұл жақтың рəсімі қандай? Еркек орнына əйелі мас боп, үлкен тұрғанда қонаққа кішіні шақырып, – деді.

	Бала мен келін жым болды. Мұнысы сыйлағаны екенін түсініп, кемпірдің мерейі бір өсіп қалды. Əлгінде ғана көз алдынан тізіліп өте шыққан сырлас, сыйластары, шалының көзіндей боп келген қоржын тамы, күні кешеге дейін талшық еткен малының басы – сатып жіберген сары ала сиыры, жұртында ұлып қалған ақтөс қаншығы – бəрі-бəрі енді кеудесінен ізім-қайым өшті.

	Кемпір рахаттанып ұйықтап кетті.

	Қиықша баласы мен келінінің басы қосылып төрт көзі түгел отырғанда:

	– Мынау сендер үшін жиған-тергенім еді, – деп сыртынан шымшып түйреген төс қалтасының түйреуішін ағытып, үш мың сомды баласының алақанына салды.

	– Өз қолдарыңмен көңілдерің сүйген заттарыңды алыңдар. Ол жақтағы іске асар заттың бəрін саттым. Бір тиын да болса басы құралсын дедім. Неше жылғы тұтынып келе жатқан мүліктерімді тезектеріне тəрк етпес дедім. Қалтамның түбін қағып, қазанымның түбін сарыққандағы құралғаны осы. Енді шешеңді он жерден қаузағаныңмен түк те шықпасын біл. Отыз сом пенсия ғана. «Өлім бар да қаза бар» ертең арыстай боп босағаңда өліп жатсам жөнелте алмай сасып қалма. Дұшпаныңа таба болсаң, ұяты кімге келеді. Саған... Сен екеуіңе, – деп ескертті баласы мен келініне.

	Əскер мен Талбике ақшаны қолына алып алған соң əрі шауып бері шауып жүріп, бір-екі айдың көлемінде үйін түп-түгел қайта жасаулап шықты. Бұрынғы өздерінің студент кездерінен жинаған бұйымдарын арзан бағасымен сататын дүкенге қайтып өткізіп жіберді. «Апамның ақшасына бір-екі киім алып, үстімізді жаңалайық, ескерткіш боп қалсын» деп, біразын Талбике жаратты. «Бүгінгі заманның қалалық кемпірін жасаймыз, енді ауылдағыдай бір-екі көйлегіңіз бəлен жылға жарамайды» деп баласы дүкен аралатты. Бір жексенбіде Қаскелеңдегі қанбазарға ертіп əкеп, кемпірді шырттай киіндірді.

	Кемпірдің ақшасын даладан тауып алғандай еркін жұмсады. Үсті-үстіне еселеп, бұрын есігін көрсетудің реті келмей жүрген көңілдестерін шақырды. Сөйтіп айды аспанға бір-ақ шығарды.

	Кемпір осы үйге келгенде көз тартар ештеңе жоқ еді. Алғашқы күні астына төсеген көрпенің қабуы сөгіліп, арасындағы мақтасы түйір-түйір болып жентектеліп кеткен екен, жамбасына батып шыққан. Жамылған көрпесінен де баланың зəр иісі шығып, түнімен жата алмаған.

	Ертеңгісін:

	– Шырағым-ау, мұның не? Көрпелеріңнің тысын жуып, мақтасын жазып салуың ғой, – деді келініне.

	– Апа, еш қол тимейді, – деді Талбике енесіне. «Қолы тимесе тимейтін шығар, өзі де жалғызілікті, оның үстіне жас балалы болды».

	Кемпір айналдырған төрт-бес күннің ішінде бар көрпені ине-жіптен жаңа шыққандай етіп жөндеді. Шаң тұтқан бұрыш-бұрыштары мен өрмекшінің торларын сыпырды. Неше күннен бері жуылмай қатып тұрған ыдыс-аяқтарын, айраннан босаған шөлмектеріне дейін жуды. Баласы мен келінінің алдына ертелі-кеш асын даярлап, бəйек болды. Бірақ «енем келіп көзім ашылды. Қолымнан жұмысымды алды. Бұрынғыдай емес, үйімізге береке кірді – мықтылармен тереземіз теңесті» деген Талбике болмады... Қайта, бұрынғыдан ары жұмыстан қолы босай алмай, байланып қалғандай сезініп жүрді. «Бұрынғыдай емес, семья басы күрт көбейіп кетті. Ақша деген құмға сіңген судай, суға батқан тастай жоғалып барады» деп, Əскерге енесінен тағы да үш мың сом дəметкендей сыңай танытты. Есік алдында Жолдасын ойнатып отырған. Өздері тұрғылас етженді, бес биенің сабасындай сары кемпір тұсынан өтіп бара жатып, Қиықша кемпірді көріп кілт кідірді.

	– Амансыз... бақуатсыз... – деді ол жылы жүзбен.

	– Шүкір!.. – деді, Қиықша кемпір аңырып. Бейтаныс кемпірдің қолындағы торында үш-төрт айранның босаған шөлмегі бар, дүкенге бара жатқаны белгілі.

	– Құдағи, танымадық, – деді Қиықша.

	– Танымасаңыз таныса жатамыз да, құдағи.

	– Асығыс болмасаңыз, аз-кем отырып, демалып алыңыз.

	– Демалсам демалайын, у-уһ, белім!

	Екі кемпір бірін-бірі жатырқаған жоқ. Бірден іркілмей, бүкпесіз əңгімелесіп кетті.

	– Мұнда келгеніме айдың жүзі болып қалды. Балалар жұмыста. Ей, мынау кімнің баласы-ей, атың кім? – деді Жолдасқа қарап.

	– Бұл менің балам. Апасының аузынан «аһ» дегенде түскен.

	– «Аһ» дегенде емес, «Ауп» дегенде түскем... – деп, Жолдас апасының мойнына асыла кетті.

	– Айналайын! Қапшық-қапшық айналайын!.. Толып жатқан айналайын!

	– Апасы, бізге де қалдырыңыз.

	– Иə, апам «айналайынынан» бермейді, – деді Жолдастың аузы бұртиып.

	Екі кемпір Жолдастың мына сөзіне көздерінен жас аққанша күліп алды.

	– Сіздің де немереңіз бар-ды?

	– Келінімнің аяғы ауыр. Соған бола келіп жатырмын, лəжсіздан.

	– Тұмса ма еді?

	– Жо-жоқ, мұнысының алдында екі қызы бар. Əлгі, не еді, балабақшаға барады екеуі де.

	– Үйге кіріп əңгімелесейік.

	– Дүкен жабылып қалып жүрер...

	– Бұл жақтың дүкені үзіліссіз істей береді. Кəне, үйге кірейік. Содан соң-ақ барсаңыз үлгересіз.

	Екі кемпір даудырласып осылай үйге кірді. Демде-ақ көк шайнекті газға қойып баж еткізді. Сары кемпірдің есімі Қазнакүл екен. Шай үстінде:

	– Жолдастан басқа да немереңіз бар-ды? – деп сұраған Қазнакүл.

	– Барым осы.

	– Қаншада?

	– Биыл үшке шықты.

	– Е-е, қазіргі қалада тұратын бірсыпыра жастар баладан қашатын бəле болды ғой. Амалдап бала көтермеудің жолын қарастырады. Жəй, өзімнің келінімнен байқаймын да... Əп дегенде осы үлкен қызын туды. Іле екінші қызына жерік болды. Екі қызының арасы жиі, бір жасар ғана. Содан төрт-бес жыл аралатып барып екіқабат болды ғой. Сөз жоқ, араға əрекет килікті. Əйтпесе қойша қоздайтын кезі емес пе бұлардың.

	Қазнакүл кемпірдің ойына əлдене кеп, өз сөзіне өзі риза болғандай миығынан сылқ-сылқ күліп алды. Оның есесіне Қиықша кемпірге бұрын қаперіне кіріп шықпаған бір күдік пайда болды. Өн бойын жайлап, жаулап алды.

	– Заманы жақсы боп тұр ғой. Біз бұлардың жасында не көрмедік.

	– Енді қайтып кейінгілерге көрсетпесін! Ол кездің беті аулақ! – деді Қиықша да қостап.

	– Құдағи, соны айт! Қой, тұрайын.

	– Енді үйді көрдің. Əрлі-берлі дүкенге келіп кеткеніңде соғып тұр үйге, жолың ғой.

	– Келін босанып қол тимей кетпесе, келіп тұрамын.

	Біздің үй де бұл жерден алыс емес. Көресің ғой, əлі...

	– Шілдеханада жолықтырсын!

	– Бəрін айт та бірін айт – амандығын айт.

	– Иə, соны айт.

	Қиықша кемпірдің үйінің босағасын аттағанда Қазнакүлдің бірден назарын аударған, тілмен жалағандай қызыл күрең сырымен сырланған еден болды. Онан соң төрдегі ілулі үлкен кілем... телевизор, тоңазытқыш...» «Ағашты жинаудай жинаған екен, тағы да бір өңкей түсті ме деймін?!.» Шашау тұрған басы артық бірде-бір зат жоқ. Бейне көптен адам тұрмай, үй егелері бір жаққа ұзаққа қыдырып кеткен сияқты сезініп кетті. Қиықшаның баласын Қазнакүл əлі көрген емес. Бір көруге құштар-ақ. Келінін көрді. Ең бірінші жұмысына асығып, сылаңдай басып кетіп бара жатқанында сырттан көзі түскен. Кейіннен қисыны кеп екі кемпір шай ішіп отырғандарында үстеріне келді. Əнеукүні жақыннан көре алмап еді. «Ажарлы екен келіні».

	– Сəлеметсіздер? – деді, Талбике сыпайы амандасып.

	– Шүкір, – деді бұл.

	Сонсоң, Талбике бөгде сөзге келмей, екі-үш кесе шайды ішіп, орнынан тұрып кеткен. Мұнысын Қазнакүл кемпір ұнатпай қалған. Енесімен арадағы жақсы қарым-қатынасты, сырлас-сыйластықты бір пұл ғып: «Өзі адам сыйлап көрмеген неме ме? О не қылғаны-ей! Жоқ, есіктерінен бас сұққан адамды жақтырмай ма? Дастарқаны жұтаң болған соң, ана сірескен ағаштың, абажадай тоңазытқыштың керегі қанша? Шамада, сонысын əлдеқандай ете ме екен. Ол адыра кімге опа берген...» Ішіп отырған шайын қоя салып, Қазнакүл кемпір сабындай бұзылған.

	– Ішіңіз, қызылы қалпынша тұр. Əбден қанып ішіңіз, деп Қиықша кемпір ғұзыр болған.

	– Əбден қандым! – деген. Деген де əлгі ойларын қаз қалпында сыртқа жария етіп айтпағанмен, там-тұмдап əр сөздің басын шалып:

	– Күнделікті ішетін тамақтарыңның өзін дүкеннен күнбе-күн сатып əкеп, тақ-тұқ тұрасыңдар-ау деймін. Тіпті, бір алақан май, бір салым ұндарың жоқ, дəл қазір, ə... – деді Қазнакүл.

	– Жоқ екені рас... Бірақ оған бəрін самсатып алып қоюға қол қысқалық жасап отырған да жоқ. Ұқыпсыздықтан күнбе-күн сатып алу əдет болып кеткен. О баста балаға да, келінге де ескерткем, оған құлақ аспаса қайтем... Құдайдың берген мінезі, бір айтқан соң қайтып айтпаймын. Істесе, айтқан тілді алса өздері үшін. Кісі-місі келсе, бүйтіп андағайлап дүкенге жүгіріп, босып кетпес еді. Бойымыздан күш, қолымыздан пұл кеткен соң, келін мен бала тізгінді өз қолдарына алып, ырық бермей кетеді екен.

	– Оның рас, бірі өтірік емес. Дегенмен балаңның көлденең табысы жақсы-ау деймін. Əлгіндей ішіп-жем демесең... Енді мүлікті түр-түрімен жинап алыпсыңдар, тегі... Игілікпен ұстатсын!

	– Тек, олай демеңіз. Табан ақы, маңдай термен келген. Бірден бола қалған кім бар. Жасырмаймын, күні кешеге дейін жоқ-жұпыны болып келдік. Күйеуім Керманмен соғыста хат-хабарсыз кетті. Ерте құртты. Жалғыз баламды жақсы адам етіп өсіру үшін белді бекем буып, үкіметтің жұмысының қаттысын қайырып, жұмсағын жапырдық. Еңбегім далаға кетпеді. Осы дəрежеге жетіп отырмын. Бұдан ары не боларымызды кім білсін. Əлгі əңгіменің бəрі қарын тоқ, көйлек көк болған соңғы пендешілік те...

	Қиықша кемпір одан əрі көмейіне келген сөзін ашып айтпады. Аңқылдаған көңілін сап басып, іркіп қалды, «Танымайтын, сырын білмейтін қаймана қазаққа мұнша ағымнан жарылып, келінім мен баламды жамандап не табам. Сонда маған жақсы бала мен жақсы келінді осы тауып бермек пе. Ертең өсектеп, елге таратпаса сол-ақ».

	– Ім-м, Əскер жалғыз балам де. Əйтпесе, менің осы кеп жүргенім ең кенже ұлым. Бұдан басқа үш ұлым бар. Үшеуі де елде дөкей қызмет істейді. Шалым бар, əлі дилы. Екеуміз де пенсия аламыз. Қырық жыл қой бақтық. Қазір үлкеніміздің қолында тұрамыз. Жасырмаймын, қолымдағы келінімнің қаққанда қанын, соққанда сөлін аламын. Өзі де шал-кемпірдің бабын білетін əдепті-ақ.

	– Мына келінге қандайсың?

	– Айттым ғой, мұнымен тізгіндесіп не қыламын. Өзі де тұзақ үзген – қу, кісі алдары бар. Осындай отырғанда əдейі ғана бірдеңені көңірсітіп айта саламын. «Ой, апам-ай» деп күледі. «Біздің апам өстеді» деп, шашбауымды көтеріп қояды. Кеткенімше маған бұдан артықтың керегі де жоқ. Қолдарына қарап отырсам əлдеқалай. Жақсы болса да, жаман болса да бəрі өзі үшін. Ит басына іркіт төгіліп, қой үстіне бозторғай ұя салған осы заманда жаман болған адам қайбір адам дейсің.

	– Сонысы дұрыс қой, біз оларға қанша жолдас боламыз.

	Қиықша кемпір одан əрі өз келінінің адамда жоқ мінездерін айтып, қоздатқысы келмеді. Əлгіндегі ішін тартқан қапы жібімеді. Жібіген күнде баласы мен келіні тұрғысында бір ауыз сөздің шетін шығармауға бұдан былай Қазнакүл кемпірдің тек əңгіме ауанының ыңғайымен не асық, не кем кетпеуге бекініп алған-ды. Ал Қазнакүл кемпір əлгіндегі сөзінің түп төркініне жетпестен, əңгімесін қайтып өзі жалғастырып əкетті.

	– Тұңғышында ғой деймін, астапыралла, екінші қызында екен, онда да келгенмін. Қарап жүреміз бе біз, осындай өзіңіз сияқты бір кемпірмен шүйіркелесіп, жүз таныс боп алғанмын. Содан бір күні суық тиіп, мұрттай түсіп ауырайын, пəлнисаға түсейін. Екі жұмадай жатып шықтым. Үйге келгеніме екі-үш күн болған. Ішкі үйде отырып келінімнің біреумен сөйлескен дауысын естіп қалдым. Алдында есіктің қоңырауы сылдыраған. «Енең келді ме?» дейді бөгде дауыс. «Келді» дейді келінім. «Сауығып, тəуір боп кетті ме, байғұс?» дейді ол. «Тəуір, тамақ ішеді» дейді бұл. «Алда байғұс-ай, тəуір болсын! Шалы да болса бар еді, шалынан бұрын өліп қалар ма екен деп қорқып ем, артынан да бара алмай, балалар ауырды ма, əйтеуір, быжық-тыжық қол тигізе ме осы» дейді үсті-үстіне сөйлеген бөтен дауыс, маған жаны аши жік-жаппар болып. Бұ кім десем, есімі орала кетті. Сіз сияқты көрші үйдегі таныс кемпірім... Келінімде үн жоқ. «Келіңіз, үйге кіріңіз, жоғары шығыңыз, апам демалып жатыр, сізді көрген соң тұрады ғой» деп айтуын шыдамсыздана күтемін. Бірақ, келінімде əлі үн жоқ. Əбден тағатым таусылды. Орнымнан атып тұрып жеткенімше, келінім есікті қайта бекітіп жатыр екен. «Əй, бекітпе!» дедім. «Қайда барасыз, қайталап қаларсыз» дегеніне қарамадым келінімнің. «Есігіңнен мен келгелі бір адам қарап еді, оның өзін көкірегінен итергендей, босағаңнан бері аттатпадың ба? Ендеше мені де шығар, үйіңнен бір-жолата шығар, кетейін...» дедім ашуланып. Со жолы шын ашуланғанымды келінім де білді. Екі бетінің ұшына қан ойнап шыға келді. Өз де қатты қысылды. «Ұяты бар екен, əлде де үмітімді үзбеймін» деп ойлаған едім.

	Содан бері сізге өтірік, маған шын осы келінімнің мінезі күрт өзгерді: кішіпейіл, сондай кісі алдары бар, басалқалы келіншек болды.

	Қазнакүл кемпір салдырап, өстіп көп сөйледі.

	Қиықша кемпірді қайтадан ауыр ойлар мазалап, содан арыла алмай өзімен-өзі отырып қалды. «Не болса да бетке айтатын көңілінде қылауы жоқ жан ба деймін, өзі. Əлде осының бəрін жорта айтып отыр ма?.. Не қылса да бəле-ей, өзі... Шын, бəле...»

	Сол күні Қиықша кемпірдің көңілі аяқ астынан көтерілген дауылдай оңды-солды ұйтқыды. Жападан жалғыз өксіп-өксіп айқай сап жылады. Ұйықтап жатқан Жолдас шошып оянып, құшағына тығылды.

	Қиықша кемпірдің көңілі көптен-ақ көшкен жұрттай құлазулы-тын. Бетіне қарап отырған баласы мен келінінің күнделікті тіршілігі тынысын тарылтып, кəрі кеудеге берік боп байлана берген. Енді соның аузын Қазнакүл кемпір тырнап кетті. Сонымен ерікті екі көзіне берді. Жылауын жыласа да артынан: «Апырау, осы мен неге жылаймын. Бір жамандыққа бастап отырғаным жоқ па» деп кемпір көз жасын ірікті. Сонсоң, кешелі-бүгінгі өміріне үңіліп, əдеттегідей ой үстінде ұзақ отырып қалған. Сондағы ойлағандары: алдымен өзін Қазнакүл кемпірмен салғастырды. Ол – Қазнакүл кемпір болса күйеуі соғыстан аман-есен оралып, үбірлі-шүбірлі болыпты. Төрт құбыласы түгел адам екен. Бүгінгі тұрмақ ертеңін де ойламайды. Ойлағысы да келмейді. Өйткені өмірден өгейшілік көрмеген пенде. Уайым-қайғысыз уақыт көшіне еріп, жағасы жайлауда отыр.

	Бұл – Қиықша кемпір өмір салмағын мойнымен көп көтерді, ақыры жеңді. Бірақ жетемін деп жүргенде кəрілік кеп киіп кетті. Ажал алыс болса əлде де біраз дəм татып, жарық көретін жағдайы бар. Əйтсе де кемпірдің сырты бүтін, іші бықсыған түтін.

	Бала өзімен өзі. Біртоға ол жүр. Ерте кетіп, кеш келеді. Келеді де телевизор көреді, көрмесе ол да жоқ. Кейде жазу столына барып, сонсоң түнімен кітаптарға үңіледі. Жазып-сызып шұқиып көп отырады. Не ойлайтынын бір өзі ғана біледі. Бір білсе, Талбике білер. Білгенде ол бейбақ тайыз ғой, тереңнен тартып білер дейсің бе. Бетінен қарпып қана күн кешеді.

	Көптен əдебиетіміздің зерттеу саласында еңбек етіп жүрген Əскер ақыры филология ғылымының кандидаты ғылыми атағын алу үшін диссертациясын қорғады. Бірақ, ғылым кандидаты, доцент болғанмен Əскер бəрібір бір басының жұмысын жеңілдете алмады. Алда алынбас асу, қол жетпес биіктей боп – докторлық жұмыс қолын байлай берді. Мұның есесіне Талбикенің көңіл аспанының бұлты сейіліп, өз ортасында «күйеуі кандидат» атанып, мерейі өсе түсті.

	Бұл күнде Талбике аппақ боп бұғағы түсіп, семіздіктен домаланып қалған. Жолдастан кейін құрсақ көтерген жоқ. Қызметі де қалпынша. Тек еңбек стажы ғана өсіп келеді. Үйдегі тірлік енесінен де артылмайды. Келіп жатқан кісілер де шамалы. Үйге бір кісі келсе тыжырынып, жақтырмай қалады. Тағы да əр кісіге тағар міні, берер мінездемесі бар. Бісміллəсі: «Өзіміз үйден шыға алмаймыз. Осылар-ақ уақыт тауып, тентіреп, қыдырады да жүреді» дегеннен басталады. «Осылар үй-ішімен қыдырымпаз, сүметіліп, бала-шағасын шұбатып...» дейді. «Мына жігіт Əскермен оқуға бірге түсіп еді, əлі күнге дейін студент... Қайтсін байғұс, Əскерді сағалап келе беретініндей бар. Аш қой...» дейді.

	«Пайдасы жоқ кісілер-ақ осы үйге қара күйедей жұғысып, ақыры құтыла алмастай бəлеге қалдық...» дейді.

	Талбикенің бұл шайпау, тарпаң сөздерін кейбіреуі сезіп қалып, əсте-əсте келулерін сирексітіп кеткен. Осыдан бұл үй оты қашқан күзгі даладай қуаң тартып, үнемі сұлқ тұратын болған.

	Сенбі, жексенбіде Əскерді зорлағандай ертіп, қайдағы тəуір кино жүріп жатқан кинотеатрларға кетеді. Одан қалды аңдитыны тағы Əскер. Айлық алған күні ақшамен қосылып бір кикілжің ілесе келетін əдеті тағы бар.

	– Əскер, бүгін айлықтарыңды аласыңдар, ə... – дейді Талбике, ол айлығын əкелетін күні таңертең.

	– Біліп отырып неменеге сұрайсың, əңгіме жоқта əңгіме тауып, – дейді жаратпаған Əскер.

	– Ақша алардағы əдетің бұл, – дейді Талбике екіленіп. Əскер үн-түнсіз үйден шығып жүре береді.

	Кешкілік Əскердің алдын орап, қарсы алып сырт киімін іліседі. Сол бойда ішкі-сыртқы қалталарын тінтіп үлгереді. Əскер сөзге келместен қалтасынан айлығын алып ұсына береді. Ол алып жатып:

	– Қанша? – дейді.

	– Қанша болушы еді. Жоқ əр алған сайын ақша қосып береді деп бір жерден естіп пе едің.

	– Қоссын деп жатқан кім бар!..

	– Несіне санайсың, түгел-түгел, бар-бар, – дейді бұл қылығын жаратпаған Əскер.

	– Мə, ертеңгі түскі тамағыңа, – деп Талбике бір сары-құлақты Əскердің алдына тастай салады. Осының бəрін естіп, көріп жүрген кемпір іштей буырқанып, баласына ит жыны келеді. «Өздерімен өздері жүріп, əбден ойындағысын істеп, жаман үйренген. Беттен алып, төске шауып жүріп бетін қайтарып тастаған ғой, ынжықтың. Əй, сені... Əкеңде жоқ момындық қайдан ғана саған тап болды. Қой, қой, жалғыз баланың əйелімен тізгіндессем...»

	Жалғыз-ақ: – Сен өзің айлығыңды қашан аласың, біз бір білмей-ақ қойдық қой, – деген бірде сөзден сөз шығып отырып келініне.

	Келіні жұмған аузын ашпай тырсылдаған беті жұмысына кетіп қалған. Содан екі-үш күнге дейін тырс етіп тіс жармай жүріп-жүріп:

	– Апа, – деген енесіне, – қалада əйелдерге күн көріс қиын.

	– Е-е, – деп əуелгіде кемпір тіксініп қалған.

	– Қиын болғанда былай, көп киім керек.

	– Е-е, солай ма еді. Мен бір... Көп киім керек болса көп киімің бар емес пе?

	– Не қылған, апа-ау! Бірге қызмет істейтін əйелдердің ішіндегі ең киімі жұпынысы, кедейі менмін.

	– Астапыралла! Мына сөзіңді менен басқа біреуге айтсаң шынымен-ақ сенер.

	– Рас айтам, апа!

	– Айналайын-ау, оны азырқансаң тағы киім ал. Бірақ, «кедеймін, жұпынымыңды» естіртпеші! Қалай киіп, қалай ішсеңдер де екеуіңнің ақшаларың бір бастарыңа жетеді. Мені мен Жолдасқа əл-əзір шығындалып жатқан жоқсыңдар. Дүниелерің болса тіреліп тұр. Енді жандарыңа не керек, дəмі жоқ...

	Талбике сақылдап тұрып күлді.

	– Үш жүз жиырма сом ба? Əскердің зерттеулері кітап болып шығып, бір байымасақ.

	– Үш жүз жиырма сом емес, отыз соммен де күн көріп келгенбіз. Сонда да жететін. Шүкір деп айтайын, балаларым ақшаны кесіп алады, өлгенімде басыма көктас қояды деп жүрсем мен.

	– Не қылғаны, апа! Түк те жетпейді.

	Кемпір жағасын ұстады. «Мына бейбақ мені арам өлтіретін түрі бар ма деймін. Көңілім үшін болса да «басыңа күмбез тұрғызамын» дей салса болды емес пе? Өлген соң еркі өздеріңде. Қара жердің қойнына тастай салып, елеусіз қалдырып, мүлдем ұмытам десе де».

	Сонсоң:

	– Осы үй дүниеден бітіп қалған жоқ па, – деді келінін əдейі сынамаққа.

	– Əлі пианино керек, апа!

	– Пианүйде деген не? Е-е, əлгі...

	– Жолдас кейін мектепке барғанда, одан кейін де керек. Осы бастан үйрете берсек, Жолдастың кейін композитор болып кетпесіне кім кепіл. Композиторлардың ақшасы көп дейді ғой...

	– Кім болса да амандығын айт. Дендерің сау болса пианүйдені де аларсыңдар. Алған күнде мына үйдің қай жеріне қоясыңдар. Оның бер жағында «əу» дейтін біреуің жоқ. Қайдан Жолдасжан біліп-үйрене қойсын, қиын ғой.

	– Алдымен алып алайық, оны алғанша. Жолдасты үйретеміз, кең үй де болып қалар...

	– Кең үйің не? Басқа үйге көшетін ойларың да бар ма? Осы үй де, əлгіңді алам демесең, тақиямызға тарлық етпейді. Өзің босанып, біраз бала-шағаның басы болғанда демесең. Үйреніп қалған, іші құтты үй дұрыс қой.

	– Апа-ау, біздікі сөз ғой əншейін.

	– Қатардан қалмағаның да мақұл.

	– Ел сүйтеді екен. Бізге де қатардан қалуға болмайды, апа. Со қатардан қалмайық деп киім де кигіміз келеді. Сізге қанша айтсам да əлгінде түсінбедіңіз. Мұндай барахолка киім кімде жоқ дейсіз, елдің бəрінде де бар. Шіркін, қаракөл тон болса.

	– Əй, – деді енесі, – айттым ғой, жоқ болса тағы да ал!

	– Алғанда ақша қане? Бір қаракөл тонның өзі кем дегенде мың сом ұрады. Оны тамыр-таныс арқылы алу керек, таныстың өзіне бір-екі жүз сом керек.

	– Сұмдық-ау, аймаай уыстап алып жатқан ақшаларыңды қайда жіберіп жатырсыңдар. Екі-үш айларыңдыкін қосып жіберсең, тон аласың ба, бөз аласың ба жетпей ме сол. Маған алма, ортасын ойып жүріп өзіңе алшы.

	– Осы үйде сенсеңіз он сом да жоқ. Қазір айлықты күтіп тықырлап отырмыз. Кейде қарызданып, айлыққа зорға жететін де кезіміз бар.

	– Қайда кетіп жатыр?

	– Білмеймін, қайда кетіп жатқанын. Əйтеуір жетпейді.

	– Саған кетіп жатыр... Саған... – деді Қиықша кемпір келініне аяқ астынан ашуланып, əдеттен тыс дауысын көтеріп, – саған, сен осы үйді сүліктей сорып жатқан. Сен... ал өздеріңнің айлықтарың жетпеді, ендігі көзіңді тігіп отырғаның баяғы менің сақтап қой деген ақшам ба? Оны да ал. Əйтеуір, сен бүтінделші, сен бүтін болсаң біз бүтін.

	– Алдақашан жарап кеткен ақшаны айтасыз ба?!

	– Неге жарап кетеді. Ең болмаса біреуі барды да.

	– Бір мың сом түгілі бір сом да қалған жоқ. Егер қалса бүгін-ақ барып пианино алып келер едім.

	– О, кем ақыл! Сен өзің кем ақылдығыңмен тұрмай, баламды да, баламның баласын да, мені де кем ақыл ғып біттің. О, жасаған құдай! Құдай! Сенен бала тілеп, ол баланы арқа етім арша, борбай етім борша боп асырап-баққандағы маңдайыма жазғаны осы ма еді?!

	Кемпір бар даусымен айқай салды.

	– Сіз айқайламаңыз. Мені оскорбит еткеніңіз үшін қазір милиция шақыртсам келеді де алдына салып айдап əкетеді. Бүгінгіңізді кешіремін, екіншілей өстетін болсаңыз все, он бес күн жатып шығасың, – деді келіні енесін жас баладай қорқыта сөйлеп.

	– Қайда? Он бес күнің не?

	– Абақтыға. Қалада келініне ұрысқан кемпірлер он бес күнге қамалады. Соның кезегі сізге де келген сияқты.

	– Сенен бəрін күтуге болады. Түрің жаман кəпір. Əлі оны да істейсің.

	– Ақыр түрім жаман екен ғой. Онда қазір...

	Талбике түтігіп, бұрқырап сөйлеген бойы телефон трубкасын көтеріп номерлерін тере бастады.

	Кемпір Талбикенің қолындағы телефон трубкасына жанұшыра келіп жармасып:

	– Ондай бəлеңді көрсеткенше, одан да осы жерде өз қолыңмен өлтір, – деп жалбарына жылап, келінінің аяғына жығылды.

	– Жарайды, бұл жолы шақырмай-ақ қояйын. Бірақ бұл əңгімені екеуміз ғана білетін болайық, – деді Талбике.

	– Қалса қалсын, – деді кемпір аянышты дауыспен кемсеңдеп.

	– Вот так.

	Шай қайнатым томсарып, бір-бірлеріне тіс жарып, тіл қатпастан отырды. Сонсоң, əдеттегі үй тіршілігіне көшті.





III


	Жолдастың «ойнаймын» деп далаға шығып кеткені сол еді, есік қоңырауы шарылдап қоя берді. «Бірдеңесін ұмытып, қайтып келген Жолдас па?» деп Қиықша есікті барып ашып еді, ар жағында өңдері солғын шал мен қыз тұр екен. Шалды танымады. Қызды біледі. Соңғы кезде Талбикемен еріп үйге кеп жүретін. Талбике «сіңлімді тауып алдым. Менімен шөбере екен» деп таныстырған. «Е-е, тіпті жақсы болған. Енді келіп тұр, қарағым. Өзіміз де көп емеспіз. Шегене бас қана, шағынбыз. Туған-туысқан дейтін де шамалы» деген кемпір. Қыз үнсіз ғана томпайып отырған. Биыл оныншы класты бітіретін көрінеді. Бұрын білмей жүріпті Талбике. Өзінің қол астындағы интернатта тəрбиелеп жүрген сіңлісін. «Қайтсін, ерте ажырасып кеткен ғой. Қайта бір-бірін тапқан екен!»

	– Төрлетіңіздер, жоғары шығыңдар!

	– Құдағи, төрге шығу үшін келгеніміз жоқ, – деді шоқша сақалды шал.

	– О неге, ау, құдаша, немене, əкпең үйде жоқ болған соң бізді жатырқап тұрсың ба? Кəне, жоғары шығыңыз.

	– Сіз шыли жалпылдамаңыз. Бəрібір оныңызды көтере алмаймын. Есігіңізді сақалды басыммен еріккеннен кеп ашқаным жоқ. Дегерестен келдім. Малшымын. Мына бір қызым осында інтірнəтта оқушы еді. Биыл оныншыны бітірген соң үнстітүтке түссін деп ем. Соған осы үйдегі келін көмектесем депті...

	– Айтса айтқан шығар.

	– Сөзіңіз аузыңызда, құдағи. Сіздің балаңыз үнстітүтке түсетін балалардан сынақ алады екен. Сол балаңның өзінің қолынан-ақ қызым құлап шықты, əлгінде. Бұл үнстітүттен шыққан бетіміз. Маңдайымды сыпырып жүріп тапқан ақшамды бір перзентім үшін қиып едім. «Өзі қыз бала, жолы жіңішке ғой. Əйтеуір оқысын, ертең біреудің қолына барғанда қор болмасын» деген ой еді. Енді о не қылғаны. Ашуланып келіп едім, баста.... Өзіңізді көріп, қуанып қалдым, түсінісетін шығармыз деп отырмын. Əйтпесе, алдарыңнан бір өтейін, ақшамды сұрайын, бермесе тура жоғарғы жақтағы осындай қылмысты тексеріп отырған үлкен өкіметтің өзіне барайын деп, алақаныма түкірініп шығып едім.

	Қиықша кемпір состиып, меңіреу адамдай тұрған орнында қатты да қалды. Өң де, түс те қалмаған, сұп-сұр боп, қуқыл тартқан.

	– Құдаша-ау, құдаша-а-ау! Бұ, не сөз.

	– Талбике əпкей: «оқуға түсірем, жездең биыл қабылдау емтиханының жауапты секретары болды. Тек бес жүз сом тапсаң болды» деді. Сосын ауылға барып алып келіп, əпкеме өз қолыммен бергенмін.

	– Рас айтасың ба, қарағым!?

	– Мен сізді алдамаймын ғой, рас.

	– Ендеше жайғасып отырыңыздар. Ақшаны анық алса, қайырармыз. Əлгі жалғызға жаласы тиіп жүрмесін, айналайындар! Осы жерде қалсын бəрі. Енді тістеріңнен шықпасын, «отыз тістен шыққан сөз, отыз ру елге тарайды» деген емес пе.

	– Енді ақшаны алғаны рас, əпкемнің.

	– Жарайды, осы жерде қалса қалсын. Ақ адал дүниемді қуып келген менде айып жоқ шығар, құдағи.

	– Жоқ-жоқ, сізде айып жоқ. Айып неге болады. Айып ана ақшаны алған келін мен балада ғой.

	Енді өн бойын үрей билеген кемпірде дегбір қалмады. Алас-күлес бұрқыратып шайды əкеп қойды. Дастарқанға түр-түрімен үйіндегі барын, адалын алдарына салды.

	– Əлгі, ащы судан ішсеңіз о да бар, əкелейін бе? Шал үндеген жоқ.

	– Ішпейді көкем, қажет емес, – деді қызы.

	Əкесі қызына жақтырмай қарады. Оны кемпір байқай қойды. Ішетін болды ғой. Ой, сұмдық! «Аузынан елу грамдай ғана орта түсіп, басталған «Қазақстан» коньягі мен рюмканы əкеп шалдың алдына жəне қойды.

	– Ал, алыңыздар, бала да келіп қалар. Не звандар, оған дейін осыны алданыш ете тұрайық.

	Шал коньякті рюмкаға емес, кесеге құйып:

	– Құдағи, перзентімнің үлкені осы қызым еді. Бұдан бұрынғылары қара жердің қойнында. Бақандай алтауы бірінен соң бірі жер томпайтты. Жылап жүргенде осы қызым дүние есігін ашты. Қойныма тығып алдым да Дегерестегі туысқандарға келдік, қатын екеуміз. Əйтпесе, өзіміз Жамбылданбыз, оның Сарысу деген жерінен. Шүкір, қазір бұдан кейін үш ұл, үш қызым бар... Соның қуанышына ептеп ішетінім бар, – деп орта кесе қызыл күрең коньякті шал сыздықтатып ұзақ жұтты.

	Кемпір қор болған сақал-ай дегендей жиіркеніп, төмен қарады. «Өзі, жастарға болмаса бұ құрғырың шалдарға жараспайды-ақ екен ғой».

	– Құдағи, енді мынаны алып қоя салыңыз. Бала-шаға көрсе ұят боп жүрер.

	– Ішіңіз, кім келуші еді. Келмейді ешкім де.

	– Əбден қандым. Алып қоя салыңыз енді, – деп шал қолы қалтырап, орта түскен коньякті қыл мойнынан қыса ұстап, кемпірге ұсына берді.

	Шайдан соң шал отырған орнына қор ете қалды. Қыз үйге сыймай ары-бері жүрді. Осыны пайдаланып, Қиықша құдашасын ас үйге шақырып алып, мəн-жайға əбден қанып алды.

	– Əскер ағай мені көрінеу көзге құлатты. Əйтпесе, өзімнін білетін сұрақтарым келіп еді. Бірінші сұрағымды да, екінші сұрағымды да мүдірмей судыратып айтып шықтым. Үшіншісін айтқызбай «бара бер» деген өзі. Қалай да төртке жауап бердім деп ойлағанмын.

	– Апырмай, құдаша-ай, қалайша сөйте қойды. Қайта, өзің біліп тұрсаң не дегенмен өзіміз емессің бе, өсірмесе де өшірмесе керек еді. Апырмай, құдаша-ай, өзіңде де шикілік болған шығар, əйтпесе...

	– Мен сізге жалған айтып тұр дейсіз бе? Белгілі жазушы Ғабиден Мұстафиннің «Дауылдан кейін» романын керек десеңіз жатқа білемін.

	– Жарар, болар іс болыпты ғой. Жүз дегенмен қайтып орнына келмес.

	– Бəрінен де білетін билетім келіп тұрып, құлағанымды айтсаңызшы.

	Құдаша жылап жіберді. Екі көзінен моншақ-моншақ жас мөлтілдеп кеп лықси ағады.

	– Қоя қой енді, қалқам. Қайтесің, жылағаннан болса болмас па? Биыл болмаса келер жылы бар, басың жас, оқу қайда қашады. Өзіңнің оқуға анық құлқың болса.

	Содан екеуі де үнсіз өз-өз ойларымен қалды. Құдашаның ойы: «Емтихан комиссиясының алдына барғанда сонша дегбірім кетіп, біліп отырғанымнан айырылып қалғаным не, қап! Ыңғай осымын. Мектепте де осы қу əдетіммен талай қызардым-ау!..» Кемпірдің ойы: «Əскерге де, Талбикеге де білдірмейін. Бəле боп аяғы ушығып кетіп жүре ме, əлде қайтеді. Бұлардың аласысын беріп, бұл істі жылы жауып қоя салайын».

	Оған кемпірдің қалтасының түбі тесік, көтермеді. Амалсыз араға Əскер араласпай шешілмейтінін білді. Келінінің ісіне қаны қайнап, күйіп кетті. Баласын аяды. «Түбіңе осы қатының жетер деуші еді. Расымен-ақ солай болғаны ма?

	Талбике Есентуки курортына барар алдында үйде ұрыс шығарған. Алып бара жатқан төрт жүз сом ақшасын қомсынып, тақымына толтырмаған. «Қайтар қарсаңымда артымнан ақша жібересіңдер» деп, долданған Əскерге.

	– Өзіміз кандидат болмасақ та, кандидаттың əйелі деген атағымыз бар. Енді қашан байып жүреміз, өлгенде ме? – деп, келіні жұлынып шыққан үйден.

	Талбике бір жылдан бері о жер, бұ жерім деп, дəрігерден дəрігер таңдап көп жүрді. Соңғы көрінген профессор əйел «инфантилизм»1 деп тапты Талбикенің сырқатын.

	– Үйленгеннен кейін баланы бірден көтердіңіз бе, жоқ əлде кешігіп, үш-төрт жыл жүріп қалдыңыз ба, – деп сұраған профессор əйел.

	– Иə, кеш көтерген едім, – деді Талбике.

	– Онан соң түсік тастадыңыз ба?

	– Иə, түсік те тастадым.

	– Сонсоң, сап тыйылды, сіз оған қуандыңыз. Солай ғой.

	– Солай.

	– Ақыры мынау.

	– Ақыры не болды, мен енді осылай аурулы-сырқаулы қалғаным қалған ба, айтыңызшы, – деп Талбике жылап жіберген.

	Сіз жалғыз қарақан басыңызды бекер күйттейсіз. Сізге бала керек жоқ па? Емделсеңіз жазыласыз. Ал бала болу, болмауы екі талай, – деді профессор əйел байсалды, баппен, əр сөзін салмақтай айтып, – ертең арнаулы тексеруден өткізіп, қортындысын шығарамыз. Еріңізді де ерте келіңіз Хош, сау болыңыз!

	Талбике содан кейін қайтып дəрігердің бетін көрмеді. Қатты ауырып бір-екі рет төсек тартып жатып қалса да, жедел жəрдем шақырғызбады.

	– Көрін, шырағым! Аурудың алдын алған жөн, – деген ене сөзін де, енді қайда барып көрінгің келеді, көрінсеңші ертерек, – деген күйеу сөзін де тыңдамады.

	Тағдырдың таңбасына көнгісі келмегендей Талбике бюллетеньді ұзартып үйде жата берді. «Бұл мен ғой... қалайша ауырам... өзіме-өзім əлі сенбеймін... Қой, бекер болар, əлде де» деп, іштей құсаланды.

	Сонсоң бұ жатыстан ештеңе шықпасын байқап:

	– Москваға барып көрінемін. Алматыдан оңған бір дəрігерді көрсем көзім шықсын. Бəрі шетінен мыңғыт, түк білмейді. «Қай жерің ауырады» деп өзіңнен сұрайды. Өз ауруымды өзім білсем, жындымын ба алдына барып. Менің инфантилизм болуым мүмкін емес. Тіпті менің аурулы болуымның қисыны жоқ. Москваға барамын, барамын деген соң барамын! – деп аяқ астынан шəт-шəлекейі шығып жолға дайындалды.

	Москвадан аттай бір айда оралды.

	– Я, ат-көлік аман келдің бе?

	– Ал не көрдің, нендей жаңалығың бар? – деді алдынан өре түрегелген күйеу мен ене.

	Талбике келген күні «жолсоқты боп келдім» деп тіл қатпастан жатып қалды.

	– Бұл аурулы болды ғой. «Сорлыға сортаң жер кез келеді», – деп Қиықша кемпір Талбикенің жаңалығын, ауруының жайын естігенше қатты толқу үстінде жүрді.

	Ертеңінде Талбике:

	– Сол, соңғы көрінген профессорда бұйымтайым бар, – деп үйден шығып, түсте оралды.

	– Тағатымыз таусылды ғой. Ол жағың, Мəскеуің не деді? – деді ене.

	Талбике жауап орнына жылады. «Алда байғұс-ай, ауруы жанына батқан екен ғой! Ол жағынан да қайран жоқ болғаны ма?! Алда байғұс-ай, өмірі жоны таймай, жайтаңдап жүруші еді. Бір-ақ күнде жым болды-ау. Ана қу мінезі демесең...» Бұның ауруы үлкен болды ғой, енді ол жағы ештеңе істей алмаса деп кемпір қас пен көздің арасында ұзын-сонар ойға батып қалды.

	– Сол, инфантилизм.

	– О немене сұмдық, інпəнтілімін!

	– Сондай аурудың аты.

	– Қарағым-ау, осы уақытқа дейін айтпай жүрген ауруыңның аты немене дейсің? Сонда айтсайшы, қай жерің, түбі түссе де түбі түскірдің!..

	– Сол, общем! Ну, бала көтеретін жер!

	– Ойбүй, ой-бу-и-й! Сендер ет пен сүйектен жаралғансыңдар ғой, темір емес едіңдер ғой. Ақыры бəлені қолдан сатып алып отыр екенсің ғой. Əй, түсім жаман еді-ау!

	– Қойыңызшы осындайыңызды!

	Талбике соңғы кезде бұрынғыдан да тез ашуланшақ болып, біреудің қатты сөзі де, көшенің ызы-қиқы дыбысы да жүйкесіне тік етіп, дəл тиетін боп кеткен. Қазір де енесінің зар илеген ызыңды, зарлы сөздері өңменіне оқтай қадалған.

	– Қарал, ойбай қарал-л!

	– Курортқа бар дейді дəрігерлер.

	– Бар десе бар. Ердің құны емес шығар оның. Бар, ердің құны болса да, үмітімізді үзіп, болашағыңды байлап, шынымен-ақ тұқымыңды тұздай құртайын деп отырсың ба сен, шынымен-ақ!

	Енді Талбике Есентуки курортына жол тартты. Дəрігерлер:

	– Мұндай инфантилизмдерді емдеуге Қазақстандағы курорттар мен санаторийлер де жетерлік, тіпті мол. Қайда барғыңыз келеді, еркіңіз, – деген-тін.

	Талбике Қазақстанды қоя тұрып, Есентукиден бір-ақ шыққан. Алысты былай қойғанда мына үй іргесіндегі Алма-Арасан, Аяқ-қалқан курорттары да тұр еді.

	Кемпір енді білді. Келініне алысқа құлаш серметкізіп, асылық сөйлеткен осы бес жүз сомның мысы екенін.

	Əскер кешікті. Не звандамады. Əдетте кешіксе кешігетінін, кешікпесе онысын айтып, шешесінің көңілі алаң болмауы үшін телефон соғып қоятын. Бұлай істеу бүгін Əскердің ойынан тарс шықты. Тарс шығатын жөні бар. Бұл бүгінгі қабылдау емтиханы – екіншісі болатын. Каз-ГУ-дің филология факультетінің абитуриенттері қазақ тілінен ауызша емтихан тапсыру үстінде. Анталаған, есік-терезеден сығалаған сұғанақ, мүлəйім көздердің əлденешеуі Əскерге сұқталып қадалмай қалмады. Екі бөліп, екі жерде алса да қабылдау емтиханы ұзаққа созылды. Түс əлетінде қабылдау комиссиясы кезекпен ауысып, тамаққа барған кезде Əскер жігіттердің бірінің орнына отырған. Екі-үш баладан емтихан қабылдап енді келесісіне «айта бер» деп еді. Қарсы алдына балдызы келіп отырды. Салқын: «Ал, қарағым, бірінші сұрағыңды бастай ғой» деді. Балдызы бірінші сұрақтан-ақ сөзін шашыратып, ойын жинақтап айта алмады. «Екінші сұрағыңа көш» деді. Біріншісінің жауабына көңілі толмай. «Ғабиден Мұстафиннің «Дауылдан кейін» шығармасы дауылдан кейінгі болған оқиғаларды... болған жайларды... сосын... айтады... Онда Игілік, Аман, Шолпан, Бұланбай, сосын... сосын...»

	Мына сөзді естігеннен-ақ Əскер балдызына «бара бер» деген. Қатты көңілі қалып, күйіп айтқан. Ол емес, өзі ұялып жерге қарап қалған.

	Бұлар бетпе-бет ұшырасып қалды. Қиықша да осы кезде үйден шығып шалды аялдамаға ертіп əкеліп автобусқа салып жібергелі келе жатқан-тын. Əскерді сонадайдан көріп қалған балдызы ұялғанынан жүзін аударып, бұрылып кетті. Шал мен кемпір əңгімемен Əскерді байқамай, өтіп бара жатыр еді.

	– Апа, қайда кеттіңіз? – деді Əскер.

	– Үйге бара бер. Мен қазір... – деді, Қиықша баласына мəн бермей, жүре сөйлеп.

	– Балаң ба? – деді шал жұлып алғандай Əскерге тесіле қарап.

	– Иə, балам...

	Сол-ақ екен шал Əскердің қасына құлдыраң қағып жетіп келді де сарнап қоя берді.

	– Балдызыңның əкесі алдыңда тұрған осы сары шал, – деді ол нығызданып, – өздерің сияқты табысы шаш етектен өкімет емес, бейнетті белден кешіп жүретін кəдімгі қойшы.

	«Жұмбақтауыңның сыры белгілі, қызыңды құлатып жіберген соң үйге жеткен екенсің ғой» деп ойлап тұр Əскер. Шал тақымдап барады.

	– Білмесе бір сəрі, білген балаға қиянат жасау, оның бер жағында...

	Осы кез əңгімеге Қиықша араласты да:

	– Құда, əлгінде өзіңізге айтпап па едім, – деп бір ауыз ғана ескертіп етті.

	– Жоқ, мен əншейін Əскер баламды көргеннен кейін...

	Шал төмен қарады.

	– Саған жүре бер дедім ғой. Мен құданы біржолата автобусына отырғызып, шығарып салып барамын, – деп, қайтып сөзге келмей жүре берді.

	– Құдаңызды риза ғып қайтардыңыз ба? – деді Əскер шешесі келген соң əзілдей сөйлеп.

	Шешесі не айтарын білмей қысылды. «Əлде айтпай-ақ қойсам ба екен? Бірақ бес жүз сомның ізін жасыра алмаймын-ау! Ол, бүгін-ертеңдер келер дейсің бе? Келгенде қайдан табады. Өзі қарызданып келмесе сол-ақ».

	– Риза болды ғой... – деді, кемпір əлден соң ауыр күрсініп.

	– Түсіңіз күлдей болып тұр, ауырып тұрған жоқсыз ба? – деді, лезде баласының көңіліне кірбің кіріп.

	– Жоқ. Мені құдай алар дейсің бе? Қырсыққанда құдай да алмай қойды. Əлгі қатының қашан келетін еді?

	– Қайдам, енді бір жетіде келетін шығар.

	– Шығар... Мен білме, сен білме, сонда кім біледі ол қатынның жайын. Кімге айтады жөнін? Осы үйдегі еркек кім? Сен бе, жоқ əлде ол ма?

	– Ауырған соң кетті ғой курортқа.

	– Оған ауруды құдай жіберген жоқ. Қолдан сатып алып, сау басын саудаға салып жүрген өзі. Оған жан қайғы емес, дүние қайғы. Ауруы – ақша. Кешегі əкелгенің мен үйдегі бұрынғы ақшаның бəрін қосып шал сыпырып алып кетті. Жүгенсіз кеткен қатының əлгі шалдың қызының бес жүз сомын алдап алып құрыпты курортына.

	– Бес жүз сом.

	– Иə... Көр де тұр, бес жүз сом емес, ол əлі сенің басыңды жұтады.

	Əскер шешесіне қайтып батып сөз айта алмады. Төмен қарап, өңі өрт сөндіргендей сұлқ отырып қалды. Бұрын шешесінен мұндай сөз естімеген. Не келсе де Талбикеден келер деп жақсылықты да, жамандықты да содан күтетін. Сыртқа білдірмегенімен ішінен тынып жүретін. Мүлдем көкезуленіп сазбеттеніп кеткен соң жеңіліп қойған. Ə десе мə деп, жөнге келтіремін дегеннен көрі Əскер осыны жөн көрген. Қатын алсаң өзің құрисың, алмасаң тұқымың құриды. Соңымнан – сөз еріп, айлығымнан – алимент ұстатқызып, семьяның шырқын бұзғанша дұрыстап алып жүрейін» деген. Талбикенің: «Талбике, Талбике» боп жүріп жатқан жайы осыдан-тын.

	Ал, шешесінің мына сөзі оған бəрібір қамшы бола алмайды. Рас, Қиықша кемпір өмірді көп көрді, оның есесіне Əскер өмірді көп оқып тұщынды. Бəлки, кемпір баласына өкпелер, «көрмеймін, бұл тірліктеріңе шыдамаймын, бетімнің ауған жағына қаңғырып кетемін. Ел тоқ, бір үзім нанды кім болса сол береді, қай үй болса сол үй босағасына емес, төріне түнетеді. Тіпті сендерге қарап жатқан күнім жоқ. Пенсиям да жетеді» деп бəлені салса, Əскерге тағы бір қайғы жамалар еді. Өмір тіршілігі қажытып, мезгіл салмағы еңсесін езсе де жүре берер еді. Нар жігітке, оқыған азаматқа, білікті ғалымға – бəрібір мынау жалпақ жатқан халқы сын көзін қадап, бір сəт көздерінен таса, көңілдерінен жоғалтып, айрылмас еді. Оның семьясында тығырыққа тіреліп, тұңғиыққа тартқан зұлмат күш барын қайдан білсін, былайғы жұрт. Одан көп нəрсе күтеді. Зерттеу еңбектерінен, жазған мемуарларынан, газет-журналда шығып жүрген рецензия, сындарынан көп үміт күтіп, құныға оқып, жақсы болса таңдай қағып, нашар болса тұзы татымаған ас ішкендей тамсанып: «Соңғы кезде Əскер Көшенов мыжып кетті. Өзі əбден халтурщик боп алды» деп əдебиет сүйгіш қауым оның болашағына шəк келтірер еді. Əскер бір жағынан осыны да ойлайды. Əр кітаптың бетін ашса ол мына кең дүниеге күмп беріп сүңгіп, өмір айдынында жүзіп жүргендей отырар еді. Сол айдынның бір шетінде шырылдаған баладай мазасын алып, сүйіп қосылған қосағы тұрса оған қалай мойын бұрмас. Сол айдынның екінші жақ шетінде бір өліп, бір тіріліп, асырап-баққан, ақ сүтін сыйлаған аяулы анасы тұрса оған қалай барып, көңілін ауламас. Сол айдынның сонау шалқар ортасында бауыр еті баласы бір батып, бір шығып, жағаға жете алмай малтығып толқын арасында қалса оған қалай жан ұшырып барып, жағаға алып шықпас. Сол айдынның тереңіне күнде келіп бет қоймаса, сусындамаса онда айнала жүгіріп жүріп кепкен кенезесін қалай жібітпек.

	Курорттан Талбике келді. Бұрынғысынан гөрі ағарыпты, ажарланыпты, оңалған сияқты. Кемпір келінін салқын қарсы алды. Күйеудің де қабағы салыңқы. Үйде бір кикілжіңнің барын күні бұрын сезген Талбике ене мен күйеудің алдында кішірейгісі келмей, оқтау жұтқандай үй тірлігіне қол сұқпастан бұл да екі-үш күн жүрді.

	Əскер бүгін ішіп келіп, бірінші рет Талбикенің бетіне келді. Бұрын мұндай қасиет оның бойында жоқ-тын.

	– Қалай, ол жақта жолың болды ма? – деді ол.

	– Болды, – деді Талбике ойланбастан.

	– Ендеше бұл жақта жолың болмады.

	– Болдыратын ба ең сен...

	Талбикенің жүрегі зырқ ете түсті. Бірақ, байқатпаған болды. «Баста бекер айтпаған екем. Өз күшімен де түсетін қыз еді. Неғып қара басты екен, жалмауыз қатынды».

	– Үйге атам келіп, батасын беріп кетті. Қызым келгенде қолын қысып сəлем айт деп еді.

	Əскердің түсі күлдей боп Талбикеге тақала түсті.

	– Жə... Бірдеңе үйренгенсің ғой деймін.

	– Үйрендім... Міне үйренгенім, – деді де Талбикені қақ маңдайдан ұрып, отырған столымен қоса қабат шалқасынан түсірді.

	Талбике күйеуін былапыт сөздермен əбден карғап-сіледі.

	– Ей, бұларың не? Ойбай-й – деп үйден Қиықша шығып келінін тұрғыза берді.

	– Қақпас, қақ маңдайыңнан тебейін, – деп аяғын сілтеп қалып еді, өкшесі енесінің қара санынан тиді.

	Кемпір санын ұстап отыра қалды. Əскердің жаны ышқынып, көзі қарауытып кетті. Ұшып келді де Талбикені тағы қойып-қойып қалды. Талбикенің оң жақ көзі лезде көгеріп шыға келді.

	– Бəріне кінəлі өзіңсің. Мені қылмысқа итермелеген де сен. Елдің еркегіндей ақшаны күреп тауып отырсаң, осыған барар ма едім. Шегімді бір ағартпай өлтірдің-ау! Ой, өлдім!.. Еркін жүріп, қалағанымды алайын деп ол қыздың бес жүз сомын алғаным рас. Не қыласың. Өз табысың семьяңа, балаңа жетпесе, не қолыңнан көлденең табыс табу келмесе, несіне еркекпін деп бөрік киіп жүрсің. Еркек болмай жерге кір. Тағы да доктор боламын деп кебетінін қайтерсің мұның. Докторлық сенен не жесін. О, соры ашылмаған басым. Бұ бəлеге қайдан тап болдым.

	Талбике бұрқырап сөйлеген күйі телефон трубкасын долдана көтерді.

	– Алло! Милиция!

	Милиция дегеннен-ақ кемпірдің жүрегі ұшты. Келінінің нендей мəмілеге келіп, телефон трубкасын тұғырына қайтып қондырғанын түсінбеді. «Бұ құрғырды тек милиция шақыру үшін ғана қойған ба?»

	Екі қызыл жағалы жігіт келді де Əскерді қызыл белбеу машинаға отырғызып алып кетті. Кемпір қосыла шығып, соңдарынан қалбалақтап, біраз жерге дейін алқына жүгірді. Жүгіріп бара жатып сүрініп кетті де мұрттай ұшты. Тротуардың асфалтіне шекесі келіп тиіп, көзі қарауытып, есі ауып кетті. Əлден уақытта көзін ашқанда екі жағынан демеп ұстап, қолтығынан сүйеп қазақтың қыз бен жігіті отыр екен.

	– Əлгі машина қайда кетті, – деді кемпір салған бойдан.

	– Қай машина? – деді қыз бен жігіт таң қала.

	– Жаңағы ше? Əс-с.

	Кемпір тілін тістеп алғандай сөзінің соңын жұта қойды.

	«Əскерді танитын болып шықса атына кір келер, ұят болар».

	– Үйіңіз қай көшеде? Апарып салайық.

	– Өркендерің өссін, шырақтарым! Енді өзім-ақ барамын.

	Өкпем қысылып... Бара беріңдер. Мейірлі болыңдар.

	Есік берік екен. Қоңыраудың түймесін екі-үш рет басып еді, іштен жауап болмады. Қиықша тысқа шықты да подъездің алдында есіктің ашылуын тосып ұзақ отырып қалды.

	Алматының сүттей ұйыған ақ түні басталды. Кемпір не болғанын айыра алмай өң мен түстей бір халде отырды. Бір кезде «бабушка, ба-буш-ка!» деп байғыз үніндей боп дауыс шықты. Кемпір алғашында бұл дауыстың қайдан шыққанын аңғара алмай абдырап қалған. «Ба-буш-ка! Ба-буш-ка!» деп қайта жаңғырғанда барып дауыстың балконнан шыққанын байқады. Жолдас екен. Балконнан жылт-жылт басын шығарып: «Бабуш-ка-лап» тұр. «О, адамнан тумаған, жетесіз! Көргенің анау, сен қай бір адам болам дейсің».

	Кемпір қайта келіп есікті тартып көріп еді, сол мелшиген қалпы тапжылмады.

	– Ей, Жолдас! Аш есікті. Апа ғой. Əлгінде адам жоқ екен десем... Жолдас-ау! – деді есікті қатты-қатты ұрғылап.

	Есік сол мелшиген қалпы қайтып ашылмады. Кемпір есік алдында бие сауым тұрды. Бір кезде бойдағы бар күшін жинап, есікті теуіп-теуіп қалды. Ар жақтан келінінің ащы даусы шаңқ-шаңқ естілді.

	– Есікті сындырасың ба? Жоғал əрман. Балаң келген соң өзі кіргізіп алады. Оған дейін таза ауа жұтып жүре тұр. Көздеріңнің еті өскен екен, сылып алайын.

	– Əскерді қайда құрттың? – деп ене ашына айқай салды.

	– Ол құрымайды, əшейін қатын ұрғыштың əуселесін көрсетеді де босатады, – дейді келіні іштен.

	– Қашан босатады!

	– Көп жатса он бес күн. Түрменің аты түрме емес пе?

	– Түрмеге Əскер түскен жоқ, нағыз түрмеге түскен сен. Түрмеге түспесең мына есікті неге ашпайсың. Өмір бақи өстіп қамалып өт!

	– Бопты. Айтқаның келсін. Сенімен салғыласуға уақыт жоқ. Ертең жұмыс бар. Есікті ашпаймын. Одан да ертерек түнеп шығатын жер ізде.

	Кемпір тағы да біраз сөздер айтты. Бірақ іштен тырс еткен жауап болмады. Əлден соң миы айналған кемпір басының ауған жағына жүре берді. Сол кеткеннен қайтып бұл есікті ол ашқан жоқ.





	Оглавление

	І

	II

	III





Notes


	[←1]

Инфантилизм – əйелдердің жыныс мүшелерінің толық жетілмеуінен болады.





