	Мәди Алжанбай

	Автобустағы әңгіме



	Жас қаламгер Мәди Алжанбайдың “Автобустағы әңгіме” атты жаңа кітабына кірген. Автордың әңгімелері тосын шешімімен, айтар ойымен, өзіндік тілімен ерекшеленеді. Шығармаларының бойындағы адам-қоғам-ұғым үштігінің байланысы оқырманын бей-жай қалдырмайды.

	Кітап қалың оқырманға арналған.



	ӘҢГІМЕЛЕР





ОЙЫН...


	Бәрі де ойыннан басталған. Алғашқыда кәдімгі ағаш орындықтарды ат қылып мінуден жалықпайтынбыз... Үлкендерден көргенімді саған тәптіштей үйрететінмін. Жүйріктерімізге жүген, ноқта салып, тартпа шандырлап, кәдімгі ауыл шалдарының көкеме келгендегі қызық қылықтарын айнытпай, өзімізше мінсіз қайталап жүрдік. Ең ұзақ жолымыз есік алдындағы қораны бірнеше айналудан тұратын.

	Шоқалақ тастары бетегенің арасында білінбей жататын тұстарда “терлетіп алмайық” дегендей аттарымызды жетекке алатынбыз. Үзеңгіден аяқ босатқан соң тағы да үлкендігіме басып ат оттату керегін ескертем. Бетіңнен “есейгеніңді көрсеткің келсе де, әдемі жымиюың кетпейтін. Бәрі де жарасар еді.

	Кітап толы қоңыр сөмкемнің ауырлығын сезе бастағанда көтерісуге талпынған саған қарап, атыңды неге Алмас қойды екен деген ойдың жетегіне ілесе беріп қалып қоятынмын. Неге екенін өзім де білмеймін. Одан соң ойынымыз шанжамен қоршалған қорада өтіп жүрді. Жалдана салынған үймектің күнгей жағы қапқара болып дегдiп, құрғай бастағанда шеңбер сызатынбыз. “Круг деп аталатын ойынның қызығымен сыртымыздан қарап тұрған әкемізді байқамайтынбыз. Біраз тұрған соң мені атап шақырып, “Құлажиренді суғарып келші” дейтін. Жалы жоққа тән жиренге ілдәлдалап мінген соң үзеңгі бауға жармасатын маған қарап, әкемнің құшағында бірдемелерді айтып былдырлап тұрушы едің...

	Содан... содан соң шешемді ауруханаға алып кетті. Екі-үш тәулік бойы ойынның ешқандай түрі қызықтырмады. Күздің күнінің салқынында, пештің қызуын қызықтай отырып асықтарыңды санайтынсың. Біраз күннен соң ердің алдыңғы қасына сені алып, мені мінгестіріп ағам Молдаш Үш Меркіні жалдай өтті. Шиі, селеуі, жусаны аралас Аралдың қабағына дейін ағам кө-ө-өп сөйледі. Біз үнсізбіз. Дәу-дәу таулар жақындай түседі. Гүрілдеген өзенді көргенде бір сергігендей болдық. Сол жылы қыс ортасы ауа Ащыбұлақтан үй алдық. Жаңадан келгендерге “секіретін” ауыл балаларымен кездесуден кейін ернім дүрдиген мені көрген сен:

	- Күшті ме екен? – деп сұрадың.

	- ?!

	- Мен кейін өскенде милиция болам! - дедің. Сөйттің де, анық емес бір толқынысты сезіммен кері бұрылып кеттің.

	Арада тынымсыз зырлап жылдар өтті. Бесінші сыныпта оқып жүріп, ауданаралық жарыстан жүлделі оралған сенің ойының бокс Төңірегіне ауысты. Сол ойынға мені де тарттың. Осы ойының арқылы “бәрінен Брюс Ли күшті” деген ойымды тоқырауға түсірдің. Жылқы қылымен толтырылған былғары қолғаптың ақжем тұстарын иіскеген сайын, жаттығуы мықты спортшының жеңетініне көзім анық жетті. Кей кезде артық соққы алып құтырынған менің селдір сілтеулерімнен сен сытылып шыққан сайын, ішімде мақтаныш сезімі туындайтын. Сыртымнан білдірмей жорга ашуланатынмын. Бұрқылдай жөнелген маған қарап:

	- Құламай ұрсаңшы. Өте күштеудің қажеті жоқ. Теңдікті түзу ұста. Екі аяққа сүйен. Күшті иыққа жина. Саған тіке соққыны үйрену керек, - деп тұжырасың. “Сенсіз де білемін” дегім келеді. Соным өтірік шыға ма деп, үнсіздікке беттеймін.

	Бұл ойынға қарағанда бұрынғы ойынымыз жақсы ма, тәтті ме деп қалдым. Шыншыл ойын еді. Мынадан жылуы жоғары сезімдерді суытып аламыз ба деген суық ой сумаңдайды. Әзірше байқалмағанымен екеуміздің арамызды осындай ойындар алшақтата ма деп қорқам. Өмірдің өзі ойын екен. Иіріміне түсіп кеткенімізді, бәрінің өл-тіріл қайтып келмейтіндігін ет жүрегіммен езіле отырып сездім. Амал қайсы?!...

	2000ж.





АВТОБУСТАҒЫ ӘҢГIME


	Шілденің күн шықпаса да таң атып кететін мезгілі. Ауылдың орталық көшесіндегі бір жақ қабырғасы ойылып қалған аялдаманың алдында қызыл түсті “Икарус” тұр. Қалаға ерте жүретін жалғыз көлік болғандықтан жалғызілікті немесе екі-екіден келген жолаушылар табалдырығына асығыс аяқ артуда. Сағат алтыдан 10 минут өткенде соңғы жолаушысын кіргізген автобус орнынан қозғалды. Отыра салып темекі тұтатқан жүргізуші жанама айнаға бір қарап алды да жылдамдықты ұлғайтты. Бос орындарға орныққан жолаушылар ұйқыашар әңгімеге кіріскен.

	- Ой, Әлеке, қайда шықтың?

	- Тәшкенсазға, құдамыздың әйелі қайтыс болып, соған барып қайтайық деп... Өзің ше?

	- Қалаға, кенже қызым оқуға тапсырып жатыр еді. Соның бір шаруаларымен, - деп күбірлескен дауыстарға арт жақтағы орындарға жайғасқан жастардың жарқын күлкісі араласып кетеді.

	Сақал-мұртын жақсылап бастырған кеспелтек денелі адаммен қатар отырған тақиялы қара кісі:

	- Өтеген аға, ана көршіңіз Нұрғали жүр ма? Ой, бір оңбаған бала екен, – деп төтесінен қайырды.

	- Е, не боп қалды?...

	- Ана үйімде жүрген жетім баланы мотоциклмен қағып өтпек болып қорқытыпты да қолындағы бишікқамшыны жұлып әкетіпті. Шәймерденге алты өрім қылып өргiзiп едім. Сабы ұзын. Өткенде сізге барып амандасқанда үйіне іздеп барғанмын. Жоқ екен. Оның алдында “Әкеліп бер” деп адам сияқты айттым. “Тауда қалыпты, анда қалды, мында қалды” деп жынды қылды әкеңнің... Әкесі де оңып тұрған жоқ. Былтыр қасында Жұмабек бар, үйге келіп баланы шапалақпен бір тартыпты. Мен жоқ болғанмын. Әйтпесе аузын күншығыстан келтіріп жіберер едім.

	- Неге ұрып жүр?

	- Ой, бір тоқтысы жоғалса керек. Соны жаңағы балаға “сен жеп қойдың” дейтін көрінеді. Өзі аурушаң жетім бала біреудің тоқтысын қалай жеп қояды? Өзіңіз ойлаңызшы!.. Оған қарағанда әйелі құдайға қараған екен. Өткенде көшеде кездесіп “Ренжіме, айналайын, тоқтыны өздері біреуге берген. Соны ұмытып қалыпты. Ренжи көрме, көшенің екі басында тұрсақ та көршіміз ғой" деді. Риза болып қалдым. Баласының көптігіне мақтана ма, әйтеуір Әубәкірдің кеудесі зор.

	- Е, балаларының ішінде Мұхамеджан мен Бекетай ғой адамы. Қалғаны алақұйын бірдеме... Сонда жаңағы бала аздап ауырады-ау, а? Сіздің үйдегі баланы айтамын.

	- Иә! Жиен қарындасымның ұлы ғой. Алдында тұрған жерлерінде басынан суық өткен бе, әйтеуір, сондай бір бәлесі бар. Кейде төсегіне зәр сындырып қояды. Өзімен-өзі сөйлесіп жүреді. Сондай баланы басынғандай болғаны жынымды келтіреді. Әйтпесе, қамшыда тұрған ештеме жоқ қой. Бірақ бір сиырдың терісін Таңжарыққа әбден илетіп, Шәймерденге өргізген қамшым еді. Әсіресе, сиыр баққанға ыңғайлы болатын. Сабы да ұзын, өрімі де қысқа емес. Сіздің көршіңіз ғой, бір ауыз айтып қойыңызшы! Әкеліп тастасын! Откенде есік алдында көргенде сізге ештеме айтпадым. Енді болмаса мілітсиаға берем. Көрсін әкең... тайраңдағанды. Әлгі оралманның баласын ұрғаны бар, тағы да бəлелері бар шығар, мілітсиаға да керегі осындайлар ғой. Ана аудандық РОВД-ның бастығының орынбасары құдамның баласы. Ақырын айтып қойсам, тауда жүре ме, ойда жүре ме қолын қайырып әкетеді. “Көрші ақысы, Тәңір ақысы” дегенді өзіңіз жақсы білесіз. Сіздің құдай қосқан есіктес көршіңіз болған соң айтып отырмын. Жанжалдасқаннан сақтасын. Бір ауыз айтып қойыңыз.

	- Жарайды, айтам оны. Әлгі балаң жел болған шығар, маған әкеліп көрсетсеңші. Жақсылап ұшықтап берейін. Сосын, Таңжарық терінің иін қандыра илейді дедің бе? Үйде екі жасар бұқаның терісі бар еді. Туысқаның ғой, айтып илетіп берсеңші. Жартысын алсын. Өзімнің айтуыма да болады. Дегенмен, өзі кісікиіктеу ме, қалай?

	- Е, ондайы бар. Тұйық... Бірақ, ашылып сөйлеспегенімен жақсы жігіт. Қолы ұсынықты. Үстаған нәрсесін жайнатып жібереді. Әсіресе, былғарыға шебер. Былтыр соның арқасында соғымға сойған өгізшемнің терісімен үйдегі ер-тұрманның бәрін жаңалатып алдым. Жарықтық былғары тозбайды екен ғой. Үйде әкемнің көзіндей болып, сүндет бәсіресіне жасатқан ағаш ері тұр. Соның жүген, өмілдірік, тартпа, таралғЫ, құйысқаны әлі сол күйінде ғой. Тек ауылдан көшіп келген соң алты айдай қараусыз қалған айыл тартпасын тышқан кеміріп кетіпті. Енді соны жаңалату керек.

	- Рас айтасың, әбден иі қанған былғары тозбайды екен. Менің атамнан қалған қамшы бар. Аруақты дойыр. Міне жасалғанына сексен жылдан асып барады. Соның дәл екінші сыңарын жасатайын десем, “қырғыз өрімді” өре алатын адам жоқ. Кәдімгі өзегіне бүтін қайыс салып тарамыспен көркемдеген. Енді Ақшидегі Дәркембайға апарсам ба деп отырмын. Бір өрсe соның қолынан келетін шығар. Бұл қырғыздарың да бәле көрінеді ғой. Тіптен болмаған соң өзім көрейінші деп түйінін тарқатып едім, қайтадан әрең жинадым. Сосын “артық қылам деп тыртық қылмайын” дедім де қойып қойдым.

	- Ойпырым-ай, жарықтық!...

	Осы кезде автобус бар дауысымен дабыл соқты. Қалғып отырғандар селт етіп терезеге қараған. Жолды біреу кесіп өтпек болыпты. “Көзіне қарамай ма!”, “Сонша қайда асығады? Қағып кете жаздады...”, “Өстіп жүріп өліп қалады ғой, байқұс” деген күбірлерді жолдан көз алмаған жүргізушінің дүңк еткізген боқтық сөзі тыйды.

	- Адамның ажалы әртүрлі екен ғой. Былтыр ана суға кеткен қызды білесіз ғой. Сүйегін БАҚ-тан мүлде басқа жақтан тауыпты. Ісініп кеткен дейме-ау, құдай! - деп күрсінді тақиялы қара кісі.

	- Иә. Баяғыда... баяғыда деймін, осы сен көшіп келмей тұрып, ана Алжанбайдың Ғалымжан деген баласы суға кетіп өлді. Соның сүйегін үш күн, әлде төрт күн іздеп әрең тапты. Онда да қаладан шақыртумен келген сүңгірушілер таба алмаған мәйітті, екінші баласы “мен де өлем” деп арақ ішіп, інісі сүңгіген жерден бойлап барса, аяғы бірнәрсеге тиіп шошып кетеді. Сосын жағада жылап тұрған басқа бауырларын шақырып, інілерінің сүйегін қайраңға қадалып тұрған жерінен суырып алыпты. Сөйтсе марқұм шомылған жер бұрылмаға жақын болғандықтан ағыспен келген топырақ жиналып батпаққа айналған көрінеді.

	- Ойпырым-ай-а?! Құданың құдіреті...

	- Ана Үшқозыдағы құмалақшының “суға сүңгіген жерінен төмен қарай жүз метр жерден табасыңдар? дегені өтірік болып шықты ғой. Содан бері оған адам баласы сенбейтін болған. Ал, Алжекең қаладан сүңгуір шақыртып қанша шығынданды?! Бәрібір, ажал шіркін анау, мынауыңа қарамайды екен. Содан кейін ауылда, “сол бала өлерінің алдында үлкен ағасының әйелінен “суға кеткендер жұмаққа бара ма?” деп сұрапты" деген сөз шықты. Соның қаншалықты шындық екенін кім біледі, әйтеуір аузымен жүретін жeлaуыздар көп қой?! Солардың шығарғаны болар деп қоя салдық...

	- Ой, аға, “бір жоқты бір жоқ табады” дегендей мына әңгімеңіз бір оқиғаны еске түсірді. Былтыр, мен сөз қылған Нұрғали біздің үйдегі баланы БАҚ-тың суынан құтқарып алыпты.

	- Е, қалай?

	- Жаздың күні ауылдың бар баласы сонда ғой, білесіз. Киікбай жақта қой бағып жүрген біздің бала да соларға қызығып суға түседі. Онда да беліне байланған шылбырдың ұшын жағадағы бір темірге қазық бау шалып түйеді де, тереңге бойламай шалпылдатып жүреді. Ауылдың суда өскен балалары қойсын ба, ары жүзіп, бері Өтіп қызықтырса керек, суда тұрып беліндегі байлауды шешіп жіберген көрінеді, ағыс алып кетіпті. Содан суға бір-екі батып шыққанын көпірде жатқан Нұрғали көріп қалып, шашынан суырып жағаға жеткізген. Оны кешкісін көршім Сүлейменнің кіші баласы айтып берді.

	- Құдай қаққан екен... — Содан не болды дейсіз ғой?

	- Ыһы?!...

	- Қойды айдап келген соң ана баланы оңдырмай сабадым. Содан бері суға жоламайтын болды.

	- Неге ұрып жүрсің? Өзі қамкөңіл баланың жүрегіне қаяу түсіргенсің ғой.

	- Ой, аға, суға кетіп өлсе ел-жұрттан ұят емес пе?! Одан да көз алдымда тірі жүргені жақсы. Қой кезекті бағысатын адам да керек. Оның үстіне өмірі су көрмеген бала ғой. “Су тілсіз жау” деген...

	- Иә, оның рас! Дегенмен жөні жоқ ұра бермегенің де дұрыс. Қой, мен мына Новоалексеевкадан түсем... Жақсы.

	- Жақсы, аға, мұнда жәй келдіңіз бе?

	- Қайдан жәй болсын. Талғардың саяжайында менен ем алып жүрген кісі бар еді. Сол Төсек тартып жатып қалыпты. Кеше телефонмен хабарлаған соң келе жатырмын. Ал, жақсы онда. Ей, шопыр, алдыңдағы бағдаршамға тоқтатты, мен түсіп қалайын.

	- Ана Таңжарыққа тері туралы айтайын ба?

	- Е, ұмытып барады екем ғой. Айт, жартысын беремін!

	Тақиялы қараның қолын алып, жармалы есіктен сылбыр түскен сақалды кеспелтек кісіні қалдырған қызыл түсті “Икарус” орнынан күжілдей қозғалды. Ал, арт жақтағы жастардың жарқын әңгімелері әлі таусылмаған.

	2005-ж.





“ЖЕТІМ БҰРЫШТАҒЫ” ӘҢГІМЕ


	- Сен сөзді бөлме! Одан да дұрыстап тыңда! Бұл жерде мен сөйлеймін! Менің кім екенімді білесің бе? Иә, дәл өзі... маклермін! Түу, айналайыным-ау, осындай қазақбайский қылықтарыңды қашан қоясыңдар, түге?! Алдымен асықпай тыңдап алыңдар, сосын өздерің “быбор” жасайсыңдар. Бағасын да көресіңдер. Оте қымбат та емес, енді... Шастный үй ме, әлде благастройка ма? ә, иә-иә, түсіндім! Көкем-ау, ондай еркіндікті бүкіл Алматыны шарлап таба алмассың...

	Жоқ ондай, жоқ дедім ғой! Әй, мынауың кім-ей, әрі тұршы, мешайт етпей!

	Иә-ә, сендер сөйтіп ол Пәтерді жақтырмай тұрсыңдар. Неге өйттіңдер? Әлде қымбат па? Меніңше түк қымбаттығы жоқ сияқты?! Осы жөнсіз мұрын шүйіре қалатындарың-ай, тегі... Е-е-ей, жастықпен айтасыңдар ғой, әншейін... Үйленгендеріңе көп болып па еді? Екі ай? Осы қазіргінің жастары қызық өзі... Жағдайларын жасап алмастан “сыразу” үйленугі дайын тұрады. Біз де жас болғанбыз, құдайға шүкір... Бірақ сендер құсап желікпеппіз. Жолдасым зауыттың атынан үй алғанда барып бір-ақ келісім бергенмін. Ой-хой, ол кезде мен үлбіреген қызғалдақтай едім ғой, қызғалдақтай! Баспана жайы шешілген соң-ақ шешем марқұмның: “Қызым, енді қапы қалма!” деген бір ауыз сөзін қанттай қылып орындадым ғой. Оның үстіне отағасы да жігіттің сырттаны еді-ау, ол кезде. Кейін ғой босаңсып, білегі айырдың сабындай жіңішкеріп кеткені. Өзім де ол байғұсты тыным таптырмай жұмсай берем. Негізі еркекке сәл жұмсақтық танытсаң, ертеп мініп алғаннан басқаның бәрін істейді. Сондықтан әйел адамға еркекті мытып ұстау керек. Сен, қызым... өзің, сәл жуастаусың ба, қалай, өзі?! Жуастық жақсы емес! Кейін, күйеуіңнің айтқанынан шыға алмай қаласың. Қазірден бастап, сіңлім икемдей бер. Өзіміз билікті бірден-ақ алғанбыз. Құдайға шүкір, одан жаман болғанымыз жоқ. Қайта еркекке қарағанда әйелдің қабілеті озық болады. Барлық жағынан да. Шын айтам! Сенбеймісің? Е, өзің біл айналайын. Бізді үлкен ит дейді, үрсек бірдеңені біліп уреміз, вот так! Күлсең күл, бірақ алдыңнан шыққан кезде өкініп жүрме!

	О-ой, бірді айтып бірге кетіп қаппын ғой. Енді, жасымыз ұлғайды, сөйлемесек басымыз ауырады. Неге күлесің? Басыңа келсін! Маған ұқсап алпыс жасында қақшаңдап жүргеннің несі жаман?! Денсаулықтың арқасы - өстіп жүргеніміз. Талай құрбының жасына жетпей кемпір боп, үкіметті қарғап отырғанын көрді мына көз. Ондайдан құдайым сақтасын! Песі жақсы дейсің, алпыс жыл есек құсап тырбыңдағанда еңбегің адал, өзің арам боп қалғанның?! Құдайға тәубе, қазір жалғыз ұлдан туған екі немерем бар. Құлындарымның күлкісін естісем болды, сегіз бөлмелі кең коттедждің ішін жайнатып жіберемін. Сосын екеуі әрі-бері шапқылайды-ай кеп. Келінім де бір қырсық, “екі баладан артық таппаймын, фигурам бұзылады” деп отыр. Не? Өзіңіз ше, дейсің бе? Енді... біздің кезімізде жағдай солай болды ғой. Қызмет, тәрбие, партия дегендей. Түу-у, тағы да лағып кеттім-ау...

	Сонымен, қандай пәтер керек еді сендерге? Жеке есігі болса деймісіңдер? Қазір, қазір... Тәк, міне мынау сендерге лайық-ау шамасы. Өйткені қожәйкасы жалғыз басты орыс кемпір. Өзі де осындай жас отбасы болса деп отыр. Балаларың болмаса тіпті жақсы. Айтпақшы балаларың жоқ па? Үлгермедік? Е-е, дұрыс екен онда. Тәк, әдрісін бергенім 500 теңге, ал, бірге барып келістіріп бер десеңдер 10 доллар төлейсіңдер. Такси ұстасаңдар зыр ете қаламыз, бітті. Сендер де тыныш, мен де тыныш. Келістік пе? Дабайте, тездетіңдер... Уақыт – ақша!

	О-оу, айналайын! Қайда кетіп барасыңдар?! Сонда мен не күні бойы бекерге қақсап тұрмын ба, мына жерде?! Сендерді алдап кетейін деген ой жоқ менде. Сенбесеңдер өздерің басқа маклерге барыңдаршы, қалай сындырғанын білмей қаларсыңдар. Тура бар ғой, ішібауырыңа кіріп ап тұрып арбағанда менімен жылап көрісесіңдер. Ондай аперистер жетеді бұл жерде... Әне, әні біреуді көріп тұрсыңдар ма? Қалай-қалай жылпылдатады, ә?! Сондықтан бірауық айтқан ақылға кеп, тыңдасаңдаршы кекіректемей. Әй, не басыңды шайқайсың? Тыңдағым келмейді дейсің бе? Тыңдамасаң атамнан әрі! о несі-ей?! Тақ бір нәрсесін өткізіп қойғандай кісімсінуін... Бағанадан бері қор болған есіл сөзім-ай. Сендерге айтқанша, далаға айтқаным жақсы еді-ау. Одыраңдайды ғой, еще... Үйің жоқ па, Пәтер іздеп келдің бе, Тыңдап алғын алдымен, өңкеңдеп сөзді бөле бермей. Әй, айналайын... сен кімсің маған ақыл айтатын?! Кетші әрі былжырамай, а?! Есіл сөзімді қор қылып, жап-жақсы адам шығар десем, бір көк езу сараң екен ғой... Кәкөй-тө, несшӘсній 10 долларды ауырсынғаны несі?! Жоғалып та қалады ғой... Ой, өйтіп еркек болғаныңды... Қарынбайсың!

	...Кімге пәтер керек, арзан әрі жақсы ауданда?! Ток-с, келіңіздер, бермен қарай жақындаңыздар... Мында-мында келіңіз!

	***

	Маклер апамыз бізді біраз жерге апарып тастады да, айқайға басып жұмысына кірісіп кетті. Несін айтасыз, әңгімені де жақсы айтады екен де. Келіншегім екеуміз кеше ғана “екі жарты – бір бүтін болғандай едік... Пәтерлерінің қымбаттығы болмаса апам әңгімешіл-ақ кісі. Сөзшеңдігі сондай, тыңдап-тыңдап әбден шаршадық та. Әуелі не үшін келгенімізді де ұмытып қала жаздадық. Ішіңіз пысып, сіздің де әңгіме тыңдағыңыз келе ме? Онда келіңіз “Жетім бұрышқа”... Тек келіншегіңізбен сәл нетiп қалам-ау демесеңіз...

	2002 ж.





КҮПІРЛІК


	Күздің жайма-шуақ күндерінің бірі. Айқышұйқыш аспалы темірлері ретсіз тартылғандай көрінетін жүзімдікте жұмыс қызу жүріп жатыр. Көкжиектегі шарбы бұлттар легі шығысқа шұбап барады. Балапан ұшырған қараторғай үйірі жүзімдіктің әр тұсына бір қонады. Қарақұрым құс тобына айғайлаған күзетшінің қалбырдан жасаған сылдырлағы анда-санда бір шыңқылдайды. Әр жеріне қызылмия мен ермен араласа өскен жүзім қатарларындағы жұмыскерлердің бірбірімен сөйлескен күбір-күбір әңгімелері кейде анық естіледі. Қасқабас бригадирдiң күрмеп сөйлегені бұйрықтан гөрі жалынышқа ұқсайды.

	- Ай, Жуман, таза терсенши-эй, тюгел калыпты Гой. Артыннан тексерип шыгу керек па?

	Ұлты өзге бастықтың сөзіне мұртты қара басын изей салды да, адам бойынан асатын ркащителидің тарам жапырақты қатарына кіріп кетті. Қолындағы шелек толы жемісті темір жәшікке төгіп жатқан Мүсәпір өз ойымен арпалыса берді.

	“Адамдар қызық, ә! Жер бетіндегі уақыттың нақты қанша болғанын ажырата алмай жатып техника, прогресс деген бəлелермен бастарын қатырады. Оданда жер бетіндегі барлық адам таза қол еңбегімен айналысса болады ғой. Сонда жасыл ғаламшардағы ауаның ластануы мен озон қабатының жұқаруы болмас еді. Онда тіпті ұлтқа, жерге бөліну деген болмайтын шығар. Адам Атаның ұрпағы жер бетіне алғаш келгендей тіршілік кешер ме еді?! Қайтер еді? Шынымен-ақ.

	Жер бетіндегі барлық адамдарда ақыл жетеді. Сол ақылдарын бір іске жұмылдырса жер бетінде жерұйық деген нәрсе орнайтын шығар.

	Мына ой маған қайдан келді өзі?! Шындығында осындай болуы мүмкін ғой. Онда жер бетіндегі барлық адамдар бірігіп арамыздағы ең ақылды, көпті көрген, адал азаматты патша сайлап, соның айтқанын орындасақ. Оның ісін бақылап қате немесе артық кетіп бара жатқанын ескертіп отыратын арнайы топ ұйымдастырсақ. Адал басшы жер бетіндегі шөлді жерлерге су жолдарын тартып, жеміс отырғызуға адамдарды жұмылдырса. Осыны қалың көпшілік қос қолдап қолдайтын еді. Мысалы, мен інім екеуміз күніне бір тонна жүзім жинап мың теңге табады екенбіз. Сонда Бейсал бригадир бізге келісіне бір теңгеден бергені ғой. Жалғыз біз ғана емес осы алқапта таңның атысынан кештің батысына дейін жыбырлап жүргендердің барлығына сондай сома төлейді. Кешкісін інім екеуміз тапқан ақшаны екіге бөліп аламыз. Мен шешеме беріп қоямын. Өйткені солай етпесем жиғанымды сол күйінде құртып жіберем. Ал, бауырым ондай емес қажетіне ғана жұмсай алады.

	Иә, адамдар әртүрлі! Бет пішінімен де, мінезқұлқымен де. Жұмысты да әрқалай істейді. Ақшаны да солай... Біреу көп, енді біреу мүлде аз. Тіпті бас бармақтарының таңбасы да бір-бірінікіне мүлде ұқсамайды. Біз інім екеуміз бір қаптан, бір саптан шықсақ та бір-бірімізге аса ұқсамаймыз. Сымбатты, әдеміне келген ол, ұялу дегенді білмейді, әрі жұдырығы жуан бұзық. Ал, мен кішкене бойлы, ұяң, тіпті жасықтаумын. Әлгі қасиетті кітаптардағы Абыл мен Қабыл секілдіміз.

	Жалпы бүкіл әлемді, табиғатты, адамзатты жаратушы Кудай-Тәңірі-Алла адамдарды бір ниетті болуға шақырған ғой. Әуелі қасиетті кітаптың біреуін түсірді. Одан кейін қалғандарын рет-ретімен кезегімен жерді паналаған Адам атаның ұрпағына тылсым күштің әсерімен түсінсін деп жіберді. Бірақ оны түсіне қоятын пенде бар ма?.. Өздерінің принциптерін дінге қатыстырып, билікке айналдырып алған. Соғыс арқылы әдемілікті, байлықты игергісі келетін пенде шіркін кейде паң, әредік бейшара күйді басынан кешірді. Сонша уақыттан бері бәрін түсінген, сезген пайғамбарлардың ұрпақтары әлі күнге бір бітімге келе алмай келеді...”

	Тәтті шырын ТОЛЫ жемістің бір талын аузына салған ол, шырыш жұққан алақанын сауыс-сауыс шалбарына бір сүйкей салып інісіне қарады. Араларын жасыл жапырақты жүзімнің салалы бұтақтары ілінген төрт қатарлы сым ғана бөлген. Сұқ саусағының түйілер тұсы сынықтан шор болып біткен інісі жемісті самдағайлана жұлады. Тіпті жүзімнің суын ағызып жібереді.

	– Ей, не болды, ей?! Сонша тесіліп қалыпсың ғой. Көзіңе жын көрінді ме, ей, Муся?! – жуан дауыс селк еткізді. - Жылдамдат. Бүйтіп жыбырлап отырсаң бүгін бес жүз таппайсың. Бол, қозғал.

	Інісі көлеңкеге жасырылған суық шәйді бір ұрттап, тамсанды да бөтелкенің тығынын нығарлай бұрады. Сосын қос себет толы жемісті Төгуге кетті.

	“Сонда деймін, осының бәрін білетін, түсінетін жер бетіндегі барлық адамдар техникалық құралдарды араластырмай таза қол еңбегімен жұмыс істесе қандай нәтиже шығар еді? Онда жеміс-жидектердің өнімі де ерекше мол болып, табиғаттың ластануы деген мүлде болмас еді. Адамдардың барлығы жұмыссыз болмай, әркім өзінше еңбек етіп, ұрпақ өсіретін еді. Онда, жер бетінде Асанқайғы іздеген жерұйық орнайтын шығар?! Мүмкін қой үстінде бозторғай жұмыртқалаған заман болар. Кеңес Одағы кезінде адамдар коммунизмге жетеміз деп жанталасты. Бірақ ол да жай арман болатын. Әйтпесе бір көзқарасты ұстанған адамдар көздеген мақсатқа қол жеткізер еді ғой. Мүмкін мына ойда сондай қияли нәрсе шығар. Бірақ ақыл-ойы толысқан адамзат ойланатын уақытқа келді емес пе?! Сондықтан да бұл ой маған көктен түскен белгі болып отыр. Мүмкін жаратушының таңдауы маған түскен шығар. Осыны адамдарға жеткізуім керек. Ең бірінші сөзімді тыңдайтын Ноянға айтып көрейін. Аздаған мыжымалығы болмаса жақсы жігіт. Пікірге құлақ қоя алады. Оған түсіндіріп жеткізе алсам ары қарай өзі-ақ іліп әкетеді. Сосын екеулеп ауылдың жігіттеріне

	жеткізсек. Олар да жөні жоқ ауыздарын былжыратып арақ ішкенше осы ойға тоқталатын шығар. Оның үстіне ауылдағы жігіттердің көпшілігінің жасы отыздан асып кетсе де, өздерін әлі жас сезінеді. Тіпті әлі үйленбегендері де бар. Ақшаны табуын табады. Бірақ көпшілігі той тойлауға кетіп, құмға сіңген судай жоғалады. Бір-бірін мұқатып кекеткенде алдарына жан салмайды-ау, жан салмайды.

	Өткен қыста мені ауылдағы ұрлықты азайту үшін түнгі күзетке шақырды. Күндіз көрінбейтіндердің көпшілігі жиналыпты. Отырып алып бірнеше сағат бойы карта соқтық. Сосын түнгі бір кезінде ғой деймін, көшені аралауға шықтық. Бір-бірімен қалжыңдасып, дабырласқан топтың аузынан түрлі сөз шығады. Пошта үйінің дәл алдына жеткенде топты басқарып жүрген ұзынтұра, “Әй, өңкей ұры осында жиналыпты ғой, кімді ұстаймыз? А?” деп қарқылдай күлді. Оны қостай күлген дауыстар шиқылдап-қиқылдап көшені бастарына көтерді. Мен де қосыла күлдім. Енді күлмегенде жылаймын ба? Шынында сонда жиналғандардың көпшілігі жаз болса жүзім, алма жұмыстарын істей жүріп кешкісін молынан қарпып қалатын қулар. Қыста отындық ағашты ұрланып кеседі. Басқа нәрсе қолдан келмейді. Күні бойы теледидардан шетелдік сериал көрудің шеберлерінің әңгімесі де сол төңіректен. Сосын отырып қалған қыздарға бару. Оларда да ұят жоқ. Бүгін біреумен, ертең басқасымен қолтықтасып кетіп бара жатқаны. Бұрын жақсы еді, жатаған келген клубтың айналасы кешкісін биден, кинодан шыққан адамдардан топырлап жататын. Үйғырдың әйелдері бала-шағасымен келіп үнді фильмдерін көретін. Жаны нәзiктерi жағымды кейіпкер қорлық көргенде өксіпөксіп жылайтын...”

	- Ей, болыңдар, ей! Жаңбыр жауып келеді.

	– Бригадирдің көмекшісі ат үстінен айғайлай өтті.

	- Қайдағы жаңбыр? Таңертең радио күн ашық болады деп еді ғой...

	- Ой, олар не демейді. Жаңбыр аяқ астынан жауып кететінін білмеймісің. Тұр, жылдамдатайық, - деген інісі әрқайсысы 250 келі тартатын төрт темір жәшіктің соңғысын толтыруға кірісті.

	Шынымен кешкісін сіркіреп жаңбыр жауды. Інісі екеуі үйге келе сала тамақтанып жатып қалмақшы еді. Жаздық тапшанға салынған төсекте жатқан Мүсәпір жаңа шалбарын киіп күндіз ойлаған ойын досына жеткізуге кетпек болған. Бірақ інісі мұның алдын орап кетіпті. Шибарқыт шалбарды сықиып киген ол, дарбазадан бірақ аттады. Оның артынан айғайлай шыққан бұл қуып жетіп төбелесе кетті. Сондағы таласқан нәрселерi шибарқыт шалбар болатын...

	2000-ж.





САУЫСҚАН


	Осы бір алабажақ құстың шықылықтаған даусын анда-санда Алматы көшелеріндегі қарағаш, терек, самырсын, шыршалардан естіп қаламын. Естіген сайын ескі аңыз есіме орала береді. Аяз би! Иә, кәдімгі құс жаманын, шөп жаманын, адам жаманын тапқан әділ би. Қара қылды қақ жарған әділдіктің жоқтаушысы бұрынғы құс жаманы қырғауыл деген пікірді жоққа шығарып, өзінің көпті көргендігімен сауысқанды басы бірікпейтін бәтшағар қанатты қылып шығарады. Өмір бойы қой соңында тепеңдеп, жақсы мен жаманның айырмасын өз көзқарасымен өлшеген “тексіз” бидің әділдігі бізді сауысқанды жақамауға үйретті. Шамасы Аяз бидің сауысқан жайлы айтқан пікірлері дұрыс шығар. Бірақ мен сауысқанды аяймын. Себебі, ұйыған айрандай қалың ормандағы тыныштықты бұзылғанын қаламайтын жануарлардың сүйіктісі сауысқан, жалғыз сауысқан ғана...

	Мысалы қалың тұман басқан қарағайлы орманға қарай бет алыңызшы. Сізді бірінші шықылықтаған дауыс қарсы алады. Ол сіздің келе жатқаныңызды орман тұрғындарына жария етуде. Қандай ниетпен қалың нуға қадам басқаныңыз сауысқанның жіті назарынан тыс қалмайды. Тіпті, аяқ киіміңіздің қатпарлы табаны сырт етіп сындырған дыбыстың өзі саққұлақ ала құс үшін жеткілікті. Бірден орманның бейбіт тіршілікті сүйер қауымын құлағдар етеді. Егер оқшантайыңыз бытыра мен кесек оққа толы болса, тынымсыз құстың көзіне түспей өтемін деуіңіз бекер. Зәулім бәйтеректің басынан естілген жарықшақ дауысты қағып алған қырғауыл мен кекілік қорыс iшiне қарай жорғалап жоғалса, елік пен бұғы жайылып жүрген жерлерінен із суытады. Дымқыл жердің топырағын түрткілеген борсық, суыр, қабан бір-бірін жетелей жылысады. Ал, қараңғыны қалқан қылып, жарықта бой тасалайтын қасқыр, түлкі, қарсақ ұйысқан сарыағаш пен қой қарақаттың, зәулім қарағайдың қалтарыстарындағы індерінен алыстай қашады. Осындай сақшылары бар орман тұрғындары сауысқанға қанша рет тағзым етті екен? Кім біледі?! Мүмкін оны қанқұмар жыртқыштар да адам секілді аса жақтыртпайтын шығар. Өйткені әлсіздіктің жақтаушысын кім жақсы көрсін?!

	Шаһардың түзу де бұралаңды көшелеріндегі ағаштардан сауысқанның даусын естіген сайын, есіме Қазақ халқы үшін шырылдаған АЛАШ азаматтары түседі. Олардың барлығының кейпі сауысқанға ұқсап кетеді. Неге? Білсем сұрар ма едім...

	2006-ж.





TYC


	Қыр басына таяу жерде отыр. Төменде жүріп өткен жолы көз алдында анық көрінеді. Тура үш ай бұрын шыққан-ды. Әкесі аттандырып тұрып аманатты аман-есен жеткізетін көне даңғылға сілтеген. Бірақ киіз үйдің табалдырығын аттаған соң талайлар жүрген жалғыз аяқ соқпақты өзі таңдады. Енді міне асқаралы алып таудың бөктеріндегі қолат-Қолат жоталардың қырында отырып шыйырланған ізін алақандағыдай көруде. Тағы біраз қимылдаса етегі қарақат, сарыағаш, долана, ақмамық, қайың, тал-терекпен басталатын қалың ағаштың ішіне кіреді. Күннің көзі арса-арса кәрі қарағайлардың қалқасынан түбіне әрең түсетін тұстарда шөп атаулы тықыр келетінін көрмесе де, басын жел шайқаған ағаш іші уілдеп жататынын жолда кездескен елден естіген болатын. Аз күн дәмдес болғандар: - Жылдар бойы маңайындағы балашықтарға тарамыс тамырларымен топырақ қопсытып беретін жасамыс самырсындардың кей-кейде соққан бұрқасынның жасынынан жайрап түсетінін қарағайлар азалағандықтан сырлы шу шығады, – деген-ді. Әйткенмен елден естігеннен гөрі өз көзімен көргенге не жетсін. Сол уілді жан дүниесімен қаншалықты сезе алатынын уақыт көрсетер, қазір қызықтырып отырғаны шөп жаңа тебіндеп жатқан көкөзек көктемнен мамыражай мамырға жаяу-жалпылап қалай жеткені.

	Жолда көрмеген нәрсесі жоқ. Адамдардың бір-біріне деген шынайы сыйластығын да, достардың сырт айнала бере даладағы сағымдай кілт өзгеретінін де көрген. Тіпті жүре келе көзі жетті демесе, көзқарастардың да құбылып тұратынын түсініпті. Бұл әуелі ел арасында қанатты сөзге айнала бастаған адамға адам қасқыр деген сөзді де естіді. Оның бәрін қойшы, “айтылған сөз - атылған оқ". Басында нақты біреуге бағытталғанымен кейіннен айдалада қаңғып қалады. Ал, уақыт шіркіннің мүлде тоқтамайтынын, шаруасын түгендеген пенде байғұсты күтпейтінін сезгенде жүрегі атқақтап кеткен кездер де болды. Ондайда өзін-өзі жек көретіні соншалық, айналасы күңгірт тартатын. Содан біразға дейін томаға тұйық күй кешетін. Жүріс өнбейді. Күн батқанша қур ілбиді. Тек ертеңінде бәрін ұмытып кете баратын. Қазір соның бәрін ойлап отырып кейбір қылықтарына күлкісі келді. Бірде өзінің пысық еместігіне налып, ренжіген-ді. Оған итерген жолдың қиындығы, жаяулығы, бұтартары бар адамдардың мал басының өскенін қалайтындығы еді. Сөйтсе байлық, молдықтың бәрі өтпелі екен. Оны да кейін түйсінді. Тіпті мыңғырған малы бар байлардың өзі қатал қыстың бірінде-ақ таяқ ұстап қалатынын естіді. Сосын түйсігінде құт-береке дегеннің оңай келмейтінін растайтын сенім оянған. Содан бері өзінің ештеңеге алаңдамайтынына қуанғандай болатын. Бірақ осылай жүре беретіні, мүлде тоқтай алмайтыны санасында қылаң бергенде жылағысы келді. Өйткені бір-біріне ұқсас күндер бірінің артынан бірі зулап өтсе, жұтқан ауамен ілескен қас-қағым сәттер тез ұмытылып бара жатқан-ды...

	Жыл мезгілдерінің ішінде көктемнің көрінісі, иісі, тіпті атқан таңы мен батқан күнінің өзінде көңілге қуаныш беретін керемет барын көрді. Жыбырлап жауған жаңбырының мұңға батырар қызығы, бұлттан шығып жарқ еткен күнінің ащылығы, тебіндеп шыққан шөбі мен қақ жарылып ашылған гүлінің аңқыған жұпары - барша қиындық атаулыны ұмыттырып жіберердей қасиетті екен. Әуелі желіген самал желі мен бұлқынған боранының өзінде бір шынайылық бардай.

	Наурызда топырақтын тоңына жылу жүгіріп, өсімдік атаулының бойына құнар ене бастайды. Қылтиған көктің жүзіне түскен күннің нұры бірден тарамдалған тамырларға жетіп көкжасыл өзекке қуат береді. Шуағы шашыраған таң мен жұлдызы жымыңдаған түнді қиқуымен оятқан жыл құстары қияннан қанаты талып туған жеріне оралады. Сай-сала мен аңғар-жырада сірі қардан сөгітілген су сарқырайды. Жықпылжықпылда жүгірген аң мен төлін ерткен малдың өлі жүні түсіп, көкшулан түстен алқаракөк кейіпке енеді.

	Күн мен түн теңелген кезді халық “жаңарған шақ” деп атаған. Бұдан кейін туатын сәуір айында күннің қызуы күшейе бастайды. Тікелей түскен нұрлы сәуледен қалтарыстарға тұнған дымқыл сыз буланып көкке сіңеді. Қанатымен қысқы лепті желіген құстар келе сала көктемгі суық жаңбыр сіркіреп, бүршік атқан ағаштардың көпшілігін үсік буады. Бірақ бұл да өтпелі, арада тәулік өтпей жатып жарқырай түскен сәуледен қылтиған бүршік атаулы, демде ашық жасыл түсті жапыраққа айнала салады. Жеті түрден тараған түстің молдығы көзді қарықтырып, көлеңкелі тұстарда қарашық бір сәт көрмеуге айналар. Алайда ол да ұмытылады...

	Осы шаққа дейін тоқтаусыз жүрген жолында адамдардың да түрлі болатын көрді. Жуас - батырды, қатігез - қорқақты, зымиян - аңғалды, шыншыл - жауызды кездестірді. Барлығы да өз ісінің адал, өтірігінің ақиқат екеніне сенімді. Тіпті сөзшең жалқауды, үндемес – еңбекқорды жолықтырды. Олардың да өз әділдігі бар. Бұл өмірде жақсылықпен бірге жамандық та жарыса жүреді екен. Бірақ әділетсіздікке қарағанда адалдық тез ұмытылатын сияқты. Өйткені қаталдықтан үрей алатын пенде атаулы жадынан жамандықты өшіре алмайтын көрінеді. Мүмкін содан да шығар қатты, қатал көрінетіндер қиындықтан күйреуік, момын әрі әлсіз кісі қара тастай берік...

	Алдында шығатын, жүріп өтетін бірталай белес жатыр. Оның қайсысына қаншалықты қуат жумсайтынын да білмейді. Ол туралы ойлаудың өзі қиын. Себебі кездесетін жарты демдік уақыттың қалай аяқталатынын болжау мүлде мүмкін емес. Бірақ өз ісінің адал екеніне сенімді пенде атаулы жақсылықтан үмітті. Өйткені жоспарланған жұмыстың қызығынан адам қашанда ұмтылғыш. Ол тіпті уақыттың зырлай өткенін де байқамайды.

	Тынымсыз жүріп өткен кезінде, тоқайласып қиылысқан бірталай жолды кездестірді. Олардың бірі жалғыз аяқ соқпақ болса, екіншісі бетеге мен өлең шөп өскен көне соқпақтың білінер-білінбес сұлбасы ғана еді. Әуелі кең даңғыл жолға да ұшырасқан. Шоқалақтары шодырайып шыққан тастақпен талайлы тағдырлар тынбай жүріп өткен шығар. Қалай болса да барлығы адам ізінің табы қалғанын айғақтай түседі.

	Рауғаштың алқызыл гүлі жарылып, өзегі қата бастаған шақтан кейін жадырап жаз айлары тізбектеле келер. Осы кездің кейпін ашуға “жаздың бір күні қыстың үш күніне тең” деген мәтел дөп келетін секілді. Өйткені тырбанған шаруақор пенде үшін “түстік өмірі болса, кештік мал жинау керек. Біреу шөп шауып малының жайын қамдаса, біреу жеміс теріп қазанның қара суығы мен қаңтардың шыңылтырында талғажау қылар ас даярлайды. Бірақ табиғаттың тамсандырар сұлулығы кімнің болса да жабыққан жанын жадыратып, тынымсыз еңбектен шаршаған Тәнін тынықтырады.

	Жаз айлары табысты, түсімді, пайданы мол түсіретін кез. Бұл шақта аң-құс атаулы да қоң жинайды. Індеріне дән тасыған кеміргіштер көктен қарашық қадаған жыртқыш құс пен бұқпантайлаған түлкі мен қарсақтың көзіне түспеуге тырысады. Жыл құстары балапандарының қанатын қатайтып, түрлі-түрлі самғауларға жұмсайды. Жыртқыштар ұрпағын қалтарыстан атылып жемтігінің алқымын мытып жіберудің әдіс-тәсілін алуға машықтаса, сүтқоректілер төлiне тырс еткен сыбдырдың өзінен қалай сыр аулауға болатынын көрсетеді. Жәндіктер алда болатын күзгі дауылда дымқылданбайтын, қысқы аязда үсікке шалдырмайтын қуыстарға жұмыртқа жасырады. Келесі көктемнің жініктірер шырғалаңында ұрпағы ашқұрсақ болмауын ойластырып, ағаш жапырақтары мен діңдерін үңгіп қамба жасайды. Қысқасы келешектен үмітті тірі жанның барлығы тырбана еңбектенеді. Дегенмен сондай бейнеттің қиындығы ойға алған зейнетке дөп келгенде тез ұмытылып қалмақ. Бірақ оны да ескерер ешкім жоқ...

	“Өзгелер сондай болғанда өзім қандай күйге түсем" деген жалғыз ойдың жетегіне ілесіп көңілі бірталай жерге кетпекші. Енді болмаса ұзақ ойға жалғасар тұсқа жетерде бәрін кілт үзіп орнынан тұрды. Етегіне жабысқан шөп-шаламды бір сілкіп қақты. Алда қыратқырат асу жатыр. Қол созым жерде секілді болғанмен, жақындаған сайын жеткізбейтіндей. Бірақ тоқтауға болмайды...

	***

	...Ши-ши-шиқ, ши-ши-шиқ, ши-ши-шиқ. Қара пластмассалы қытай сағаттың қоңырауы тұрғызбай қоймады. Жылы көрпеден тұрған соң қолдарын ашық қалдыратын баласын қымтаған ол, Тоңазытқыштың үстіндегі шырылдауықты тетігін басып өшірді. Қызыл тілі тырмысa секунд санаған сағат 6дан 30 минут кеткенін көрсетіпті.

	Сыртқа шыққан соң, жасының бүгін отызға толатыны есіне түсті. Бұл мамырдың 31-іне ауысқан күн болатын...

	2006-ж.





БӘРІ ДЕ ЖАҚСЫ...


	Наз университетті жақсы бітірді. Білім қуған төрт жарым жылдың ішінде алдыңғы қатарлы студенттің бірі болды. Тәжірибе жұмыстарында пайдаланған ғалымдардың еңбектеріндегі кейбір пікірлермен келіспеймін деп, ұстаздарынан талай ұрыс та естіген. Өзі оқыған университетте қалуды да ойластырып жүрген. Бірақ өмір өзгеше жол сілтеді. Диплом алуға аз қалғанда тұрмысқа шықты да, біраз уақыт ауылда тұрды. Сосын қалаға күзге салым бір-ақ келген. Бұл кезде универсиетте өзі білім алған факультет жабылып қалыпты. Неге жабылды екен? “Тәлімгерлердің аздығынан” деп түсіндірді кейбіреулер. Оз ойынша, бұлардың мамандығы уақыт талабына сай келмейді. Яғни, бұл мамандықты қажет ететін мекемелер жоқ.

	Содан бері Наз өзін басқа жұмыс істей алмайтындай сезініп жүрді. Бірақ, қатал шаһар әрекетсіз жатқызбады. Жұмыс іздеп қайда барса да, мамандығын сұрайды. Кейбір бірге оқыған курстастары сияқты өзінің не күйеуінің жоғары қызмет істейтін туыстары жоқ екен. Күйеуі Аграрлық универсиетті бітірген. Мал дәрігері. “Мал тұрмақ, адам дәрігері жұмыссыз жүр. Одан да мен күзетші болайын” деп, достарының көмегімен күзетшiлiк жұмысқа тұрған. Соның тапқанын нәпақа қылып жүр.

	Алғашқы бір айда жұмыссыз жатқан бұл жанын қоярға жер таппады. Үйдің шаруасын бітіріп тастаған соң, екі қолы алдына сыймайды. Ақыры базарға, күйеуінің танысы арқылы сатушы болып кірген. Қазір, қудайға шүкір, үйреніп қалды. Күніне 200-250 теңге табады. Кей күндері 500-ге дейін түседі. Оның барлығы тауардың өтуіне байланысты. Қожайынымен солай келіскен. Саудаға шыққан алғашқы күндері үндемей турушы еді. Айналасындағы өзі секілді келіншектер бұған сауданың қыр-сырын тәптіштей үйретті. Алушы келгенде тауарды өткізуге тырысу керек екенін түсінді. Қанша тырысқанымен, бәрібір күнделікті түсімнен артық өспейді. Неге олай екеніне бас қатырып отырып бір затын ұрлатып та алды. Қорыққанынан жылап жіберді. Кешкісін түсімді санауға келген қожайынына жеткізіп еді, бір-екі күн еңбекақысыз қалатынын айтты. Ол күндер де өтті.

	Содан бері бәріне сергек қарайтын болды. Кім нағыз алушы, кім жәй жүрген адам, бәрін бірден ажыратады. Оның күнделікті табысына күйеуі де мәз. “Жалақыға дейін көмек болды” деп қуанып жүр. Ол да бос күндерінде бұған келіп көмектесіп тұрады. Кешкісін тауар жинауға кәдімгідей күш керек. Әзірше бәрі жақсы. Тек, өмір бойы біреуге жалданып жұмыс істей бермейтінін ойлағанда, жынданып кете жаздайды. Мұндайда күйеуі жақында өздері сауда бастайтынын айтып жұбатады. Бірақ сене алмайды. Өйткені сауда жасау үшін ірі мөлшерде ақша керек екенін сезіп жүр. Ал, күйеуінің жалақысы сол соманың ширегіне де жетпейді. Оның жартысы пәтерақыға кетеді. Қалғаны – екеуінің жолақысы. Әрең-әрең бір-екі мың теңге артылады. Соны жиғансып жүр. Әйтеуір, ертеңгі күннен бір жақсылық келетіндей үміттеніп ұйықтап, селк етіп оянатын күндер өтіп жатыр. Әзірше осы базарда жүре тұрады да. Басқа не істейді? Диплом сандыққа түскелі алты айдан асты. Қашан шығары белгісіз...

	2004-ж.





ҚАРҒЫС


	...Құдайдың құдіреті-ай!

	Сол күні жұмысқа неге ғана бардым екен?! Жарайды бардым-ақ дейін. Алайда өзіме қарасты ауданның аумағынан тыс шараларға қатысудан бас тартуыма да болатын еді ғой. Бірақ, бұйрық талқыланбайтыны бар. Сол тапсырманың жетегімен жүріппіз ғой бүгін ойлап қарасам. Қалай болғанда да барлығы тағдырдың жазуынан екен. Енді міне тула-бойым күйікке шалынып жатысым мынау. Тірі қалуым неғайбыл. Өле қалсам, бәрінен бұрын анама қиын тиетін болды-ау... Менен көп үміт күтетін. Оқуға түскенімде, оны бітіргенімде, жұмысқа тұрғанымда шынайы қуанған анам еді. Тіпті жақында келін түсіріп бермек болғанымда, “Құлыным үйіңді ретке келтіріп ал. Сосын да үлгересің ғой" деп сабырға шақырып, келер құда-құдағиларының алдында да абыройды ойлаған екен...

	Ай, жанымның қиналғаны-ай!

	Қасымда қарашығы мөлдіреп жүрген Қаракөз, сені қайтем? Саған да оңай тимес. Ер-зайыптылықтың дәмін де татып үлгермедік. Екеумізде тек құштар көңілді алға ұстаған ынтықтық ғана қалып барады...

	Дәрігерлер көңіліме қарай ма, әйтеуір ештеңені ашып айтпайды. Бетімді таңған ақ дәкенің әдейі қалдырған тесігінен сығалап жатып мен бәрін көрем, естимін. Бірақ сөйлеуге қауқарым жоқ. Ішімде қыпқызыл шоқ жатқандай. Жүрегімнің дүрсілін бүкіл денем мен сезердеймін. Тіпті дүңкілдеген лүпіл құлағымды жарып жіберердей...

	Бəрі қалай болды өзі?!...

	Ең бірінші қалың қолды бастаған ұлты өзге сот орындаушысы таң қылаң бергенде барлығымызды еңістегі ауылға қарай бастады. Мектептің оюлы темір қашасына жақындағанда алдымыздан алапат дауысты уіл естілді. Мен алғашқылардың бірі едім. Құйылған бетон қоршаудан өткенімізде кең сайды тіліп түскен тасжолдың бойы толы қарақұрым халық екен. Арасында бала көтерген, таяқ ұстаған ақжаулықтысы бар, ақсақалдық жасқа жеткен жігіт ағасынан бастап түбіт иек бозбалаға дейінгі еркек атаулының неге болса да дайын екендігі анық көрініп тұрды. Біздің басшылық ескерту жасап еді, үйлерінің бұзылуына қарсылық танытқандардың даусы басым түсіп кетті. Бұдан кейін тасырлай жауған жұдырықтай-жұдырықтай тастарға қарсы біздің тарап газды оқ атты. Бірақ одан тобырдың тайсалатын түрі көрінбеді. Қайта өршелене ұмтылғандардың айбынынан сақадай сай әскер кері шегінді. Артқа бұрылғанымша болмады шалынып жығылдым. Екпінмен келгендердің аяқ астында қалған мені атойлағандар текпілей жөнелгені есімде. Одан кейін дабырлай шуласқан қара халықтың бұлқынысы, тілсіз жау - өрттің жалынын басар автокөлікті отқа орады. Қалың соққының астында жатып менің алғашқы ойлағаным, өртке қарсы тұрар техниканың да халықтың ашуына суғарылған жалынға қарсы тұра алмайтындығы болды. Бұдан кейін мені қаумалаған көпшілік сүйрете көтерген күйі құжыра тамға жеткізіп сыртымнан құлпы салды. Сөйтіп қылмыскерлерді тергеуге алатын менің құзырым құм болып үгітілді. Алыс-жұлыс кезінде ентіккенім соншалық тілім аузыма сыймай, езуім уыстап құм асаған жандай ырсиып кеткен. Есік алдындағы кейуанадан су сұрап едім “Алда, қарағымай!” деп терең күрсінді де, ашымал айран ұсынды. Маңдайымнан бұрқ еткен терді сүрткен соң көңілімдегі үрей, қорқыныш атаулы сейіліп жүре берді. Ашынған тобырға айран берген әжей араша түсердей көрінген. Шынында да солай ойладым. Бірақ біреулер келіп қазақтығыма сын болардай ащы-ащы сөздер айтып жатты. Оларға ақталар сөз айтпақ түгілі, жалынсаң да тыңдар еместей. Осыны дірілдеген саусақтарыма қарап отырып түйсіндім де, тіл қатпадым. Егер бірдеме десем таяқтың астында қаларымды сезгендік те үнімді шығартпады. Содан кейін өзара дабырласқан қалың жұрт “бірі қайтарайық” десе, енді біреулері “кепілге алсақ, билік жеңіледі” деп өзеуреп жатты. Ақыры тасжолдың бойындағы электр бағанына салаңдата сүйреп әкеліп байлап тастады. Сонда ойлағандары дөң жақта жүрген тәртіп сақшыларына талап қою болатын. Бірақ бұйрықпен жүрген бейбақтар қатар түзеп топқа бет алмақ болғанда, бензин иісі мүңк ете қалды. Денем жылымшы тартып, майланып бара жатты. Лап етер жанармайды кімнің құйғанын бағамдап үлгергенімше болмады, “Ортеңдер!” деген ащы дауыс шырпы тұтатты.

	Шашым мен қасымның шыжғырыла шыжылдағанын білем, ары қарай қолымды қиған арқанды жұлып тастамақ боп жұлқындым. Терім жиырыла бастады. Күйген еттің иісі шыққанда біреу шапан әлде көрпемен жалынды қымтап өшірді. Қиқулай жеткен жедел жәрдем көлігіне көтермелей тықпалағандар, менен құтылғысы келетіндей көрінді. Бәрі кеш еді...

	Ендігі жатысым мынау. Таңның атысынан кештің батысына дейінгі ауылдың қоңыр салқынында белтемірден түспейтін қолдарым, серіппелі темірді құшырлана созатын йықтарым, гантел мен кірдің тасын серпитін денем енді міне күйікке шалынып, бұлтыңдаған бұлшықтарым бырысып қалды. Мұндай тәнмен тірі қалған күннің өзінде мүгедектіктің ащы зарын тартармын...

	Құдай-ай, берген жасыңды таусылта көрме! Мен әлі жаспын ғой. Жұрт айтатын жиырма бестің дәмін татпай кету деген қандай өкінішті. Кейде достарыммен болған отырыстарда...

	Ай-й! Достарым-ай, сендер өздерің бір әлемсіңдер ғой. Қабағыңа түскен кірбіңнен сыр аулайтын жан досыңның барлығы қандай жақсы. Бөліскен сырыңның сол айтылған жерінде қалғаны мені қатты қуантатын. Ішкі толқыныстарымның жария болмағанын ойлаушы едім. Сондықтан да досты талғап таңдаппын. Жалғыз досым Ноян еді. Байқұс бала мен секілді бір үйдің жалғызы болғанымен бір өзі үш адамға татитын. Қай жағынан алсаң да оның өнеріне, алғырлығына, тапқырлығына кім болса да қызығатын. Екеуміздің мектептен басталған достығымызға кейбіреулер тіпті қызғана қарайтын. Сыныптас балалардың бізге себепсізден-себепсіз соқтығып шетінен таяқ жегені әлі есімде.

	Біздің толқында жігіттің жүректілігін жұдырық шешетін кездер де болды. Бірақ әр қақтығысты бастаған жігіттің әділетті әлде әділетсіз болуына баса назар аударылатын. Мұндай тілмен шарпысатын сәттерде біздің туымыз биік болып шығатын. Өйткені біз орынсыз ұрынғанды шықпыртып тастаушы едік. Сөйткен Ноянның өмірі ұзақ болмады. Марқұм аяқ астынан көлік апатынан көз жұмды.

	Әттең, ажал! Біздің жарасқан достығымызды да қиып жібердің-ау. Алғаш естігенде миым шаншып кетті. Тіптен сене алмадым. Әбден денесін алып келгенде ғана көзім жетті. Содан іштей әбден құлдырадым. Әкесінің еңкілдеп жылағаны әркімнің де көңілін құлазытты. Кім-кімді де жас өлгеннің қазасы бей-жай қалдырмайтынын түсіндім. Бұған дейін өлім, ажал дегенді мүлде байқамаппын, сезінбеппін. Тіршілікте ажал туралы, одүние жайында да достарыммен көп әңгімелесуші едік. Сонда діни кітаптарды оқыған, құран мен намаздан хабары жігіттер бұл өмірдің сынақ екенін көп айтатын. Әуелі бірде, істеген ісіңнің сауабы мен жасаған қылмысыңның күнәсі о дүниеге кетпейтіні сөз болды. Ондайға таң қалғаным соншалық, сұрақты қарша боратып, олай болса адамзатқа жұмақ пен тозақтың не керегі бар дегенге саятын сұрақты да қойдым. Сөйтсем, отырыстағы таныстарым маған жақсылықтың да, жамандықтың да өз қайтарымы болатынын тәптіштеп түсіндірген еді. Енді, міне дәрідәрмектің иісі қолқаны қапқан аппақ бөлмеде соны ойлап жатқан маған, өзімнің нендей әрекетім үшін осындай күйге түскенімді анықтау ғана қалған секілді?!

	Шынымен-ақ, сонда қай қылығым, қай қылмысым үшін жалынға шарпылдым? Әлде халықтың қарғысына қалдым ба? Мүмкін тергеушілік жұмыста біреуге тізем батты ма екен?!

	Өзім қойған сауалдарға лайықты жауаптарды көкірегімнен таба алмадым. Мүлде жауап жоқ! Тіпті өзімді қаралайын десем де, нақты дәлел таптырмады. Тек жоғарғы басшылықтың бұйрығын орындаймын деп қазақы ауылдың құжыра тамдарына жақын барғанымнан өзге, күнәға тең болатын дәлелді нәрсені ұстай алмадым.

	...Тоқта! Сонда қазақы ауылдың киесі ұрғаны ма?

	Онда киенің қасиеті жалғыз маған ғана жалын боп тимес еді ғой?! Таң алагеуімнен сайдағы үйлерді қиратпақ болып аттанған қалың әскердің жартысынан артығы қирап қалмас па еді?! Тіпті мұздай жасанған жасақты бастаған ұлты өзге сот орындаушысы бірден тіл тартпай, мүрдем кетер еді, ондай болса.

	Бірақ неге мен?...

	Әлде, Алла тағаланың маған берген зор сынағы осы ма екен?!

	Негізі діндарлардың айтуынша, бізді мектепте дінтану пәніне оқытты ғой, сондағы ұстаздардың біразы, көгілдір ғаламшарға жұмақтан қуылған Адам атаның ұрпақтары сынақтан өтуде деген қисынды алдыға тартады. Сынақтың түрлі болғаны соншалық, адамзат баласы барлығында да ібілістің жетегінде кетіпті. Әуелі Жер бетінде кешкен тіршілігінде сан мәрте әзәзілге арбалды десе болады. Бірақ осы өмірдің Тәттілігі, тіршіліктің дүниеуи ләззаты адамды әр кезде де алдыға ұмтылдырды. Соқыр күйге түсіріп, шынайы өмір мен Өтпелі шақты айыруға мүмкіндік бермеді. Бірақ өмірдің осындай сынағы адамды ширатады, жетелей түседі. Құлшыныс береді. Осының өзін кей діндарлар дұрыс емес дейді. Мүмкін олардың пікірі мың мәрте рас шығар. Дегенмен мен Жаратушының адамзатқа берген осындай жер бетіндегі сынағын сүйем. Бір ғасырлық ғұмырым болса да, өсімдікке жан берген ауа мен суды, топырақты, күн мен айды қия алмаймын. Сөйтіп, он сегіз мың ғаламды жаратқан Алланың құзырын шын танып, мойынсұнған пенделердің арасында жан күйзелтер сынақтың өзінен бас тартпағандығыммен ерекшеленгім келеді...

	Не ойлап кеттім, өзі? Ақылым ауыса бастағаннан саумын ба, осы? Жаңа дәрігер салған инеден кейін денем мүлде әлсіреп кеткендей ме, қалай?! Білмеймін не болғанын. Әйтеуір ауырлап... жоқ, денем жеңілдеген секілді. Тұла бойым шымырлап барады. Қандай керемет!

	Е, Алла! Бергеніңе шүкір! Көрсеткеніңе тәубе! Тек, біліп әлде білмей жасаған күнәларым болса кешірім ет... “Халық құдайдан бір жас кіші” деген сөз рас болса, сай жағалай жиналған ел-жұрттың алдынан қатулана шыққаным үшін кешіре гөр... Еріксіз алдына салып бұйрықпен апарған пенделеріңді өзің жазала, Аллам!

	...Ләй иллаһа ил Аллаһ, Мұхаммадун расул, Аллаһ!

	***

	Кілкіген сағымдай бұлдыраған сананың иесі жер бетіндегі ғұмырын жиырма екі жылдан асырып үзді. Бұл ғаламшарлар шеруінің реттелуіне де куә болған уақыт Тақсыр үшін қас-қағым сәт қана. Дегенмен оқиғаның өткеніне де Жер бетiлiк есеппен бір жыл өтіпті. Осы уақыт аралығында талай су ақты, біреулер бақилық болды, енді біреулер бас бостандығынан айырылды... Осындайда пенде шіркін, әсіресе адам баласының тәубешілі “барлығына уақыт емші” деп өткен жылға шүкіршілік қылады. Алайда Жаратушының ғаламды тарының қауызына сидырарын әлде сиғызбасын өзекті пенде болжай алмайды...

	Шүкір!

	2007-ж.





ҮРЕЙ


	- Сізге айтатын бір сөзім бар еді. Уақытыңыз болмаса кейінірек сөйлесерміз...

	Сабағына асығыс адымдап бара жатқан Бақытжанды бір кезде өзі оқытқан жас жігіттің сөзі селк еткізді. Шынында жүрегі зу ете қалды. Оның себебі де жоқ емес. Дене шынықтыру пәнінен сабақ беретін бұл өзі оқытқан талай жеткіншекті қинағаны бар. Тіпті, “жігіт емеспісің” деген желеумен біраз бозбаланы бұзақылығы үшін сабақ үстінде түймештеп те алатын. Соның бәрі алдынан шығатын сияқты. Осы Қабылбектің де етін талай көгерткен. Енді, міне амандаса салып, бірден сөйлескісі келетінін жеткізді.

	“Бұның ойы бұзық. Әйтпесе, әскерден келгені кеше ғана. Әлде, аскерблаттың желі әлі кетпей жүр ме екен?! Мүмкін...

	Әрине, мұғалім болған соң оқушылардың тәртіпті, үлгерімі жақсы болғанын қалайды. Сол себептен де талай оқушыны қан қақсатқан. Бірақ солардың бәрі де бұның қинағанын ұмытып кетті. Кейбірі дардай жігіт болып, келіншек түсіргеннен кейін де бұның алдында именiп, қысылып тұратын. Ұялатын. Ақыл сұрайтын. Сыйлап, “...біздің ағайымыз” деп жас келінге сыбырлап жатқанын талай естіді. Содан бері өзінің құрметі асқанына сеніп жүруші еді...

	Ал, мынау ма, мынау... Өзінің бетпақтығы бес қабат сияқты еді. Бірде белтемірге бекіткен мөлшер бойынша тартыла алмаған осы Қабылбекке екі қойған-ды. Сол жолы бала жігіт көшпен бірдей-ақ тартылған. Бірақ ұстазының өзіне қатаң талап қоятынына ызаланып, көз жасына ерік беріп қойды. Алдымен тәсірейіп, бұны көзімен жеп қоярдай түйіліп қараған Қабылбек өзінің әлсіздігіне, жетімдігіне шарасыз екендігін ұққандай бұрылып, көзінің жасын жеңімен сүртті, бойжеткен қыздардың алдында ыңғайсыз күйге түскеніне өкініп, күрсінді. Сонда бұл, Шәкіртінің өксігенін сыныптастарының көзінше күлкі қылғаны бар.

	Әй, өзі де оңбайды. Жасы кішілерді көрсе жыны ұстап кете ме, әйтеуір, қылжақ қылуға, мазақтауға дайын тұрады. Онысына кейде күлкілі сөз, қыжыртпа тіркес қосылады. Соның өтеуіндей болатын талай сөзді бұл да естіді. Боқтық, қыжыртуды құрбы-құрдасы кездескен сайын айтады. Ал, бүгін санасын дір еткізген жаңағы сөз...”

	Мектеп қоңырауы сылдырлағанда Бақытжанның көңіліне күдік кіргізген үрей сейіле берді. Алғашқы сабағы өтетін спортзалға қарай дәлізбен адымдай жүріп кеткен мұғалімді сыртынан көрген адам: “Неткен қамсыз жан?!” деп ойлайтындай.

	***

	Қабылбектің әскерден оралуы ойпаңға орналасқан шағын ауылға жыр болды. Бұла күшi бойына сыймай серпін атқан жетім жігіт бір кездері өзіне тізесін батырғандарды шықпырта сабап, аз уақыттың ішінде өзі секілді жасөспірімдерді жанына жиып алған. Тіпті, ауылдың серке секілді сақа жігіттері онымен қинақтай амандасуға айналды. Бірде қалың ағашты клубтың қалқасында, бірде ауыл орталығындағы дүкеннің алдында шұбырып жүретін жігіттерден шынында да менмін деген жүрек жұтқанның өзі тайсалатын. Бір қызығы бұлар өздігінен ешкімге ұрынбайды. Тек бір кезде әлімжеттік жасап, өзінің жұдырығы жуан екенін білдіріп, жасы үлкендігін көрсетіп, басынғандар оңбай таяқ жейді. Бір күні алпыс сегізінші жылғы Қуантай көшенің қақ ортасында еңіреп жылап, бұлардан кешірім сұраған-ды. Оның масқара болып еңкілдеп жылағаны сол сәтінде-ақ ауылға түгелдей дерлік жайылды.

	Иығына гитара іліп, сыңси әндететін осы бір бозбаланың мінезі қызық: күлгенде жарқылдап айналасына нұр шашатын жанары, жайшылықта көбіне түксиіп жүретін қабағы, ашуланғанда – суық. Сосын әңгімеқұмар екендігі ауылдың шалдарына жақын жүретінінен байқалады. Әрқашан да алдымен ақсақал, көксақалдарға қол беріп амандасады, реті келсе мақтап қояды.

	Бүгін де қос көшенің қиылысына жайғасып, көзінің қиығымен кешкі малды күткен сыңайда картаның қызығына кірген шалдарға бұрыла келіп сәлем берді.

	- Ассалаумағалейкум!..

	- Уағалейкумассалам!

	- Әлiксалам...

	- Алдым. Уәлейкум... молда бол, мен тамақ ішкенде қайда болсаң, онда бол.

	– Көтердің бе, не?!.

	Алтылықтың қызығына кірген шалдардың жанынан жылыстап, көшенің қақ ортасында тұрған достарына қосылған Қабылбек терең ойда. Оған таңертеңгісін көрген түсі себеп. Көптен түсіне кірмей кеткен анасы марқұм бұған ренжи қарап: “Балам, ешкімді ренжітпе. Кешірім сұра...", - дегенде оянып кеткен. Шым-шытырық түстің ұшығын ұстай алмай біраз жатқан. Сағат түстен ауып кетіпті. Тура салып, әпке-жездесінің үйіне тартты. Жеті шелпек пісіртіп, бір шәй ішіп шыққан беті осы. Көңілінен бақилық болған анасының сөзі кетер емес. Содан да шығар, кімге не айтқаны белгісіз. Тіпті, күнімен, түнімен бірге жүріп, таңға жуықтағанда ғана айырылысатын достарының да сөзін ұғар емес.

	- Бүгін Қуаныштың үйінде отырыс болады екен, барамыз ба?

	- Кімдер отырады?

	- Дильшат, Әзім бастаған қыздар. Барайық та. Құдашаң ғой, бір ауыз айтсаңшы.

	- Қой, ұят болар... Одан да әнeукүнгі Қуантайға барайықшы.

	- Неге?! Кешір демексің бе?!

	- Иә!

	- ?..

	– Иә, иә. Сөйтейік.

	- Өзі сұрасын алдымен, кешірімді. Кезінде талай сабап еді ғой, бізді. Енді несіне жаның аш қалды? Бір рет жеген таяқ оған аз.

	- Өзі не істеп жатыр дейді, ел?..

	- Кім біліпті, әйтеуір үйінен шықпайтын көрінеді. Ыза-күйіктен ішіп жатқан шығар?! Оған несіне емешегің езіле қалды? Баяғы да екеумізді: “Тиын әкел!” деп тентіретуші еді ғой. Есіңде ме?

	- Иә.

	– Онда несіне сұрайсың?!

	- Жарайды, бопты...

	— Сөзін жақын досы саналатын Айболға да өткізе алмасын ұққан Қабылбек үнсіздікке беттеді.

	- Одан да бастаңғыға барайық та.

	- Көреміз...

	***

	- Бәке, қалыңыз қалай?! Тоқтаңызшы... - деп кібіртіктеген дауыстан Бақытжан селк ете қалды. Кешкі қараңғылықта Плащының етегі жер сызып, құрдасының үйінен қайтып келе жатқан мұғалім үшін расында күтпеген жағдай болды. Жүрегі атқақтап:

	- Не болды, ей?! Не болды?! – деп сыбырлай берді. Ойы басқада. Алдындағы көпірдің үстінде қасқайып тұрған жас жігітті көргенде миында: “Қашу керек" деген сөз сумаң ете қалды. Күздің қара суығында тізеден асатын былғары шапан, басына құлағы қайырылған тұмақ киген Қабылбектің сұлбасы оған зорайып көрінді. Иығына асқан мылтығы бар. Бір кездегі оқушысының қарсы алдынан шығуы бокстан спорт шеберлігіне кандидат Бақытжанды түрлі ойға жетеледі. Оның үстіне сыныптасының үйінен ішкен арақ та мәңгіртіп тұр. Ақыры құлашын созып, бұны құшағына алмақ болған шәкіртінің қапсыруынан сытылып, орнынан атырыла жөнелді. Түймесі ашық плащы сыпырылып қала берді.

	Артынан:

	- Ой, ағай, сізге не болды? Қорықпаңыз, мен... - деп алакеуімде абдыраған Қабылбек не істерін білмей дал. Кенет қолында ұстазының ұзын етек плащы қалғанын көрген ол да жүгіре жөнелді. Анадайға барып, бұған қарайлаған ұстаз шәкіртінің жүгірген күйі сөйлеп келе жатқанын көріп, бөкен желісіне қайта түсті.

	Ауыл қақ жарып ағып жатқан кішігірім өзеннің оң жағалауына секіріп өткен ол кей жерлерде адымдап, кей тұстарда екпіндеткен күйі зымырап барады. Әрбір үйдің тұсынан өткен сайын иттің үрген даусы естіледі. Арсылдақтардың бәрі де кештете дедектеген екеуге риза емес. Бақытжан ақыры үйіне жетіп, есікті іліп ала қойған әйеліне бір барқ етті де төсектің астындағы құс мылтықты суырып жатты. Бұл уақытта қақпасының орнына қос шанжа бекіткен үйдің ауласына кірген Қабылбек іштегі жарық нұры төгілген есіктен сыр аулағандай кейіпте табалдырыққа жетіп еді. Кенет шалқасынан шиқылдай ашылған ағаш есіктің ар жағынан мылтық ұңғысы шошайып шыға келді. Сақалмұрты жаңа тебiндеген бала жігіт қолындағы ақ-сұр плащты тастап жіберіп, артқа шегіне берген.

	- Ал, не айтпақсың? Айт, қане! Мені неге аңдып жүрсің? Жоқ әлде өсіп кеттің бе, не, боқмұрын... - деп кіжінген Бақытжанның даусы ызалы шықты.

	- Мен, ағай... мен...

	- Не ағай?! Не ағай?! Жас бала құсап, неге кемсеңдей бересің?.. Жөндеп айт...

	- Бір кездегі ұстазы бастырмалатып барады.

	- Сізбен сөйлесейін дегенде...

	- Күмілжіп қалған бозбала басындағы тұмақты алып, шашын сипай берді.

	- Сөйлесетін қыз бен жігіт пе едік, не? Міңгірлеме... Не анау арқаңдағы, мылтықпен қорқытпақсың ба?! Шеш қане...

	Қолын көтере қалшиған Қабылбек бұны естігенде жымия берді де, теріс айналды. Қолында құлағы қайырылған тұмақ, иығында шуда жіп тағылған гитара. Осы кезде өзінің жөнсіз үрейленгенін ұққан дене тәрбиесі пәнінің мұғалімі қолындағы мылтығының ұңғысын түсіре берді. Желкесінен әйелінің “Ой, албасты алқаш..." деген сөзі естілді. Жеңілгісі келмеген Бақытжан:

	- Мені неге аңдып жүрсің деймін, ей, ақымақ?! Неге күлесің? – деп барқ ете қалды басын артқа бір сілкіген күйі. Әйел жым болды.

	- Жәй, сізге рахмет айтайын деп...

	- Не?!.

	- Мектепте қайта-қайта жүгіртіп қинағаныңыз маған көп көмектесті. Соның арқасында әскерде елдің алды болдым. Кейбір балалардың жүз метрге жүгіре алмай, белтемірге тартылуды оннан асыруға шамасы келмей қиналып жатқанын көргенде: “Сізге іздеп барып, рахмет айтайыншы” деп өзіме талай уәде берген едім. Соған ризашылығымды ай...

	Аузы аңқиып, көзі бақырайған ұстазының көзінен екі тамшы жас аққанын көрген Қабылбек қалшиып, қатып қалды. Қолындағы мылтығы бәтіңкесін баса құлаған Бақытжан алға ұмтыла берді. Есіктің көзіндегі екеудің құшақтаса кеткенін көрген әйел ештеңе ұқпады.

	Сол түні Бақытжан үйінің жарығы таңға дейін сөнбеді.





УАҚЫТ


	- Аты-жөнің? Қайдансың? Мыналарға не істеп қойдың? Неге арыз жазбайсың? Соның бәрін тәптіштеп, тап-тұйнақтай қылып, мына қағазға түсір! - Аудандық полиция бөлімшесінің қызметкері нығыздай сөйледі.

	- Ой, аға, екі қолым мынау, қалай жазам?! Одан да ауызша айтып берейін...

	- Ей, кезекші, мынауыңа дәрігерлік сараптама керек қой. Сот-медициналық тексеруден өтсін. Маған содан кейін әкел! - Киген киімінен шенін ажырату мүмкін емес полиция асығыс екенін осылай білдірді.

	– Оған дейін мен прокуратураға кіріп шығайын.

	***

	- Қаладағы автопарктердің біріне диспетчер болып жұмысқа тұрғаныма көп өткен жоқ. Ары кетсе алты ай болар?! Онда да, нағашы ағамның көмегімен N автобустың кезегін айтушы, яғни, әрбір жүргізушінің қанша уақытта өткенін, екі автобустың арасына неше минут түскенін келесісіне жеткізуші болып автопарк мекемесіне тіркелгем. Басында бәрі оңай, ақшаның тез табылатыны қызықтырған болатын. Міндетім - өзім отырған аялдамаға тоқтаған автобустың нақты уақытын жазып алу. Ал, ақшаны әрбір жүргізуші не көмекшісі бірде жүз, кейде екі жүз теңгеден тастап отырады. Бір айналып шыққанда. Былай қарасаң, садақаның бір түрі. Алатын ақшамның сондай екенін естігенде біртүрлі қысылғаным рас, дегенмен, табыстың аты табыс қой. Сылдырлаған тиын қолыма тигенде дүниедегі бар құндылық, ұят-аят, намыс дегенді ұмытып кете бардым. Күнделікті таңғы 6-да жұмыс орныңда болу шарт. Шақшадай басымда ұйқының бұрыннан аз болғаны мұндай жақсы бола ма, көрсетілген уақыттан кешіккен емеспін. Оның үстіне бала күнімнен ұйқымның қануына он бес минут жеткілікті. Сондай сергектігімнің арқасында басшылыққа бірден жақтым. Күнделікті табысым былай, айлық жалақым да бар. Ол әрине, жалақыны айтам, аса мәз емес. Шамамен 15 мың теңге. Мен үшін ең жақсысы күнделікті табыс.

	Жоқ деген күннің өзінде үйге екі мың теңге табыс әкетем. Ішкен-жегенімнен бөлек. Негізі бес мыңды қалтаға салатын күнім көп. Бұл бір жағынан ауру шешем үшін үлкен көмек болса, екінші жағынан, өзіме ауыр тиді. Себебі, өмірі үлкен ақша ұстап көрмеген басым, өте жомарт болып кеттім. Қайдағы бір алыс туысқан іздеп келіп, қарызға ақша сұрауға айналды.

	Шешем де қызық, “Кең болсаң, кем болмайсың, құлыным", - деп қарап отырады. Үйдің үлкені келіскендіктен келген адамның риза болмай кеткен кезі жоқ. Бәріне де бейілдімін, тіпті, бір кездері арамызға кірбің түскен ескі достарым да хабарласатынды шығарды. Әрине, қала дегенің үлкен ауыл іспетті, кез-келген ісің танитындарға белгілі болып жатса өкінбе. Осының бәрін басында біртүрлі қабылдадым. Шынын айтсам. еңсем көтеріліп, дәрежем өскендей болып жүргенімен, онымды ешкімге білдірмеуге тырысатынмын. Сөйтсем, адам “ештеңе білдірмедім” деп іштей ойласа қатты қателеседі екен. Өйткені, сырт көз бәрін сезеді. Тіпті, түйсігі, әлде үшінші көзі ашылғандай көрінеді. Менде де осындай сезімдер болғаны анық. Бұрынғы алыпұшқан мінезім сабырлы әрі қулау күйге түсіпті. Оны бір автобуста ақша жинаушы болып жұмыс істейтін, мен құралпылас Әлішер айтты.

	...Жо-жоқ, бұрыннан таныс емеспіз, тек алғашқы жұмыс күні маған ең алдымен тиын ұстатқан сол болатын. Мүмкін, алғашқы әсер әркімге де бірдеңе беретін шығар?! Әйтеуір, соның мінезім туралы былай дегені есімде: “Неменеге шытыр жеген жылқы құсап кекірейіп қалғансың? Әлде ақшаның буы ма көңіліңе желік кіргізген?! Алғашқы күні мұндай емес едің... Байқа, желiк ет пен терінің арасында ғана болады..." Оның дәл солай деуін күтті ме, әйтеуір, жүргізуші автобусын ыңырантып, бір сілкіді де жүріп кеткен. Ол кеткен соң мінезіме кірген өзгерісті анықтауға шындап кірістім. Сөйтсем, расында көңіліме желік кіріп, кәдімгідей өзгеріп қалыппын. Онда да өзім байқамаймын, сырт көз бірден біледі екен. Осындай қылығым сол сәтте есіме түскенде қызарып кеткенім анық, бірақ жанымда байқап қоятын ешкім болмады. Айналамдағылар мүлде танымайтын жандар, көбі жолаушы. Бірі жақындап келіп бәлен жерге қандай автобустың баратынын сыпайы сұраса, енді бірі көліктің қашан кеткенін білгісі келеді.

	Мен өз ойыммен әлекпін. Өйткені, соның алдында ғана үйдегі теледидардан шетелдік бір деректі фильм көргенмін. Онда уақытты өзінің жүрек соғысымен анықтамақ болған бір француздың әрекеті айтылады. Осыдан 40 жылдай бұрын бір үңгірге түсіп, сағатсыз 20 күндей тіршілік еткеннің қылығы қатты қызықтырды. Шындығында сол деректі кино менің уақыт туралы түсінігімді де күрт өзгертіп кеткен еді. Себебі, күнделікті жұмысымда әрбір қоғамдық көліктің кеткен, келген мезгілін жазған сайын ойыма минут, секунд түсе береді. Алғашында секунд санаған сайын қатты шатаса бастадым. Кімнің кімнен кейін кеткенін, қай автобустың қай көліктен соң келгенін ауыстырып жүрдім. Біртебірте бәрі қалпына келді. Тіпті, ештеңе жазбасам да аралық уақытты ойша айта алатын халге жеттім. Бұған әрине, бала күнімнен математикаға жүйріктігім көмектесті. Бір нәрсенің саны ойыма сурет сияқты жатталып қалатынын мектептегі кезден байқағанмын, бірақ оған сәп салып, ойланбашын. Сөйтсем, адамның қабілеті деген сондай болады екен. Бір нәрсеге бейімділік обаста дүниеге келетін сәбидің санасына бекітіліп,

	жазылып қойылатын көрінеді. Өйткені, өзінің дарын, талантын оңай меңгерген талай адамды көрдім. Ал, бір өнерді үйренгісі келген біреу қанша тыраштанса да миына қонбай әуреге түседі. Ондай қадам көбіне әкешешесінің айтуымен жүрген жандардың басынан өтеді. Олар тіпті жазылған тағдырдың барлығын мойындағысы келмейді. Яғни, өзіне берілген лайықты өмірді қорашсынып, өзге биіктерге қол сермейді, ұмтылады. Ондайдың əрине, белгілі бір деңгейге жететіні анық. Дегенмен қанша өңмеңдегенімен ондайлардан үлкен нәтиже, мол жеңіс шықпайды. Мүмкін, мен қателесіп отырған болармын, себебі, ол да болса адамның тағдыры ғой...

	Бiрдi қозғап тұрып екіншісіне кетіп жатсам кешіріңіздер, негізі айтайын дегенім басқа. Мені күнделікті жұмыстан, түсетін табыстан бөлек, ерекше қызықтырған нәрсе уақыт еді. Бір қарағанда солай болуы тиіс секілді көрінгенімен өткен сәттерді сезіну, тұщыну арада бірталай уақыт өткен соң ғана орын алады. Оны әркім әр қалай қабылдап, өзінше ұғынады. Маған да уақыт жайлы ұғым кенеттен келді. Онда да күнделікті секунд санаған жұмысым уақытпен бетпебет қалуға мүмкіндік беретін де тұратын. Оның үстіне, бір күні үйдегі экраны кең теледидардан көрген деректі фильм де уақыт туралы түсінігімді ұштай түсті. Күн мен түннің өткені білінбейтін үңгір кеңістігінде 20 тәулік жатқан әлгі адам өзінің жүрек соғысымен уақыттың қанша болғанын анықтамақ болады. Яғни, ұйқыға жатқан сәті мен оянған кезінде төменге түсірілген телефонмен бірден сыртқа қоңырау шалады. Сол арқылы уақыт белгісін сырттағы зерттеушілер тіркеп отырған. Жейтін тамағы, ішетін суы, айналысар ермегі қажетінше сырттан жеткізіліп тұрған соң анау алаңсыз үңгірде жатады, қараңғылықтағы уақыт өлшемін күнделікке түсіреді. Сөйтіп, жүрек қағысы арқылы 20 тәуліктің ішінде қанша уақыт өткені екі жақтан да анықталады. Сөйтсе, үңгір түбіндегінің есебі бойынша 15 тәулік болған. Алайда сырттағы нақты уақыт 20 тәулікті көрсетеді. Шынында да қызық. Осыған қарап, шақшадай басым шарадай болды. Ең алдымен:

	“...Неге адам уақыт белгісін өзі жасаған құралмен анықтайды? Соған қарағанда Жер бетіндегі нақты уақыттың қанша болғанын білу мүмкін емес. Григорян күнтізбесі бойынша 2012-жыл, Хижра күнтізбесі бойынша 1342-жыл. Яғни, Адам баласы әлі күнге өзіне қарсы шығуын қоймаған екен. Осы екі күнтізбеден бұрын да уақыт болғанын түйсіну аса қиын соқпайды. Тек, ойға ерік берген дұрыс. Қазіргідей технология дамыған кезеңде Жер бетіндегі уақыттың нақты қанша жыл болғанын анықтау оңай. Сонда сағат, минут, секунд өз-өзінен белгілі болады. Бұл бір шетінен адам баласын біріктірсе, екінші жағынан әлемдік маңызы бар жетістік. Мұндай зор жаңалықтың біздің елімізде ашылғаны керек. Әйтпесе, басқалар мынадай керемет ойды пайдаланып кетеді. Онсызда біздің бірде-бір жетістігіміз Жер тұрғындарын тәнті еткен емес. Мүмкін, шалбар, арба, үзеңгі - адамзаттық өркениетке көшпенділердің қосқан улесі шығар?! Оны біздің кез келген патриотымыз, депутатымыз мақтанышпен айтады. Алайда одан бері қаншама заман, неше ғасыр өтті?! Тіпті, ол кезде атабабаларымыз қазіргідей жер аумағы нақтыланған бір мемлекеттің атын шығару үшін еңбектенбеген. Заманның ағысымен өмір өте берген. Бірақ ешкім де “осы келешек үшін қалсын” демеді. Осының бәрін қазір біліп отырып, Өткенмен мақтанамыз, бос желпінеміз. Құр мақтан. Кеудені керуіміздің өзі шынайы шығуы үшін әлем жұртшылығы аттан түсіп қарайтын, рас қуанатын жаңалық табуымыз керек. Ол үшін уақытты анықтау таптырмас негіз болады...", - деген ой ішімді шарлап, тіліме күбір болып шықты. Шындығында ойлаған болуым керек. Егер күбірлесем, аузым жыбырлап қояр еді. Оны байқап қойған аялдамаға келіп, кетіп жатқан автобус жүргізушілерінің көмекшілері: “Ей, не болды, аузың жыбырлап?", - деп күлкіге айналдырары анық. Үндемегеніне қарап, күшті ойымды ешкімнің білмегенін ұқтым. Сосын, керекті кітаптарды тауып алдым да оқи бастадым. Оқуға мүмкіндік бар. Қысқасы аз күннің ішінде уақыт жайлы деректердің бәрімен танысып шықтым. Қолыма кітап алған сәттен бастап, “нақты уақытты анықтау жолында алдымен адамдарды үркітіп алмауым керек” деген ой санамда айналып шықпады.

	Шындығында мұндай ауқымды мәселені бір өзімнің алып жүруім мүмкін емес, қиындығы көп. Сондықтан сенетін адам іздедім. Сенімді жанды табу қайдан оңай болсын. Тақырыпты осы сенеді-ау” деген адамға айта бастасам болды, бетіме аңырып қарап, уақытының жоқтығын айтып, жылыстай жөнеледі. Бірде-бір адамға ойымды жеткізе алмағандықтан өзім-ақ кірісуге бел шештім. Ақыры, жоспар құра бастадым. Ол үшін автобустың мезгілін аздап өзгертіп қою мен үшін таптырмас тәжірибе сияқты көрінді. Сол арқылы өзім белгілеген уақытты жалпы адамдардың пайдалануына енгізуді көздедім. Сөйтіп, тура алдымда зырлап жатқан уақытты тексеріп көруге кірісіп кеттім. Алдымен автобустардың аралық мезгілін қысқартым, оны ешкім байқамады. Тіпті, жүргізушілердің бәрі жын қаққан сынды жарысатын болды. Сосын екі аралықты бұрынғысынан да ұзарттым. Нәтижеде өзгеріс жоқ, тағы да сапырылысқан автобус. Әуелі, жүргізушілер бірінің уақытына бірі кіріп кетіп, ұрыс көбейіп кетті. Қысқасы уақыттың берекесі кетті. Қоғамдық көлік мен отырған аялдамаға белгіленген мезгілінде келіп үлгермейтін болды. Есесіне адамы Толық, табыс түсіп жатыр. Бұл бір шетінен басшылықты мол табысқа кенелдіргенімен, екінші жағынан күнделікті бір автобусты кешкісін бір рейске артық шығатын қылды. Өйткені, ары-бері 5 рет қатынайтын әр автобус бірте-бірте тоқтайтын уақытына кіріп бара жатыр еді. Оны әзірше ешкім байқамады. Оған кейбір жүргізушілердің күн аралатып жұмысқа шықпай қалуы білдірмей жүрген.

	Соңғы уақытта автобустардың аралық мезгілін тағы да ұзарттым. Бәленің бәрі содан басталды. Онда да автобустың аралық мезгілінің ұзарып кеткенін ең алдымен жолаушылар байқап қойды. Менен бір-екеу келіп: “Жүру уақыты ұзарған ба?”, – деп сұраған болатын. Оған қазір қарап отырсам соншалық мән бермеппін ғой. Сонда: “Иә, басшылық өзгертіп жатыр”, - деген едім. Соным қателік екен. Себебі, өсек сөз жерде жатпай бірден бірге өтіп, ақыры басшылыққа жетіпті. Бір күні мені бастығым шақыртты. Кең кабинетіне кіргенім сол еді:

	- Сен не бүлдіріп жүрсің, ей?! – деп дүрсе қоя берді. Түк білмейтін адамдай мүләйімсіп:

	- Бәсе, не бүлдіріппін?! – деп сұраққа сұрақпен жауап қаттым. Бастығым кәдімгідей абдырап қалды. Сосын ақылын айтты.

	- Сенің өмірің әлі алда. Талай нәрсені көресің, көпшіліктен мезі де боласың. Сондықтан ешкімді жамандама. Пікір атаулы ұдайы өзгеріп тұрады. Сондықтан менің айтқаным бір кездері алдыңнан шықса таң қалма... Мен сені жап-жақсы қызметкер ретінде өзгелерге мақтап жүруші едім. Біз туралы неге өтірік айтасың?

	– Қайдағы өтірік?

	- Автобустардың аралық уақытын басшылық өзгертті депсің ғой?!.

	Үндемей қалсам жеңілгенімді мойындағаным болар еді. Сондықтан бастырмалата жөнелдім.

	- Біріншіден, сол сөздің растығына сенімдімісіз, екіншіден аралықтың ұлғайғаны пайда көлемін ұлғайтып отыр ғой. Сіздің табысыңыз өсіп отыр. Егер бұрынғыдай қалпына келтір десеңіз, қалауыңыз білсін, ол оп-оңай. Тек түсетін ақша өзге жүргізушілерге бөлініп кетеді. Яғни, сіздің қалтаңызға келетін қаржының саны азаяды. Менікі дұрыс емес десеңіз, жұмыстан осы қазір шығарып жіберсеңіз де пейілдімін... - Көзім жасаурап кетті. Шындығында мұндай құрбандыққа бару мен үшін қиын еді. Соны ойлағанда көзім ысып жүре берген. Бастығым тура 50 секундтай үнсіз қалды. Сосын:

	- Жарайды, ешкім сені шығарайын деп отырған жоқ. Тек көре алмайтындардан сақ болсаңшы, - деп жанашыр лебіз танытпақ болды. Алайда онысы жасанды шықты. - Қазір барып жұмысыңа кіріс. Біреу бірдеңе сураса білмеймін де. “Көрдім деген көп сөз, көрмедім деген бір сөз” дегендей, әңгіме осы жерде қалсын.

	Сөйтіп, мен күнделікті тәжірибемді ашық болмаса да астыртын жүргізе бастадым. Өйткені, бастығым мен үшін қорған сияқты болып қалды. Адамның сырын білген қандай жақсы?!. Өзің үшін пайдалануға болады. Басекең қолдап тұрған соң, несіне аянайын, тәжірибемді күшейте түстім. Сөйтіп, күннен күнге уақыт аралығын ұзарта бергенмін. Бүгін таңертең жүргізушілер түгел жиылып келгенге шейін ештеңеден қорықпадым. Себебі, тірегім мықты...

	Ашулы топ әй-шайға қаратпай тепкілеп тастады. Мес қылып тепкіледі. Екі қолымның күл-талқаны шығып, сынғанша ұрды. Терісі жалбырап, қаны атқылағанда ғана сіздердің қызметкерлеріңіз келіп жетті. Он шақты жүргізушіні кісендеп ұстағанда сынған тісімнің арасынан:

	- Сауап болды! Сазайларыңды тартқызамын, - деген сөз ысылдай шықты. Ойымдағыны айтып болғанда миыма: “Не істеп жүрсің? Кінәлі өзің ғой", - деген ой келді. Мойындағым келмеп еді. Жаңа сіз прокуратураға кеткенде келген дәрігер денемді тексеріп отырғанда еңкілдеп тұрып жыладым. Жылап отырып, өзімнің қандай оңбағанға айналып бара жатқанымды ұқтым. Дәрігер аң-таң, көзімнен жас парлап тұрғанымен кеудеден өксік шықпайды. Ақыры:

	- Бәрін кешіремін! – деп күрсіндім. Дәрігер өзіне айтты деп ойлап қалды-ау деймін:

	- Жарайды, жарайды, ашуланба. Мүгедек болып қалсаң қайтесің? Одан да ақша сындырмайсың ба? - деп қалды.

	Жұрттың ойлағаны ақша, жоқ жерден табыс табу.

	- Құрметті тергеуші, сізден өтінерім, мыналарды босатыңыз, бұлардың еш кінәсі жоқ. Бәріне өзім жауаптымын. Себебі, уақытпен ойнауға болмайды екен. Өйткені, уақыт адамға бағынбайды, керісінше адам оған бағынуы тиіс екен. Соны жаңа ұқтым. Кешіріңіздер, менің ешкімге тағар кінәм жоқ.

	- Егер сен арыз жазбасаң, полиция бөлімшесі қылмыстық іс қозғай алады. Мыналардың сені ұрып, тепкілегенінің өзі қылмыс. Сондықтан көп сөзді қой.

	- Ой, ағай, бағанадан бері мен сізге не айтып тұрмын?!. Бұларды жіберіңіз, мен қарсы арыз жазамын. Яғни, бұларға тағылған айыпты жоққа шығарамын. Егер сіз қабылдамасаңыз, жоғарыға жеткіземін...

	Киген киімінен шенін ажырату мүмкін емес тәртіп сақшысы ойланып қалды. Ақыры үнсіз келіскен сыңаймен мені сабағандарды босатуға тапсырма беріп жатты.

	Бұл кезде бағанадан бері сыртылдап тұрған қабырға сағатының тоқтап қалғанын көрген мені басқа ой жетелеп кете барды.

	Уақытпен ойнауға болмайды...





БОМЖ


	Бір топ журналист орталықтан шалғай облысты аралап жүрміз. Бәрімізді аймақ әкімінің орынбасары көктемгі су тасқынының зардаптарын қалпына келтіру жұмыстарын таныстыру үшін шақыртқан. Т. ауданында жаңадан салынған үйлерді аралап, тұрғындармен сөйлестік. Бәрі жақсы, жап-жаңа үйлер өткенді ұмыттырып жіберген. Халық қуанышты. Аудан орталығы т. қаласындағы мектепті көріп шықтық. Мұндағы сыныптардың барлығы соңғы технологиямен жарақтандырылған. Интернет, интербелсенді тақта, бәрібәрі сағат сияқты жұмыс істеп тұр.

	Енді оқушылардың дайындаған концерттік бағдарламасын көруге шақырған аудан әкімі шағын автобусқа мінген телеарна тілшілерін өзі ертіп барады. Мерзімді баспасөз қызметкерлері соншалық сұранысқа ие еместігін осыдан-ақ байқауға болатындай.

	Барлығы үш автокөлік. Бәрінен де ақырын жүретін “Нива-Шевролетке” астаналық тілші, мен және жергілікті фотокорреспондент мінгенбіз. Алдын ала жүре бермек болып шешкен бізге тағы бір тілші ілесті. Ұзын бойлы. Қалың өскен шашы маңдайының селдіреп қалғанын жасыра алмайтын оның аудандық газеттің редакторы екенін таныстырғанда ұққанбыз. Алдыңғы орында отырған орыс тілді фотокорр:

	- Бұл қаланың жалғыз мақтанышы бар. Ол ұзақ жылдар бойы прокурор болып қызмет істеген бомж, - деп артына бұрылды. Көз қарасынан бізге қарата айтқанын ұқтық. Рульде отырған қазақ жігіті де басын изеп қалды. Екеуінің сөзін растағандай болып соңынан ілескен дудар шашты орыс:

	- Иә. Байқұс мешіттің жанында да жатады. Қазір жолдың үстінен көріп қалуымыз мүмкін, - деді.

	Барған жерімдегі мешіттің сәулеттік құрылымына қызығатын мені басқа әңгіме тартпады. Жолай соға кетуді жүргізушіге өтіндім. Алыстан келген қонақ болған соң ба, келісе кетті.

	Аласа ғана, көнелеу сипатты мінәжатхананың кіре берісі кейбір дүкендерге ұқсайды. Ғимаратты көруге шопыр мен астаналық әріптес ілесе кірген болатын.

	Арабша жазуларды суретке түсіріп жүріп, олардың қалай шығып кеткенін байқамаппын. Сыртқа шықсам, “Нива-Шевролет” тұр, сапарластарым жоқ. Анадай жерде біреулер топтаныпты. Соларға бардым.

	Ортада күз күнінің ыстығына қарамастан иығына қара пальто іліп, басына спорттық бас киім киген біреу отыр. Әңгімесі орысша. Тілшілердің қойған сұрағына түгел жауап беру мүмкін емес.

	- Бүйтіп жүргеніңізге қанша болды?

	- ?!.

	- Неге бұлай құлдырап кеттің?

	- Әйел, бала-шағаң бар ма? Іздемей ме?

	Ол иығын қиқаң еткізді. Бет-аузы көлкілдеп ісіп кеткен бомж ұйқысын аша алмай отырған адам секілді. Кенет әлдене есіне түскендей терең күрсінген оның көзіне мөлтілдеп жас келді. Домбыққан көздің еті қызарып барады. Ерні дірілдеді.

	- Сізді үлкен қызметтер атқарған дейді, рас па?!

	- Иә... Бес облыстың шұғыл тобының жетекшісі болғанмын.

	- Неге бұлай құлдырап кеттің, деймін?!. - Қай жылдары жетекші болдыңыз?

	- Әлгі Бас Прокурор Чайка бар ғой, сол екеуміз бірге жұмыс істедік...

	- Ол қазір Ресейде. Кеңес одағының тұсында ғой, иә?!

	- Сізді аса білімді заңгер дейді. Жұртқа кеңес бере алар едіңіз ғой.

	- Иә, дәл өзіңіздей жандарға көмектесе алар едіңіз. Дұрыс па?!

	- Қазір премьер-министр кім екенін білесіз бе? - Ал, президентті білесіз бе?

	Сығырайған көзі түйілген қабағынан әрең көрінетін ол басын шайқай салды.

	- Сонда Қазақстан президентін білмейсіз бе? Иегі кемсеңдеген күйі түсініксіз дыбыстар шығарды. – Газет оқымайсыз ба?.. - Одан маған не пайда? - Түсінікті...

	- Жақсы онда кеттік, – байқұсты қинай бергім келмей теріс бұрылғаным сол еді:

	- Сіздерде темекі жоқ па? – деген үн естілді.

	Тағы да қалың тілші: “Мен шекпеймін!”, “Мен де тартпаушы едім”, “Шылым жоқ”, – деп сұрақ қойған кездегідей жамырай кеттік. Орнынан тұрып пальтосын қапсырынған оған біреулер майда тиын ұсынып жатты.

	Шабан көлігімізге мінгеннен кейінгі әңгіме тағдырын өз қолына жасап жүрген пенде жайында өрбіді. Балашағасының барлығын, қызының іздеп келіп тұратынын талғажау қылдық. Ақыры оның неліктен ішіп, қаңғыбас болып кеткеніне тоқталып, үлкен бір себептің барлығын ұғынғандай болып едік. Сөздің түйіні айтылды. Себебі де шамалап болжанды. Бәріміз де жолсоқты болып қалғи бастаған шақта оң жағымда отырған селдір шашты сөз бастады.

	- Баяғыда Византия мемлекетінің патшалары осындай қаңғыбас қарттарды шақырып, ақыл сұрап тұрған екенмыс. Мынау да дәл соған ұқсайды. Бізде қазір мүлде басқа ғой.

	- Византияңды білмеймін, біздің қазақ даласында Аязби деген би өткен. Ол туралы үлкен аңыз-әңгіме бар. Сол кейіннен ел басқарып, билік құрған кезінде көне етігін есіктің үстіне іліп қоятын болыпты. Егер астамсып, көңіліне желік кіре бастаса етігін көріп сабасына түседі екен, – дедім бастырмалата сөйлеп, шетелдіктер жайлы әңгіме айтылса ата-бабаларымыздың олардан да асып түсетінін дәлелдеуге басатын сыңарезулігіме салып. Кенет сол жағымда отырған астаналық әріптесім де қызып кеткендей ағытылды келіп,

	- Жалпы Ислам әлемінде ондай оқиғалар көптеп кездескен. Мысалы, пайғамбарымыз Мұхамедке (саллаллаһу алейһи уә сәлләм) ант етіп, кейіннен күллі мұсылман халифалықты сеніп тапсырған Омардың әділдігі туралы қызықты деректер бар. Мұсылмандар Құдыс қаласын, қазіргі Иерусалимді басып алғанда әлАқса мешітінің кілтін сұрайды. Кілтті ұстайтын жәйттер бергісі келмейді де, бірден: “Араларыңнан кілтке иелік ететін адамды көрмей тұрмыз. Сол өзі келіп алсын!", - деп талап қояды. Мұны естіген Мәдинеде отырған халифа Омар қасына көмекшісін алып, қазынаның жалғыз түйесіне мініп, жолға шығады. Жол алыс, түйе жалғыз. Омар халифа басымен көмекшісін кезекпен мінгізеді. Сөйтіп, шөл даланы кесіп өтіп Құдысқа жақындайды.

	Сол кезде жарты әлемді жаулап алып, кәпірлерді дірдектетіп тұрған мұсылмандар: “О, Алла, қалаға кірерде түйеге Омарды мінгізге гөр”, – деп дұға жасайды. Бірақ реті келгендіктен тура қаланың іргесіндегі өзеннен өте бергенде көмекшісі түйеге мініп, Омар радиаллаһу анһу шылбырмен жетелейді. Кезектесіп түйеге мініп келе жатқан екі адамды алыстан бақылап тұрған жебірей діндарлары бірден Омарды көрсетіп: “Міне, кілтті алатын адам, нақ осы!”, – деп жасалған келісімге адалдық көрсетеді.

	Мұндай діни деректерді мүлде естімеген біз үнсіз қалдық. Кенет алдыңғы орындағы фотограф:

	- Бұл сонда шынымен болған оқиға ма? Интернеттен табыла ма? – деп сұрады.

	- Иә. Интернеттен бұдан да басқа оқиғаларды оқуға болады. Өткенде біздің бір телеарнада “Не? Қайда? Қашан?” деген интеллектуалдық бағдарлама өтті. Кәдімгі ресейлік бағдарламаның бізде жасалған нұсқасы. Сонда қазақстандық білгіштер жабылып өзбекстандық бір қыздың сұрағын шеше алмай масқараға ұшырады. қомақты соманы жеңіп алған қыздың сұрағы мынадай: “Халифа болып тұрғанында Омарға біреу қараңғы кіргенде келіп, бір мәселеге жауап сұрайды. Алдымен бір майшам жаққан халифа келген адамнан не үшін жүргенін сұрайды да, алғашқы шамды өшіріп, тағы бір майшам жағады. Сұрақ - Омар неге олай істеді?”. Осы сауалға жауап бере алмағандардың сыртқы сипаты ғана әдемі екендігі теледидардан көрініп қалды. Өйткені, Ислам әлемі туралы оқығысы келмейтіндер әдейі кері тартады. Содан келіп, менсінбеу пайда болады. Негізі ондайды мұсылмандар Тәкаппарлық деп есептейді. Ал, жаңағы қыздың жауабы қарапайым ғана болатын: “Омар әлгі адамнан ең алдымен қандай шаруамен жүргенін сұрайды. Білгісі келгені мемлекеттік мәселе болса халифалыққа бөлінген майшамды жағады. Сосын кештеткен жан өзін толғандырған сауалды қойғандықтан өзіне тиесілі шамды тұтатып, жауап берген”. Яғни, осыдан қарапайым заттың өзін әділдікпен ұстап, мемлекет берген майшамды тек халықтың игілігі үшін жұмсаған Омардың адалдығы білінеді.

	- Керемет екен, – мұндай әділдік маған қатты әсер етті. – Шынында да керемет қой. Бізде болса мүлде керісінше...

	- Әр нәрсенің қайыры бар. Біз жаңағы бомж туралы сырттай көп нәрсе айттық. “Неге түзелмейді? Неге ішеді?”, - деп сынадық. Бір шетінен оның дұрыс жолға түскенін қалайтындаймыз. Іштей қайтадан адамдыққа келсе екен деп тіледік. Ал, оның сөйтіп жүруінің өзінде бір себеп болуы мүмкін. Оны біз біле бермейміз. Жол қысқарсын, тағы бір әңгіме айтып берейін. - Астаналық журналистің шынында көп нәрсе білетіні көрініп тұр. – Баяғыда бір патша сұқ саусағын кесіп алады. Кәдімгідей шорт кескен болуы керек. Елдің бәрі әбігер. Бірі қанын тоқтатып, бірі сумен жуып, бірі патшаның маңдайынан сипап бәйек болыпты. Сөйтсе бір уәзірі жанашырлықпен жұбату айтып: “Бұның да қайыры бар!” депті. Қолын кесіп, ауырсынып, ызалы отырған патша бірден: “Не дейді мынау?! Басы ауырмағанның құдаймен ісі жоқ деген. Апарыңдар зынданға”, – деп уәзірін қаматады. Қолына кісен салып, жандайшаптар әкетіп бара жатқанда әлгі уәзір тағы да: “Бұның да қайыры бар!”, – деп қалыпты.

	Арада біраз уақыт өткен соң патша аңға шығады. Аңшылықтың желiгiмен біраз жерге алыстап кетеді. Қасындағы уәзірлерімен таныс емес жерлерге жеткенде бір жабайы, адам жегіш тайпаның қолына түседі. Əлгілер патшаның адамдарын бір-бірлеп сойып, жей бастайды. Кезек патшаға келгенде бір саусағы жоқтығын көріп, адамжегіштер ерекше адам санап, босатып қоя береді. Жаяулап еліне әрең жеткен патша әупірімдеп есіктен кіре сала, баяғы уәзірін зынданнан алдырады. Оған көрген, білгенін айтып беріп:

	- Осылай боларын біліп пе едің? – деп сұрайды. - Жок! - Онда неге “Қайыры бар!” дедің? - Сізге жұбату айтып едім.

	- Сені қамауға әкетіп бара жатқанда: “Бұның да қайыры бар” дедің. Неге?

	- Егер сол жолы қаматпағаныңызда мені де адамжегіштер жеп қояр еді. Соның қайырын енді көріп отырмын. Өзіңіз де кесілген бармағыңыздың арқасында тірі қалдыңыз. Егер қайыры болмаса осылай болар ма еді?! Негізі бұл өмірде кездейсоқтық деген жоқ, - депті уәзірі. Сол айтқандай бұл өмірдің сырын адам баласы әлі толық ұқпады. Әуелі адамның ашылмаған құпиясы әлі қаншама?!.

	- Осыған ұқсайтын тағы бір оқиға бар еді ғой. Әлгі, Мұса пайғамбардың бұлақ басында көргені. Сол қалай еді?.. - Бір кезде естіген діни әңгіменің желісін Шынында ұмытып қалыппын. Қасымыздағы діні басқа тілшілердің алдында астаналық журналистен рас өтінгендей болдым.

	- Иә. Мұса пайғамбар Алла Тағаламен тікелей тілдескен. Сондай бір тілдесуінде бұл дүниеде жасаған күнәнің жазасы туралы сұрайды. Жаратқан Алла оған: “Бәлен жердегі бұлақтың басына барып отыр. Көргеніңді маған айтып кел!", - деп бұйырады. Айтқан бұлақтың басында Мұса жасырынып отырады.

	Бір кезде қара атқа мінген, қара киімді бір кісі келеді де бастаудан су ішеді, атын суғарады. Үзеңгіге аяқ артқанында беліндегі алтын толы әмияны жерге түсіп қалады. Оны көрмей атын тебініп қалады. Арада біраз уақыт өткен соң он жасар бір бала келіп, суға бас қояды. Шөлін қандырған соң орнынан тұрып, қапшықты тауып алады да қуанып, қойнына салып кете барады. Тағы біраз мезгілден кейін таяққа сүйенген кәрі соқыр келеді. Ол су ішіп жатқанда қара атты кісі жетеді ентігіп. Келе сала шалдың жағасынан алады.

	- Алтын қайда? - Білмеймін! - Неге білмейсің, сен алдың.

	Сол жерде қара атты соқыр шалды пышақтап өлтіреді. Бәрін көріп отырған Мұса араша түсе алмайды. Себепсізден себепсіз өліп қалған шалдың қазасына өкініп келген одан Алла Тағала көргенін сұрайды. Бұл түгел айтып береді де: “Сонда шалдың не кінəсі бар?", - деп сұрайды. Жаратқан Алла:

	- Ендеше тыңда. Бәрі де сен көргендей емес. Қара атқа мінген адам бір кезде жас баланың әкесін тонап, алтынын алған. Ал, соқыр Шал баяғыда аттылының әкесін өлтірген. Әркім жасаған күнәсінің жазасын алады. Ол сендерге әділетсіздік сияқты көрінеді. Бәрін бірбіріне себепкер етіп қоямын, - дейді. Міне, Алла Тағаланың ісіне біздің көзіміз жете бермейтіні сондықтан.

	Тіпті, ажалдың өзін біз түрлі себептер арқылы көреміз. Мысалы, біреу жол апатынан, біреу суға кетіп көз жумады. Солай болуы тиіс нәрсеге кейде: “Ой, соған бармағанда басқаша болар ма еді?", - өзімізше тон ішіп жатамыз. Оны қойыңыз, кейде операция кезінде қайтыс болған адамның қазасына, құдай сақтасын: “Сауатсыз, солар өлтірді", - деп дәрігерлерді жазғырамыз. Шынында солай ма?! Оны білмейміз. Көзіміз жетпейді. Ең оңай нәрсе сырттай баға беру. Тағдыр деген болады. Одан бөлек Адам ата жаратылғалы пенде атаулыны азғыруға кіріскен лағынеті бар. Оның көксегені адамға біреудің сыртынан ғайбат айттыру. Сол арқылы тура жолдан тайдыру. Осыны ескере бермейміз.

	Өзгені емес өзімізді алайықшы. Журналистерді айтамын... Мысалы, бір тақырыпты дамытып, өсіріп айтуға даяр тұрамыз. Оның ақиқаты қайсы, жалғаны қайда анықтамаймыз...

	Кенет менің оң жағымдағы маңдай шашы селдіреген бас редактор орнынан ұмтылып қалды. Сөйтіп, өзін толғандырған сауалды қойды.

	- Иса Мәсіх туралы не айтасың? Оны құдайдың баласы дегенге келісесің бе?

	- Міне, дәл осы жерде христиандар қателеседі. Алла Тағаланың бұйрығымен анасының құрсағына бітіп, пайғамбарлыққа ие болған Иса хазіретті олай атауға болмайды. Бұл дүниеде көп нәрсе өзгермелі, ауыспалы. Адам баласы оңай адасады. Оның үстіне сәт сайын азғырып тұрған лағынет тағы бар. Қателесетініңді өзің мойындай аласың ба?

	- Иә, қиын. Онда сұрақты былай қояйын. Иса пайғамбардың алғашқы мұғжизасын білесің бе?

	- Білемін. Бір үлкен тойда көпшілікке шарап жетпей қалады. Сонда Иса Мәсіх анасына шелекпен су алдырып, саусағын батырып шарапқа айналдырады. Алғашқы мұғжизасы сол.

	- Жоқ. Анасы құрма ағашының түбінде босанып, бала Исаны ешкімге көрсетпей жүреді. Бірақ күндердің күнінде онысы белгілі болып қалады. Сонда халық жиналып: “Бұның қалай? Тәрбиелі ата-ананың қызысың. Некесіз бала тапқан не деген сұмдық?” - деп келеді. Сонда жаңа туған Иса пайғамбар тіл қатып, анасы үшін өзі жауап береді. Міне, оның ең алғашқы кереметі, пайғамбарлық белгісі дәл осылай көрінеді. Бұны христиандар ұмытқан, естен шығарған. Сондықтан суды шарапқа айналдырғанын алға тартады. Ақиқатқа тура қарайықшы. Оның үстіне қисынға сиятыны да бұлтартпайды ғой...

	Ұзақ жол шынында да қысқарған сияқты. Тақтайдай тегіс асфальт жетелей, жетелей облыс орталығына да жетіп келдік. Әріптесіміздің айтқан әңгімесіне елтіген төртеу - үнсізбіз. Тек тежегіш басқан жүргізушінің аяқ дыбысы ғана естіледі. Қасымдағы діні басқа орыс, әлде жебірей, көзін терезеге қадап алған. Оның да ойы алысқа кеткені білінеді.

	“Нива-Шевролет” қонақүйдің алдына тоқтағанда бесеуіміз қоштасып, қол қысыстық. Ертең ұшақ. Байланыс телефондарымызды жазып жатырмыз.

	Ақша бұлттар торлаған аспан ақшам кіріп қалғанынан хабар беретіндей.

	Біздің бұл сапарымыздың да қайыры бар еді.





	Оглавление

	ОЙЫН...

	АВТОБУСТАҒЫ ӘҢГIME

	“ЖЕТІМ БҰРЫШТАҒЫ” ӘҢГІМЕ

	КҮПІРЛІК

	САУЫСҚАН

	TYC

	БӘРІ ДЕ ЖАҚСЫ...

	ҚАРҒЫС

	ҮРЕЙ

	УАҚЫТ

	БОМЖ





