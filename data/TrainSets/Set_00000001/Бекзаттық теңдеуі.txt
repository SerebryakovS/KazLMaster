	Мюррей Лейнстер

	Бекзаттық теңдеуі



	Орыс тілінен аударған Абдул-Хамид Мархабаев





	Тіпті, мүлде таңғаларлық. Әрине, Бекзаттық теңдеуі адамның мінез-құлқы мен ықтималдық теориясының байланысын нақтылайды. Және мінез-құлықтың бір жүйесінде өте ұқсастықтың пайда болу мүмкіндігін есептеп, дәлелдейді. Бірақ, одан іс жүзінде тура пайда түседі деп ешкімнің ешқашан иегi қышымаған. Кездейсоқтық заңының ашылуы да, өмірді сақтандыру үшін қажетке жарағанмен, құмар ойындарды тыя алмады ғой. Бекзаттық теңдеуінен оны да дәметпейтін. Бұл жұртқа ықпал жасауы екіталай, қарабайыр теория саналатын да қоятын.

	Бәрінен бұрын, бұл теңдеулер, өте күрделі. Ол бір адам үшін мінез-құлық жүйесі ойдағыдай тамаша саналса, басқа біреуге мүлде жағымды болмауы мүмкіндігін ескерген. Мәселен – мұндай жағдай ұшыраса береді ғой – ар-абырой жөніндегі ұғым саясаткерде басқа, ғарыш күзетінде қызмет атқарушыда тіпте өзгеше болуы ғажап емес. Дегенмен де, ең құрығанда, кездейсоқ жағдайда...

	Шалғай ғарыштан көзге шалынған қонақтың ұзындығы – мың жарым, көлденеңі жүз жарым, ал балық басын еске салатын, сөлекет жұмыр тұмсық тұсы екі жүз футтан едәуір асып түсердей. Осы дөң маңдайда кейініректе, құдды бір желбезектей, беймәлім клапандар қараңдайды. Ал толайым алғанда, сырт көзге Есекқырғанның арғы қапталындағы қара түнектен бет-аузы тып-типыл құбыжық балық жүзіп түп-тура келеді дерсің. Бірақ, Күннің тартылысы сезілмейтін құрдымнан бері бет алған. Жүріс бағыты тұйық орбита еместігі ақиқат: ол үшін жылдамдығы өте жоғары. Және өз кiндiгiнен жайымен айнала береді екен.

	Кішігірім «Арнинa» ғарыш кемесі оған ептеп жақындауға бел байлады.

	Қызылжұлдыздан бастап шет қақпай жағдайда жүрген Фредди Холмс енді өзінің күйзелісін, жойылған келешегін ұмытып, әпі-шәпі көңілмен мына жабайы нәрседен көз алмайды.

	– Дабылдарға жауап қайырмайды, сэр, – деп баяндады байланысшы. – Біз оны барлық жиілік бойынша шақырдық. Одан әрекет сезілмейді. Болар-болмас магнит өрісі ғана байқалады. Сыртқы бетінің суығы абсолют нөлден төрт градус жоғары.

	«Арнина» командирі өзіне-өзі бірдеңені «күңк» етті. Сосын:

	– Өкпе тұсына тақалайық, – деді дс Фредди Холмсқа оқты көзін қадап, тістене:

	– Жоқ, олай, басшылықты қолыңызға алыңыз, мистер Холмс, – деді.

	Фредди елең етті. Абыржығанынан қандай бәлеге басы байланғаны сол сәтте миына кіріп те шықпады. Алайда, капитан және рубкадағы басқалардың ап-айқын, жауыз жанарлары оны демде сабасына түсірді.

	– Енді сіз билік жасайсыз, мистер Холмс, – деп енжар қайталады командир. – Маған сондай пәрмен жасалған. Мынаны бірінші байқаған сізсіз. Және, штабта сіздің нағашыңыз зерттеудің билігін өзіңізге өткізуді сұраған. Ерік сіздің қолыңызда. Бұйыра беріңіз!

	Капитан даусындағы мына құтырынған ызғарының алдында осы сапар бойы Холмсқа ұнамсыз қарап келгені «айналайын» екен. Айт-айтпаса да, оған, капитанға, өзінен шені төмен лейтенантқа кіріптар болуға тәртіп берілген-ді. Мұның өзі оңып тұрған жоқ. Ең бастысы – адамзат бөтен сана иесімен, басқа Күн жүйесінен келушілермен тұңғыш кездесу. Ал, жүздесуге қожалық етуді үкіметте «жүндес қолы» бар деп, қайдағы-жайдағы бір лейтенантсымаққа арта салу!.. .

	Фредди өңешіне үйірілген сілекейін жұтынып қойды.

	– Мен... мен... – Ол қайта жұтынып, жалынышты дауыспен, – сэр, менің түсіндіргім келгені... – деді. – Тап қазіргі жағдай, сіз түгіл, маған да ыңғайсыз. Менің ойымша... Сіз билікті қайтадан алыңыз, сэр. Мен сіздің құзырыңызда болайын...

	– Жоқ! – деп, капитан оның сөзін үзіп тастады. – Өзімі билеп-төстеңіз, мистер Холмс. Бәрі ойындағыдай болу үшін сіздің нағашыңыз барлық мүмкіндікті пайдалана білді ғой. Маған сіздің тапсырмаларыңызды орындау жүктелді. Егер бұл шаруаға өреңіз жетпейтінін байқатып алсаңыз, сізді әлпештеуге міндетті емеспін! Қолға алған екенсіз тырысып бағыңыз! Қандай пәрмендер бар?

	Фредди жағын шайнады.

	– Қайтеміз? Жақсы, сэр. Анау – кеме екені анық. Және, пайымдап караса, иесіз. Егер онда біреу-міреу болса, біздің Күн жүйемізге двигателін сөндіріп тастап енер ме? Сосын, осылай бет-бағытсыз жүрмес еді. Осы арақашықтықты сақтаңыздар. Маған өз еркімен еретін біреуді қарастырыңыз. Мен қуқайық алып, кемені тексеріп шығам.

	Холмс теріс бұрылып, шығып кетті. Ол скафандр киіп жатқан екі минут арасында, бөлмеге көңілді, қағілез лейтенант Бриджес баса-көктеп кіріп келді.

	– Мистер Холмс, маған сізбен жолға жүруге рұқсат берілді, – деп риза күймен мәлімдеп, келесі сауытты кие бастады. Скафандрды иығына жеткізе көтеріп жатып, екі ерні екі езуінде: – Қандай тамаша! – деп, қосып қойды.

	Фредди жауап қайтармады. Үш минуттан кейін ғарыш қуқайығы кемеден алыстай берді. Бұл – құтқарушы емес, үсті ашық, адамдар мен асай-мүсейлерді тез жеткізетін жұмысшы қуқайық. Заттар не қару-жарақты сауыт киген кісілер киімі ішіндегі оттегі қорын үнемдеп, қуат пен оттегіні пайдаланады. Бірақ та, мына қоңыздан айнымайтын ескі жұмыртқа қабығында отырып, беймәлім алыптың жұмсақ денесіне көз тастау қызық екен. Қуқайық зор темір қабырғаға тірелгенде, бұларды сенімсіздік биледі: су емес, жұлдыз толы үлкен ордан өтіп, сиқырлы қамалға жеткендей.

	Алайда, ол ақиқат еді. Қуқайық шығыршықтары темірге жұмсақ жанасты.

	– Өзіне тартады екен! – деп сыбырлады, мәз-мейрам күйдегі Бриджес. – Магнит зәкірге тұруға болады. Сосын не істейміз?

	– Кіретін есік қарастырамыз, – деп жауап берді Фредди.

	– Желбезекке ұқсас мыналары сұйық не газ шашатын саңылау болар. Бұлар құйрық емес, бас жағында көрінеді. Автоұшқыш, сірә, бұл келімсектерде жоқ.

	Қуқайық, жағаға қайырлап қалған киттің жотасында бара жатқан шыбындай, жағалап келеді. Дөңес денемен ептеп жоғарылап өрмелеп, арғы бүйіріне өтіп, төмендей бастады. Ұзамай мына денені айналып, арғы жақта, аулақтау қашықтықтағы өз кемелерін көреді.

	– Түк есік жоқ, сэр! – деді көңілді күйде Бриджес. – Мүмкін, бүйірінен тесіп, ішке енерміз?

	– Иә-ә-ә... – деді ой құшағында ыңырсыған Фредди, – Біздің кеме двигательдері – артында, рубкасы – алдында. Демек, жүк орта беліне тиеледі, біз екеуміз есікті осы маңнан іздегенбіз. Бірақ, мыналардың двигательдері тұмсық жағында. Сонда, рубкасы, сірә, ортасында. Солай болғанда, олар құйрық жағынан жүк тиейтін секілді. Кәне, байқайықшы.

	Қуқайық мына құбыжықтың арт жағына жүзіп жүре берді.

	– Мінеки! – деді Фредди.

	Күн жүйесіндегі еш кемеде мұндай есік ұшыраспайды. Есік еппен бүйірге қарай ысырылды. Ішкі екінші есік те бар екен. Ол да осылай ашылды. Іштен шыққан дем жоқ. Мына арасындағы өткел ауа шлюзі ме, түсініксіз.

	Қуқайықтың магнит зәкірлері келімсек кемеге қатып қалған. Екі лейтенант ішке кірді. Магнит ұлтандарының сартылы шлемдеріне тұншыға естіледі. Өз кемелеріндегілер оған шейін де бақылай алатын. Енді бұлар көзден тасаланды.

	Соқыр балықтан айнымай қалған шомбал жұмбақ кеме бос кеңістікте қалқып келеді. Ол өз кіндігінен мәнсіз-мағынасыз жайымен айналуда. Есекқырғанның ар жағындағы, алыс күннің сәулесі әлсіз болғанмен, мынаның темір бүйірінен шағылысып, кісінің көзін қариды.Ғарыш түбіндегі «кірпік қақпас», быжынаған жұлдыздар жан-жағынан қаумалаған келімсек кеме, бейне бір, кеңістікте тап баспай, ілініп тұр дерсің. Көруге көз керек әсем, мұнтаздай ғарыштық күзет кемесі «шақырылмаған қонақтан» бір жарым мильдей оқшау дайын тұр. Түк болмағандай-ақ.

	Фредди капитан рубкасына оралғанда, беті сәл-пәл, күреңіткен. Шлем батқаннан кызарып қалған маңдайын Фредди саусағымен сасқалақтап сипалай берді. Xoлмсқа капитан сұсты да қызғанышпен қарады. Не дегенмен, басқалардың ғарыш кемесіне бас сұғып келген адамға әркім қызғана қараса керек. Холмстың ізін ала ішке лейтенант Бриджес енді. Барлығы да шамалы үнсіз қалды. Сосын батыл түрде Бриджес:

	– Баяндауға рұқсат етіңіз, сэр, – деп мәлімдеді. – Өз еркіммен тапсырмаға барып, өз міндетіме кірісуіме рұқсат етіңіз.

	Капитан қабағы түйілген күйі қолын күнқағарына апарды. Бриджес өкшесімен шебер бұрылып, сыртқа беттеді. Капитан дәрменсіз ашумен Фреддиге оқты көз тастады. Әрине, жынданасың! Фредди Холмс, сары ауыз неме, күні кеше ғана офицерлікке іліккен, Айға астероидтар мен метеориттер ағысын бақылайтын станцияға келген бойда Нептун қапталынан жақындап келе жатқан беймәлім кішігірім денені байқағаны болмаса, несі бар? Біздің Күн жүйесіндегі тұрақты нысандарға қарағанда, оның жылдамдығы өте шапшаң екендігіне сүйеніп, Холмс оны сырт келімсегi деп мәлімдеп, тез зерттеуді ұсынған. Бірақ, шені төмен офицерлер жаңалық ашуға тиісті емес. Ол – дәстүрден шығу. Ал, ғарыш күзетінде дәстүр – өзіндік Бекзаттық теңдеуі. Сондықтан өркөкіректігі үшін Холмс айтарлықтай-ақ тәкит көрген-ді. Бірақ, Бекзаттық теңдеудің сөзсіз, ғылыми зерттеулерге де қатысы барлығы дәйектеп, есесін алған еді. Біздің Күн жүйемізге сырттан тап болған нысан зерттелуі тиіс. Бұл – айқын да дәл тәртіп. Соған сәйкес Фредди де ғарыш күзетіндегі кіші шенді офицерге жарасымсыз қылық танытты: ол білген нәрселерін жариялаумен болды.

	Барлығы да содан басталды. Фреддидің мемлекеттік билік басында нағышысы болатын. Нағашысы ғарыштық күзет қызметі басқармасына жол тауып, жиенінің маңызды жаңалық жасағаны жөнінде сыпайылап емеурін білдірсе керек. Сосын салихалы жаңалықты кіші офицер ашқандықтан бас тартуы – тек күлкілі екендігін, екі жердегі екінің төрт болатынындай дәлелдеп шықты. Басқалардың киліккендеріне шамданған Басқарма пәрмен берді: Фредди өзі ашқан нысанға жеткізілсін, барған жерде сол Холмсқа кемені басқаруды жүктеу және ол ұсынған зерттеулерді жүргізу. Ықтималдықтың барлық заңдарына сәйкес белгісіз түкпірден ұшып келген басбұзар нәрсенің біздің Күн жүйесіндегілерден еш өзгешелігі жоқтығын мәлімдеуге мәжбүр болсын. Басқарма өшін сонда алмақ! Нағашысы мен жиені иінсіз жерге бас сұғудың қандай екенін сонда білер!

	Соның арасында әлгі нысан үйреншікті емес, зор балық тәрізді ғарыш кемесі – басқа өркениет туындысы екені анықталды. Шынымен маңызды жаңалық ашылыпты. Енді бәрі де күзет қызметі дәстүріне жабысып қалған адамның ашу-ызадан жақ ұртын шайнауына әкеп соқтырды.

	– Бұл – ғарыш кемесі, сэр, – деді байыпты дауыспен Фредди. – Оның атом, реактивті двигательдері тұмсық жағына қондырылған. Сірә, қолмен басқарылатын секілді. Шамасы, машина бөлімінде жарылыс болғандықтан, жанармайдың көбісі тысқа ағып кеткен. Сосын машиналар тиіп-қашып жөнделгенмен, кеме дәрменінен айырылған. Қазір екпінімен Күнге құлап келеді. Жобамен осындай күйді екі мыңдай жыл басынан кешіп келе жатқандай.

	– Мұндай жағдайда, менің түсінігімше, оның ішінде тірі ешкім қалмаған ғой, – деді капитан кекеткенсiп.

	– Қазір туып отырған бір қиындық – осы, сэр, – деді Фредди баяғы орнықты қалыппен, бірақ, өңіне әлі қан жүре қоймаған. – Кеме бөлмелерінде ауа жоқ. Дегенмен, газ сақталатын үлкен ыдыстар толық. Азық-түлік сақталатын деуге келетін бөлмелерде әлі талай тамақ қалған. Кемедегілер аштан да өлмеген, тұншықпаған да. Тек кеме жанармайдың барлық қорынан жұрдай болған. Сосын, сірә, аспанда қалағанынша қаңғып жүре беруге кемені дайындап... (Фредди бөгеліп қалды...) ...сосын, өздері түгелдей анабиоз күйге түскен. Олар іште, мөлдір жәшіктерде... Ол жәшіктерге бір механизмдер жалғастырылған. Олар ерте ме, кеш пе, өз кемелерін біреу-міреулер тауып алар деп үміттенулері мүмкін.

	Капитанның көзі қыпылықтап кетті.

	– Анабиоз ба? Тірі ме? – Кенет, жұлып алғандай: – Өзі қандай кеме? Жүк таситын ба? – деп сұрады.

	– Жоқ, сэр, – деп түсіндіре бастады Фредди. – Тағы бір кілтипан бар. Біз Бриджес екеуміз ол әскери кеме деген байлам жасадық, сэр. Онда генераторлар қатар-қатар тiзiлiп тұр: бір нәрселерді қуатпен қамтамасыз ететін секілді... Қару екенінде сөз жоқ, басқа ештеңеге ұқсамайды. Түрі тарту мен тебу принципімен жұмыс істейтін секілді. Және онда электр шамдары бар. Олар салқын катодтардан нәр алатындай... Соларға жалғанатын катодтарға қарағанда, ондағы ток күші мыңдаған амперге жетсе керек. Енді қалғанын өзіңіз біле берерсіз, сэр.

	Капитан рубка ішін кезіп кетті: екі адым – ары, екі адым – бері. Зор, керемет жаңалық! Бірақ, өзіне мүлде айқын нұсқау берілген-ді. Біршама уақыттан соң:

	– Бұйрық берушi сiз, – деді қатал үнмен, – Hе істемексіз?

	– Сүріне құлағанша жұмыс істейім, – деп салы суға кете жауап берді Холмс. – Сірә, тағы да бірнеше адамды зорықтыратын шығармын. Зеттеу аспаптары, телекамералармен мына еңгезердей неменің қуыс-қолтығына дейін тіміскілейтін. Бәрін тексеріп, суретке түсіріп, осында сізге табыс етем. Маған операторлар қажет. Осындағы мамандарымыз әрқайсысы өз ақылын қосып тұрсын. Ол кемедегі әр шеге, әр сым таспаға түсірілмей, еш нәрсесіне қол жүгіртпеймін.

	– Әрине, ол – ақыл, – деді аузының ұшымен капитан. – Жақсы, мистер Холмс, бәрі орындалады.

	– Рахмет, – деп, Фредди сыртқа қамдана берді де, тоқтап қалды. – Аспаптармен жіберілетіндерді мұқият таңдаған абзал, – деп қосты.– Көңілшектер кәдеге жарамайды. Кемедегі аналар... бетпе-бет қарағанда, мүлде тірі секілді. Және оларды көру оншама жанға жайлы тиебермейді. Сосын... Ә-ә... олар жатқан пластикалық жәшіктер ішінен ашылып-жабылады. Бұл да – бір шаруа, сэр.

	Ол шығып кетті. Капитан қос қолын арқасына тарақтап алып, ашулы күйде бұрыш-бұрышты кезіп кетті. Жұлдыз аспанынан бізге ұшып келген тұңғыш нысан ғарыш кемесі боп шықты. Оның қарулары да адам айтқысыз. Оны зерттеу керек. Ал сен, еңбек сіңірген капитан-лейтенант, жаңа-жаңа академиядан белі шыққан балаға кіріптарсың.

	Бәрі де – саясаттың сайқалдығы! «Арнина» капитаны жақ ұртын шайнады...

	Оған Фреддидің шығып бара жатқанда айтқаны енді жеткендей. Жатжұрттық кеме иелері анабиоз қалыпта жатқан жәшіктерін ішінен ашады екен. Ішінен!

	Ау мұның астарында... капитанның маңдайына мұздай тер шыпшып шыға келді. Тарту және тебу принципіне негізделген қару-жарақ та, сақталып қалған кейбір жанармай да, ішінен ғана ашылатын анабиоз камералары да...

	Жұмсақ сым арқанмен тізбектелген екі кеме Күнге тартылып барады. Қасындағы зор кемеге қарағанда, «Арнина» шыбын секілді. Ықшам космоқайық, кіп-кішкене қоңыз секілді, қос кеме ортасына, сым арқан арқылы «жылп» етіп, «Арнинаға» барып тірелді. Сауытты адамдар сыртқа шығып, магнит табанды космокебістерімен аяқ астын «зірк-зірк» басып, люкке беттеді. Ішке сүңгіп-сүңгіп кетті.

	Фредди рубкаға барды. Капитан қарлыққан дауыспен:

	– Мистер Холмс, өтініш білдіруге рұқсат етіңіз. Басқарманың бұйрығы бойынша, ана кемені зерттеп болғанша «Арнинада» сіз билік жүргізесіз, – деді.

	– Иә, сэр. Hе шаруа? – Фредди енжар сұрай салды. Оның жағы солыңқыраған, жүзінде қажығандық нышан бар.

	– Сіздің тапқан нәрселеріңіздің бәрі жөнінде егжей-тегжейлі мәлімет жөнелтсем, – деді кaпитан. Даусынан өктемдік лебі сезіледі. – Осы жерде сіз басшылық ететіндіктен, сіздің рұқсатыңызсыз мен олай жасай алмаймын.

	– Сэр, мен сіздің олай етпеуіңізді қалар едім. – Фредди, шаршағанына қарамастан, бойын тіктеп алды. – Егер шынын айтсақ, сэр, қазіргі жағдайда олар осы бұйрықты жоққа шығарып, мүлде басқаша ұйғарымға келер еді.

	Катиган ернін тістеп қалды. Оның көкейіндегісі де сол еді. Телекамералар ана кемеде көзге ілінуі мүмкін нәрселердің барлығын тура да толық түсірген. Олар түгелдей таспаларда бар. Капитан кірмелердің өздерін де көрген. Неткен сұмдық! Олардың екі мың жылдан асаұйықтаған пластикалық табыттары шынымен-ақ ішінен ашылатын көрінеді. Қорқыныштысы да – осы. Олар ішінен аша алады!

	– Дегенмен де, мистер Холмс, ақпар жіберуге сізден рұқсат сұрауға мәжбүрмін, – деді қарсылығын жасыра алмаған капитан.

	– Бірақ, қазір бұйрық беретін мен ғой, – деді шаршаған дауыспен Фредди. – Және бұдан былай да билік жүргізе бергім келеді. Мәлімет жібермеу жөнінде сізге бұйрық жазам, сэр. Егер оны мойындамасаңыз, бүлікшілік боп есептеледі.

	Капитанның бет-жүзі қызарып шыға келді.

	– Мұның не екенін өзіңіз түсінесіз бе? – деді аласұрып, – Ана лақса астаудың экипажы анабиозда жатса, ондағы жәшіктер мен табыттар тек ішінен ашылатын болса... Демек, олар өздері ғана ішінен шығулары тиіс деген емес пе? Сізге түсінікті ме?!

	– Иә, сэр, әрине, – Фредди күрсінді. – Шынында да неге сөйтпеске?

	– Ал мына табыттардың сымдары кеменің сыртқы қаптамасындағы термобатареяларға қосылатынын білесіз бе? Қуатсыз тірлік жасай алмайтындарын бұл құбыжық білген. Және кез келген Күн жүйесінен қуат алу мүмкіндіктері бар екенін де білген. Сондықтан біздің Күнге тақалу үшін энергияны аз жұмсап, қалған қуат қорларын қонуға сақтаған. Өздері анабиоз күйіне енген. Жұмысқа кірісетін сәт туғанда, термобатареялар оларды оятпақ!

	– Тұп-тура, сэр. – Фредди шаршаған күйде оны қолдай кетті. – Не дегенмен, олардың батылы жеткен. Ал енді сіз не амал қарастырар едіңіз?

	– Бас штабқа баяндар едім! – Капитанның ызғарлы даусы ащы шығып кетті. – «Бұл – біздің бар күзет флотымызды шаңға айналдырып, планеталарымызды жаруға қабілетті соғыс кемесі!» – деп мәлімдер едім. «Оның экипажы – құбыжықтар, әзірше, біздің бақытымызға, дәрменсіз. Алайда, айлакерлік жасап, Жерге қонуға олардың жанармайлары жеткілікті», – деп хабарлар едім. Және оларды табыттарымен қоса, кемеден шығарып, көздерін жоюға рұқсат сұрар едім! Сосын, мен...

	Мен ең оңай жолын таптым, – деді Фредди. – Термобатареяларын ажыраттым. Енді олар тірілсе алмайды. Енді, кешірерсіз, мен бірлі-жарым сағат демалуға кеттім.

	Ол өз каютасына барып, төсегіне «сылқ» құлады.

	Адамдар өлшеу аспаптарымен жансыз құбыжықтың әр шаршы дюймін тексерумен болды. Олар кілең космосауыт киіп алған. Мына алыптың ішін ауамен толтыру үшін «Арнинаның» барлық қуат қорын сарп ету қажеттiк қылар еді.

	Космосауытты адам қолындағы телекамераны беймәлім таңбалар шимақталған, ерекше шиыршық, майысқақ таспаға туралады. Оның шлемофонына «Арнина» сурет зертханасынан кеңестер мен пәрмендер беріліп жатты. Кейбір нәрселер сурет таспаларына түсірілді. Телеаспаптар қоймаларда, жатын бөлмелерде, қару-жарақ жандарынан да бейнелер алды. Бөгде кемедегі еш нәрсені ешкім қолымен түртуші болмады. Фредди Холмстың бұйрығы – солай. Әр заттан мүмкіндігінше мәліметтер алғанмен, бірде-біреуі еш ұсақ-түйекті «жымқырмады». Тіпті химиялық тексерістер де алыстан жүргізілді.

	Фреддиге қырын қараушылар жетіп жатты. Бас механик ана кемені жүргізетін тетіктерді өз қолымен бөлшектеп алып, тексеруге құмар-ақ. Физикалық химия мамандары да, телекамералар спектрографтардың көмегімен емес, тікелей өздері анализ жасауға дайын. Және барлығы да, жеке әрқайсысы да, стажер-баладан капитанға дейін, адамзатты он мың жыл басып озған, кісілерге ұқсамайтын тіршілік иелерінің жасаған бұйымзаттарынан өз үлестерін жымқырып қалғысы-ақ келеді. Сондықтан да Фреддиді жақтыра бермейді.

	Бірақ, бұның жанын жегідей жеген осындай жағдай да емес. Қолданып жүрген қылығы тәртіпке қайшы екенін сезеді. Бекзаттық теңдеуі ықтималдық пен бекзаттық, ажырамас ұғым екенін сөзсіз дәлелдейді. Егер кез келген мәселені қолға алғанда, инабаттылық пен арды аяққа басса, одан ойдағыдай нәтиже күту жаранаға жуыспайды. Фредди әуелі тәртіп бұзудан бастады. Оның үстіне нағашы ағасы күзет қызметіне саясатты сапырылыстырып жіберді. Бұл енді – тура қылмыскерлік. Демек, теңдіктерге сәйкес алғашқы заңсыздықтан пайда болған жауыздықты жаңа, бекзаттық мүлтіксіз қимыл жоймайынша, нағыз кеселдің туу ықтималдығы кереметтей өсе береді. Алайда, қазір қандай амал қолданған жөн? Түсінсем бұйырмасын! Анық бір нәрсе – әр минутты қалт жібермеу! Қанша, шаршағанмен, Фредди дұрыс ұйықтап жарытпады. Санасының сонау бір түкпірінен бір бәленің сезігі елестей берген.

	Ол қалжырап оянып, еш ойсыз шаңыраққа көз тiгin жатыр. Есті бір шешім іздеп, берекесіз абыржығандай. Кенет есік қағылды. Бір буда қағаз уыстаған Бриджес көрінді.

	– Міне! – деді көңілді ол, Фредди есікті ашар-ашпастан, – Біздің бәріміздің айымыз оңынан туған екен!

	Фридди оның қағаздарын қолына алды.

	– Не боп қалыпты? Капитан дегеніне жетіп, жаңа бұйрық алып, мені абақтыға айдамақ па?

	Екі еріндері екі езуіне жайылған Бриджес саусағымен қағаз беттерін түртті. Бұл – міндетіне кіші аспан денелері құрамын дәл анықтау жататын физикалық химия маманының есебі еді.

	Тақырыбы – «Бейсауат кемеден табылған элементтер». Фредди қағазға үңіле бастады. Еш ауыр элементтер жоқ. Қалғандары – таныс заттар. Ананың бір багында таза азот сақталғаны есіне түсті. Сонда, үн шығармасы да, бас механик: «Келімсектер азоттан қалайша атом энергиясын алуды білген?» – деп, бас қатырған-ды. Фредди тізімнің соңына көз жүгіртті. Кемедегі ең ауыр элемент темір екен.

	– Мұнда нендей бақыт тұр? – деп сұрады ол.

	Бриджес қағазды тағы да түртті. Үйреншікті таңбалар аш-3, литий-5, бериллий-8 атомдар салмақтарының оқшау коэффиценттерімен қосақталып берілген. Бірден түсіне қоймаған Холмс көзін жыпылықтатты. Қайтадан үңілді: азот-15, фтор-18, күкірт-34,35... Енді оның көзі алақандай болды. Бриджес «мырс» етті.

	– Мына кеменің қанша тұратынын есептеп байқаңызшы! – деді көңілді күйде ол. – «Арнина» аранын ұясындай: «гу» де «гу». Біздерге, кузеттегілерге, жүлде-сыйлық тиісті емес. Оның есесіне мүлікті сақтап қалғандарға бес пайыз тиесілі. Жерде тритий белгілі.Алайда таза күйде оны әлі ешкім ала алған жоқ. Ал, литий – бес, бериллий – сегіз, азот – он бес, оттегі – он жеті, фтор – он сегіз, күкірт – отыз төрт және отыз бес біздің планетада мүлде болып көрмеген! Мына кеме тұтасымен ойға сыймайтын изотоптардан тұрады! Олар біздің Күн жүйемізде еш ұшыраспаған! Ал таза изотаптарға канша төлейтінін білесіз бе? Күллі корпусы – таза темір – елу бестен соғылған! Ал бізде таза темір елу төрттің әр грамы отыз бес центтен! Осымен салыстырғанда, Марста жоғалған қазына түк те емес! Егер жалғыз қаптамасының өзі техникалық қажеттілікке жұмсалса, оның бағасы Жердегі үкіметтің он жылдық кірісіне пара-пар түсер еді! Енді біз «Арнинадағылар», байлармыз. Бәрімізге де көз жұмғанға дейін жетерлік. Ал сіз – бірінші адамсыз!

	Фредди жымиған да жоқ. Өзіне-өзі жайымен айтып тұрғандай:

	– Азот – он бес... Аналардың жанармай сақтайтын бактарында сарқыншағы қалған. Ол өте ерекше, мүлде ықшам қалайы камерасына өтеді. Одан двигатель шүмегіне баратынын тіпті пайымдай қоймағанбыз. Түсінікті...

	Оның бет-жүзі құп-қу боп кетті. Ал Бриджес әлі қуаныш құшағында:

	– Жүз мың тонна асыл заттар! Жерде мұндай болған емес! Нағыз изотоптар! Қыруар! Және түк қоспасыз! Досым, сізге менің бірден ішім жылыған-ды. Бірақ, басқалары жек көруде еді. Енді барып, рақатқа батыңыз! Барлық адам атаулы көкке көтереді!

	Фредди бұл сөздерді құлағына да ілген жоқ.

	«Әлгі қалайы камера неге керек деп миымды қатырып жүрсем... – деді іштей күбірлеп. – Кескініне қарасаң, қарапайым-ақ зат. Неге қажеттігін де ажыратпайсың...»

	– Кеттік біздерге. Ішейік! – деп, көңілді күйі басылмаған Бриджес мазалай берді. – Даңқ сәулесіне шомылыңыз! Достар табыңыз. Жер-жиһанды аузыңызға қаратыңыз!

	– Жоқ, – деді Фредди көңілсіз жымиып. – Сосын мені бәрібір дарға асады. Иә-ә-ә. Бас механикпен әңгімелесіп байқайын. Бізге мына зор кеменің өз күшімен ұшқаны керек. Оны сүйреп жүретін бізде қауқар аз.

	– Оның двигателін ешкім біліп болмайды ғой! – Бриджес қарсылық білдірді. – Түрі, азот баяу сорғалап албасты калерагі ағады. Сонда бірдеңеге ұшырап, қалайы қалқаннан шүмекке барады – сонымен бітеді! Тіпті қарайым-ақ нәрсе! Бірақ, оны қалай іске қоса аларсың?

	– Шынында да өте қарапайының қарапайымы, – деді Фредди. – Кеме Жерде ұшыраспайтын изотоптардан жасалған. Дегенмен, онда қалайы мен көміртегі де бар. Олар – жай заттар. Олар біздің кемедегідей қызмет атқарады. Алайда қалғандарының барлығы дерлік...

	Фреддидің бетінде бір тамшы қан жоқ. Қатты батқан науқас оның жанын шығарып бара жатқандай.

	– Маған екі бак қажет. Оларды қалайыдан жасап, азотпен толтыру керек. Кәдімгі ауа да жарай берер... Сосын – автопилот. Оны да қалайыда. Астары графиттен болсын...

	Ол Бриджеске көз тастап, көңілсіз жымиды.

	– Сіздің Бекзаттық теңдеу жөнінде естігеніңіз бар ма, Бриджес? Ғарыш сапары мәселесін шешуде оларды кәдеге асады деп кім ойлаған? Рас қой? Міне, қараңызшы, жарады. Енді мен бас механикке мұқтажбын. Əлгілерді түгелдей жасасын... Сізбен танысып үлгіргеніме қуаныштымын, Бриджес...

	Бриджес шығып кетті. Кеберсіген ернін бір жалап, Холмс механикке қажетті жобалар сызуға отырды.

	Құбыжық-кемеде машина бөлімшесі капитан рубкасынан ажыратылмаған. Кең, шар тәріздес бөлмеде адам көзіне қорқынышты көрінетін аспаптар. Бірақ, Холмс пен Бриджеске енді олай көріне қоймады. Екеуі осы аспаптар арасында сегіз күн болып, олардың қалай жұмыс істейтінін анықтап, игеріп алғандай еді. Сонда да өздерінің жол жарықтандыратын шамдарының сәулесімен басқару қалқаны алдында түймелене бергенде, өздерін үрей биледі. Бастық Күн астындағы қандай планетада құрастырылғаны неғайбіл қосалқы қалайы бөлшектерге соңғы рет көз сүзіп қарады.

	– Егер ойдағыдай болса – сәтін салғаны, – деп, Фредди сілекейін қылғына жұтты. – Двигатель былай қосылады. Ал Бриджес, жол болсын!

	Бейсауат келімсектің ішінде бұрынғысынша әлі ауа жоқ еді. Фредди пішімі ерекше бір иінді сәл-пәл бұрап қалған. Сол сәтте кеменіңзор өн бойын болар-болмас діріл алып кетті: құдды бір алға жұлқынып кетердей. Скафандр ұлтанынан адамдарға шамалы тербеліс сезілді. Фредди кеберсіген ернін бір жалап, тағы иінді түртті.

	– Мынау, сірә, жарықтандыратыны болуы тиіс.

	Ол қателеспепті. Пішімі әдеттегідей емес шарайнаға түсініксіз сызбалар мен бейнелер шыға келді. Жарық кемені жайлап алды. Осыған дейін қол шамының көз қаритын ақшыл сәулесінен бұл жер кісілерге сүйкімсіз, тіпті жиіркенішті сезілген. Ал енді, олар бейне бір ертегідегі сиқырлы патшалыққа тап болғандай еді. Айнала түгелдей сансыз бояуларға малынып, осы жанға жағымды жарықтан, құбыр тәріздес дөңгелек есіктер мен дәліздер оғаш болғанмен, жайлы көрінді. Фредди, маңдайынан шыпшып шыққан тер тамшыларынан құтылмақ болғандай, шлемін алмаған күйі, басын шайқады.

	– Ендігісі, сірә, жылу жіберетін шығар, – деді ол бұрынғысынан бетер тұнжырап. – Оған тиіспейміз. Қажеті жоқ! Ал мына двигательді байқап көреміз.

	Кеме «дір» етті. Сосын алға ұмсынып, жеп-жеңіл, жайбарақат жылдамдық ала берді. Оның қозғалысынан зор, жойқын күш аңғарылады. Арт жағындағы «Арнинаның» көлемі кішірейіп барады. Ернін қатты жымқырып алған Фредди бір ана, бір мына иінгежармасады. Үрей үйіретін алып кеме, мықты үйретілген асыранды аңдай, оған оп-оңай көне бастады.

	– Міне – мықтылық! – деген Бриджестің даусы дірілдеп шықты. – Біздің күзетші астау қайда!

	– Иә, – деп Фредди қысқа қайырды. Оның лебізінен мұң сезіледі. – Бізге қайда! Тамаша кеме! Мен бұған автоғарышкер қоям. Ол жұмыс істеуге тиіс. Мына мақұлықтардың автоматты басқаруды қолданбағандары несі? Неге екенін білмеймін. Бірақ, пайдаланбаған.

	Ол жарықтан басқаның бәрін сөндіріп тастады. Төмен еңкейіп, азотты оң және сол шүмектерге таратуды реттейтін қалайы кішігірім аспапты алды.

	Сосын басқару қалқанына қайта оралып, двигательді тағы да қосты. Автоғарышкерге «жан бітті». Бәрі де заңды. Ғарыш күзеті қызметінің механигі бірдеңені қолына алды екен, қатырып жасаса керек. Фредди автоғарышкерді мұқият тексерді. Оған бір дәл есептелген бағдарлама берді. Yш ауыстырып қосқышты бұрады. Сосын алдын ала дайындалған пакетті қолына алды.

	– Кеттік, – деді шалдыққан дауыспен. – Біз өз міндетімізді атқардық. «Арнинаға» қайтайық. Онда, сірә мені дарға асатын шығар.

	Түкке түсінбеген Бриджес оның соңынан ере берді. Олар космоқайыққа мінгесін, еңгезердей жатжұрттық кемеден «металл қоңыз» аулақтана бастады. Ішінде анабиоз күйдегі құбыжықтардан басқа ешкім қалмаған ол «Аринадан» үш мильдей ауасыз аспанда ілініп түр. Өз крейсерлері жұлқынып, қайыққа қарай бет алды. Осы сәтте Фредди қаһарлы үнмен:

	– Бекзаттық теңдеуі есіңізде ме, Бриджес? – деді, – Солар ана кеменің двигатель тілін білуіме көмектесті. Егер теңдеулер дәл болса, тек осылай жасалуы керек еді. Ал қазір тағы бірдеңелерді анықтауым керек.

	Ебедейсіз саусақтарымен (скафандр қолғабымен бірдеңе істеу икемге келмес еді) өз пакетінен ол аса еппен дәрі салған құтыдай бірдеңені суырды. Қайықтағы бір жәшіктен кішігірім зеңбіректі алып (Бриджес өз көзіне өзі зорға сенердей), соған «құтыны» салды. Соны енді қайықтағы қысқа мойынды зеңбіректің аузына сұғып, бауын тартып қалды. Сол сәтте-ақ қару от алып, газ бұлты қайтадан сейіліп кетті. Ыстық ұшқын кеңістікке шашырап, тарай бастады. Секундтар өтіп жатыр: үш... төрт... бес...

	– Мен маубас болуым керек, – деді Фредди.

	Құдды көрден шыққандай осындай дауысты Бриджес бұл жалғанда естімеген-ді.

	Кенет төңірек жарықтанып кетті. Және қандай! Қарамы кішірейе, кереметтей қашықтағы жұлдыздарға тас қараңғыда зытып бара жатқан жарқыраған қызыл ұшқындар. Кенет, осыған дейін тіпте ғарыш күзетіндегі сынақ полигондарында да ұшыраспайтындай, көз қаритын көгілдір – ақ шапақ жарқ етті. Егер жарты фунт жарқырағыш зарядты есептемегенде, мұнда жарылыс жасайтын ешқандай зат жоқ еді. Дегенмен Бриджес шлемінің қалың шынысынан өткен ыстық бетін шарпыды. Сосын тынды да қалды.

	– Бұл не? – деп сұрады есеңгіреген ол,

	Бекзаттық теңдеуі, – деді Фреддии. – Сірә, мен шынымен-ақ оншама маубас емес екенмін...

	«Арнина» қуқайыққа тақалыңқырады. Фредди крейсерге ауысқан жоқ. Ол қукайықты өзінің ұясына жайғастырып, шлемдегі ішкі байланыс аспабын қосты. Ол бірдеңе дей бастаған. Бриджеске сөзі жете қоймады. Үш минут өтпей, скафандр киген төртеу сау ете қалды. Олардың бірінде – төрт арналы хабарлағышы бар шлем. Ондайды барлау тобын басқаратын крейсерден шыққан командир ғана кие алады. Төртеу «Арнина» люгінен көтеріліп, кішігірім қуқайыққа қысыла-қымтырыла мінді. Олардың құлақшаларына Фреддидің қатқыл да сұсты даусы естілді:

	– Менде бірнеше зеңбірек бар, сэр. Бұлар әлгі қайықта жұмыспен айналысқан сегіз күн бойы біз жатқанда жарықтандырған зеңбіректер. Олар, екі мың жыл ана кемедегідей мұздай болмағанмен, салқындау. Менің есептеуімше, абсолют нөлден сегіз не он градустай жоғары. Одан артық емес. Бұлар – ана кемеден әкелінген заттар үлгілері. Оларды ұстап көрулеріңізге болады. Біздің скафандрлар іс жүзінде жылу өткізбейді. Егер осы жарқыншақты алақандарыңа ұстасаңдар, жыли қоймайды.

	Холмстың алақанындағы металл сынықтарынан капитанның көз жазбай тұрғанын Бриджес байқады. Олар бейсауат кемедегі темір мен басқа да металдардың үлгісі болатын. Қол шамының салқын сәулесін түсіріп, капитан бір үлгіні зеңбірек оқпанына сұқты. Өз қолымен қысқа мойынды зеңбірекке от қойды. Одан атылған шашыранды ұшқындар тез арада кішірейіп, кеңістікке зымырады. Тағы да – сұмдық атом жарылысы.

	– Анадан тағы да қаншасын алдыңыз? – деді капитан даусы құлақшаларға,

	– Әлі де үшеуі, сэр. – Фредди енді қатаң да сенімді айтты. – Мәселенің неде екенін белесіз бе, сэр? Жерде мұндай изотоптар жоқ. Оның болмау себебі: кәдімгі үйреншікті температурада өзге изотоптармен жанасса, олар тұрақтылығынан айырылады. Сосын қопарылады. Жаңа біз зеңбірекке салғанда, түк болмады. Себебі: екі изотоп та сұйық гелийдің деңгейіндегідей тоңазытылды. Бірақ, зеңбіректе жарықтандыратын қосылыс бар. Ұшу кезінде жанады. Зеңбірек кыза бастайды. Сонда, онда кез келген изотоп біздікімен түйіскенде, мәселен, сұйық сутегі температурасына дейін жылыса, олар бірін-бірі жойып жібереді. Кеме тұтастай сондай заттардан тұрады. Оның массасы, шамамен, жүз мың тонна. Егер қалайы мен біздерден айырмасы жоқ элементтердің екі-үш изотоптарын есептемегенде, абсолют нөлден он немесе он екі градус жоғары температурада біздің Күн жүйеміздің материясымен соңғы бұрандасына дейін ана кеме толайым жарылып кетеді.

	– Қалған үлгілерді де жарып байқаңызшы, – деп кесіп атты капитан. – Ақи-тақи көз жеткізейік...

	Ауасыз аспанда үш алып газ бұлттары «бұрқ-бұрқ» етті. Сосын түнекті көз қаратпас көгілдір – ақ жалынның үш жарылысы болды. Сосын – тыныштық. Ал сосын...

	– Мына бөленің көзін жою керек, – деді капитан зілдене. – Бұны еш жерге тізгіндеп қоя алмайсың. Және кеме колмандасы да табан астында оянып кетуі мүмкін. Егер олар өз астауларын жерге қондыруды ойласа, мұны жеңетін қаруымыз да әлсіз...

	Еш әрекетсіз, кеңістікте ілініп тұрған аласат «балыққа» кенет жан бітті. Бас жағындағы желбезек тәріздес саңылаулардан жалын шапшыды. Енді бір бүйіріндегі жалын үсті-үстіне күшейе түсті. Құбыжық кілт бұрылып, үсті-үстіне қарқын қосып, ұша жөнелді. Әп-сәтте алып кеме көз ұшында құттай нүктеге айналды. Сосын кеңістікке сіңіп, ғайып болды.

	Алайда, ол біздің жүйенің кіндігіне, Күнге қарай бет алған жоқ. Сырттан айқын көрінетін Есекқырғанның жарты айына да емес. Ол жұлдызға қарай ұшты.

	– Бұдан бірнеше минут бұрын мен оншама сене қоймағанмын, – деді шаршаған үнмен Фредди Холмс. – Не дегенмен, Бекзаттық теңдеуі осындай бірдеңе болатынына үлкен ықтималдықпен итермелеген-ді. Онда барлығын жөнге келтірмейінше, одан білуге болатын мәліметтерді түгелдей алмайынша, мен ештеңені тексере алмас едім. Бірақ, сол мені о бастан жегідей жегeн. Бекзаттық теңдеуінен пайымдалатын нағыз айқын нәрсе: әр әнтек басқан қадамымыз үшін біз, сөзсіз, төлеу төлер едік. Біз дегенім – күллі Жер. Өйткені: ғарыш келімсектерінің осында болуы міндетті түрде барлық адамзатқа ықпал жасар еді. – Оның даусы дірілдеп кетті. – Осы тұста қандай амалқолдануды есептеп шығару өте қиындық туғызды. Тек... Егер осындай жағдайға біздің кемеміз тaп болса, біз достық қабылдауды ғана күткен болар едік. Бізге жанармай беріп, үйге қайтуымызға көмектесер деп үміттенер едік. Алайда, анау әскери кеме болатын. Соғыс ашсақоны жеңу жоқ. Онымен достасу да оңайға түспес. Сонда да, Бекзаттық теңдеуге сәйкес, егер басқа саналы жандармен тұңғыш ұшырасуымыз пайдалы болуын қалағанда, оларды жанармаймен қамтамасыз етіп, үйлеріне шығарып салар едік.

	– Сонда... – деп бастады өз құлағына өзі сенбеген капитан. – Сонда біз...

	– Олардың двигательдері азотпен жүреді, – деді Фредди. – Азот – он бес кішігірім аспапқа жіберіледі. Оның қалай болатынын қазірде біз білеміз. Ол қарапайым-ақ. Бірақ, өзінше атом реакторы. Ол азот-он бесті азот-он төрт пен сутегіге ыдыратады. Біз соны жүзеге асыра алар едік деп ойлаймын. Азот-он төрт бізде де бар. Оны қалайы бактарда сақтап, қалайы құбырлармен тасымалдауға болады. Өйткені: қалайы – барлық жағдайда да жалғыз берік зат. Дегенмен, аналардың өз изотоптармен араласса, ол ыдырап...

	Фредди күрсініп алды.

	– Мен оларға ішіне азот толы екі қалайы бак орнаттым. Ал олардың атом реакторын қысқа тұйықтадым. Азот – он төрт шүмектерге тура өте берді. Содан кеме от алды. Сосын... мен олардың бізге қандай орбитамен жеткенін есептеп шығардым. Сосын, автоғарышкерге өздерінің Күн жүйелерінің кері бағытын туралап бердім. Олар бірінші бактегі азоттың жеткен жеріне дейін ұшады. Ең кемі, біздің Күн жүйеміздің тарылыс ықпалынан құтыла алады. Оның үстіне табыттарына термобатареяларын жаңадан қостым. Олар ұйқысынан сейілгесін, автоғарышкерді көріп, оны бөгде біреудің қойғанын түсінеді. Жанармай толтырылған, өздерінікінен айнымайтын екі бак олардың қонуына сақталғанын сезеді. Мүмкін... мүмкін олар өз мекендеріне мың жылдан кейін жетер. Сонда да олар біздің достық ілтипат білдіргенімізді ұғар. Және өздерінен қорықпағанымызды... Әзірше біз олардың жасаған дүниелерін зерттеп, игеріп, өзіміздің кәдемізге асырармыз...

	Фредди іркіліп қалды. Двигателі сөндіріліп қойылған «Арнина» Күнге қарай жай қалқып келеді. Ол Есекқырған орбитасынан өткен. Кішкентай космоқайық крейсердің қапталына жабысып алған.

	– Күзет бастына қол астындағы лейтенант алдында кешірім сұрау өрескелдік болар, – деді қабағы салбыраңқы капитан. – Бірақ, сізді нақұрыс санағаным үшін кешірім сұраймын, мистер Холмс. Кез келген тіс қаққан командирдей, ана тапқан нәрселерімізді тексеру үшін әрі-бері базаға апарудың міндетті түрде қамына кірісу керек дегенді ойласам... Ана бәленің он мың тонна екенін ойласам... Сондай атом жарылысы болса, Жерден не қалар еді?.. Тағы да мені кешіруіңізді сұраймын...

	– Егер біреу-міреу кешірім өтінуі тиіс болса, сэр, ол – мен, – деді қысылыңқыраған Фредди. – «Арнинадағылардың» барлығы түгелдей өздерін енді-енді баймыз деп сезіне бастаған-ды. Мен бұларды дымсыз, сымпитып қалдырдым. Бірақ, көрдіңіз бе, Бекзаттық теңдеуі...

	Келімсек кемені бүге-шүгелі зерттеу жөніндегі мәлімдемемен қоса Фреддидің өзін қызметтен босату жөніндегі бұйымтайы«болмайды» деген бұрыштамамен кері оралды. Лейтенант Холмсқа нағыз ауыр қызмет атқаратын можантопай күзет қайығына ауыстыру бұйырылды. Ондай «астауда» жаңа адам демалыс, мерзім атаулы білмей, өз ісінің барлық құпиясын біліп шығу үшін қыруар тер төгіп, өнебойы таяқ жеу пешенесіне жазылады. Оған Фредди жүрегі жарыла қуанышқа бөленді: оның өмірдегі мақсаты ғарыш күзетінде еңбектену еді. Нағашысы да дән риза: жиенінің әлгi жұмысты жақсы қабылдағаны жетіп жатыр. Оның үстіне Фреддиге күзет жағады, құрмет пен сый-сияпат, шен мен мapапат өз кезегінде келе берер. Ол шаруаға саясаткер кісінің тұмсық сұғуы міндетті емес. Ал өз кезегінде Ғaрышкүзеті басқармасы да мәз-мейрам. Қыруар техникалық өнертабыстар қолдарына түскен. Енді күзет планета аралық сапарларды бағдарлап қана отырмай, керек кезінде, оларды қауіп-қатерден сақтандыра да алады.

	Бұлдың барлығы Бекзаттық теңдеуге сай келетінін еді.





