	Рахметолла Райымқұлов

	Жасыл белес



	Роман





Туған жер


	Күз. Уiлдеген желдi күндер. Даланың жасыл түсi сарғыш тартып, шөп атаулының бәрi қатайып, қуарған. Ағаштардың сары ала жапырақтары қопырап, төгiлiп жатқан кез.

	Жылдың осындай мезгiлiнде «Шолпан» колхозының өкпе тұсындағы кiшкене қырат басына үстiне әскери киiм киген бiр жас жiгiт шыға келдi. Ол алдында, қырат деңгейiнде жатқан ауылға бiр сәт аңсары ауа қарап қалды. «Ауыл! Туған жер!»

	Жiгiт бұл сөздердiң аузынан қалай шыққанын сезген де жоқ. Жүрегi алып ұшып, ойы бөлiнiп, көздерi жасаурап, босаңсып кеттi. Тұла бойы елжiрей дiрiлдедi.

	Жел. Күз даласының соңғы түгi тәрiздi селдiр шөптердi түбiрiмен қопарып әкетердей екiлене тартады. Кейде қатты жұлқынып, кейде жәй ызыңдайды. Бiрақ, қаншама ышқынса да, жаз бойы ауыл малы шиыр еткен даланың мыртиған тықыр ажырығынан бөтен қолға iлiнерi де аз екен. Қыраттың топырағы жалаңаш. Жер түгiн өткiр шалғымен бiреу әдейi қырып тастағандай. Көктемде қаулап шығатын қалың боздың көдесi ғана қалған.

	Ауыл үстiн тозаң басқан. Оқта-текте бiресе көкке қалқи көтерiлiп, дереу төмен құлдырап жүрген қаңбақтар көрiнедi. Қоңыр күз күшiне әбден енiп алған. Күллi өңiр жындай ұйытқыған қара дауыл құшағында.

	Жолаушы жiгiт иығындағы әскери қапшығы мен бiлегiне бос салған шинелiн жерге қойды. Туған ел, мiне, көз алдында жатыр. Ал сүйген сұлуы қайда? Ол неге қарсы алмайды? Сол қыз – Ақтотыға берген телеграммаға сенiп үйiне, шешесi мен қарындасына келе жатқанын хабарлаған да жоқ едi. Мана станцияда қанша күттi. Жан жағына қарай-қарай екi көзi төрт болды. Мiне, ауыл. Бiрақ, алдынан әлi бiр жан шыққан жоқ. Бұ несi?

	Жiгiт қабағы түйiлiп кеттi. Қалтасынан темекi салған дорбасын алып, алақандай газет қағазына жуан етiп шылым орап тұтандырды да, оны құшырлана сорды. Өрепкiген жел бұрқ-бұрқ шыққан көк түтiндi әдейi аңдып тұрғандай, сол бойда ала қашты. Жiгiт жердегi заттарын алды да, үйiне қарай адымдай басты.

	Осы кезде жолаушының iзiн баса келген бiр салт атты арт жақтан қылт еттi. Оның әлгi жiгiттен қара үзбегенiне де бiраз болған. Темiр жол станциясына ол әдейi осы жiгiт үшiн барды да, бiрақ қарсы алған жоқ. Бар бiтiргенi – оның сыртынан аңдып келедi. Кеудесi орден мен медальға толы әскери жiгiттi көргенде iштей шошынды. «Апыр-ай, өзi не боп кеткен? Тақпаған орденi жоқ қой! Мына түрiмен Ақтотының көзiне шалынса...», – деп ойлаған аңдушы безгек болған жандай қалш-қалш еттi. «Түу, сұмдық-ай, осы күнге дейiн тек оқта-текте бiр жылы қарасымен ғана алдаусыратып келгенi бекер емес екен ғой. Тәкаппар қыз ендi маған қарар ма?»

	Салт атты қалтасындағы телеграмманы есiне алды. Ол Ақтотыға осы жiгiттiң «Келе жатырмын, қарсы ал!» деп поезына, жетер күнiне дейiн көрсетiп берген телеграммасы едi. Мына салт аттының қолына қапыда түскен ол хабар Ақтотыға табыс етiлген жоқ. Жолаушы жiгiттiң сарыла күткенiн, елге қарай ренiшпен келе жатқанын салт атты бiлiп-ақ тұрды. Ол iшiнен тынды.

	«Қандай жолсыз жiгiт едiм? Аһ, Ақтоты!» – деп күрсiндi.

	Аңдушы ашулы. Қолында қамшы. Басында ақ қойдың жүнiнен бастырған қырғыз қалпақ. Өзi тапалдау келген төртпақ жiгiт екен. Жiңiшке жылтыр қара мұрты бар. Әлде ашулы болғандықтан ба, аласы мол үлкен қара көзiнiң ұзын кiрпiгi ауылға қарай адымдап бара жатқан жолаушыға найзадай қадалады. Сәл төмпiштеу бiткен мұрнының желбезегi делдие түскен. Жел қаққан күрең өңi сұсты-ақ.

	Темекiсiн бұрқылдатып бара жатқан әскери жiгiттiң соңынан қарап қалған аңдушы iшiнен күбiрледi. «Ақтотыға жеткенше асығып барасың ғой. Әрине, солай! – Ол қамшысының өрме жағын қолына орай ұстап, кiжiндi. – Ия, асық, асық, жiгiтiм! Бiрақ, саған ендi қыз қайда? Егер Дарқан сенi сүйсе, келе жатқанын хабарлап телеграмма бермес пе едi? – деп мен қызға бүгiн-ақ айтам!»

	Соңғы тоқтамы өзiне қатты ұнаған аңдушы масаттана күлдi.

	«Тоқтай тұр сен, Дарқан! Қазiр осы сыйыңмен бара бер. Бертайдың жолынан бұдан былай не өзiң-ақ тайып тұрарсың, не сазайыңды тартарсың!» – дедi ол жымиып. Бұдан соң Бертай келген iзiмен кейiн қайтып, қырат тасасына қайта сiңiп, көзден ғайып болды.

	Дарқан деп аталған әскери жiгiт өзiнiң соңынан торып жүрген бұл адамды – Бертайды әлi сезген жоқ. Сезер де емес. Ащы темекiде ала алмай жүрген өшi бардай, үстi-үстiне сора түсiп, заулап келедi. Ауыл көркi тым жүдеу. Кiм қай жерден iрге көтерем деп ойласа, солай қалқайта салған, сойдақ тiстей iркестiркес үйлер тұр. Салынуында ешқандай тәртiп жоқ, жапырайған аласа тамдары бұрын оған кең сарайдай көрiнетiн. Қазiр, соғыс жылдарында жарты дүниенi аралап қайтқанға ма, көзiне қораш, тiптi адам тұруға лайығы жоқ, ұсқынсыз-ақ тәрiздi.

	Колхоз орталығын қақ бөлген ирек жол жатыр. Шiркiн, құрылысы жағынан бұрынғы ауылдың дәл өзiнен айнымаған екен. Ауылдың шетiн ала тұрған бiр ғана үй маңынан бөтен тамдардың не iргелерiне жалғыз түп ағаш атаулы өспептi. Әрлiберлi жүрген колхоз арбакештерi осы жалаңаш, ирек жол шаңын одан бетер бұрқыратып жөнеп барады. Етi үйренген ауыл оған да былқ етер емес.

	Апыр-ау, туған жер ұсқыны осындай жүдеу ме едi! Тым болмаса, қамыс қорасы бар, айналасы жөндi қоршалған үйлер де некен-саяқ екен ғой. Қайсыбiрiнiң алды-арты бiрдей ашық дала. Iргесiне қалқалап жинаған тезектерiне дейiн көрiнiп тұр. Бiрақ,, мал басы аз емес сияқты. Тiптi, кейбiр аула маңында ойнақы лақтар, қошақандар топ-тобымен жүр. Әне, жапырайған бiр үй жанындағы үлкен күлтөбеде үш-төрт түйе жатыр. Жарықтық ойсылқаралар ауыл үстiндегi тозаң азырақ едi дегендей, күлдi бұрқ-бұрқ еткiзiп аунайды. Көтерiле түскен шаң-тозаңды уiлдеген жел сол бойда ала-ала қашады.

	Күн кешкiрген едi. Дарқанның көзi сонда да көп нәрсенi шалып келедi. Тiптi, әр үйдiң алдында мал сауып, тамақ пiсiру қамына кiрiскен әйелдердiң қимылына дейiн қағыс қалып жатқан жоқ. Кейбiр әйелдер қолына қос шелек ұстап, ауыл сыртына таман тұрған құдыққа қарай лыпылдап, өндiре басып барады. Күнде осы кезде лақ, қозыларын ұстап, көгендеу бұзауларды байлау мiндетi бұрын да осы ауылда тек баланың ғана маңдайына жазып қойған парыздай едi. Дарқан бүгiнде үй айнала қашқан төлдердi тымтырақай қуып жүрген балаларды көрiп, сонау бiр жас шағында қолынан өткiрген iстердi сезiнiп, сәл жымиды. Түйiлген қабағы ашыла бастады.

	Дарқанның аяғы жерге тимей келе жатқандай. Сонда да жiгiт көзi ендi жаңа ғана өзгеден гөрi ертерек назарын тартқан шеткi үйге қайта түстi. Қазiр оның ойы да, ынтасы да сонда ауған.

	Көрген жанды алыстан-ақ қызықтырарлықтай, ол верандасының үлкен терезелерi жарқыраған зәулiм биiк те, әсем де емес. Ертеректе дуалдарын балшықтан соғып, қалқайта салған жұпыны ғана қоржын үй. Көптен берi өзiне ешкiм жөндi көңiл бөле қоймаған болса керек, жел соғып, жаңбыр мүжiп, сыртқы сылақтары түсiп қалған қара қожалақ қабырғалары айғыздама, тiптi, ала-құла боп көрiнiп тұр. Төбесiн, қамыспен жауып, оның үстiн балшықпен сылаған, ортасында дәлiзi бар бөлме. Дәлiздiң күн жаққа қараған тұтас бiр қабырғасы бүтiндей ашық. Оңтүстiк Қазақстанның көп жерлерiнде, әсiресе, шығыс аудандарында, мұндай дәлiздi – айван, не айванхана деп те атайды. Негiзгi бөлмелерге осы айван арқылы қатынайды. Оның тек артқы дуалы ғана екi бөлменiң дуалдарымен бiрге соғылады да, алды ашық қалады. Сонда, қарсы бетiнен қарағанда, айванға жалғасқан бөлмелердiң сырт пiшiнi қоржынның екi басына ұқсап тұрса, айванның өзi сол қоржынның аттығы сияқты. Жергiлiктi халық мұндай үйлердi «қоржын үй» деп атайтын себебi де осыдан.

	Дарқанға аузы аңырайған айван да, қоржын бөлмелердiң көздей кiп-кiшкене терезелерi де тым жылы ұшырайды. Үйдiң екi қанатындағы мал байлайтын, отын қоятын жаппасы мен асханасына дейiн тонның iшкi бауындай жақын тартып барады. Асхана төбесiнен түтiн де шығып тұр. Өзi кеткенде артында, ошақ басында қалған анасы мен жалғыз қарындасының тiршiлiк оты сөнбеген екен. Бұл – ата салған қоныс, ана толғатқан туған жер, қара қазан, майлы ошақ. Қалпың бұзылмапты. Қора төңiрегiнде колхоздың бұдан өзге бiр үйiнiң алды-артында жоқ зәулiм ағаштардың көбi-ақ әкеден қалған мұраның бiрi едi, олар да қаз-қалпында сияқты. О, шiркiн әке! Сен жоқсың. «Кебiн киген келмейдi, кебенек киген келедi» дейтiн едi халық. Сен кебiн киген ең, мәңгi жоқсың. Бiрақ, саған сол кебiндi кiм кигiздi? Әттең...»

	Әкесiнiң өлiмiн бiрауық ойлап кеткен Дарқан, аяғын және тездете басты. Белдiгiнiң бауына iлiп қойған әскери құтышасын жөндеп қойды. Көрмегенiне биыл бесiншi жылға қараған туған үйiне жеткенше асығып келедi. Қазiр ол жүрiп келе жатқан жоқ, бейне ұшып бара жатқан секiлдi. Тайдай тулаған көңiл толастар емес. Жоқ, әке орнына анасы Раушан, қарындасы Зәуреш көз алдына келе қалады. Әне, ауыл шетi. Әне, тiптi, жақын. Ал, Ақтоты ше?

	Дарқанды осындай сезiмдер билей бердi, жетелей бердi. Кенет арт жақтан жақындап қалған ат дүбiрi естiлiп, ол жалт қарады.

	– Бұл қай баласың-ау? Бiздiң колхозданбысың?

	– Ассалаумалайкум, Көсе аға!

	Астындағы аты ақ көбiкке малынған орта бойлы, дене құрылысы әдемi бiткен, ақ сары кiсi жалпақ маңдайына қолын қалқалай ұстап, тұра қалды. Жасы қырықтың iшiнде.

	– Танымай тұрсыз ба, Көсе аға?.. Мен Дарқанмын ғой.

	– Е, бәсе. Өзiмiздiң бала екенсiң ғой. Аман-сау келдiң бе?

	– Келдiм, аға. Есен-сау барсыздар ма?

	– Шүкiр, шүкiр! Өзiң, шырағым-ау, жүдә үп-үлкен боп кетiпсiң ғой, – деп атты адам Дарқанның бас-аяғына түгел қарап та үлгiрдi. Бұл осы «Шолпан» колхозының председателi Көсебай Көрпебаев. Дарқанды өзiне жалт бұрыла қарағаннан-ақ таныса да, әуелi танымай қалған кiсi тәрiздендi. Тек Дарқан өз атын атап, қол созғанда ғана, таңдана үн қатып, жауаптаса бастады.

	– Апаң да, қарындасың да аман. Е-е, айтпақшы, сенiң олардан бөтен кiмдерiң бар едi? – деп тұрды да, Дарқанның жауабын күтпей, сөз төркiнiн басқа салаға бұрып жiбердi. – Биыл өзiң құсаған бiрнеше жiгiт әскерден келдi. Мiне ендi сен де... – деп тоқтады.

	Дарқанның әскерден және кiмдер қайтып оралғанын бiлмек болған сұрағына да, Көсебай жауап қайтарған жоқ. Өзi осы сапарында колхоздың жылқы фермасына барып келе жатқан бетi едi. Онда Дарқанның сүйген қызы Ақтоты – ферма меңгерушiсi боп iстейтiн. Бүгiн сол қыз Алматыға жүрiп кетпек. Көсебай Ақтоты не үшiн кетедi, оны да айтпады. Көбiне өз әйелi Меңсұлудың осы жiгiттi мақтап, тiптi, соғысқа дейiн бiр мектепте оқып, бiрге жүргендерiн еске алып отыратын сөздерi ойына түсiп, тұнжырай бердi. Екеуi едәуiр жердегi жол айырығына дейiн қатар жүрiп барды. Айырылысар жерде сөздi тағы да Дарқан бастады:

	– Сау болыңыз, аға! Жеңешеме менен солдаттық сәлем айтыңыз? Бiрге оқыған кластас жолдас едiк, ендi Меңсұлу жеңге болған екен.

	Көсебай бүйiрiнен бiреу нұқып қалғандай, селк етiп Дарқанға оқыс бұрылды да:

	– Ендi жеңге болған екен дедiң бе? – деп сұрады.

	– Иә, аға. Төсегi құтты боп, бақытты өмiр сүрiңiздер.

	– Өзi жақсы қыз ба едi? Сен оның сырын бiлсең керек. Солай ма?

	– Е, ағасы-ау, бiлмей, не бопты! Сыпайы, кiшiпейiл қыз едi ғой. Алқызыл бiр тал гүлдей, тым сүйкiмдi болатын өзi. Сабақты да еркiн, тiптi, үздiк оқитын-ды.

	– Iм-м! – деп, Көсебай iштен түйiле мүдiрдi. Аздан соң ғана: – О да сенi аузынан бiр елi тастамайды, – дегендi қынжыла зорға айтып, жiгiтке сынай көз қырын салды.

	Дарқанға осы сәтте туған елдiң әрбiр адамының жылы сөзi түгiл, әрбiр уыс топырағына дейiн таңсық. Оған қазiр ауыл үстiн қара тозаң басып, кермек татып тұрған ауасының өзi қандай! Қураған, тұлдыры ғана қалған, әр қилы шөптiң қатты жел сүргiнiне iлескен, болар-болмас құрғақ иiсiнiң өзi де манадан берi жiгiтке майдай жұғып, тынысын кеңiте түскен. Қырат басына шыға келгенде сағынған елi көзiне оттай басылып, ынтыға қарап тұрып, оның ойына нелер оралмады? Ес бiлiп, етегiн жапқан күннен берi осы ауылда Дарқанның көрмегенi де жоқ. Он бiр жасында әкесi өлдi. Колхоз құрылысынан кейiнгi жылдарда жаңалықты сол бойда түсiнбей, алкеттiлердiң сөзiне ерген халық бiрер жылда мал басын тiгерге тұяқ қалдырмай құртты. Мезгiлiнде астық салмай, азын-аулақ еккен егiнiн күш бiрiктiрiп жинамай, әркiм бетiмен бытырап кеттi. Сөйтiп, елдiң iшерге астығы таусылды. Жаңа ұйымдасқан колхоздың ол кездегi бастығы осы ауданның басқа бiр аулынан келген Асылбай деген бiреу едi. Жүрiс-тұрысы келiспеген, үрiккен тана сықылды едiреңдеген пұшық мұрын, бейпiл сөз адам-ды. Қарбалас, аласапыран кезде жаңа ұйымдасқан шаруашылыққа Асылбайдың қайдан бастық боп келе қалғанын алғашқы кезде көпшiлiк байқамап едi. Бұ да партияның iшкi жауларының қолымен жасалған iсi екенiн қалың бұқара соңынан бiр-ақ аңғарған. Ал, Асылбай сол бiр кездi жақсы пайдаланып, мал мүлiкке қарық боп, белшесiнен батты. Бұрын кемпiрдiң аузындай бiр тiс жоқ шүңiрейген ұрты аз күннiң iшiнде алтын тiске толып шыға келдi. Түлкiнiң көзiндей ұры жанары шатынап, бетiне адам қаратпай, бiр ауыз сөзге келген қарапайым сауатсыз қазақты қамшының астына алып, қан жоса ететiндi шығарды. Оның үстiнен шағым айтам деушiлерге: «Есiңде болсын, бiр жерге барып арыз етсең, бай-кулактар тiзiмiне қосамын да, өзiңдi абақтыға тыққызып қоямын. Берер уәдем осы», – деп және қорқытатын. Шоқша сары сақалды, кемиек, жылтыр маңдай Асылбайдың жауыздық сырын түсiне бастағанның бiрi Дарқанның әкесi Таңатар едi. Ол Асылбайға қарсы келе бердi. Жиналыстарда оны сынап, iстеген қылықтарын әшкерелеуден таймады. Тиiстi орындарға хабарлауды арман еттi. Бiрақ, ол тез-ақ мерт болды. Бiр күнi түнде, ауылдан он бес километрдей жердегi ауданға таң атқанша жетiп барып, Асылбайдың кiм екенiн айтпақ боп үйден шығып кетедi де, қайтып оралмады. Қимылын аңдып жүрген Асылбайдың жол торыған бiр-екi тумасының қолынан оқыс қайтыс болып, сүйегi де табылмай кеткен-дi.

	Кейде Дарқанның ойына туған колхозының осы тарихы да түсетiн. Әкесiнiң өлiмiн есiне ала қалса бұл күнде сол Асылбай қайда екен? – деп өзiнен өзi сұрайтыны да тегiн емес едi. Бiрақ, жауап тапқан жоқ. Тiрi жүрсем, ақыр бiр табармын дейтiн. Жалын атқан жас жүрегi өрекпiп келе жатқанда Көсебай артынан қуып жеттi. Бұл бiр сыйлы аға едi. Соғысқа дейiн аудандық советте жауапты қызметкер болған. Соғыс басталысымен «Шолпан» колхозының майданға кеткен бұрынғы председателi, запастағы командир, Ержанның орнына сайланған. Сөйтiп армияға Дарқанды өз қолымен аттандырған әкесiндей адам едi ол. Ел адамынан ең алдымен Көсебайды көргенде де қуанып кеттi де, шын пейiл жан-тәнiмен амандасты. Қазiр оның аузынан естiген әрбiр сөзi Дарқанның көңiлiн бiр көтерiп тастап тұрғандай. Әсiресе, бiрге оқыған Меңсұлудың мұны ескеретiнi қандай жақсы. «О да сенi аузынан бiр елi тастамайды» дедi-ау, Көсе аға! Не деген жылы сөз! Бұ да туған елдiң өз баласын ұмытпағанының бiр кепiлi ғой. Дарқан бейкүнә балаша жадырай күлдi де:

	– Рақмет, рақмет онысына. Ендi бiздердiң де мектеп өмiрiн қызықтап еске алатындай жасқа келiп қалғанымыз ғой. Түу, уақыт деген қалай тез өтетiн едi, ә. Ал, ендi елге қайта қосылдым ғой, кең сөйлесе жатармыз, – деп, ол бұрылар жерде тағы да қолын созды.

	Көсебайдың түсi бұзылып, iшiне шоқ түскендей, қаны бетiне ойнап шыға келдi. Жiгiтке қолының ұшын ғана берiп, боларболмас қоштасты да, дереу-ақ алыстап бара жатқан Дарқанның iзiн бағып, көпке дейiн сол орында қозғалмай тұрды. Ал Дарқан артына жалт-жалт бұрылып, өзiне соншалық көңiл аударып қалған ағаға қайта-қайта қарап, ұзай бердi. Бiрақ, Көсебай мейiрленiп, жiбiген жоқ. Ол Тiптi, өзi де түсiнiп жетпейтiн әлдеқандай негiзсiз, күдiктi ойдан арыла алмады.





Ана құшағы


	Өз iзiнен қарап қалған Көсебай туралы жақсы ойда бара жатқан Дарқанның көңiлi де, жүрегi де таза едi. Езуiнде, балғын бетiнде қуаныш күлкiсi бар.

	Ымырт жабылып, бiреудi бiреу жақын келмесе танымастай уақыт болып қалды. Терезелерден жылтыраған шамдар да көрiне бастады. Осы кезде Дарқан, манағы өзгеден оқшау тұрған, iргесiне биiк ағаштар өскен қораға жеттi. Жүрек дүрсiлi күшейiп барады. Оған қосымша, желмен ойнап күбiрлескен көп жапырақ иесiнiң өзi келiп қалғанын сезiп, «қош келдiңiз» деп те жатқандай. Дарқан жан-жағына ерiксiз қарайлай бердi.

	Сабағынан үзiлiп түскен бiр тал жапырақ оның бетiне келiп тидi де, сусып барып, жағасына iлiнiп қалды. Дарқан жапырақты қолына алып, бейне өмiрiнде бiрiншi рет көрген заттай қарады. Ағаш басынан сытырлай үзiлiп, қалтылдап барып жерге түсiп жатқан сары ала жапырақтар оған мұңын айтып, арыз жасағандай. Дарқанның көз алдынан кеше ғана өз басынан өткерген басқа бiр өмiр кенет жалт берiп өттi. Бар дүние аһ ұра, зiкiр салып, күйреп жатқан майдан даласы елестеп кеттi. Артиллерияның снаряды тигенде, бомба, миналар түсiп жарылғанда қирап қалған талай орман ағаштарын көргенi бар едi. Қобырай төгiлген жапырақтар сол кездердi есiне бiр мезет қайта түсiрдi...

	Бұл Дарқанның әкесiнен қалған, үлкейе келе өз қолымен де егiп өсiрген әр қилы ағаштары. Жiгiт бойын жиып алды. Ендi үйiне қарай беттей бергенде, тiптi, жақыннан ат тұяғының сiлке басқан күштi серпiнi естiлдi. Ат үстiндегi әйел екен, Дарқанның үйi жаққа жалт етiп бiр қарады да, өте шықты.

	«Мынау Ақтоты ғой!» – деп Дарқан ышқына жүгiре берiп, кiлт тоқтады. Рас, ол Ақтоты едi. Жiгiт жан даусымен «Ақтоты!» деп айқайлап үлгiргенше қақпа жақтан:

	– Ауыл малының бәрi келгенде бұл қасқаға не болған! – деген жастайынан таныс бiр үн құлағына сап еттi. Ана үнi. Дарқан жалт бұрылды. Өзiне қарай қаннен-қаперсiз Раушан келе жатыр.

	Ана ойында бiр ғана нәрсе. Соңғы күндерi сиыры өрiстен кеш қайтатын болып жүрген. Ол соны ойлап, сол туралы сөйлеп келедi.

	«Көбiрек жайылады. О несi екен, даланың оты азая бастағаны-ау, шамасы. Әукiм, әукiм!» – дейдi Раушан.

	Бес жыл көрмеген баласынан бес қадамдай ғана жерде тұр.

	«Ақтоты!» – деп айғай сала жаздаған жiгiт жым болды. Жүрегi алқымына тығылды. Небәрi қас қаққандай уақыт iшiнде басына талай ойлар оралып өттi. Соның бәрiн жалғыз ауыз сөз, бiр ғана қимыл жеңiп:

	– Апа! – деп, Дарқан құшағын жая жүгiрдi.

	Мұндай кенет бақыттан қапы жүрген Раушанды бiр ауыз жылы үн селк еткiздi. Не болғанын түсiнбей, есеңгiреп тұрған ана замат өзiне қарай асыға басып, құшағын жайып келе жатқан баласын көрдi. Ол:

	– Я, тәуба! – деген сөздiң аузынан қалай шыққанын да байқамады.

	– Апа!

	– Я, жасаған! Құлыным!

	– Апатайым!

	– Жалғызым! Жарығым!

	– Апатайым!

	– Ұлым!

	Бiрте-бiрте екеуiнiң де айтары бiтiп, үнсiз емiренiп, айқасқан құшақтары көпке дейiн жазылмады. Бiр кезде Раушан баласының құшағынан сусып барып, жерге отыра кеттi, қолтығынан сүйемелдеген Дарқанның тiлiне «апа», «апа!» – дегеннен басқа сөз оралмай, жан даусы шықты. Раушанда үн жоқ. Дарқанға:

	«Қорыққан мен қуанған бiрдей дейтiн едi, жүрегiнiң қабы жарылып кетпесе едi!» деген ой келдi. Анасының айналасында құйындай үйiрiлiп, безек қақты. Бiр-екi сөздi қайта-қайта сұрай бердi.

	– Апатай, не болды, не болды? Зәуреш аман ба? Айтшы, аман ба, сөйлешi, сөйлешi деймiн, апатай?!

	Дарқан қатты шошыды. Оның әскери құтышасында су бар едi. Туған жердiң қызығына қарайлап келе жатып шөлдегенiн де бiлмеген. Қазiр сол суы есiне түсiп, құтышаны анасының аузына апарып, жайлап тамызды. Раушан бiр-екi рет жұтты да, кеудесiн кере күрсiнiп, тыныс алды.

	– Құлыным, көргенiм шын ба? – деп орнынан тәлтiректей көтерiлiп, баласын қайта құшақтап, екi бетiнен кезек-кезек сүйе бердi. – Жоқ, мен өлмеймiн.

	Ендi шын пейiлмен күлiмсiрей бастаған Дарқан Зәурештi және сұрады.

	– Аман жаным, аман. Үйде ғой ол, – деп Раушан қақпаға қарай жүрдi. – Зәуреш, Зәурешжан!

	– Осы кезде бiреулердiң дабырлаған дауыстары Тiптi, жақыннан естiлдi.

	– Айтып едiм-ау, тегiн емес деп, бәсе! – дейдi бiреуi. – Бағбан баланың нақ өзi!

	– Рас сол! Дарқанжан ғой!..

	Бұлардың бiрi – Раушанның сырлас құрбысы Қалима. Екi баласының үлкенi мен күйеуi соғыста қайтыс болған, қам көңiлдiлеу әйел, екiншiсi Ақылбике дейтiн зыпылдап тұрған сөзшең келiншек-тi.

	Әр күнi осы кезде Ақылбике ең кем дегенде ауылдың жартысын аралап шығатын да, естiген бiлгендерiн әр қилы саққа жүгiртiп, құбылтып айта жүретiн. Бүгiн де Ақылбике ел кезiп келе жатқан-ды. Жұмыстан шаршаңқырап қайтқан Қалимаға көшеде кездесе кеттi де, бiрден қамқорси қалды.

	– Шешей-ау, күн батқанда қайдан келесiз?

	– Қайданы несi? – салқын жауап берген Қалима аз-кем томсырайып тұрып, – жұмыстан келем-дағы, – дедi. – Өзiңiзге сонша не болған, шешейжан? Жұрттың бәрi бағана-ақ қайтып кеп қалған едi ғой. Сiздi колхоз жұмысына бiреу желiмдеп қойған шығар деймiн.

	Қалима үйiне тез жеткiсi келiп, Ақылбикеге әуелi онша ыңғай көрсеткен жоқ. «Сыры мәлiм келiн ғой» деп ойлап, үндемей құтылғысы келдi. Бiрақ, келiнi тым зерiгiп қалған екен, тоқтау қайда, қайта қыза түстi.

	– Тұқымы құрсын бұл тiршiлiктiң. Дүние кiмге ортақ дейсiң, шешей-ау, – деп, Қалиманың iшi-баурына кiре сөйледi. – Кеше ғана жүрген күйеуiңiз, көзiңiздiң ағы мен қарасындай балаңыз қайда? Кiсiге дүние дос болса, солар аман келмес пе едi? Шүкiр, әйтеуiр, құр алақан емессiз. Ана бiр тентегiңiз аман болсын. Жаныңызды қартайғанда қинай бермеңiз, шешейжан!

	Бiтеу жараның аузын тырнап алғандай, Қалиманың жүрегi дiр еттi де, көзiнiң жасы тамшылап кеттi. Iшiнен: «Құдай-ай, осы қамқоршыға қайдан кез келiп ем» деп ойлап, зекiп бiр тастағысы келiп, Ақылбикеге тiктене қарады. Әлде өтiрiк, әлде шын, ол да бұл кезде көзiн сүртiп тұр екен. Қалима үндеген жоқ.

	– Адырам қалсын бұл алдамшы дүние, – деп күрсiндi келiнi.

	Сөйте тұра және бiр хабарды жеткiзiп үлгiрдi.

	– Дәл осы жаңа, әлгi маңғаз шешейге бара жатыр едiм, жолда өзi жолыға кеткенi. Айтпақшы, өзiңiз де көрдiңiз ғой. Ол кiсi сиырын iздей шыққан екен. Сөзден сөз туып кеттi емес пе! Қызыңқырап тұрып, әуелi, байқамай қалыппыз. Ыңылдап ән салып бара жатқан бiр салт атты алдымызды кесiп өте бердi. Бақсам өзiмiздiң жылқышы қызымыз – Ақтоты екен. Өркөкiректiгiне жыным қозып кеттi де: «Әй, сұлу қыз, сәлемдесуден де қалғансың ба? Яки бiздi елемейсiң бе?» – деп қағыта сөйледiм. Пәле, ақылды қу ғой:

	«Ғапу етiңiздер, қараңғыда»... – деп, кiлт бұрылып келiп амандасты. «Сонша не, ит қуды ма?»... десем: «Жол жүрiп барамын», – деп сызылып тұр. «Көп болса, Бертай шығар асыққаның. Ол жiгiт менiң iнiм екенiн бiлесiң бе, қазiр жаныңда емес пе? Фермаңа барды ғой ақыр!» – деп едiм, қыз не дерiн бiлмей састы.

	Ақылбике соңғы сөздерiн зор бiр жеңiске жеткен жандай, мақтана айтты.

	Туған баласындай көретiн Ақтотыны әлдекiммен шатастырған келiнiн Қалима жаңа әзiрдегiсiнен де қатты жек көрiп қалды. Ол бiраз жерге дейiн үндемей барды. Бiрақ, шыдамады.

	– Аузың жеңiл-ау, келiн. Жас адамның соңынан өсек iлiккiш болатынын неге ұмытасың? Тым болмаса, құрғырды Раушан естiсе көңiлiне келiп қалар-ау демегенiң қате екен, – деп едi, Ақылбике өршелене түстi.

	– Бертайды фермаға шақыртқан ол қыздың өзi екенi рас. Раушан шешейдiң ендi Ақтотыда жұмысы жоқ. Баласы әскерден аман оралса, ондай қыздың әкесiн тауып алады.

	Қалима да шынына көштi.

	– Ақтоты шақырмай-ақ, Бертайды сол қыздың маңына жеткiзе алмай жүрген сенiң күйеуiң Жүлдебек болатын. Оны мен түгiлi Раушанның өзi де бiледi, – деп салды.

	– Менiң күйеуiм дейсiң бе-ей, сен кемпiр?

	– Дәл солай. Пiштеу, жiгiтiңе. Дарқанның тырнағына да тұрмайды.

	– О, алжыған кәрi қаншық. Сен не бiлем дейсiң. Дарқан бiздiң председательдiң қазiргi әйелi Меңсұлуды сүйедi екен. Егер тiрi келе қалса, оның сайтаны Ақтотыға емес, ең алдымен Меңсұлуға түсер. Сонда менi әулие екенсiң дейтiн мұңдардың бiрi өзiң боларсың, әлi!

	Осыдан кейiн бұлар томсырайыса, үнсiз келе жатты.

	Расында Ақылбикенiң iнiсi Бертайды жылқы фермасына жылқышы еткiзген де өздерi болатын. Қыз Дарқанды сүйедi.

	«Ендi ол келгенше мойнын бұрып ал», – деп жiберген. Колхоз председателi Көсебайды да көндiрген. Оған Дарқанды мықтап жамандап, тiптi, Меңсұлуды бiр кезде жақсы көрген жiгiт екенiн де әр түрлi саққа жүгiрте айтқан. Ақыры өз адамдарының тiлегiн Көсебай далада қалдырған жоқ. Дарқанды iшiнен жек көрiп жүрдi. «Ол туралы, әсiресе, Меңсұлудан бiр ауыз сөз естiсем қалай болар екенмiн»,– деп кейде ойлап кететiн Көсебай.

	Үнсiздiктi Ақылбике бұзды.

	– Өкпелемеңiз, шешей. Аяңдай жүрiп сөйлесейiк... Сiз жаңа

	«жас адамның соңынан өсек iлiккiш келедi», – дедiңiз. – Дұрыс-ақ. Бiрақ, ойлаңызшы, iнiмдi де өсекке қалдырғым келмейдi. Ол Ақтотымен, айта берсеңiз, тiптi, қосылып та қойған. Шешей-ау, сiзге өтiрiк, маған шын, көгершiндей аймаласып тұрғандарын талай рет көргенмiн. Оның ендi өзiңiзден несiн жасырайын. Мейлi, екеуi де жас емес. Көңiлдерi жарасса болғаны-дағы... Кеше бұл сырымды Раушан шешейге де айтқанмын. О кiсi «балам аман болсын» дедi де қойды.

	Қалима қатты ойланып келе жатқан. Оның көз алдында Бертай. Соғыс басталар алдында осы колхозда iстеген. Соғысқа да осы жерден кеткен. Майданнан демалысқа келiп, басқа бiр колхозда тұратын ағасы Асылбай дегеннiң жәрдемiмен елiнде бiржола қалып қойған жiгiт. Өзiн айлакер ағасы үңгiрде сақтаған деген де қаңқу бар. Еһе, мiне қызық! Ендi Ақтотыны иемдене бастапты!

	Задында иi жұмсақ Қалима кiм болса соның сөзiне сенгiш, аңқау да адам едi. У жұтқандай iшi әлем-жәлем аши тұра, даусы дiрiлдей жауап қатты.

	– Келiн-ау, мынауың шын болса, сұмдық екен. Раушанның бұл тiрi өлгенi ғой. Ол түгiлi, қазiр менiң де төбе шашым тiк тұрып келедi. О, бейбақ! О, тәңiр!.. Алда қу қар-ай, Дарқанды шынымен-ақ ұмытқаны ма?

	– Екеуiнiң көз қыспағы тiптi, соғыстан бұрын-ақ басталған едi. Оның несi бар екен. Бертай кiмнен кем? – деп Ақылбике бастырмалата бердi.

	– Не дейдi, байғұс-ау?

	– Ие, ие, шешей. Түк те байғұсы жоқ!..

	Бұлар Дарқанның үйi алдына жақындап қалған-ды.

	«Құлыным!..» «Апатай!..» «Жоқ, мен өлмеймiн!» – деген сөздер анық естiлдi. Дарқанның келгенiн екеуi де сезiп, бұрылды. Дабырлап сөйлей де келдi.

	Дарқанға құшағын жая жүгiрген Қалима, өз баласын көргендей қуанды. Оны қапсыра құшақтап, сүйiп алып босатты да, әлi де «өңiм бе, түсiм бе» деп есеңгiреп тұрған Раушанды бара сала сiлкiлей бердi. Ақылбике болса, басқаның бәрiн ұмытып:

	«Сүйiншi, сүйiншi!» – деп Раушанды жүндей түтiп, қолындағы бiлезiгi мен сақинасын сыпырып та үлгiрдi.

	Осы шаң-шұңды үйде отырып естiген Зәуреш далаға жүгiре шыққан. Қақпа табалдырығынан аттай берiп, ойда жоқта табан астынан кезiккен қуаныш оның буындарын босатып жiбердi де, соның әсерiнен екi рет сүрiнiп, екi рет домалап алды. Сонда да тоқтаған жоқ. Сонда да домалап түскенiнен қарғып тұрғаны жылдам боп, құстай ұшты. Сол бойы Дарқанның мойнына келе орала кеттi. Дарқан да қарындасын құшағына көмiп, маңдайынан иiскеп, кеудесiне қатты-қатты қысып тұр.

	– Аманбысың, жарығым? Сағындым ғой, жүдә!

	– Ағатайым?!

	Осындай қарбалас кезде Ақылбике ендi Зәурештi де жұлқылай бастады.

	– Әй, ерке қыз. Ағаңды көрiп көңiлiң хош болды ғой. Сүйiншiм қайда, сүйiншiм!

	Раушан Дарқанның келгенiне кәмiл сенiп, ендi шын күлдi. Ақылбикенiң жұлқылағанына да қарамай, ағасын құшақтап әлi де жiбермей тұрған Зәурешке ол да жақындай берiп едi. Дәл құлағының түбiнен «м-ме!» деп, қапыл шыққан үннен шошып кеттi. Өрiстен қайтқанын күнде бiр белгiмен сездiретiн өзiнiң қызыл қасқа сиыры екен.

	– Тәйт! – деп Раушан оның тұмсығына нұқып қалды. Күндегiдей сылап, сипаған жоқ.

	Иесiнiң бүгiнгi сыйы осыдан артық болмасын байқағандай, қасқа сиыр да артық еркелiк жасамай, ақырын шегiндi де, аяқтарын сырт-сырт басып, бұзауы тұрған жаппаға қарай кете барды.

	– Ау, шешей-ау, осылай тұра беремiз бе? Егер үйлерiңнен су шығып, безiп кеткен болмасаңдар, барайық сонда! – деп зыпылдады Ақылбике.

	Осыдан кейiн бәрi үйге беттедi.





	Жолың болсын, Тоты!


	Үйiнен көңiлдi аттанған Ақтотыны жолда жолыққан Ақылбикенiң сөздерi қатты қынжылтқан едi. Ыңылдай, ақырын салып келе жатқан әнiн де сол бойда ұмытып, тұнжырай қалған.

	«Е-е, өсек дегеннiң өзi дәл осы болғаны ғой. Және бұл өсек басқаның емес, Ақылбикенiң аузында екен. Құрауын Жүлдебек құрап, таратуын Ақылбике таратып жүрген болды-ау, шамасы...

	«Көз алдына иiрiле қалған ыстық жас ат үстiнде, алға қарай еңкейiп қалғанда, үзiлiп түскен моншақтай, ыршып бiр шығып едi, көпке дейiн тыйлмады.

	Жаңа ғана көңiлiнде Дарқан келе жатқан. Ал қазiр екiншi бiреу. Тiптi, үш қайнаса сорпасы қосылмайтын, әлдеқандай жаны сүймес жан туралы ойлап келедi.

	Ақылбикенiң сөздерiне қарағанда жұрт оны Бертаймен қосып та қойған.

	Есiне алған сайын жүрегi тызылдай берген қыздың көңiлi босай бердi. Кеудесi қарс айрылып бара жатқандай. Тұла бойы ысып, басы айналып, өксiп-өксiп алды. Солай келе жатып:

	«Жан көкем, менiң хәлiмдi дәл қазiр бiр көрсең едi! – деп қояды, соғыста қаза тапқан жалғыз ағасы Бектемiрдi есiне түсiрiп. – Сен тiрi болсаң, мұндай қасiрет қайғысын жұтар ма едiм? Менi сақтар ең де, көрiнгеннiң аузына түсiрмес ең ғой. Әттең!»

	Ақтоты анасы Талбикенi де ойлады. «Сорлы анам! Ендi бұл өсектi есiтесiң ғой. Бiрақ, қолыңнан келерi не сонда? Сен де жалғыз, мен де жалғыз. Екеумiзге қорған болар бiр ғана адам бар. Оның есiмi – Дарқан. Иә, Дарқан!.. Ол бiзден алыста. Қашан келерi де анық емес!»

	Осылай, ауыр мұң, үлкен шерлi Ақтоты жол бойына жақын, айналасы қоршаусыз, аласа балшық үйдiң алдына келiп қалғанын бiр-ақ бiлдi. Атының басын тартып, аз-кем үнсiз, жаңағы ой әсерiнен арыла алмай тұрды. Бiрақ, өзiне белгiлi осы үй, онда тұратын адамдар қызды дереу әлдеқандай ғажап жылы сезiмге орап, сенiмге бөледi.

	– Айбала! Оу, Айбала! – дедi Ақтоты еркiнiрек үн қатып.

	Үйден жүгiре шыққан талдырмаштау келген жас келiншек екiге бөлiп өрген ұзын шашының оң иiнiнен кеудесiне құлай түскен бiр өрiмiн мойнынан асыра, дәл жауырынына қарай серпiп тастады да:

	– Е, не боп қалды? Кеш батпай адасып кеткеннен саусың ба, сен қыз! – деп жайдары әзiлдеп, жылы шыраймен қарсы алды.

	Тiлiнде қағыту болғанмен, зiлi жоқ, жеңiл сөздер. Сонда да, Ақтоты бұл әйелдi көргенде бұрынғыдай жадырап сала бермедi. Даусынан сыр алғызды. Оның аузынан қысыла шыққан әр лебiзi үзiк-үзiк естiлдi. – Адасу... – деп бiр сәт түйiлiп қалды. – Иә, Айбала, адастырар бұл жұрт...

	Осыдан бөтен сөздерiн айта алмай, көмейi бүлкiлдеп, мүдiре бердi, Айбала да жолдас қызына шошына қарап, аптыға сұрады.

	– Не дейдi? Не айтып тұрсың! Өзiң жүдә көңiлсiзсiң ғой? – деп, ол Ақтотының тiзгiнiнен ұстады. – Жол жүретiн кiсi де сүйте ме екен?

	Биiк кеудесi бiр көтерiлiп, бiр түсiп, булыға ентiгiп тұрған Ақтоты жылап жiберуге де әзiр. Алқымынан бiреу қысып ұстап алғандай, тынысы тарылып барады. Дiрiлдеген даусы бол маса, жолдас қызының бұл жан күйзелiсiн жарық үйден қапыл қараңғыға шыға келген Айбала байқаған жоқ. Бар ойлағаны:

	«Бұған не болған? Сырқат емес пе?» дедi де қойды. Ол ендi сөзiне әзiл араластыра:

	– Немене, алқынып, асығып... Сонша бiр жерде байың күтiп тұр ма? – деп қағытып едi, Ақтоты:

	– Күтiп тұр. Жұрт өздерi-ақ сыртымыздан телiп қойыпты, – деп мұңая сөйледi. Айбала қыз даусынан шошыды.

	– Түссейшi, Қарғабек те әзiр отыр. Айтпақшы, аяқ астынан қай жүрiс бұл?

	– Әзiр болса жүрсiн! – дедi Ақтоты, даусы бұрынғыдан гөрi орнықтырақ шығып. – Өзiм де жүретiнiмдi бүгiн бiлдiм. Барамын десе, мiнсiн атына. Әйтпесе, өзiм-ақ кете берем.

	Ақтотының асығып бара жатқаны озат малшылардың кеңесi. Оның Алматыға жүретiнiн аудан бұдан екi күн бұрын хабарласа да, колхоз председателi Көсебай ұмытып кеткен. Ол бүгiн таңертең ауданға тартты. Әр кеңсеге бiр кiрдi. Аупарткомге де соға кетпек боп, секретарьдың есiгiне басын сұға бергенде, уәдесi ойына бiр-ақ түскен едi. Табан астында қатты қысылған Көсебай секретарьға кiрмей, iзiнше кейiн қайтып, жылқы фермасына барған. Ақтотыны қояр да қоймай үйiне жiберiп, кешкi поезбен Алматыға жүрiп кетуiн тапсырған. Iшiнен осындай салақтығын секретарь Досымов сезiп қоймаса едi, – деп қатты шошынған да едi. «Егер ол бiлсе, – дедi Көсебай, – беделiм де, талай жылдан берi менi сүйреп келе жатқан анкетам да бiттi». Ақтотының: «Өзiм де бүгiн бiлдiм» деуiне себеп осы болатын. Ол фермадан келе сала Айбаланың күйеуi – Қарғабекке хабар жiберiп, поезға отырғызып қайтуын сұраған-ды. Қазiр сол үшiн келiп тұр.

	– Барады, неге бармасын. Түссейшi аттан! Мына тұрған станцияға жету қиын ба, тәйiрi, – деп Айбала тағы өтiндi.

	– Жоқ, Айбала, түспеймiн. Одан да ана әумесер заржағыңа айт, тезiрек шықсын!

	Ақтоты үнiнен бұрынғы ақ жарқын қалпы қайта сезiлдi. Айбала көңiлiне ауыр алған жоқ. Күлiмдей жауап бердi:

	– Тамақ iшiп жатыр. Түсiп дәм тат. Астан үлкенсiң бе? Сүйгенiң тастап кетер, байғұс.

	Осы кезде үйден Қарғабектiң өзi шықты. Қолында пiлте шамы бар. Жiңiшкелеу келген, орта бойлы, қаймақ ерiн, дөңгелек беттi, ақ құба жiгiт. Қасы-көзi қап-қара. Жылы жүзi үнемi күлiп тұратын тәрiздi. Үстiне қара костюм, аяғына сары ботинка киген. Жатқыза тараған қара бұйра шашы жарасып-ақ тұр. Ол Ақтотыға тиiсе, әзiлдей шықты.

	– Алда тәңiрi-ай, осындай бойжеткендердiң назынан-ақ қартаятын болдым-ау! Құрғырларды күйеу де алмайды екен... Иә, не жазып қалдым, айтшы, жалғызым? Дүние өртенiп кетсе де, сенi ренжiтпейiн.

	Аздап шамдана бастаған Ақтоты:

	– Әне, айттым ғой. Не iстерсiң бұған! Өзi жылда күзгi құс қайтқан кезде осылай ауыра ма, Айбала? Тiлiн кесiп алар ма едi, – дедi ол. – Бейшара-ау, саған телмiрiп қалған қанша қыз бар екен, соны айтшы!

	Қарғабек қолындағы шамды есiк аузына таяу тұрған скамейкаға қоя салды.

	– Өзiң ше! Жап-жақын станцияға да бiрге барайық деп тұрған жоқсың ба? Оның әйелi бар-ау, мендей қызбен жетi түнде жалғыз кеткенi көңiлiне келiп қалар-ау деп те ойламайсың!

	– Түу, перi соққыр. Саған дауа жоқ шығар. Ылайым iш ауруына жолық. Сенi сол ғана жеңбесе, бөтен жеңе алмас, – деп, Ақтоты атын тебiнеп қалды. – Кеттiм. Сенсiз де таңым атып, тауығым шақырар. Бұлай тұра берсем, тiптi, поездан да қалып қоярмын.

	Бiрақ, Ақтоты кете алмады. Шылауынан ұстап тұрған Айбала ыта жөнелген жарау жүйрiктi тырп еткiзген жоқ. Лып етiп жетiп келген Қарғабек те екiншi шылауынан жармасты.

	– Қара, қара! – дедi ол. – Басынан бiр ауыз сөз асырмайды. Мұның бәрi, баяғы, өте пiскендiктiң кесiрi. Тiптi, бар ғой, қыздар түгiл, жете пiскен қауын да осылай болады. Не жеуге келмей былбырап кетедi де, не тиiп кетсең, тарс жарылады. Әйтеуiр бiр, шыбық тимей, шыңқ етер.

	– Жарар, Қарғабек. Осындай бiр ащы тiлдерiң бар. Көңіліне ауыр алып қалар деп те ойламайсың? – деп, Айбала жолдас қызын жақтады.

	– Оқа емес, Айбала. Қарғабектiң ежелгi сөзi ғой. Онда тұрған не бар. Бiрақ,... – деп Ақтоты аржағын айтпай тоқтады.

	Бұл әзiлдердiң мәнi түсiнiктi. Ақтоты – Айбаланың жадынан бiрге оқып, қатар өскен өз жолдасы да, Қарғабек болса, Дарқанның әрi құрдас, әрi жандай досы. Әсiресе, Айбалаға үйленгеннен берi Ақтотыны бұрынғыдан да жақын тұтып кеткен. Қырындай қараған жiгiттерден қызғанып, қызғыштай қориды. Көзiнше де, сыртынан да туыс адамына есептейдi. Ал Ақтоты болса, өзiне батыра айтылған әзiл-ажуаға да ашуланбай, тiптi, жаңа жолда естiген өсектерiн де ақтара салуға батпай тұр. Егер айта қалса, Қарғабектiң жаны шыдамайды, бiреулермен төбелесiп қалуы да анық. Ақтоты осы жағын ойлады. Түссем, сыр бiлдiрiп қоярмын, – дейдi. Ол қазiргi солғын ажарын көрсеткiсi келмедi де:

	– Жүр, Қарғабек, қалып қоярмыз, – деп бердi. Әзiлдесуге жаны құмар Қарғабек көнер емес.

	– Неге асығасың? Поезд келмей станция басына жеткiзу кепiлiн мойныма алсам, бөтен талап етерiң бар ма? – дейдi ол.

	– Жоқ, әрине.

	– Ендеше, шолжаңдықойда, аттантүс. Астанағабара жатарсың.

	Әуелi жөндеп таранып, сыландың ба? Маған сол сәнiңдi көрсет!

	Қыз атынан секiрiп түстi де, тiзгiнiн ердiң қасына iлiп, үйге қарай беттедi.

	– Ау, атыңды бос қойғаның не? Байлайын ба? – деген Айбалаға да:

	– Әуре болмай-ақ қой. Менi тастап ешқайда кетпейдi, – деп жүре жауап бердi. – Кәне, сәнше қарай ғойыңдар! Астананың сұлулары күлерлiк емеспiн бе?

	Жаңа ғана ренiштi көрiнген Ақтотының келбетiнде онша ызғар таңбасы жоқ сияқты. Тек жайшылықтағы қызылы – қызыл, ағы – ақ боп тұратын екi бетi қазiр сәл алаулана түсiптi. Үлкен қара көздерi де жалт-жұлт етедi. Керiлген қара қасына, ақ маңдайына, оймақ аузына, сүйiр иегiне, ақ тамағына, ұзын да, қысқа да емес жұмыр мойнына көрсе көз тоймастай. Ала жолақ шәйi көйлектiң сыртынан киген қызыл барқыт кеудешесiн дәл төсiнен тесiп шығардай-ақ қатар өскен қос анары бұлтиып, кең кеудесiнiң ортасында екi дөң жасап тұр. Жiңiшке белi, тұп-тура аяқтары сұңғақ бойына әдейi өлшеп пiшiлген тәрiздi. Кiшкене қызыл етiгi де шам жарығымен жалт-жұлт етедi. Басына тартқан косынкасы жараса қалыпты.

	– Қалай, Алматы менi қабылдар ма екен? – дейдi Ақтоты күлiп.

	– Мәссаған! – деп Қарғабек қыздың тұла бойына таңдана қарады.

	– Мына түрiңмен сенi Алматы қайтып жiбермей қоймаса не қылсын!

	– Ол риза. – Бiрақ, астанаға барған соң етiк киюiң болмайды, Тоты?

	Сөзге Айбала араласты:

	– Оны неге кисiн? Қазiр ат үстiнде туфлимен қалай жүредi?

	Ақтоты үндеген жоқ. Қалада киетiн таза киiмдерi қоржынның бiр басындағы чемоданда жатқанын да айтпады!

	– Баға берiп болдыңдар ма? Кiммен кетiп, кiммен қоятынымды екеуiңнен сұрай қоймаспын. Ендi, Қарғабек, жүрсек қайтедi?

	– Әне, тағы да асыға бастады. Сiрә, Айбала-ау, осың бар ғой. Дарқаннан басқа да бiреудi ойлап, соны көруге асығатын шығар!

	Айбала езу тартты да қойды.

	Бiрақ, Ақтотының жүрегi шымырлап кеттi. Көз алдына Бертай суретi елестеп, Ақылбикенiң айтқандары есiне түстi. Бiрi – қыр соңынан қалмай жүрген жiгiттiң суретi, екiншiсi – оның жақтаушысы. Қарғабектiкi не екен? Ақтоты оған қадала, көңiлiнен күдiктi сыр iздеп қарады. Құпиясы жоқ тәрiздi.

	«Соңыма кiм түсiп жүргенiн... Тiптi, бәрiн де айтсам ба екен?» Айбаланың даусы ойын бөлiп жiбердi.

	– Ия, Қарғабек, ұшпақ болсаң – зымыра деген, дайынсың ба? Ал сен, Ақтоты, тамақ жесейшi? – деп қызды стол жанына қарай бастады.

	– Сүйтiңдер. Мен қазiр келем. Асығып не бар, Сағынған Дарқаның қыс түспей келмеуiне мен кепiл. Оған дейiн әлi талай жерге барып үлгiрерсiң, – деп Қарғабек тысқа шығып кеттi.

	Ақтоты столға ерiксiз отырды.

	– Шынында, – дедi Айбала, – келетiн уақыты жеттi емес пе?

	Хат-хабар алдың ба?

	– Бiр айдай болды. Бұйрықтың қай күнi шығарын күтiп қана отырмыз деген-дi. Одан кейiн жазған жоқ.

	– Бiз де көптен берi хат алмадық.

	Сырлас достардың әңгiмесi бiтпей қалды. Үйге колхоздың бухгалтерi Баймұрат қарт кiрiп келдi. Бұл – бiр қызық адам. Асығып, бiреу қуып келе жатқандай сөйлейдi. Және сөзiнiң ең ақырғысын, не оның алдындағысын екi рет қайталап отырады. Мұрнының ұшына ғана асып қоятын көзiлдiрiгiн бiресе қолына алып, бiресе қайта киiп, шоқша сақалы селтеңдеп, қашан өз ойын толық айтып болғанша, басқаға кезек те бермейдi. Өз iсiне берiк. Құрттай қиянатқа баспайтын, бiреудiң сәл қисығын көрсе, оны өзi iстегеннен бетер күйзелетiн қарт. Мана Ақтотыға командировкаға ақша босатқан едi. Кассир есептен жаңылысып бес сом сегiз тиынын кем берiптi. Сол ұсақты өзi ала салып, Ақтотының үйiне жүгiрдi. Кетiп қалыпты. Қарт ақшаны Ақтотының анасына қалдырып кетуге де қорықты. «Жоқ, квитанцияға өзi қол қойып алуы керек» деп ойлады. Бiр болса, Қарғабектiң үйiнде, әйтпесе жүрiп кеттi деген соң, Баекең осында жеткен. Ақтотыны көргенде:

	– Шырағым, қызым, шырағым! – дедi қарт есiктен кiре бере қуанып. – Мынау сенiң ақшаң. – Ол бес сом сегiз тиынды ұсынды.

	– Құдай атып, иә, құдай атып, кем есептеп қойыппыз. Өзiм кейiн тексергенiмде таптым, тексергенiмде.

	Ақтоты мей Айбала не дерге бiлмедi.

	– Ай, атай-ай осыған бола несiне жүгiрдiңiз?

	– Несiне жүгiрдiңiз, несiне? – деп, Баймұрат көзiн ежiрейтiп, Ақтотыға төнiп келдi. – Сен балам, шырағым, несiне дейсiң, ә, несiне? Ендi қартайғанда атаңды масқара еткенiң ғой, бұл, масқара! Мұндай тамшыдан дария құралады. Сонда мен кiм болам, кiм?

	Баймұрат квитанцияның iшiне орап алған бес сом сегiз тиынды шошайта ұстап көрсеттi.

	– Бұл маған да, саған да алты ай азық, жылдық үнем болмайды. Бiрақ, адалдық жақсы, балам, адалдық. Мен қамба меңгерушiсi емеспiн, қамба. Жүлдебекте мұндай ақшалар, заттар қалып кете бередi, қалып. Менде қалмайды, менде. Тамшыдан теңiз құралады, – дедi ол тағы да.

	– Жүлдебек колхоз қамбасын басқарса, сiз колхоздың бухгалтерiсiз. Ақша қолыңызда. Кiмге қанша берем десеңiз де еркiңiз де емес пе? – дедi Айбала қалжыңдап.

	– Жоқ, балам, мен өйте алмаймын, өйте.

	Баекең ешкiмге де көшелi ақыл, үлгi-өнеге үйреткiсi келiп тұрған жоқ. Бары сол. Оның қағидасы: «Не болса да өз талабыңнан көр. Бiреудi ұрлап, бiреудi жырлап күн кешiруден сақтан» дейдi. Екi дос қарттың сырын бұрын да жақсы бiлетiн. Қанша күлкiлерi келсе де сыртқа шығарған жоқ. Ақтоты квитанцияға қол қойып, ақшаны алды.

	– Рахмет, ата. Бiрақ,... – деп, аржағын айта алмай тұр едi, Баймұрат өзi сөйлеп кеттi.

	– Еңбек күнге ақша ма? Қазiр болмайды. Осы айдың аяғына таман, аяғына, – дедi.

	Ақтотының сұрамағы мүлде ол туралы емес едi. Бiрақ, Баекеңнiң әдетi қызық. Бiр колхозшы өзiне жолыға қалғанда сәлемдессе де, менен еңбеккүн сұрайын деп тұрмаған шығар деген ойымен, қашан не беретiнiн айта бастайды. Қазiр де Ақтотыға солай жауап қатты. Ақтотының ойында тұрғаны: Бертайды қайтарып алу мәселесi едi. Оны ендi қайталап айтқанша, Қарғабек кiрiп келдi. Қыз:

	– Сен болдың ба? – деп оған бұрылды да, Баймұратқа ойындағы тiлегiн бiлдiрмедi. «Бәрiбiр, ол мәселенi бұл кiсi шешпейдi» деп ойлады.

	– Менде не билiк бар? Манадан берi кiсiнiң жолын бөгеп отырған өзiң емес пе? Атым ерттеулi, белiм буулы тұрғаны қашан. Тәйт десең-ақ, ыта жөнеуге әзiрмiн. – Қарғабек қайта мазақ еттi.

	– О, ақсақал, сәламатсыз ба? – деп, Баймұратқа бұрылды.

	Ақтоты сылқым жiгiтке не жауап қайтарарға бiлмей, ерiксiз күлдi. Қарғабектiң бетiне шапалақпен шып еткiздi.

	– Е-е, балам, балам! – деп, Баймұрат қарт сасып қалды. Сақалы селтеңдеп, жұқа, арық бетiнiң қаны қашып сұп-сұр боп кеттi. – Көздерiң жамандық көрмесiн, шырақтарым, көрмесiн?

	– Әшейiн ойын ғой, ата! – деп жатыр Айбала.

	Қарғабекке бұл қылық iздегенге сұраған едi. Үлкен зәбiр көрген адамдай, алақанымен бетiн басып, отыра кеттi.

	– Мiне, ата, ендi бұл қыз жазықсыздан жазықсыз-ақ сабай бастады. Қап, Дарқан-ай, тезiрек келсең еттi. Аюдай алыстырып қоймай, шiркiннiң желiгiн... Баймұрат күлiп жiбердi.

	– Әй, жастар-ай, жастар-ай! – деп бердi селк-селк етiп.

	Ақтоты сағатына қарады. Поезд келуiне бiр жарым сағаттай уақыт бар.

	– Хош, ата! – Үйден шыға берiп, қолын ұсынды.

	– Жолың болсын. Тоты, жолың болсын! Баймұрат қыздың қолын қатты қысты.

	– Жарайды, мен де кеттiм! – дедi Қарғабек. Бұлар аттарына отырып жатқанда Айбала да досына жақсы тiлек айтты:

	– Аман барып, сау қайт, Тоты! Бара сала телеграмма бер!

	Екi атты қараңғы түндi қақ жара жорта жөнелдi. Айнала манағыдай емес, уiлдеген жел басылып, тып-тыныш бола қалған. Айсыз аспанда сансыз жұлдыздар жымыңдайды.

	Аттылардың барған сайын тысыры бәсеңдеп, өздерi алыстай бердi.





Ат үстiндегi ой


	Түндей түнерген Көсебай ат үстiнде iлбiп келедi. Дарқанның әр сөзiн есiне қайта-қайта түсiрiп, өзiнше жорамалдайды. «Алқызыл бiр тал гүлдей, тым сүйкiмдi болатын!» – дедi, ә? Iм-м! Бұл – әшейiн жай ғана атыла салған оқ емес. Мұндайдың артында зiлi жататын. Бiреуге көңiл әбден құлап, ойдан кетпейтiн халге жеткен соң ғана астарлап шығаратын сөздер... «Ендi жеңге болған екен?» – деуiнде де гәп бар. Менi кекеткендегiсi ғой, сiрә. Меңсұлу сенi аузынан тастамайды дегенiмде өзi қандай қуанды! Жүрегi жарылардай:

	«Рахмет, рахмет онысына!» – деп жайнап кеттi емес пе? Солай болды. Ақылды тек өзiм ғанамын деп жүрген жүгенсiз әумесер екен ғой, расында. «Соғыстым, орден дегендерiң жеткiлiктi. Отан үшiн сiңiрген еңбегiмдi көрiп тұрған шығарсың» дейтiн сияқты. Иә, көрдiк-көрдiк. Талтаңда бала, талтаңда! Бiрақ, шырағым, абайла. От басқан тайлақтай ете қою қиын емес. Әсiресе, сендей сары уыз балапандардың қанатын қайыра салу оп-оңай iс!..» – деп күбiрлейдi.

	Көсебай өз қақпасына жете берiп, атының басын кенет бұрды. Бұрын ауылдан алысырақ бiр жаққа шыға қалса, үйiне қайтып оралғанша асығатын. Уылжыған жас әйелi есiне қайтақайта түсiп, оны көргенше көңiлi жай таппай, алаңдай берушi едi. Тым асау, әрi қалжыңқой Меңсұлу кейде мұны у тiлдi әзiлiмен қағытып, жерлеп тастаса да, кәр қылмай, еркелiгi, жасаған назы деп қана қоя салатын. Меңсұлудан бұрын үш әйел алып қоя берген. Олардың ең бiрiншiсiнен қазiр он алты жасар ұлы, ал үшiншiсiнен он екi жасар қызы бар Көсебай, жас еркесiн көрiнгеннен қызғанатын да. Ылажы болса ешкiмге көрсетпей сақтауға әзiр. Бiрақ, қызмет бабы, қоғамдағы дәрежесi көтермейдi. Меңсұлудың соңғы, әсiресе, осы жылдың көктемiнен берi айрықша пайда болған асау мiнездерiне де көнiп, сыртынан ғана бақылайды. Өз қатары жастарды көргенде ол тым құлпырып кететiндi шығарды. Жанары жалын атып, алқызыл жүзi алаулана қалады. Оттай ыстық қарасы көрiнген жастың жүрегiн тыз еткiзбей қоймайтын сияқты. Ондай қарасты қайдан шығарғанын Көсебай бiлмейдi. Үйленген кезiнде қандай жуас, момын қыз едi. Бұған ендi не болған?

	Көсебай әйелiнiң соңғы кездегi қылықтарын тiптi елең де қылмаушы едi. Екi сөзiнiң бiрiнде Дарқанды мақтаған сөздерiне де шыдап, күлiп қана қоятын. Iшiнен жек көрiп-ақ отырғанын әйелiне сездiре де бермейтiн. Бiр күнi Жүлдебек пен Ақылбикеден бұл туралы жай бiр сыр етiп сұрап қалып едi, төбе шашы тiк тұрды. Олар жақсы атамады. Турасы Дарқан екеуi жасынан ғашықтар екен. Тiптi, жөргектегi күндерiнде-ақ бiрiн-бiрi көрмесе қолды-аяқта тұрмай жылаған көрiнедi. Өсе келе не болсын! Екеуi он жылдықты да бiрге бiтiрiптi. Егер соғыс болмағанда бұлар әлдеқашан-ақ бiрге тұрар едi деп шошытқан-ды. Көсебай әйелiнен шындығын бiлуге батылы жетпей, түбiнде сол жiгiт есiмде болуы керек екен, – деп қана жүре берген. Мiне бүгiн Дарқанға жолықты. Баяғы, соғыстан бұрынғы сары уыз бала емес. Жетiлген, ысылған жiгiт. Егер қазiр бұл заңғар Меңсұлудың көзiне қайта түссе. Түу!

	Сағынып, ойлап келе жатқан әйелiнiң күндегiдей ерке мiнезiн көруден баз кешкен Көсебай, тура Жүлдебектiң үйiне келiп түстi. Сыртта ешкiм жоқ екен. Қорадағы қазыққа атын байлай салды. Жүлдебектiң аласа ғана балшық үйiнiң терезесiнен мойнын созып қарады. Үй иесi мен Бертай отыр. Өздерi тым қызу сияқты. Жай басып кеп есiктен дыбыссыз енген Көсебайды олар сезбедi де. Өздерiмен өздерi болып, қыт-қыттасып, желiге сөйлеп отырған-ды.

	– Сиықтарың тым оғаш екен. Бiрдеңеге келiсе алмай жатырсыңдар ма? – дедi Көсебай. Даусында зiл де, ашу да бар.

	Үйдегi екеу жалт қарасты.

	– О, Көсе аға! – деп Бертай орнынан ыршып тұрды. – Болар iстiң басына, жақсы келер қасына дейтiн едi. Қазiр өзiңiзге барғалы отыр ем. Мұндай ғажап болар ма!

	Жүлдебек жымиған күйi Көсебайдың қолын ләм-мим деместен кеп алды. Председательдi екi көзi тесiп, жеп барады. Оның әр қимылын, бетiндегi өзгерiстi iштей, дыбыссыз оқып, жылы шыраймен емдеп жатыр. Көсебайға және бiр нәрселердi реттi, ретсiз айта бастаған Бертайды артына қарай берiп үнсiз зекiп тастады. Бертай жездесiн қабағынан зiлдi кейiстi сездi де, жым болды. Ол Көсебай қашан төрге барып отырғанша тұрған орнынан ендi қозғалған жоқ. Өзiне ықпалы зор екi адамға кезек қарап, сәл еңкейiңкiреген күйi тапжылмай қалған. Қолында манағы қамшы. Тек ойдағыдай өрме жағынан емес, сабынан ұстаған. Мақталы шолақ сырмасы сыртынан қайыс белдiк буыныпты. Аяғындағы үлкен керза етiгi жуан балтырын сығып тұр. Қырғыз қалпағы астынан жылтыраған көзiнде, жел қаққан күрең өңiнде әлi де бiр дегбiрсiздiк белгiсi бар. Көмейi бүлкiлдеп, бiр нәрсе деуге асыққандай.

	– Дегенмен, ағай өте жақсы келдiңiз, – деп берiп едi, Жүлдебек оған тағы бақшия қарады да:

	– Жаба тұр аузыңды. Нырықсыз, бейпiлдiктiң де орны бар, – деп қайырып тастап, Көсебайға тiл қатты. – Түсiңiз қалмапты, тыныштық па? Жанарыңызда бiр суық ұшқын тұр ғой. Ненiң белгiсi ол, Көсеке?

	Көсебай лезде тiлiн жұтып қойғандай. Кiрiп келгендегiден кейiп, күрсiне қатты тыныс алды да, жым болды. Ызғарын iшiне түйiп, қабарып алған. Жүлдебек пен Бертайға кезек қарап қояды. Жүлдебек бiр сырға түсiндi. Көсебайдың таңертең ауданға кеткенiмен хабары барды. Сiрә, қолайсыз жағдайға тап келген екен. Анада бiрер басшының терiс жағынан шығып қалдым бiлем деп жүр едi. Бүгiн соның қарымын қайтарған болды. Сонда онысы кiм екен, ә?

	– Көсеке, ауырасыз ғой деймiн, шамасы. Дәрiсiн құйып жiберсем қайтедi? Ертелi берi күннiң де райы жақсы емес. Шаң жұтып, шаршап қайтқан көрiнесiз, – дедi.

	Жүлдебек, ұсынысына жауап бергенiн де күтпей, кебежеден тола шыны «дәрiсiн» суырып та алды. Қырлы үш стаканның бiреуiне лүпiлдетiп, ендi екеуiне қалғанын тең бөлiп құйды. Дереу жұдырықтай пиязды кесiп-кесiп тастады. Содан соң өз стаканын жоғары көтердi де:

	– Кәне, аға, ем болсын! – дедi. Стакандардың тық-тық түйiскен дауыстарына жалғаса қылқ-қылқ жұтқан дыбыстар ғана естiлдi. Басқа өзгерiс болған жоқ. Көсебай пияздың бiр тiлiмiн иiскеп, төмен қараған күйi үнсiз отыра бердi. Шiмiрiккен де, түршiккен де жоқ. Жүлдебек пен Бертай да қолдарындағы пиязын жемей, бет-ауыздары сәл тыжырына отырып, болар-болмас иiскедi.

	Көздерi Көсебайда бола тұрып, өзара бiрiне-бiрi қабақтары астынан қарасып қойды. Үлкен ағадан жылы шырай күтетiн сияқты. Ол, шырай әлi жоқ. Жүлдебек балдызына кебеже жақты көзiмен нұсқап, «әкел тағы да» деп ымдады. Бертай лып етiп және бiр шыныны суырып алды да, сол қолымен оның белiнен сығымдай ұстап тұрып, оң алақанымен түбiнен қойып-қойып жiбердi. Шыны аузындағы тығыны ұшып кеттi. Тiптi, табалдырықтан да асып барып түстi. Жүлдебек алғашқы құйысын қайталады.

	– Шипа болсын! – деп көтердi ол бұл стаканды. Тағы да жұтысып қойысты. Тағы да пияз иiскестi. Көсебайдың маңдайынан тер бұрқ еттi.

	– Келiн қайда, көрiнбейдi ғой, – дедi ол жан-жағына зер салып. Ақылбикенi Көсебай қатты ұнататын. Көңiлдi кезiнде «менiң абзал келiнiм» деп отыратын. Сол кiсiнi ол ендi iздедi. Жүлдебек iле жауап қайырды:

	– Жаңа әзiрде көршiлердiң үйiне кiрем де шығам деп тұрған сияқты едi. Келiп қалар. Қалай, тәуiрсiз бе? – деп лыпылдады.

	Бертай сөздi бөлiп кеттi:

	– Аға, мен Дарқанды көрдiм! Бiрер шаруамен станцияға барып ем, поездан түсiп тұр екен, – деп, манадан айта алмай отырғанын бiр-ақ айтты. – Ақтоты ендi қайтер екен?

	Көсебай мырс-мырс күлдi.

	– Ендi қайтер екен? – дедi ол кенет азырақ жымиып. – Бұл сұрақ менiң де түбiме жетiп келедi. Бiрақ, қорытынды жасай алғаным жоқ.

	Бертай бұл сөздi өзiнше ұқты. Түсi бұзылып, қуара бастады, көңiлi құлап мұңайды. Дәмеленiп жүрген қыздан ендi ажырағаны осы да. Мен түгiл, Көсекеңнiң құсы қайтып отырғаны мынау. Мұнысы – Дарқан келдi, саған ол билетпейдi, қыз жоқ дегенi ғой. Амалы қанша? Бiрақ,... иә, әлi де iстер iс көп. Мүмкiн Дарқан Ақтотыға қарамас та. Қазiр оған жетуiм керек. Манағы өзiне әдейi арнап алған әтiрдi, бет орамалды, сақина-сырғаларды берейiн де, сәтiн келтiрiп, тағы да үптеп-сүптеп көрейiн. Темiрден жаралмаған шығар. «Әйелге жағам десең, бетiне қарап ыржыңдап өтiрiк күле бер. Кешiрiмдi де бола қал. ұрса да сыр бiлдiрме, мiнез көрсетпе. Сонда оның алдында сенен жақсы адам болмайды. Ал, қолыңа тиген соң өзiң бiлесiң», – дейтiн едi ғой Көсе аға.

	Осындай ой үстiне ой туды. Көсебай да, Жүлдебек те үнсiз отыр. Бертай орнынан ыршып тұрды да: – Қайыр, аға! – дедi ол Көсебайға. – Мен фермаға қазiр жетуiм керек.

	– Немене, Дарқан келдi деп сүйiншi сұрауға асығасың ба?

	– Жүлдебектiң даусында кекесiн, мысқыл бар. – Аялдай тұр. Мүмкiн мында қажетiң болып қалар.

	Жүлдебектiң ойында басқа жәйт едi. Ол әлi Көсебайдың күйiн бiлмей отыр. Сырын айтса, соған қарай шешiм жасамақ. Бертайды да сол үшiн жiбермей қойды.

	Лажсыз отыра кеткен Бертай бұдан кейiн ешкiмге де қараған жоқ. Басын төмен тұқыртып, есiкке жақын жерде жатқан бөстек үстiне, екi аяғын астына баса жайғасты. Қамшысының өрiм жағымен едендi айқыш-ұйқыш сызғылай бердi.

	Көсебай әлi шешiлер емес. Ол тұнжырап отырып үйдiң iшiн түгел шолып шықты. Тiптi, күнде дерлiк көрiп-бiлiп жүрген үйi. Төрдiң бiр бұрышындағы абдыраға, оның үстiне қатарлап жиған жүкке, төрт қабырғаның кез келген жерiне қаға салған шегелерге қалай болса, солай iлiнген киiмдерге де қарайды. Төрдiң екiншi бұрышында күннiң қызылы батпай-ақ, екi бала ұйықтап қалыпты. Үстерiне жамылғаны көне шапан, бастарында кiр-кiр жастық. Аласа үйдiң күн жаққа қараған кiшкене терезесiнiң бiр көзi сынған екен, одан уiлдеп жел соғып тұр. Бәкене дөңгелек столдың айналасына төсеген (өздерi отырған) көрпешелерден тиiп кетсең шаң бұрқ-бұрқ етедi. Босаға жақ әр қилы аяқкиiм, шұлғауларға толып кетiптi. Қозғалса-ақ шиқылдап, ән сала жөнейтiн жарма есiк ашық едi. Көсебай сығырайған пiлте шамның дәлiзге түскен болар-болмас жарығымен қоқырсып жатқан дәлiздiң де түрiн байқады. – Келiн қайда, келiн! – деп, Көсебай және сұрады.

	– Қайдам, кейде осындай бiр қас пен көздiң арасында жоғалып кете қоятын сол ит. Қазан көтеруi де керек едi. Қап, қылды-ау қылықты! – деп, Жүлдебек күйiп-пiстi де қалды. – Өзiн бiр тер ме, сор ма қысқан ғой, шамасы.

	– Иә, әйел дегендер осылай болып алды. Қандай көргенсiздiк екенiн бiлмеймiн...

	Жүлдебектiң көзi бақырайып кеттi. Ақылбикесiне iштей ашулы едi, Көсебайдың сөзi тоғына май құйып, үрлей, тұтандыра түстi.

	– Аға, мен фермаға жетуiм керек едi. Рұхсат етсеңiз...

	– Ақтотыны шығарып салмадың ба? – дедi Көсебай жiгiттiң тiлегiне тура жауап бермей. – Осы күнгi жастарды түсiну де қиын. Жанған от та емес, сөнген шала да емес. Iшiмдегiнi тап, тереңмiн, бойлап көр дей ме, бiлмеймiн.

	Председательдiң не айтып отырғанын Жүлдебек пен Бертай ұқпай-ақ қойды. Жүлдебек әдетiнше бiр жымиды да тынды. Ал, Бертай болса, Тiптi, еш нәрсе шамалар емес. Ол фермаға кетiп бара жатқанын және айтып, сұрады. Көсебай ендi бөгемедi.

	– Бар, бар, – деп ол сағатына қарады. – Поезд әлi келген жоқ екен. Ақтоты станцияда отырған болды.

	– Станцияда! – деген Бертайдың шошынған даусы қатты шығып кеттi.

	– Иә, ол бүгiн Алматыға кетуi керек.

	– Апыр-ау, Көсеке, сiз не айтып отырсыз. Ой, аллай, бүгiн тiптi, жұмбақ сияқтысыз ғой. Қай сөзiңiздi бағарымды да бiлетiн емеспiн, – деп Жүлдебек те сипақтап, жалтақтап қалды. Көсебай сырын айта бастады. Ақтотының жол жүрiп бара жатқанын анық естiгенде Бертай отыра алмады. Бiр-ақ ытқып далаға шықты. Көсебайдың әйтеуiр бөгде пәледен аман екенiне қуанған Жүлдебек ендi ашыла сөйледi.

	– Жаңа Дарқанның келгенiн естiп ем. Бертай айтып едi. Бұ да бiр дегбiрсiздеу ме, қалай, өзi қызық жiгiт қой. Апыр-ай, зәресi қалмады. Қораға қасқыр шапқаннан да жаман шошыған деймiн. Шүкiр, келгенi дұрыс болған екен Дарқанның. Бақыр, шешесi, ана бiр қарындасы тым жүдеп жүрген сияқты едi. Iс қылып, әр халде... Осы елдiң баласы ғой. Мен бiлерде, ол ешкiммен бәсеке таластыра қоятын жiгiт емес едi. Жас кезiнде ағаш өсiруге құмар-ақ болатын. Ал ендi, кiм бiлсiн, соғыс дейтiн талайды-ақ бұзды емес пе? – деп бiр тоқтады ол.

	Көсебай оған сен өзiң қалай, «бұрынғы Жүлдебексiң бе, жоқ әлде...» дегендей, шұқшия қарап та алды. Жүлдебек оны да аңғарды. Бiрақ, сыр берген жоқ. Көсебайдың немен ауырып келгенiн бiлген соң, «қайтер екен» деп қыжылына тигiсi келдi. Сыр айтпай түнергенiне бұ да бұлаңдап отыр. Әйелiне қозған ашуы да басылып қалды.

	– Сүйтiп, қызы былай кеткенде өзi келген екен ғой. Жарайды, келсiн! Мана бiр әзiрде Ақтотыны сыртынан көрiп қалып ем. Алысқа кетiп бара жатқанын бiлмедiм ғой. Жаңағы әумесер қайда зытты. Мұның iсi ендi шатақ болмаса едi. Бiр емiренбей-ақ келе жатыр деп отыр едi. Оның үстiне Дарқанның келгенiн естiсе, қыз қайда бұған! Ал, жеңгей естiдi ме? Дарқан десе, жүйкесi құрып, еметайы езiле бередi дейтiн едiңiз ғой, – деп Жүлдебек және бiр шымшыды Көсебайды.

	Күдiкшiл Көсебайға арақтың кәрi жетiп те қалған екен.

	Бұрқылдап сөйлей бастады.

	– Мен бүгiн-ақ талай сырды ұғып қалдым. Бұл жiгiтiң тым кесiр боп қайтса керек. Сөздерi iрi көрiндi. Үйге бармай, әуел саған бұрылған едiм. Келiн қайда осы? Неге кiрмейдi? Бiр кесе су әкелшi. Жаңағың арақ па, не едi? Шөлдетiп жiбердi ғой. Сенiң балаларың қандай жақсы, ұйқтап қалған ә? Ой, айналайындар-ай! Томпиыптомпиып жатыстарын қара. Мына iлулi тұрған киiмдердiң бәрiн қайдан ала бергенсiңдер? Анау абдыраның iшiнде ғой бiраз дүние жатқан шығар...

	– Мiне, iшiңiз? – дедi Жүлдебек бiр кесе суды ұсынып.

	– Су ма, арақ па? – Көсебай ықылық атып бөгелдi.

	– Су iшем дедiңiз ғой. Арақты сiздiкiне барып, жеңгейдiң қолынан iшсек деп отырмын.

	Көсебай қайта сұрады.

	– Арақ па, су ма?

	– Арақ, арақ! – деп Жүлдебек екi рет қайталады.

	Стакан суды бiр-ақ сiмiрiп салған Көсебай, азырақ шiмiркенiп отырды да, бiр турам пиязды құшырлана иiскедi. Көзi мөлдiреп, жанарының оты сөнiп бара жатқандай. Басын шайқап-шайқап қойды.

	– Келiн мұнда неге кiрмейдi? А шiркiн, сенiң балаларың қандай жақсы. ұйықтасын қара сабаздардың! Бiздiң Меңсұлу тумаймын деп жүр. Ана балалар үлкейiп кеттi ғой, өзiң бiлесiң. Кәрiм деген қазiр жiгiт. Өзiмен өзi болып қалды. Қызым шешесiнiң қолында. Маған әкем деп иiлмей-ақ кетiп барады. Бiр жас иiс, алданыш керек едi. Бiлмеймiн, Меңсұлу... Ей, Жүлдебек, сен не, ұйықтап отырсың ба? Ха-ха-ха! Келiн, а, келiн. Жоқ па?.. Шiркiн, бiздiң Меңсұлу... Жүлдебек? ұйықтама!

	– Жүрiңiз, жеңгейге барайық, – дедi Жүлдебек лып орнынан тұрып. – Мына балалар жалғыз қалатын болды-ау. Әлгi жоғалғыр, қараң батқыр, қайда батып кеттi екен! Әй, жел өкпе-ай, қап!

	Тәлтiректей тұрған Көсебай қораға шықты. Атына мiнiп жатып айқайлады:

	– Сен де барасың ба бiзге? Жүлдебек, барасың ба, деймiн. Егер барсаң жүр. Әйтпесе, өзiм-ақ кете беремiн. Меңсұлу күтiп қалды ғой. Меңсұлу...

	– Е, барамын, бармай. Жеңгейдiң қолынан бүгiн бiр дәм татуым керек.

	Ат үстiне отырған соң Көсебай манағы сөздердi қайтадан есiне түсiре бастады. «Ал қызыл бiр тал гүлдей, тым сүйкiмдi болатын!», «Ендi жеңге болған екен?» Iм-м!.. Солай, солай!..





Меңсұлудың күлкiсi


	Кенет есiк қағылды да, iштен қайтқан жауапты күтпей-ақ, үйге Зәуреш кiрiп келдi.

	– Айбала апа! – дедi қыз. – Ағай қайда, ағай? Қайда, Қарғабек ағай? – Ол Айбаланы қапсыра құшақтап сiлкiлей бердi. – Неге үндемейсiң, сүйiншi бер, сүйiншi!

	Зәуреш тоқтамай сөйледi. Дарқанның келгенiн ұзақ бiр сүре етiп айтты да, апам өздерiңдi тез жетсiн деп жатырмен аяқтады. Айбала қуанды да, састы да. Зәурештi құшақтап, көзi жасаурап:

	– Қуанышың құтты болсын, қалқам. Өте бiр жақсы хабар әкелдiң ғой. Қап, әттеген-ай! Тым келiссiз болды-ау! Жаңа ғана... Ендi қайттiк, ә? – дей бердi сасқалақтап.

	Жас қыздың жәудiр көзi тым шат едi. Өзi де қолды-аяқта тұрмай, ойнап тұрған. Айбаланың сөздерi оның алып ұшқан жүрегiн су сепкендей басты. Балғын бетi замат қуқыл тартып, жұқа ерiндерi кезере қалды.

	– Сiз не, апа, не айттыңыз? – дей бердi қыз.

	– Жоқ, Зәуреш, бұлай тұрмайық. Жүр, жүрейiк тезiрек! Олар поезға шығып кетiп едi. – Айбала болған iстi баяндай жүрiп, Зәурештi ерте жөнелдi. Қыз кiрiп келгенде, жаңа әзiрде ас iшкен ыдыс-аяқты жинап жүр едi. Оған да аялдамады. – Председательге барайық. Жақсы ат болса қазiр-ақ оларды қайтарып әкелуге болады. Бүгiн болмаса, ертең кетер.

	Бұлар тура председательдiң үйiне қарай жүрдi. Екеуi де жедел басып келедi. Түн қараңғы. Баяу ғана жел бар екен. Едәуiр-ақ суық сияқты! Айбала да, Зәуреш те еш нәрсе сезбей жүгiрдi. Көсебайдың үйiмен екi ара бiраз едi. Жетер емес. Кейде бiр жапжақын-ақ жер тым алыс боп кететiнi бар емес пе?! Бұларға да солай боп келедi. «Председательден Ақтотыны бүгiн қалдыр. Бiр адам жiберiп қайтарға ғой. Бiр күнге еш нәрсе етпес» – деп сұрамақ. Зәурешке Айбала осылай түсiндiрiп барады. Ал, Зәуреш бұл ақылды қатты ұнатып, қуанып қалды.

	– Егер Ақтоты апам болса қандай жақсы. Тiптi, жаңа әзiрде ғана кеткен едi дейсiз бе? Қап, көкем келе сала жүгiрсем ғой, оларды көрер екенмiн, ә? – деп секiрiп-секiрiп түседi.

	– Тиш-ш! Тұра тұр! – Айбала Зәурештiң қолынан төмен қарай басып қалып, кiдiрдi. Бiр аттылы адам келедi екен. – Бұл кiм екен? Председательдiң өзi болса едi. Жүр, ол емес сияқты.

	Аттылы бұлармен қатарласа берiп, артына бүкiл тұлғасымен бұрыла қарады. Замат қатты тебiнiп қалып, атына қамшыны көмiп-көмiп жiбердi де, сыдыра шоқытып кеттi.

	– Мынау Бертай ағай ғой! – деп, Зәуреш шақ еттi.

	– Бәсе, сол ғой, Бертай? – Айбала айқайлап та жiбердi. Бiрақ, ол қараған жоқ.

	Сәлден кейiн бұлар Көсебайдiкiне жеттi. Айбала бұл үйге басқалардай емес едi. Меңсұлумен жас жағынан қатар болғасын шаңырағына қарап тұрмайтын, еркiн кiрiп, еркiн шығатын. Сол қалпына басып, қақпадан басын сұғар-сұқпастан:

	– Меңсұлу! – деп айғайлады.

	Көп күтпедi. Үйден сұңғақ бойлы, ақ құбаның әдемiсi, жапжас әйел шықты.

	– Меңсұлу, жеңеше? Көсе аға үйде ме? – деп Зәуреш бiрiншi сұрады.

	– Ау, Айбаламысың. Сенi мұндай беймезгiлде ұшырып жүрген қандай жел? Саумысың өзiң? Жаныңа мына бiр ебелек қызды қайдан ертiп алғансың? – деп келiп амандасты. – Iздеген соң жiгiт iздемей, бiзден талдай дәметкенiңе қайранмын-ау сенiң!

	Меңсұлудың мiнезi оған мәлiм. Ренжiген жоқ. Күлдi де қойды.

	Неге келгенiн түгел айтты.

	Дарқанның келген хабарын Меңсұлу бiресе тұнжырап, бiресе бала тәрiздi жайнап, қуана тыңдады. Кейде өткiр көзi ойнақшып, жанары жарқылдап та кетедi, кейде қанын iшiне тартып, сұрлана қалады. Биiк кеудесi дiрiлдеп, ақ тамағы бүлкiлдеп, тiлiнiң ұшына келiп қалған талай бiр уытты сөздердi сыртқа шығармауға әлi жетiп тұр. Көз алдына Дарқанның сона бiр кездегi аңғал балалық шағы елестеп өттi. Өзi де езу тартып күлгендей болды. Осыдан кейiн ол жылдам сөйлеп кеттi.

	– Көсебай үйде емес. Ертемен ауданға кетiп едi, әлi қайтқан жоқ. Сонда да бiр амалын табамыз. Жаппас, а, Жаппас! – деп айқайлады.

	Дереу екiншi бiр үйден зор қара шықты. Жас шамасы жиырма бестердiң ары, берiсiнде.

	– Не боп қалды, жеңеше? – дедi ол гүр-гүр етiп. Тамағына бейне бос бөшке байлап алғандай. – Ау, Айбаламысың! Еһе, Зәуреш те келiп қалған ба? Жолдарың болсын?

	– Жә, тыңда! Жүгiрiп ат қораға бар. Бiр атты мiн де, станцияға тарт. Онда Ақтоты отыр. Бүгiн жүрмесiн. Осында қайтып келсiн. Ұқтың ба?

	– Ұқтым, Бiрақ, бұл кiмнiң бұйрығы деймiн?

	– Менiң.

	– Сенiң! Оған Ақтоты қайта қояр ма екен. Жоқ, председатель айтты дейiн. Аржағындағы жауаптылықты өз мойныңа аласың ғой?

	– Дарқан келдi де. Одан соң өзi де кетпейдi.

	– А-а, солай ма! Жаппас ыта жөнелдi. Меңсұлу жүзi жайнап, көздерi жасаурай күлдi. Даусы да сондай нәзiк боп кеттi.

	– Аһ, шiркiн, бақыттылық деген қандай жақсы. Мiне, мiне бақыттылық! Осыдан артық бақыт бар ма екен? Сүйген жiгiтiң келiптi деген сөздi естiген соң жүрегiң жарылып өлсең де мейлi емес пе? – Ол Зәурештi құшақтады. – Сайтан қыз, менiң осы сөзiмдi ұмытпа. Керегi бiр күнi болып қалар, – деп тұрды да, – жаңағы жетiп үлгiрсе жақсы болар едi. Мүмкiн, жетер, ә, Айбала? Жетпейтiн не бар! – деп соңғы сөздерiн үзiп-үзiп айтты.

	Айбала риза бола басын изедi.

	– Рахмет, Меңсұлу. Бiз ендi бөгелмейiк, – деп ол бұрылды. Зәуреш те алғысын айтып, Айбаланың соңына ердi. Меңсұлу бұларды үндемей, көзiмен ұзатып тұрды да, жайраңдай тiл қатты.

	– Кеттiңдер ме? Қайтем, сол тойғандарыңмен барарсыңдар да. Айтпақшы, әу, перi қыз, көкеңнiң есен-сау елге қосылғанына қуаныштымын. Енеме сәлем айта бар, кезiнде баласының тоқым қағарын жасаған жоқ едi, ендi екi тойды бiр-ақ жасар. Мейлi қаласын, мейлi қаламасын, қазiр барып та қалармыз.

	Үндемей жөнеп бара жатқанына ұялып қалған Зәуреш:

	– Барып қалармыз демеңiз, жеңешетай. Келiңiздер! Асыпсасып жүрiп ұмытқаным ғой, кешiрiңiз, жеңеше? – деп өтiндi.

	– Рас па? Онда жақсы. Енемнiң ұлына сақтағанын бүгiн жемей, кейiнге қалдырарлық желеу жоқ. Бәсе, күн бойы тiсiм қышып едi-ау! Кемпiрдiң өрiк-мейiз, сүрлерiнiң дәмiн сезген екен ғой. Ұлым келген күнi алмаға, жаңғаққа сiлейте тойдырам дейтiн едi. Тiптi, сол бiр орындалған арманның құрметi үшiн де оның қазанын жалап қайтпай болмайды.

	Зәуреш пен Айбала ендi аялдаған жоқ. Меңсұлу жалғыз қалған соң қатты толқып, алас ұрды. Бейтап болған адамдай, еш нәрсеге көңiлi шабар емес. Аласы мол қара көзi жасаурап, ұзын кiрпiктерiн жылдамдата қаға бередi. Маңдайымен қара қасының арасына лезде ғана бiр сызық та пайда бола қалды. Бiресе үйге кiредi де, жылдам сыртқа қайта шығады. Алқынып, пысы нап барады. Жағасын босатам деп жүрiп, жап-жаңа ақ жiбек көйлегiнiң өңiрiн тар кеудешесiнiң түймесiне дейiн жыртып алды. Моншағының да бiрнеше қатары бытырлап үзiлдi де, суылдай төгiлдi. Меңсұлу бұлардың еш бiрiне қараған да жоқ. Кенет жүрегi жарылардай бар даусымен күлдi. Тулап тұрған кеудесiн қолымен басып, қатты дем алды. Қонақтарға арналған бөлмеге кiрiп келдi де, еденге қатарынан жайылған қалың көрпешелердiң бiрiнiң үстiне, оқ тиген ақ маралдай, жалп ете құлады. Өксiпөксiп жылап жатыр. Ол солай едәуiр жатты. Көзiн ашты. Басын көтерiп алды да, қайта жатты. Ойлай бастады: «Бұл не? Маған не болған? Түсiнбеймiн. Әлде ғашықпын ба? Кiмге?.. Жо-жоқ. Мүмкiн емес! Менiң ғашығым ба едi ол? Жоқ, мүлде ол емес қой. Көсебай, Көсебай менiң ғашығым? Ах, атың өшкiр соғыс, сен маған не iстемедiң?»...

	Меңсұлу орнынан доптай атылып, секiре тұрды. Бiр сәт аяқ-қолы дiрiлдеп, бойын жия алмады. Жынынан айрылған бақсыдай дел-сал. Жауқазындай ақ бiлегiн түрiп, салалы саусақтарын айқастырып алған. Аямай қатты сыққан сайын, мейiрi қанып, құрыс-тырысы да жазыла түскендей. Ол және тысқа шықты.

	Осы кезде қақпадан Көсебай мен Жүлдебек кiрiп келдi. Бiрi атты, бiрi жаяу. Жүлдебек қазiр манағы Жүлдебек емес. Көсебайдың ұшар қанаты, басар аяғы секiлдi. Оның маңында құрдай жорғалап жүр. Аула iшiне кiрер-кiрместен жатып председательдiң шылауына жармасты. Қолтығынан сүйемелдеп түсiрiп, атты бастырмаға апарып байлады да, дереу Көсебайдың қасына келдi.

	– Жеңеше? Бiз ғой, бiз. Аю көргендей, үрпимеңiзшi? – деп, дәлiзден берi шықпай, состиып тұрған Меңсұлуға қарап жымиды.

	– Түйеден: «Сенiң мойның неге қисық?» деп сұрағанда, «Менiң тура бiткен мүшем бар ма едi?» деген екен. Колхоз председателiнiң өзi тура болғанмен, басар соқпағы түйенiң денесi сияқты. Ол ауданға да барады, одан фермаға да барады. Қайтып келе жатып бригадаларды аралайды. Себебi түсiнiктi – председатель! Неге кешiгедi деп отырған шығарсыз...

	– Иә, соншалық зарығуда едiм, Жүлдебек. Тым сергiтiп тастадың, – деп Меңсұлу жымиған болды.

	Көсебай әйелiн көргенде кәдiмгiдей-ақ сергiп кеткен-дi. Ол үндемей келiп, Меңсұлудың иегiнен қақты. Көзiне көзi түстi.

	Жиектерi сәл қызарыңқыраса да жайнап, ойнақшып тұр екен. Өңiне қарады: Дарқан айтқан ал қызыл гүлдей. Кәзiр тiптi, алауланып, нұрлана түскен сияқты. Тек қана кiшiрек келген тура мұрнының желбезегi сәл қусырылып, томпақтау бiткен ерiндерi кезерiңкiреген. Оң жақ бетiнiң езуден бiр елiдей жоғары жерiне бiткен кiшкене қара мең болатын. Дәл сол жерден Көсебайдың сүйiп алғысы келiп-ақ едi, Жүлдебектен ұялды.

	– Тыныштық па, Меңдеш? Ешкiм келмедi ме? – деп сондай бiр жылы шырай байқатып, қонақүйге қарай өте бердi. Жүлдебек:

	– Жеңеше-ау, әлгi Дәуқараны қайда қуып едiңiз? – деп едi, оның пiкiрiн, артына бұрыла берiп, Көсебайдың өзi аяқтады:

	– Мен Жаппасты жолдан қайтардым. Бәрiбiр ол барғанша поезд кетiп қалады.

	Меңсұлу қатты бұлқынып, шайқалып барып, анадай жерде тұрған орындыққа отыра кеттi де, дереу және ытып тұрды. Сұңғақ бойын тiк ұстап жан-жағына тәкаппарлана қарады. Содан соң бiрден ай-шайы, жөн-жосығы жоқ, сақылдай күлдi. Тоқтар емес. Әйелiнiң кейбiр оқыс мiнездерi барын Көсебай бұрын да бiлетiн.

	Бiрақ, мынадай қылықты көрген жоқ-ты. Бұл ненiң ақысы? Еркелегенi ме, әлдебiр сыры бар ма? Қалай түсiнерiн бiлмеген Көсебай аң-таң. Ол жалтақтап Жүлдебекке қарады. Жүлдебек кiшкене ғана бойы қалтиып, екi қолын қалтасына салып, езуiн жимай, жымиып тұр екен. Оның бұл ежелгi қасиетi. Даусын шығарып күлетiн кездерi тым сирек болатын. Көсебай шыдамады.

	– Меңсұлу, ау, Меңдеш, сен не, есiң дұрыс па? – деп әйелiне жақын келдi. Оған тiке, шұқшия қарады. Көзiнiң оты жарқылдап, домалап түскен моншақ жас бетiн жуып кетiптi. Маржандай ақ тiстерi де шам жарығына жылтырап, тым өзгеше көрiндi. Күлiп тұрғаны да, жылап тұрғаны да белгiсiз.

	– Тоқташы, түсiндiрiшi, мәнiсiн айтшы! Денiң сау ма өзiңнiң?

	– Жо-жоқ, Көсе аға, тимеңiз, күлсiн! – деп тұр Жүлдебек. – Қайтесiң, жас неме, iшi де пысатын шығар.

	– Осындай да күлкi бола ма екен?

	Меңсұлу қалай оқыс күлген болса, сондай бiрден тоқтады.

	Көзiнiң жасын сүртiп, қатты бiр өксiдi де бiттi.

	– Жеңеше, күлшi және бiр. Апыр-ай, қандай ғажап күлесiз, ә?

	– Дегенмен түсiнбедiм, Меңдеш? Мұныңның ешбiр мәнiсi бар ма, жоқ...

	Үйге Жаппас кiрiп келдi. Ол гүрiлдеп Меңсұлуға әлдене айтпақшы болып едi, келiншек қолын көтерiп «жарайды, керегi жоқ» дегендей белгi бердi де, асханаға қарай кеттi. Көсебай әлi де аң-таң. Ақырын барып көрпеше үстiне отырды.

	– Жаппас, атты отқа қоя сал, – дедi ол тiптi, көңiлсiз сөйлеп.

	Жаппас:

	– Болмайды, Көсеке. Әлi ертерек. Тым қатты шаршатыпсыз ғой, өзiмен қасқыр қуғансыз ба? Арқасының терi әлi қатпапты да, – деп едi, Көсебай: «Ненiң қасқыры? Құраным ол емес», – дедi де қойды. Оның орнына ендiгi сөздi Жүлдебек сөйледi:

	– Әй, дәуқара-ай, соғасың-ау жорамалды! Одан да жалқаулығым ұстап тұр десеңшi. Осы күнi қасқыр болатын ба едi. Ол иттiң бұл кез әбден семiрiп, апанында жататын күндерi емес пе? Солай ғой, Көсеке, ә? – деп председательге жақындай түстi. Көсебай үндеген жоқ.

	Жаппастың Жүлдебектi көрсе тiлi қышитын әдетi бар едi.

	Әйтеуiр, оны ебiн тауып, мұқатып қалғысы кеп тұратын.

	– Жүлдеке, сiз бiлетiндi бұдан бұрын өлiп кеткендер болмаса, тiрiден кiм бiлушi едi. Қазықтың ұшы болсам жерге кiремiн, басы болсам тоқпақ жеймiн, ортасы болсам өзiм пәледен аман қаламын де, екi жақтың азабын бiрдей көрiп рақаттанам, – дейтiнсiз. Сондай-ақ қасқырдың осы күнi демалатынын да әрқашан ортада тұрғандығыңыздан бiлген болсаңыз керек, сiрә, – деп мысқылдады.

	Мынадай кекесiндi Жүлдебек Жаппастан күткен емес-тi.» Оны көп нәрсенiң мәнiне жете бермейтiн, дорба ауыз топас, дара күштiң ғана иесi деп түсiнетiн. Қазiргi сөзi қатты таң қалдырды.

	– Тәйт, безберекет неме! – Ол Көсебайға бiр қарап алды, – Әңгүдiк-ау, бұныңның кiмге тиiп жатқанын бiлемiсiң, ә? Қалай бейпiл ауыз боп кеткенсiң? Бiздiң Көсе ағаңдар сөздi батпандап бiледi, Бiрақ, мысқалдап қана шығарады. Үйрену керек едi ғой. Жаппас шынымен-ақ бiр айып жасап қойған адамдай, қызарып кеттi. Осы сапар салғыласқысы кеп-ақ тұр едi, дереу жым болды. Атты желеу қып, жөнеп бердi. Жүлдебек жеңiсiне мәз боп жымыңдады.

	Өткен әңгiмелердiң бәрiн бiр құлағымен тыңдап, екiншiсiнен шығарып жiберiп отырған Көсебай жүрегiнде үлкен зiл жатқан. Меңсұлудың қазiргi күлкiсi оған қанжардай қадалған. «Мұнысын не деп ұғуға болады. Дарқан дегенде тақ еткен таңдайы емес не екен? Қайтсе де бұл бiр жаңа жаңғырық болды. Әдейi iстедi ол!» Көсебайдың тұла бойында құмырсқа жорғалап жүргендей, шымырлап отыр. Жүлдебек оның бұл халiн түсiндi де, жұбатқан болды.

	– Жә, бұ не Көсеке? – дедi ол жымия, сойдақ тiстерiн ақсита отырып. – Бiреу келiп, бiреу кеттi екен деп, қырқысып өлемiз бе? Сазарған Көсебай үнсiз. Түнерген кейпiнде талай жұмбақ жатыр. Осы кезде үйге кiрiп келген Меңсұлу күйеуiнiң түрiн көрдi де, ойы бөлiндi. Оның да көйлегiнiң iшiнен сұп-суық шұбар жылан сусып өткендей селк еттi. Бiрақ, өз iшi сездi де, тысқа шығармай, бойын меңгерiп алды. Жүлдебектiң сөзiн сыртта жүрiп естiп едi, соған жауап қайырды.

	– Қырқысқаны несi? Сен де сөйлейсiң-ау, Жүлдебек! Түнеретiн ештеңе жоқ. Кәне, жөнделiп отырыңдар, ауқат дайын тұр, – дедi. Көсебай Меңсұлуға басын көтере қарады. Бiр нәрсе демек едi, Жүлдебек:

	– Дегенмен, ие, дегенмен... – деп. Көсебайдың ойын бөлiп жiбердi. Меңсұлу оған қадала түстi.

	– Жүлдебек, төр керек пе – отыр. Тамақ керек пе – iш. Бұл үйде ат ойнатып жатқан цирк жоқ. Осыны есiңе сақта! – дедi.

	– Ой, жеңеше, мен не дедiм. Шеккi сөз айтпағаныма қарған десең, қарғанып-ақ берейiн. Илаһы төбемдi көрмейiн, басқан iзiм артымда қалсын. Кеш тұрып, ерте жатайын... – деп шұбыртып бара жатыр едi, Меңсұлу:

	– Сабан той ендi басталды. Сандырақты қой! – деп тағы зекiдi. Ас үйге барып, тамақ әкелдi де, шығып кеттi. Көсебай мен Жүлдебек асқа отырды.

	– Жаппас, атты жайғастырған болсаң, тамаққа кел. Манадан берi суып та кеттi бiлем.

	Iште де, сыртта да даусы өктем шыққан Меңсұлудың қимылы құйын сияқты. Жұртты тас қабақтай соғыстырып жүр. Тiлiмен де, зiлiмен де iстейдi екен. Ас үй алдында оны Жаппас ұстай алды.

	– Жеңеше, бүгiн, тiптi, ыссысың ғой! – деп гүрiлдедi ол. – Мұның не ырым. Осындайда тамырың қалай соғатын едi?

	Меңсұлу дәуқараның құйылған қоладай келбетiне, үмiт арта күлiмдеп тұрған көзiне жалт ете қарады да:

	– Кет әрi! Менiң тамырларымның қалай соғатыны саған таңсық емес шығар, – деп жымың еттi де, Көсебай мен Жүлдебек отырған үйге кiрiп кеттi. Жаппас еңк-еңк күлiп қала бердi.

	– Жеңеше, сiрә, көп қарғанғандықтан ба, басым ауырып барады. Оны жазар дәрi болса, шiркiн! Көсекеңнiң де тамағы жыбырлап отыр ғой деймiн, екi-үш рет жөткiрiндi, – дедi Жүлдебек.

	Меңсұлу ойынан Көсебайдың тұнжыраған қабағы әлi кеткен жоқ едi. Жүлдебек зығырданын қайната түссе де, сабыр етiп, күйеуiне көз салды. Манағыдай емес, аздап жұмсарып қалыпты. Iшi әлем-жәлем бола тұра, ол да Жүлдебек тiлегiн қостағандай мырс еттi. Меңсұлу:

	– Тамағың шын-ақ жыбырлап отыр екен, қартым. Ас алдынан жұтсаң жұта ғой. Бiрақ, тартына сыңғыт, кәзiр қонаққа барамыз, – дедi.

	– Қайдағы қонақ? – деп сұрады Көсебай.

	– Дарқанның қарындасы шақырып кеттi. Раушан енем баласының келгенiне қуанып, той жасап жатыр екен.

	– Әне, бiздiң жеңешем деген... Бар жаңалықты жұрттан бұрын бiледi. Сiз айтқан соң бола ма, еңбектеп бар десеңiз де...

	Көсебайдың iшiне және бiр ащы уыт түсiп кеттi. «Қайтсе де сол жiгiттi көргiсi кеп тұрған жоқ па екен?» Ол Меңсұлуға қарады. Оның өңiнен сыр табылар емес. Күйеуiне жайраңдай жымыңдап, Жүлдебектi жерлеп сөйлеп тұр.

	– Жүлдебек, лыпылдай берме! Саған жүре ғой деп жалынып тұрған да ешкiм жоқ.

	– Ойбай, тағы да жазықты боп қалдым ба, жеңеше?

	– Бұрын атымды атайтын едiң, бүгiн не ғып жеңешелеп қалғансың?





Күдiктi кездесу


	«Есiл қыз-ай, қолдан шығып кеттi-ау! Күйек байлаған теке сияқты, иiсiне мас боп, жүре бердiң ғой, ә?»

	Жүлдебектен Бертай осындай сөз күтiп пе едi? Одан ақыл сұрағалы барғанда естiгенi осы болды. «Дарқан келдi ме? Дұрыс екен. Ендi Ақтоты екеуiнiң атын ұстап, колына су құйып жүретiн малайы болуға дайындала бер», – дедi-ау ол! Тым қаталдық. Қандай ауыр, қатты үкiм!

	Атын тебiнiп қалып, тура станцияға жөнелгенде Бертайдың ойында осы сөздер, осы мысқылдар бар едi. Бұл сөздер мен мысқылдар оның құлағынан да, кекiлiнен де кетер, емес. Шыңылдап, ызыңдап тұр. Көз алдында Ақтоты келбетi. Тәкаппар, менмен қыз. Кетiп қалған. Тым құрығанда бiр ауыз сөз айтып, шырай көрсетудi де ұмытқан. Кiмдi қорлайды, кiмдi мазақ етедi? Ай емес, жылдар жемiссiз сырғып өтiп бара жатқан жоқ па? Бәрi де iзсiз, бәрi де желге кеткен бос үмiт. Бiр ғана сол қыз үшiн не көрiп, не сезiнбедi Бертай. Жүлдебек: «Жақын жүрген жақсы» деген соң жанына барды, тiптi, жылқышы болды ғой! Байқаймын, сонда да қайтқан қайыр, түскен мейiр жоқ. Баяғы биiк – сол биiк. Иiлер, емiренер, тебiренер қыз әзiрше көрiнбейдi. Ендi мiне кетерiн де айтпаған...

	Осылай бара жатып Бертай сона бiр жастық шақтарын да есiне түсiрдi. Аудан орталығындағы он жылдық мектептi көз алдына келтiрдi. Ақтоты сонда оқыған едi. Колхозы алыс балалар үшiн интернаты болды. Бертай да, Ақтоты да сол интернатта өстi. Ақтотыдан екi класс ғана жоғары оқыған Бертай қыздан екi жыл бұрын бiтiрдi. Бiрақ, ол басқа жаққа кеткен жоқ. Сол мектепте физкультура жұмысын басқарушы, әрi комсомол комитетiнiң секретары болып қалды. Мектепте ойын қою, қабырға газетiн шығару, комсомолдардың жиналысын өткiзу – Бертайдың мiндетi болатын. Кейде оқушылар жақын колхоздарға барып ойын-сауық көрсетiп қайтса, оны да ұйымдастыратын, басқаратын Бертай едi. Таңертеңгi дене шынықтыру сабағын да өткiзетiн сол. Өзi қандай жақсы физкультурник едi. Әсiресе, турникте ғажап ойнайтын. Неше түрлi фигуралар жасайтын. Сонда талай қыздардың, соның iшiнде Ақтотының: «Сен турникте ойнағанда, бейне сүйегi жоқ адам сияқты көрiнесiң» дегенi әлi есiнде. Ал Ақтоты ше? Ол соңғы екi жыл бойы комитеттiң бюро мүшесi болды. Етi тiрi, актив қыздың бiрi едi. Мектептiң бiрiншi артисткасы, әншiсi, бишiсi дейтiн оны жұрт. Сөйлеп кетсе – шешен, оқуға да жүйрiк болатын. Әсiресе, соңғы екi жылда талай қызға көңілi ауған Бертайдың Ақтоты дегенде iшкен асы сiңбейтiн-дi. Бiрақ, жүрек сырын қалай айтарын, не деп түсiндiрерiн бiлмей көп жүрдi. «Егер осы қызға үйленсем, – деп ойлайтын кейде, – өзiмдi шын бақытты адаммын деп есептер едiм».

	Қанша ойланса да, iшкi сырын Ақтотыға жеткiзуi қиындай бердi. Кейде екеуi қабырға газетiн шығарып, кейде комсомолдардың алдағы болатын жалпы жиналысына дайындалып отыратын күндер де аз кездеспейтiн. Қолтықтасып билеп, шырқап ән де салатын едi. Сонда да бiр ауыз сөз айта алмайды. Айтайын деп оқтала бергенде, әлдеқандай бiр сайтаны сезiп қойғандай, Ақтоты мұның аузын басып тұра қалатын да, не болмаса, оның жанынан қашып кететiн. Екiншi рет жолыққанда қабағын түйiп, көзiмен атып тұратын. Келе-келе Бертай жүрегiн жандырған ойын ашық айтпауға бекiндi. Қалай да осы қыз өзiн сүйетiнiн сезген сияқтанды. Сенiмi күшейiп, мұрат-мақсатына жеткендей болып жүре бердi. Физкультурниктердiң аудандық талай жарысына бiрге қатысты. Бiр рет екеуi Алматыға да барып қайтқан.

	Ақтоты мектептi бiтiрдi. Елiне кеттi. Бертайдың хатына бiрекi рет жауап та қайтарды. Бұл «өлдiм, талдым» деп, кейде тiптi, жылы, өзiнше әдемiлеп те жазады, ал Ақтоты олай емес, мүлде басқа. Сөздерi жәй бiр таныс адамға айтқан сәлемдей, қарапайым және азғантай ғана болады да, мағынасы терең жатады. Шешуi жоқ жұмбақ сияқты боп келедi. Бертай бұған да таң қалады. Ол ең соңында iстеп жүрген жұмысынан босап, әуелi ағасы Асылбайға барды да, одан кейiн Ақтоты тұратын колхозға, апасының үйiне келдi. Ақтотыға жолықты. Оны сүйетiнiн, жолында құрбан болуға әзiр екенiн бетпе-бет тұрып, ауызба-ауыз айтты. Бiрақ, қыз жауап қайырған жоқ. Жымиып бiр күлдi де, «қош бол» дегендей, басын идi. Замат бұрылып алып, үйiне қарай жылдамдата басып кете бердi. Бертайда сонда да үлкен дәме, үмiт қалды. «Үндемегенi жақсы. Үндемеу – келiскеннiң белгiсi», деп түйдi ол. Арада көп өтпей-ақ, өзi осы колхозға мүше боп кiрдi.

	Кенет соғыс басталды. Бейбiтшiлiк уақыттағы келелi ойдың быт-шыты шықты. Бертайдың да көңiлi ойран. Соғысқа кеткен ерлердiң орнын әйелдер басып жатыр, Ақыры бұған да кезек жеттi. Бертай, Жүлдебек, Дарқан және бiрнеше адам бiр күнде шақырылып, майданға қарай бiрге аттанды. Сонда... Бертай бұл Ақтотыны көрдi! Көрдi де... түсiндi. Жо-жоқ!.. Иә, көрдi, анық көрдi. Ол қыз Дарқанды шығарып салды. Жiгiттi құшақтап сүйiп ажырасты да, Бертайға қолын былғап қана қоштасты. Иә, иә, дәл солай еттi! Сонымен iс бiткен сияқты едi. Бiрақ, биыл...

	Тап осы жерде Бертай кiлт Дарқанды есiне алды. Оның бүгiн келiп қалғаны, Ақтотының сүйiктiсi екенi ойына түстi. Iшi удай ашып, жаны күйiп кеттi, үмiтi де бiр жола үзiлiп, биiктеп қыз одан сайын шарықтап кеткендей. Ол көзiн жұмды. Ақтотыны көз алдына келтiрдi...

	Түн. Етiне қамшы тиген ат заулап барады. «Бейуақта жұрт тыныштығын алған сен кiм едiң», – дегендей, арсылдап, гүрсiлдеп, шәуiлдеп үре шыққан ауыл иттерiнiң даусы айналаны азан-қазан етiп жiберген-дi. Бертай оның бiрiн де естiген жоқ. Ағып бара жатқан ат үстiнде көзiн жұма қойса, алыстап кеткен Ақтоты жақындай түседi де, аша қойса, тағы да қашықтап, әлдекiмнiң аясында бұлаңдайды...

	Бертай биылғы көктемнiң бiр күндерiн ұмытпайды. Есiнен шығып кеткен Ақтоты едi. Осы көктем оны, жыл құсындай, колына қайта қондырған сияқтанды. Ол былай бұрылды: ағасының үйiнде, жанмен сөйлеспей, жата берiп торыққан жiгiт, көңiл көтерiп қайту үшiн ауданға, нағашысы Күйiкбасовтың үйiне барды. Күйiкбасов ауданда тергеушi боп iстейтiн. Ол бара сала қайтам деген Бертайды жiбермей үш күн ұстады. Соңғы жылдарда бiр ұядан шықпай, көптiң де көзiне түсе бермей, әбден тағы болып қалған жас жiгiтке мұндай құрмет көрсету – өзiн үлкен бiр таққа отырғызғанмен бiрдей болды. Сыйлап қолпаштаған соншалық ет жақын адамы болса да, Бертай әуелi сенiңкiремей, тiптi, нағашысының үйiнен шыға қашқысы келiп тұрды да, тәуекел еттi. Жоқ, пейiлi, бұған түскен құсы терiс емес екен. Өткен-кеткен жайлы жұмған аузын ашқан жоқ. Күлiп-ойнап отырысты. Үшiншi күнi Бертай қайтпақшы боп, атын ерттеп қойды да, магазиннен бiрер зат алғысы кеп көшеге шықты. Жан-жағына алаңдай қарап-ақ бара жатыр едi, көрмей қалды. Бiреудiң:

	– Бертай, сенбiсiң? Есен-сау барсың ба? – деген даусын естiп, жалт қарады. Қарсы алдында Ақтоты тұр.

	Төбесiнен бiреу суық су құйып жiбергендей шошып кеткен Бертай, қапелiмде не дерiн бiлмей, қатты сасқалақтады. Аузына сөз түспей:

	– А, Тоты, Ақтоты! – дей бердi.

	Ақтоты жiгiттiң ыңғайсыз жағдайда қалғанын ұға қойды. Бертай туралы естiген өсектерi көп едi, сенiңкiремейтiн. Қазiргi кейпi сипақтап, лажы болса қаша жөнелгiсi кеп тұрған түрi естiгенiн растағандай екен. Қыз жылы сөйледi.

	– Апыр-ау, Бертай, бар екенсiң ғой. Соғыстан қолаяғың сау қайтқан екенсiң ғой. Өте жақсы. Қашан келдiң елге? Көрiнбей жүргенiң қалай? Әне, анау бiздiң мектептi қара? Баяғы сол бiр орында тұр. Ал сен... – деп жарқылдай күлдi. – Қарашы, сыртқы сылақтары түсiп қалыпты. Сонда да көзге жылы ұшырайды. Жұрттың соғыс кезiнде оны сылап, әктеп тұруға да қолы тимедi емес не? Ендi әдемiлей бастар.

	– Рас, Тоты, қолы тимедi ғой, – деген сөздi Бертай, тұттыға жаздап, зорға айтты. Екi көзi Ақтотыда.

	– Қайда, бiр жерде iстейтiн шығарсың?

	– Жоқ, iстемеймiн.

	– А, солай ма? Жақында келген екенсiң ғой, – деп тұрды да. Ақтоты сүлесоқ жымиды. – Бiздiң жаққа неге келмейсiң? Өз колхозың емес пе едi? Қазiр адам жағы, әсiресе, өзiңдей азаматтар аз тiптi. Мүмкiн қайта келерсiң? – деп қойды.

	Манағыдан гөрi Бертайдың өңi кiрiңкiреп, дүрсiлдеп тұрған жүрегi басылып, сергiп-ақ қалды. Сымбатты, сұлу Ақтоты менi ұмытпаған екен деген ой келдi.

	Ақтоты бұдан кейiн өз жайын, әлi де жылқы фермасында iстейтiнiн, бұл жолы ауданға бiр мәжiлiске келгенiн айтты да, қоштасып кетiп қалды.

	Бертай сол сағаттан кейiн қатты өзгерген едi. Арада бiрер күн өтпей-ақ «Шолпан» колхозына келдi. Ақтотыны қайта қиялдады. Жүлдебек пен Ақылбикенi араға салып жүрiп Көсебайды көндiрдi. Жылқышы болуға бел байлады. Оған да төрт-бес ай толды. Қазiр Ақтотының қасында. Қыздан кейде болар-болмас жылы шырайдан басқа үмiт етер еш нәрсе болмай келедi. Бертай соған да мәз. Ақырынан дәмелi. Бiрақ, мiне бүгiнгi оқиға! Жүлдебекке барып айтып едi, ол жығылған үстiне жұдырықтап тастады. Жүлдебек былай дедi:

	– Сонша неге сүмiрейесiң. Өзiңдi Дарқан көрген бойда ептеп сiлкiлеп алғаннан сау ма?

	– Жезде, – деп Бертай және жай сөйледi. – Мен қалжыңдап тұрғам жоқ. Ол менi көре де алмады. Үйiне жеткiзбей, желкесiн қияйын деп тұрдым да, райдан қайттым. Сондағым өзiңмен келiсу едi.

	Жүлдебек осыдан соң Бертайды аяп кеттi де, ақыл айтты.

	– Қазiр фермаға тарт. Қызға алған сыйлығыңды бер. Сүйем, тием деген уәдесiн алмай қойма. Өлердегi сөзiңдi айт. Әйел жаны нәзiк келедi. Үзiле өтiнсең, құрмет көрсетсең, лап етiп құшағыңа өзi-ақ енедi! Бiр үйге кiргiң келсе, есiгiн қайта-қайта қаға бер, ақыр кiресiң деп үйреткенiм қайда?

	– Әй қайдам. Ол қызға мен көрсетпеген құрмет қалмады ғой.

	Бiрiне де илiкпей келедi.

	– Ебiң, тәттi тiлiң жоқ. Топассың. Қимылың түлкiдей ептi емес, аюдай қолапайсыз! – деп кекеттi ол және.

	Бертай басын шайқап, төмен қараған күйде:

	– Бәрiбiр ендi болмайды, – деген едi.

	– О, жетесiз. Мойнынан жетелеген ит аңға жарамайды деген рас екен. Сiрә, сол қызға сен емес, бiз апаң екеумiз үйленетiн шығармыз! Есiл қыз-ай, қолдан шығып кеттi-ау! Күйек байланған теке сияқты, иiсiне мас боп, жүре бердiң ғой, ә, шаяным!

	Бұл Жүлдебектiң үйiне Көсебай келгенге дейiнгi сөздер болатын. Ал Көсебай екiншi бiр хабар әкелдi. Бертай үшiн бұл хабар аса ауыр едi. Тым болмаса, кетерiн де айтпаған қыз Бертайды қатты ренжiткен. Ол үйден шыға жөнелдi.

	Станция жеткiзер емес. Әшейiнде лезде-ақ барып қалатын едi ғой. Қазiр қашықтап, бөтен орынға көшiп кеткен бе?

	Бүгiнгi күннiң өзi де өзгеше. Айнала қараңғы қапас, терең тұңғиық сияқты. Сол қапастың кез келген жерiнен Дарқан шыға келiп: «Қайда барасың, кiмге барасың! Айтарың болса, әуелi менiмен сөйлес. Жiгiт сыры жiгiт алдында шешiледi», – деп тұрғандай. Бұлдыр ой бұралаң жол тәрiздi.

	Жарқ етiп үзiлiп түскен жұлдыз сiлемi созалаң тартып, қараңғы, қапас түндi тiлiп өттi. Сiрә, Дарқан атар оқтың елесiндей көрiндi ме, әйтеуiр, Бертай селк етiп, денесi түршiге, алақтай қарады. Тiрi жан белгiсi жоқ. Аспанға көзi түсiп едi, жұлдыздар жайнап-ақ тұр. «Ау, жер бетi неге сонша қараңғы?»

	Жорту қайда. Бертай әлi жосытып келедi. Кенет тағы да жарқ еттi. Бұл жолы аспаннан емес, жерден, Бертайдың дәл көз алдынан жалт бердi. Байқап қалды. Дөң басына келгенде көрiнген станция тамдары екен.

	Бертай жолдың екi жағы бiрдей, үлкендi-кiшiлi, үйлерге толы село ортасында бара жатқанын сездi. Замат станция өмiрiне тән белгiлер де бiлiне бастады. Гук-гук-теген паровоз үнi, ұзыннан ұзақ тiркелген вагондары бар ауыр составтардың орнынан қозғалып қалғанда, бiрiмен бiрi шақұр-шұқыр түйiскен дауыстары, тағы сол қияқты ежелгi өмiр. «Және бiр қадам, және бiр азырақ шыдам – станция» деп ойлады.

	Бертай станцияға жеттi де, су терге малынып, солығы шыққан атын телефон бағанасына байлай сала, жүгiрген бойы үлкен ақ үйдiң есiгiнен iшке енiп кеттi. Станцияның кең залы босап қалыпты. Касса алдында да адам жоқ. Ол жүгiрiп барып, Алматыға қарай жүретiн поезды сұрады. Кассир әйел асығар емес. Басына бiткен жирен шашын төменнен жоғары қарай түрiп кеп, дәл төбесiне шошайтып үйiп қойған екен. Қолындағы кiшкене айнасына, мойнын қисайтып, олай бiр, бұлай бiр қарап алғап соң ғана, тiптi, жайбарақат және Бертайдың өзiн кiнәлай жауап бердi.

	– Келмек түгiл, кетейiн деп тұрғанын қалайша көрмей, сезбей тұрсыз? Қай жерге баратын едiңiз? Билет кесейiн бе? – Әйел бiлегiндiегi кiшкене сағатына қарады. – Ә, үлгермейтiн... жоқ, үлгiрмейсiз! – деп, және немқұрайды кейiп, иығын бүлк еткiздi. Ерiндерi қып-қызыл бояу. Бiрақ, бет-аузы, тiптi, шашына дейiн жирен әйелдiң қасы мен кiрпiгi қап-қара екен. Сiрә, соңғы екеуi де бояу болмағай.

	Шәлкес әйелдiң сөзiне мән бермей, кiлт бұрылып, Бертай перронға қарай беттедi. Есiк аузында жүргiншiлердiң билеттерiн тексерiп, билетi барын өз көзiмен көрмесе табан аузында тiл тартпай өлiп кетсе де, iсi жоқ, толық жеңгейдi бiр қағып өтiп, перронға шықты. Мұнда да халық өте аз. Оның есесiне вагонның терезелерiнен, есiктерiнен қараған жолаушылар көп-ақ. Жерде тұрғандардың көбi соларға қарап қол былғап, қоштасып жатыр.

	«Ақтоты қайда? Жолыға қалса не айтам?»

	Жан-жағына алақтай қараған Бертайдың ызалы көзi еш нәрсе көрер емес. Олай да, бұлай да қарады. Бiресе алғы, бiресе артқы вагондарға жүгiрдi. Сөйтiп жүрiп станция есiгiнiң дәл тұсында тұрған бесiншi вагонға қуалай секiрiп шыққанын өзi де сезбей қалды. Бiрақ, iздеген адамын кездестiре алмай, жерге қайта секiрiп түсiп, артқы вагондардың есiк, терезелерiне телмендей жалтақтады. Соңғы қоңырау соғылды. Бертай бар пәрменiмен алдағы вагондарға қарай жүре берiп, кенет артқа бұрылды. Ендi бiр ретте бiресе алға, бiресе кейiн жүгiрдi. Сол сәт паровоздың ақырғы гудогы шығандап естiлдi де, оның артынша бүкiл состав ақырын жылжып, қозғала бердi. Бертай:

	– Ақтоты! – деп, алқына айғайлады. Бар еткен дауыс бiр түрлi оғаш шықты. – Ақтоты!

	Аш адамның көзiндей ызалы, өткiр көзi бұлдырап кеттi. Өң, түс жоқ. Жылжи-жылжи ұзап та бара жатқан вагондармен қатарласа қол бұлғап, бiрте-бiрте қала берген бiр жас әйелдi Бертай иығымен қағып жiбердi. Әйел Бертайға жалт қарады да, «ах!» деп шыңғыра шошып, танымайтын әлдекiмдi құшақтай алды.

	«Ах! Нендей қорқынышты адам едi!» Бертай өз айналасына топтала бергендердiң бiрiне де назара аударған жоқ. Кенет тұсынан өтiп бара жатқан бiр вагоннан Ақтотының жарқын жүзiн анық көрiп қалды. Қолын бұлғап, жайраңдап күлiп, әлдененi сөйлеп барады. Бертай ышқына ұмтылды. Бiрақ, ол Ақтотыны қайтып көре алған жоқ. Состав лезде түн қараңғысына сүңгiп кеттi.

	Станцияға жиналған адамдар тарай бастады. Солардың арасында Қарғабек те кетiп бара жатқан-ды.

	Ол Бертайды көрiп қалды да, «Бұл қайдан жүр? Қалай келген?» – деп, жанаса бере:

	– Бертай? – деп шақырды.

	Жалт бұрылған Бертай Қарғабектi көрiп, шошып кеттi. Дарқан да осы жерде шығар деп алақтай қарады. Бiрақ, Қарғабектен бөтен таныс жоқ екен.

	– Қайдан жүрсiн? Бiреудi шығара келiп пе ең?

	– Өзiң ше?

	– Ақтоты Алматыға бармақ едi, соны мiнгiзiп жiбердiм.

	– Ақтотыны?!. Дарқан да кеттi ме?

	– Не дейсiң! Дарқаның не?

	Бертай жауап қайырмады. Айтайын дегенiн сыртқа шығармай, жұта салды. Құйған қорғасындай шымыр денесiне, тапалдау бойына өлшегенде, иықтары қақпақтай. Келте мойны сiресiп, бұрылар емес. Жалпақ бетi сазара қалған. Жуан бақайын, жерге қаққан қазықтай, нық басып тұр. Төңiрегiне жалтақтай қарайды.

	Қарғабек ойына әлденелер түсiп, секем ала қалды.

	– Сен жаңа не айттың? – деп сұрады ол.

	– Не дедiм?

	– Дарқан дедiң ғой.

	– Дедiм бе? Ғажап! Ол қалай аузыма түстi екен!

	Екеуiнiң көзi мен көзi кездесiп қалды. Бiр сәт кiрпiк қағыспай, бiрiне-бiрi қадала қарасты. Арбасып тұрған секiлдi. Iстiң ақырын ойлағыш көз бұрын тайқыды. Ол Қарғабектiң көзi едi. Бұрыннан құлағы шалып жүрген пыш-пыш әңгiменi естiген сайын, осы бiр жiгiттiң дәмесiне iшiнен күлетiн. Жақында бұл қаңқудың бүге шiгесiне дейiн бiлiп алғысы келiп, Ақтотыдан сұрап қарағанда, ол шек-сiлесi қата күлiп, жауап берген-дi. Одан кейiн ұмытып кеткен. Қыз бұған тырмала қояр ма екен?.. Егер Ақтоты айтқандай болса, Бертай мұнда не ғып жүр?

	Қарғабек ендi Бертайдың бас-аяғына түгел зер салып өттi. Ол қазiр былқ етер емес. Мiз бақпай тұр. Кiрпiгiн әлi қақпаған тәрiздi. Қамшысын қатты ұстап алған.

	– Iм-м! – Қарғабек кейiн бұрылып жүре бердi. – Дегенмен, тегiн емес, Күдiктi кездесу! – дедi ол күбiрлеп өзiне өзi.





Дарқан


	Мұның бәрi Дарқанның күтпеген, тiптi, ойламаған жағдайы едi. Қалай боп кеттi? Не боп барады!

	Үйiне келгеннен бергi құлағы естiп, көзi көргендерiнен Дарқан аса мазасыз. Апырым-ау, досы көп пе, дұшпаны ма? Жау арттыра қоярлықтай, сонша ол кiм едi?

	Осы ой Дарқанды жатқызар емес.

	Дарқан төсегiнде аунап түстi. «Мен кiм едiм сонша? – дедi ол өзiне өзi есеп берiп. – Не мықты қызметкер емеспiн, не бiр оқымысты ғалым емеспiн. Ауыл шаруашылығы жағынан бiлетiнiм де шамалы!»

	Оған мынадай ойлар үйiрiлдi. Соғыс басталатын жылғы көктем. Дарқан онжылдықты бiтiрдi. Ауыл жастары жаңа мәселе көтердi. Колхоз бағын, орман алқабын жасайық, – дедi олар. Бұған ұйытқы болған да Дарқанның өзi едi.

	Сан жылдар бойы бiр түп ағаш өскенiн көрмеген тақыр далада орман алқабын жасамақ. Кiм сенедi оған? Жастар өршелене түстi. Кейбiр қарттар жұрттың бiразын дүрлiктiрiп, шошытып тастады. Олар: «Осы күннiң адамдары барып тұрған бас бұзар боп кеттi ғой. Тыныш қана жайына жүру жоқ. Күлдiретiн еш нәрсе таппай қалса, басымен там сүзедi, жар құлатады», – деп үрiктi. Солардың бiрi колхоз бухгалтерi Баймұрат қарт едi. Ол бажылдап, тiптi, жалынан сипатпады.

	– Сұмдық! Бұл жастар жынданған шығар, жынданған! – деп таңдайды. – Сонау далаға, аңызақ желдiң – керiмсалдың аузына ағаш екпек, ағаш. Сұмдық емей, не бұл, не!

	– Бiз сол сұмдықты жеңемiз! – дедi жастар.

	– Жеңемiз?.. Мыналар құртар. Бұлардың қолдарына тiзгiн берсе, бұл колхозды жойып тынар, бұлар, тынар!

	Баймұраттың сол күндерi айтқан осы сөздерi Дарқанның құлағынан бүгiнге дейiн кеткен емес. Ал, колхоз председателi Ержан ше? Не болады, не болмайды деп айтуға батылы жетпей, сөзбұйдалап көп жүрдi. Ақыры жастар жеңдi. Басқарма мүшелерi колхоз бағын жасау туралы соңғы пiкiрдi жақтады. Ақыры биылша екi гектар жерге жемiс ағаштары егiлсiн. Iс нәтижелi шықса, келесi жылы мықтап қолға алармыз, – деп пәтуаласты.

	Егер Дарқанның қорасы алдындағы участокта бұрын әкесi, кейiн өзi еккен жемiс ағаштары бұл жылдары жайқалып тұрмаса, оның жемiсiн де жеп отырмаса, кәдiк едi. Колхоздың үлкенi бар, кiшiсi бар, қолдарын бiр-ақ сiлтеп: «бiздiң қай ата-бабамыз ағаш өсiрiп жемiсiн жеп едi. Одан да сойсам етi, саусам сүтi бар малым жақсы. Бiр түп тал егiп, оны пәлен жыл желден, малдан сақтай өсiрiп, одан соң көлеңкесiнде отырып шай iшем дегенше, кiм бар, кiм жоқ» – деп жүре бермесiне кiм кепiл? Ал орман алқабын жасау жайындағы пiкiрдi басқарма мүшелерiнiң көбi-ақ қабылдаған жоқ, қорқа бердi.

	Сол жылы Дарқан бастаған бес адам колхоздың болашақ бағы өсетiн жерде жұмыс iстей бастады. Жердi екi рет айдап, екi рет тырмалады. Питомник табуды қарастырды. Күзде егетiн ағаштарды күн бұрын ойлап, келiсiп алысты. Сол екi арада соғыс басталып кеттi. Ағаш өсiрiп алшаң басар заман ба ол!

	Дарқанның ұйқысы шайдай ашылды. Соғыс жылдарындағы өмiрi көз алдынан сырғып өтiп жатыр. Үйiне қайтып келгенге дейiнгi күндер, жылдар көшкен керуеңдей, толқып тасқан сеңдей бұлдырады...

	Мiне, Дарқан ойы өз ауылы үстiне тоқтады. Үйiне де кiрдi.

	Жарқын жүздер, шат көңiлдер.

	Ана дастарқаны. Оның айналасында достар, тумалары отыр. Көсебай мен Меңсұлу, Жүлдебек... Айбала мен Қарғабек. Соңғы екеуi Ақтотыны Дарқанның келгенiн бiле тұра, әдейi Алматыға қашырып жiберген дәл өздерi сияқты, қатты өкiнген едi-ау!

	Дарқан бiр сәт Ақтоты туралы ойлап кеттi. Көз алдына түн, темiр жол, поезд елестедi. Сол түнде ышқына зымыраған состав. Оның бiр вагонында отырған жолаушылар арасында Ақтоты да кетiп бара жатыр. Вагонның жүрiсiнен әркiмнiң сол кезде ойлаған ойы мен сезiмiне қарай бiр қызық дыбыстар естiлетiн. Дарқанға кейде вагон: «Ех, ах! Бiр, екi!.. Ех, ах! Бiр, екi!.» деп келетiндей де, ал кейде: «тақ-тұқ, тақ-тұқ!» еткен жай үн ғана боп естiлетiн.

	Әйтеуiр таусылмас дыбыс едi. Бiр кездерде тiптi, мүлде басқа бейне: «Ах-үһлеп» келетiндей де болады. Ал ендi бiреулер үшiн осының бәрi емес, әйтеуiр, мағынасыз дыбыс болып қала беретiн. Сүйiктiсi Ақтотыны есiне алғанда Дарқан өзiн вагонда кетiп бара жатқандай сезiнiп, сонда алатын әсерiн осылай ойына түсiрдi. Ақтоты қалай екен деп қалды ол. Сезiнiп, ойлап бара ма екен? Жоқ әлде... Төсектен басын көтерiп алды. Жаңа ғана өзi сендiрiп жатқан шамды қайта жағып, гимнастеркасының төс қалтасынан суырып алған кiшкене бет орамал iшiндегi қыз суретiне үңiле қарады: «Ақтоты!»

	Бұдан кейiн Дарқанның көз алдына мынадай жәйттер үйiрiлдi:

	...1941 жылдың күзi. Бiр топ жiгiт «Шолпан» колхозынан майданға аттанып бара жатты. Ауыл тұсындағы шағын ғана қыраттан аса бергендерiнде, iздерiнен салтатқа мiнген бiр қыз қуып жеттi...

	Адамға бiтер сүйкiмдiлiктiң, сұлулықтың бәрiн жомарт табиғат бiржола аямай, тек осы қызға ғана бере салғандай. Ашаң келген сұңғақ бойы, тал шыбықтай бұралған жiңiшке белi, мiнсiз бас бiтiмiне жараса қалған құралай көзi мен қолаң шашы аса ерекше жаралыпты. Кiсiге жарқырай қараған түрiнен асқақтау емес, ақыл мен парасат лебi еседi. Нұрлы шырайында ақылгөй анаға тән елжiреу бар. Тек өбiп алардай ал қызылданған беттерi қазiр сәл сұрлана қалыпты да, оған зор қайғы тоты тереңiрек бата түсiптi. Келбетiнде жадыраудан гөрi, жабығу әсерi басым. Соның өзiнде де, кiмдi болмасын, сұқтана қаратпай қоймайтын сұлу мүсiн әрi сұсты, әрi әсем едi. Ақтоты осы болатын.

	Соғыс басталысымен-ақ майданға аттанған жалғыз ағасы Бектемiрдiң орнында қалып, колхоздың жылқы фермасын басқарып жүрген Ақтоты сүйген жiгiтiнiң кетерiн сол күнi ғана естiген. Хабар жеткен бойда, атқа отыра салып, колхоз орталығына тартып едi, үлгiрдi. Жiгiттерге ауыл тұсындағы кiшкене қыратта қуып жеттi.

	Бұрын ұялшақ, ұяң көрiнетiн сол қыз бұл жолы ғажап бiр қылық көрсеткен-дi. Ешбiр жаннан тайсалмай, Дарқанға жете бере, оның мойнына орала кеткен, жiгiт те құшағын кең ашып едi. Көпке дейiн бiрiн-бiрi босатпай тұрысқан. Екеуiне сол арадағы жiгiттердiң бәрi де үндемей, қызыға қарап едi де, бiр ғана жiгiт дәтi бармай, терiс бұрылып кеткен-дi.

	Жiгiт пен Ақтоты сол жерде басқа адамның арасында болған мынадай сөздердi есiтпей де қалып едi:

	– Көрдiң бе, Бертай? Сен болсаң, бұл қыз менi сүйедi деп, көкiп жүрсiң!

	– Ай, жездеке-ай! Сiз-ақ осы... Қазiр қыз сүйiп, оның дертiн көтерер кез бе! – деп, бұрылып кеткен Бертайға Жүлдебек мысқылдай, ыржия күлген-дi. Басқа сөз айтуға оның да аузы бармаған.

	Дәл сол кезде Ақтотының көңiлi аласұрып едi. Қыз жүрегiнiң дүрсiлi жас жiгiт құлағына жеткенi де сол минуттер едi...

	Замат ат үстiнде айқасқан құшақтар ажыраса берген. Мойнына қарай сырғып түскен орамалын қолымен ұстап, ақ маңдайы жарқырап, беттерi сәл күреңдене түскен Ақтоты сыпайы үнмен сөйлеп едi.

	– Дарқан! Не айтайын басқа, жолың болсын!.. Ұмытпа, мен сенiмен бiргемiн. Бiлесiң бе, мен сендiкпiн ғой. Мәңгi сендiкпiн. Сертiмнiң белгiсi мынау! – деп, осы сурет пен орамалды ұсынған-ды.

	Онере де Бальзактың: «Әдетте, молдалар, судьялар мен әйелдер еш уақытта iшкi сырын басқаларға ақтармас болар» деген бiр сөзi Дарқанның ойына сол күннен кейiн түсiп, мықты орын алған-ды. Ақтоты екеуiнiң жастық дәуiрдiң талай тәттi сағаттарын қатар жүрiп өткiзген кездерi аз емес едi. Сондай сәттерде де қыз аузынан мұндай айқын, жылы сөздi естiмеген. Домбыраның қос шегiндей жүрек сырлары бiр үнмен шыққандығы бар едi де, кесiп айтылған шешiм жоқ едi. Жiгiт пейлiн түсiне, бiле тұра, қыз өз көңiл күйiн iшiнде сақтап келген. Сүйген қызы жәйлi талай ойға батқан Дарқан кейде, сiрә, бiздiң жөнiмiз болмас деп те ойлайтын. Ғажап-ау, сол құпия қыз, сүйiктi Ақтоты сол күнi iшкi сырын өзi ақтарған. Көптен ойда жүрген жүрек сырын өзi кiлт болып ашқан.

	«Сенiмен бiргемiн. Мәңгi сендiкпiн!» – деген.

	Сол бiр өткен алыс көрiнiстен кейiн Дарқан да Бертай мен Жүлдебек те батысқа қарай жүрiп кеткен-дi. Жiгiттер барған сайын алыстай берген. Дарқан артына бұрылып қараған сайын, қыратта, ат үстiнде қарауылдай қарап қалған Ақтоты тұлғасы бiрте-бiрте қарауытып, елес сияқтанып қала бердi. «Көрдiң бе, мен айтқаныма осылай берiкпiн. Сен де берiк бол, тайма, тайсалма, жеңiспен орал!» – деп тұрғандай. Дарқан көппен бiрге көзге көрiнбей кеттi. Ал Ақтотының сол күнгi келiсi, алыс сапарға шығарып салып, қырат басында тұрып қалғаны бес жыл бойы көз алдынан әлi бiр елi ұзап кеткен емес.

	Асыққанға бес жыл түгiл, бес күн де көп. Әсiресе, сүйiскен жүректер үшiн бұл бесеу – бес мыңдай, тiптi, одан да көп көрiнуi мүмкiн. Майдан ерi мен колхоз қызына да сондай сансыз көп күндер едi бұл. Олардың бес жыл бойы жазысқан хаттары әуелi жауды тез жеңудi айтса, одан соңғы сөйлемдерi жас жүрек тiлектерi орындалар кезi едi. Алайда мына сурет, мына кестелi орамал сонау бiр есте қаларлық күннен берi Дарқанның сол жақ төсiндегi жүрекке жақын қалтасынан түспей-ақ келе жатқан-ды!.. Осы кезде Дарқанның алдына Бертай тұра қалды. «Ақтоты мүмкiн сол жiгiттi аңсап бара жатқан шығар! Екеуiнiң арасында түк жоқ болса станцияға Бертай неге барады?..»

	Оған және бiр сыр араласты. «Сен Ақтотыны кiнәлайсың. Ендеше өзiңе Меңсұлу сонша неге қарайды?» – дейдi Дарқанға бiр сезiм. Сонда Меңсұлумен тегiн болмағаның ба? Сен үшiн Меңсұлу күйеуiмен де ұрысқан жоқ па!..

	Дарқан жүрегi суылдап қоя бердi. «Жоқ-жоқ» дедi ол бұл ойды өзiне жуытпай...

	Ол шамды өшiрдi. Бiр мезет тұнжырап сұлық жатты. Бiрақ, назары өзi келген күнгi ана дастарқанына қайта оралды. Раушан қонақтарының алдына бар асын жайып салыпты. Мол тартылған тарамның бiрi – бау жемiстерi. Алманың әлденеше түрi, ауызға тисе ерiп тұрған Самарқан өрiк, нан жиделер, тәттi суы тамсандыра түскен жүзiмдер, уылжи пiскен алмұрт дастарқанды қалай көрiктендiрiп жiберген! Кептiрiлген өрiк-мейiздер. Жас баланың жұмырығындай жаңғақ, қауын мен алма қағы... Осы жемiстерден жасаған қолбала шарап сырлы пиялада мөлтiлдеп тұр.

	– Алыңыздар, жеңiздер! – деп, Раушан құрмет көрсетiп, жүгiре басып жүр. – Қарағымның келуiне сақтағанмын. Өз қолымен өсiрген бауының жемiсi, соның шарабы. Iшiңiздер, жеңiздер!

	Раушан кейде өзiнiң Дарқанмен қалай көрiскенiн айтып күледi, оған үйдегiлер де ду-ду етедi.

	Ақ сары жүзiнiң әжiмi тереңдеп, кәрiлiк нышаны бiлiне бастаған ананың қою қара шашы да бурыл тартып, самай жағы жылтырап-ақ қалыпты. Толықтау келген ұзын бойы бұрынғысынан көрi ашаңдаған. Салмақты мiнезi, аспай-саспай сөйлейтiн әдетi әлi бұрынғысындай.

	Қарындасы Зәуреш мүлде басқа. Ол Дарқан әскерге кеткенде он жаста едi, қазiр он бесте. Жүрiс-тұрысында «мен де ер жеттiм» дегендей белгi бар.

	Үй iшiнде көңiлдi әңгiме. Ендi байқады, мұндайда Жүлдебектен асар жан жоқ екен. Бiреу аузын ашса болғаны, ар жағын айтқызбай, iле жөнеледi. Жұртты елiктiрiп, өзiне қаратып алады. Жүлдебектi, әсiресе, колхоз председателi рақаттана тыңдайды екен. Арақ, шарапты тәуiр-ақ жұтып алған Көсебай маңдайынан шiп-шiп аққан терiн орамалымен бiр сипап тастап, Жүлдебектi көтермелеп-ақ отыр.

	– Ай, пәлi-ай, ә! Сөйлесе, Пiлтебектiң баласы Жүлдебек сөйлесiн. Әр сөзi балға батырып алғандай емес пе! – деп қарқ-қарқ күледi ол.

	Ұтырын тауып Жүлдебек те «Көсебайды қолпаштап қояды.

	«Көсекең үшiн!» дал, жұртқа арақ, шарапты да көтертiп алды. Едәуiр-ақ жұтып алғанға ма, Жүлдебектiң кiшкене арық тұлғасы тiптi, жеңiл тартып кетiп едi. Оның сол түнгi бейнесi жылт етiп, бұтақтан бұтаққа ұшып-қонып жүрген жыланбас жылтыр торғайды еске түсiредi. Ол бiр кезде сығырайған кiшкене көзiн сәл қысыңқырай түсiп:

	– «Алтынның қолда барда қадiрi жоқ» деген. Адам сыйлай бiлмеймiз ғой! – деп ықылық атып тұрды.

	– Е, не бопты? – дедi Меңсұлу.

	– Пәлi, айттым ғой, бiлмеймiз, бiлмеймiз! – Жүлдебек басын шайқап, бiр-екi рет ықылық атып қалып едi. Оған Қарғабек көмектестi.

	– Не айттың, Жүлдеке? – деп келiп отырғыза бастады. Жүлдебек көнген жоқ. Қораздана бiрер қақырынып қойып:

	– Көсекең облысқа анада бара қалғанында ондағы бүкiл басшылар, хан көтергендей, аяғын жерге тигiзбептi ғой!

	Жұрт тым-тырыс бола қалған-ды.

	– Тiптi, қызық бопты. Бiрi машинасын, бiрi үйiнiң төрiн берiп, ендi бiреулерi Көсекеңдi тек көргенiне мәз болып, «сiз, бiз» деп сыйлапты. Әнеугүнi киiп жүрген, әлгi... iмм... матасын не дейтiн едi, лукс дей ме, бiр әдемi костюмi бар едi ғой, сол жолы оны обкомның секретары сыйға берген екен. Оны да естiп қойдық. Көрдiңдер ме. Көсекең, заты сыпайы, тектi адам емес пе, ондайды бiзге өздiгiнен айтпайды да ғой. Iмм... бұл өзi осы отырған барлық көрген көздер үшiн де зор бедел! Әрине, солайы солай! Бақыт шiркiн қонайын десе түк емес, ол қазiр бiздi құлағымызға дейiн батырып жiбере салайын деп, басымызда қалықтап-ақ тұр! Мен тағы да Көсекеңнiң бақыт құсы бұдан да жоғарылай беруi үшiн көтеремiн, – деп, Жүлдебек пияласын алдымен председательмен соғыстырды.

	Аңқау, әрi күрт мiнездi Көсебай ерсi қимылдап, шарап толы бокалын жоғары көтере тұрған-ды. Бiрақ, өзi мен Жүлдебектен бөтен жан тырп етпей отырғанын Көсебай сол кезде ғана байқап, сазарған бойы үн-түнсiз сылқ етiп отыра кеткен.

	Дарқан осы жерде Меңсұлуды көз алдына қайта келтiрдi. Оның түсi суық Көсебайдың қолынан бокалын жұлып алып, орнына қойғаны, жұлқына тiл қатқаны әлi есiнде.

	– Жүлдебек, бүгiн сөзшең боп кеткен екенсiң! – деген-дi сонда Меңсұлу. Қалған пiкiрiн көпке қарап айтқан. – Сендер бұл өтiрiкке сенбей-ақ қойыңдар. Ондай оқиға болған емес. Костюмдi магазиннен сатып алған мен өзiм. Ал, мына Жүлдебек шашпауын көтермелеп отырған председатель облысқа сол жолы барғанында, мақтау алу былай тұрсын, обкомның бюросынан қатты сөгiс арқалап қайтқан болатын.

	Меңсұлу онымен де тоқтаған жоқ. Дарқанға жақындай түсiп, иығымен сүйкене, оны тiптi, аймалағандай, бiр мiнез көрсеттi. Содан соң жұртқа естiрте:

	– Соғыс кезiнде шалдар құтырды емес пе! Жеткенi қыз, жетпегенi жас келiншек алып көкiдi ғой. Бiзде не айып бар? Өмiр деп жүрiп, құс торға, балық ауға түспей ме? – деп салған.

	Сол-ақ екен, қайнаған қазандай тасып, төгiлуге шақ отырған Көсебай мүлде бұрқан-сарқан болды. Орнынан ұшып тұрды, да:

	– Қош болыңдар. Маған бұл жерде отыруға болмайды екен! – деп үйден шығып кеттi.

	– Шырағым, Жүлдебек-ай, тiлiңмен саз балшықтан да от шығарасың-ау! – деп Раушан ана ренiш бiлдiргенде:

	– Уа, апай, отты көрмей отыр екенсiз. Егер тынық суды лайлатқан мен ғана болсам, онда кетейiн! – деп, Жүлдебек те Көсебай соңынан ыта жөнелген.

	Шырқы бұзылған кештiң бұдан кейiнгi лебi басылып, адамдар тарқап едi. Жалғыз қалған Меңсұлуды үйiне дейiн ертiп барып қайтқан Айбала мен Қарғабек председательдiң, ашуы әлi басылмағанын айта келген. Сондағы Меңсұлудың өзiне ойнақылана қарасы, жылмия күлiсi әлдене деп тұрғандай, күдiктi көрiнiп едi. «Қыз күнiнде әлдене тұйық сияқты едi, тұрмысқа шыққан соң, өзi жайдары болып кеткен бе, қалай? Әлде Көсебайды кәрiсiне ме екен?» – деп қалған-ды Дарқан.

	Ұйқыға кетер Дарқан жоқ. Ендi байқады, терезесiнен ай сәулесi түсiп тұр. Түн ортасы ауғанын ол осыдан бiлдi. Өткен түнi де Қарғабек пен Айбала үшеуi алғаш үйде, соңынан далада жүрiп, ай көтерiлгенше емiн-еркiн сөйлескен-дi. Бiр ұяда өскендей, тату жолдасы Қарғабек екеуi 1941 жылы майданға да бiр күнде аттанған едi. Ол соғысқа бара сала жараланып, елге қайтқан-ды. Қазiр колхоздың бригадирi. Iсi де, беделi де жақсы екен. Бұл Қарғабектiң емес, жұрттың, көптiң сөзi. Дарқан досының iсiн әлi көрген жоқ. Көруге, танысуға ынтық. Өз бағасын сонда берер. Қазiрше ойына келетiн нәрселер: ендiгi жерде көптiң бiрi ғана болып қалмай, құрбы-құрдастары алдында ұялмайтындай бiр iстiң басын ұстаса...

	Мiне, Дарқан достарымен жүр. Далада елiп өткен жел жоқ, тып-тыныш едi. Сонау Сүрен тауының аржағынан жәй ғана жылжып сұлу ай көтерiлiп келе жатты. Ол бейне жасырынбақ ойнап, үй артынан сығалап қараған арудай, бетiнiң жартысын ғана көрсетiп, күлiмсiреген секiлдi.

	– Ендi қайда, кiм болып iстемексiң, Дарқан? – деп сұрады сонда Айбала сөз төркiнiн бөтен жаққа бұрып.

	Қапелiмдегi бұл сұраққа Дарқаннан бұрын Қарғабек жауап берiп едi.

	– Кiм болсын, бағбан болады да.

	– Бағбан?

	– Әрине.

	Дарқан үндеген жоқ-ты. Есiне соғыс басталар жылғы iстерi түскен. Қарғабек те сол бастаманы айтса керек. Елге қайтқан соң колхоздың жемiстi бағын өсiру, орман алқабын жасау – Дарқанның көкейкестi арманы болатын. Бiрақ, Ақтотының сырттан оқып жүрiп, биыл ауылшаруашылық институтының екiншi курсына өткенi, ендi институттың өзiне барып оқысам дейтiнi есiнде едi. Дарқан осы жағын ойлап кеп: «Маған да оқу керек, Ақтотыдан қалуға тиiстi емеспiн», – деп бекiнген. Ал ендi, сол Ақтоты қайда? Екеумiз қат ұстаса жүрiп оқысақ дейтiнi қайда?

	«Демек, қыз көңiлi қызылда, – деп бекер айтпаған екен ғой. Бұ да қызылға қызығып кеткен болды».



	Дарқан осылай бiр ойларға батып кете бередi.

	– Қыз атаулылар да соғыс кезiнде тым құтырып алған екен, – дедi ол.

	– Қыз атаулылар! – деп, Айбала шошына үн қатты.

	– Ия, қыз атаулылар. Түсiнбей қалдың ба, қыз атаулы лар деймiн! Жiгiттер майдан өртiнде, өлiм мен өмiр ортасында жүргенде, олар мұнда тым есiрген екен. Есi-дертi бай тауып қалу болған ғой, шамасы! Қыздың көкесi дейтiн Меңсұлуың жаңағы. Перiште деп жүрген Ақтотыларың да шатасып бiткен. Бұл құтырған емей, не?

	– Айта берсе, сөз табыла бередi. Тiлде сүйек жоқ. Басқалар туралы не десең, о де, Бiрақ, Ақтотыға тiлiңдi тигiзбе? – деп Айбала қызараңдап қалды.

	– Әулие екен. Тiл тигiзуге болмас. Сонда Бертай ғой ақымақ. Ә, солай ма? Ендi оны ешқандай байланысы, қатысы жоқ қыз соңынан жүгiрiп жүрген сорлы деймiз ғой. Дұрыс, дұрыс. Оның апасы да өтiрiкшi. Ақтотыны сыртынан iнiсiне қосып жүрген бiреу болды о да.

	– Дәл солай. Екеуi туралы да, бiздi кекетiп, мұқатып айтсаң да, дұрыс айттың, – дедi Айбала. Қарғабек басын төмен салып, үндемей келедi. Дарқан:

	– Әттең, бұл сырды бұрынырақ бiлмедiм ғой. Жазған хаттарының бәрiн сол күйде алып келуiм керек едi. Бiрақ, өйте қоятын мен бiр саяхатта жүргем жоқ қой. – Ол қойнынан орамалға оралған қыз суретiн алды. – Мына сурет пен кестелi орамалды жалынып сұрап алған емес ем. Өзi берген болатын. Бес жыл сақтап, ақырында ақымақ болғаныма бүгiн түсiндiм. Мә, Айбала, жақсы көрер құрбың ғой, ал да, келген соң өзiне бере сал.

	Айбала алған жоқ. Ол ашулы да, өкiнiштi де едi.

	– Асықпай-ақ қой. Қайтару керек болса, қашпас, – деп Дарқанның ұсынған қолын кейiн қайырды.

	– Солай, Дарқан. Қалтаңда бес жыл жүрген аяулы зат бiраз күн тағы да жата тұрсын, – деп Қарғабек те Айбаланы қостады.

	– Бекер, Дарқан, бекер-ақ қызасың, – дедi ол және. – Бiз бiлетiн Ақтоты болса, оған өсек дарымайды. Естiгенiң жел сөз. Айтты де де ғой. Ал, мынаны тыңда: соғыстан бұрынғы бастаған iсiңдi колхозшылар әлi ұмытқан жоқ. Соныңды қайта баста. Тәуекел де.

	Сөз осыдан кейiн басқаша түр алды. Дарқан достарымен еркiн сөйлестi.

	– «У iшсең, руыңмен» деген екен. Егер қауым ұмытпаған болса... – деп едi, Қарғабек өз пiкiрiн қостай түстi, – «Ат сатсаң ауылыңмен» деп те айтады қазақ. Көп ұнатса болды. Мына даланы ора жасыл жапыраққа...

	Содан берi де бiраз күн өттi. Күндер өткен сайын Дарқанның көңiлi тулай бердi. «Не болсам екен, қадамды неден бастасам екен?» – деп толғанған жiгiт жүрегi ептеп жылына бердi. Қарап жата алмады. Бiр күнi жұрт көзiнен ұрлана жүрiп, баяғы колхоз бағын жасамақ болған участокқа барып қайтты. «Менiң ендiгi институтым осы жер болуы керек қой, ғалымдықты Ақтотыға-ақ берейiн. Кiмнiң бағы, кiмнiң ағашы бұрын көгерер екен, көрермiз!» – деп қайтты Дарқан ол жерден. Осылай өзiмен өзi арпалысқан Дарқан талықсып барып ұйықтап кеттi. Бiрақ, ол сонда да ерте оянды. Терезесiнен әтештердiң жарық дүние жаршысындай, «таң атты, таң аттылаған» даусы естiлiп тұр. Дарқан апыл-құпыл киiнiп тысқа шықты. Ол бiр кезде өзi еккен бақ iшiне кiрiп кеттi.

	Әр ағаш, әр жапыраққа ұзақ үңiледi, елжiрей қарайды. Бейне сырласып, сөйлесiп тұрғандай. Сәбиiнiң тұла бойында «қандай дақ, қандай белгi барын айтқызбай бiлген анадай, кей ағаш денесiне түскен жарқыншақ, жараның өзi жоқта болғанын сезiп, iшiнен ренжiгендей де кейпi бар.

	Қолымен отырғызған ағаштар тарихы оған бүгiнгiдей айқын. Бiр кезде жемiс ағаштарын өсiру үшiн ынтызары қалай ауған едi! Талай машақатпен тауып отырғызған көшеттерi көгере бастап, соңынан қурап та қалып едi-ау!

	Ендi ойласа, олар бұл жердiң ауа райына төзбеген тәрiздi. Мүмкiн көзiн таба бiлмеген шығар. Я, о да мүмкiн. Ағаш өсiруге Дарқан жасынан-ақ құмар едi. Не себеп болды екен? Дәл осы ауылда ондай iспен ешкiм де бас қатырмап едi ғой?..

	Дарқан мұндай сұраққа бүгiнге дейiн жауап тапқан емес...

	Раушандаертеоянғанедi. Үйжақта, таңертеңгiшаруашылығын бiтiре жүрiп, Дарқанға әлсiн-әлсiн қарап қояды. «Көр бағыңды, балам, – дейдi ол iшiнен. – Өзiң жоқ жылдарда кейде күн демей, түн демей колхоз жұмысын iстесем де, сен өсiрген бақты жүдеткем жоқ!»

	Ғасырлар бойы маңқиған Сүрен тауының әрi биiк, әрi ирекирек шоқыларына иек арта, жоғарыға қарай өрмелей жылжып, күн шығып келедi. Ол әуелi жер бетiн қызыл арайландырып, соңынан бар әлемдi сәулелi құшағына орап алуға асыққандай, шұғыласын барған сайын мол жайып келедi.

	Колхоз ауылы тегiс оянды. Тұяқтары сырт-сырт етiп ерiне, маңмаң басып өрiске беттеген сиырлар мен құнажын, тайыншалар айналаны қаптап кеттi. Iшiнара әукесi салбыраған, тұқырайған мойны мен желкесiнiң арасы сынық сүйемдей ғана бұқалар да жүр. Кейде олар тұқайымен жер тарпып, жан-жағына топырақ атып, бар даусымен өкiредi.

	Колхоз қорасынан шұбай өрген уақ малдардың жүрiсi сиырлардай емес, жедел-ақ. Бiрiн-бiрi ығыстыра, мүйiздерiмен қағып, бүлк-бүлк жорғалайды. Ана бiр сақа ешкi мекiренiп қойып, басын қалтаң-қалтаң еткiзiп алда барады. Өз тобының атаманы сияқты. Өзгелерi оның соңынан бүкең қағып, тiптi, борсаң-борсаң желе де түседi.

	Абайлап қарағанда түн бойы кең қойнына сиғызып жатқан байлығын колхоз ауылы ендi бiртiндеп көрсеткендей, мақтағандай тәрiздi. Әр үй үстiнде көлбей көтерiлген көк түтiн лезде көбейiп кеттi. Дарқанға жақын бiр үйден ыстық қазанда шыжылдаған майдың, құймақтың иiсi жеттi. Таңғы ауаға сiнген бұл иiс Дарқанның мұрнын жарып барады. Ол шарбақтың шетiне таман кеп, мойнын соза қарады үй алдында кернейшен жалын тiлi жарқылдаған сары самаурын да тұр екен. Дарқанның көзi қалбалақтап үйден шыға келген Баймұрат қартты шалып қалды. Жеңiн сұғынбай, иығына тастай салған көнетоз қара пальтосының етегiн далақтатып, қора сыртына қарай жүгiрiп бара жатыр. Дарқан бойын тасалады. Түзге шыққан қарттың қызық мiнездерiн есiне түсiрдi. Дарқанды көрсе болғаны, «сен бала бұғалтерлықты үйрен. Өзiм үйретем. Қазiрше есепшi бола тұр. Девит – кридиттi үйретем. Девит – кридиттiң не екенiн әуелi бiлiп ал. Бiр жылда өзiңдi мынау деген бұғалтыр етем» – деп қоймайтын. Дарқан қарттың өзге де мiнездерiн ойлап тұр едi, осы сәтте оның өзi қайта көрiндi. Дарқанды да көзi шалып қалған екен.

	– А, балам, сонша не ойлап тұрсың, ойлап? – деп шарбаққа жақындап келдi. Төбесiне ғана шоқита кие салған әрi тар, әрi ескi малақайының екi құлағы қайқиып кетiптi. Олар басын тұлғып қалып сөйлеген қарттың шоқша сақалымен бiрге шошаңдап, селтеңдеп тұр. Дарқан жауап қайырды.

	– Жәй, ата! Ауыл көркiне қарап тұр едiм.

	– Ақыл-ақ екен мұның, ақыл-ақ. – Баймұрат тау жақтағы бiр қойнауға сығырая қарап тұрды. – Қара, қара, балам. Бәрi өзiмiздiң уақ малдар, уақ. Бiзде қойлардың түсiне қарай отар фермалар бар емес пе, фермалар, – деп қолын шошайта созды. Дарқан Баймұрат көрсеткен жаққа назар аударды.

	– Сонау қырат астында жүрген өңшең ақ қойларды көрiп тұрсың ба, көрiп. Ол бiздiң қойлар, бiздiң.

	Дарқан үйiне жүгiрiп барып, әскерден босанарда командирi сыйлаған дүрбiсiн алып келдi де, қарай бастады. Оның екi айнасынан тiптен жақыннан көрiнген бiрыңғай ақ қойлардың алды қыратқа жеткенде, соңы әлi сайда жүр екен. Жер бетiн қалқи көшкен ақ бұлттай толқынданып, өркештенiп, жылжып барады.

	– Бұрын мұндай жiкке бөлiнбеген едi. Түр-түрiмен жүргенi әдемi болады екен, әдемi, – деп тұр қарт. – Қара және көк түрлерi бар, түрлерi. Бiркелкi шұбар ешкiнiң старын көрсең бар ғой, балам, көрсең – ғажап қайран қаласың да, қайран. Бұғалтыр болсаң, бәрiнiң есебi өзiңде болады, әрине, өзiңде, – деген қарт Дарқанға сығырая қарап күлдi. – Баяғыда, әлгi соғыс болатын жылғы инемен құдық қазып, мына шөл далаға ағаш егем деген әурешiлiгiңдi айтам да, әурешiлiгiңдi. Ай, баламысың деген-ай, жерге шаныша қойсаң болғаны, осы мына ағаштарың сияқты, олар да өсе бередi дедiң ғой, ә, өсе.

	Баймұрат тоқтар емес. Дарқанға кезек бермей соғып тұр.

	– Ендi ол әурешiлiктi қой, балам, әурешiлiктi. Бұғалтыр бол, бұғалтыр. Қиын, әрине, қиын. Бiрақ, жұмысты ине емес, одан гөрi көрнектiрек, жуалдызбен iстейсiң, жуалдызбен, – деп қарт аға сиреп қалған сарғыш тiстерiн көрсете күлдi. Үстiңгi иегiнде жалғыз ғана тiс тұр. Онысы былқылдап, тiлiмен бiрге қозғалады.

	– Жұрт осал жiгiт екен деп қалмасын. Мойныңды алысқа салып кететiн уақыттан өттiң ғой ендi, өттiң. Мен сенi жаман болсын демеймiн. Әкең рахметтiк, иә, әкең рахметтiк, иманды болсын, иманды. Екеумiз осы колхозды бiрге құрған едiк, бiрге. Көп сөздi болмағаның, сол әкеңе тартқаның, әкеңе. Бiрақ, балам, тiсi шыққан балаға шайнап берген ас болмайды деген ғой, деген. Әйтеуiр, ойлап iстесең әрқашан да қор болмайсың, қор.

	– Рахмет, ата. Әлi жұмыс туралы еш нәрсе ойлағаным жоқ, кезiнде көрермiз, – дедi Дарқан.

	– Ә, бәрекелде, бәрекелде! Ойлаған жөн, ойлаған. Бұғалтырлық жұмысқа да сондай ойлағыш адам керек, адам! Кәне, жүр, үйге барайық, үйге. Бiр шыж-быждың исi келiп тұр екен, тұр. Жейiк те оны, жейiк? – дедi қарт және жымия күлiп.

	Дарқан рахмет айтты да, барған жоқ. Баймұрат үйiне бұрыла берiп:

	– Еңбек күнiң де жаман болмайды, жаман. Шешеңе айтып қой, келiп еңбегiне тиесiсiн алсын, тиесiсiн! – дедi...

	Дарқанның ойына Ақтоты түстi. Бiр сәт өзiн өзi ұмытып та кеттi. Ақтотымен жүрген жерлерi, талай-талай өткiзген қызықты күндерi...

	Көңiлiне бүгiнге дейiн болмаған бiр сұмдық жамандық ұялады.

	«Өш алсам ба екен, бiреудi, тiптi, нақ өзiн құртып тынсам ба екен!» Бұрқанған өшпендiлiк отынан соң ол сабасына қайта келдi.

	«Мүмкiн бәрi де өсек шығар. Бәрiн лаулатып жүрген Ақылбике. Оған сенбей-ақ қой, – деп қақсаған Қарғабек пен Айбаланы тыңдамауға қандай дәлел бар?»

	Ол алысқа қараған күйiнде бiр сәт қозғалмай тұрды. Аспанға көзi түстi. Қаз-қатар маржандай тiзiлiп, бiр топ тырна кетiп барады екен. Дарқан оған дүрбiсiмен қарады. Көз алдында «тырутырулап» ұшып бара жатқан тырналар оған және бiр нәрсенi есiне әкелдi: «Құстар да қайтқан екен. Ана жылы майданға кеткенiмде де құстардың осылай қайтқан кезi болатын. Бiрақ, сонау қырат басында бiр бойжеткен қалып едi-ау!».

	Көз алдына Ақтоты суретi тағы да үйiрiлдi.





Жасқа малынған орамал


	Ерте тұрып, өз қолымен егiп, өсiрген бауын ғана емес, туып өскен аулының түрiне ұзақ уақыт қарауды Дарқан әдетiне де айландырып алған-ды. Оны алғаш көп нәрсе қызықтырса, ендi соңғы күндерi жалықтырып та, тiптi, безiндiрiп те барады. Көрсем дегендерiн көрiп болған сияқты. Сағынышы да сарқылып, ендi белгiсiз бiр торығу басталғандай. Алғашқы күндерi көргеннiң бәрiне елжiрей, емiрене қараса, ендi бойын тежей, енжар қарайды. Кейде өзiнен-өзi күрсiнiп қалатын да болып жүр. Бұл соңғы жәйтке көбiне Ақтотыны есiне алған кездерде ұшырап қалады.

	Бүгiн ол кенет өзгердi. Күндегiдей таңертең тұрып, бауын аралап, о жақ, бұ жаққа көз салып, қарайлап жүрдi де, бiрден колхоз басшыларына, партия ұйымы секретарына баруды ұйғарды. «Бос жүре алатын емеспiн, жұмыс берiңдер», – демекшi.

	– Апа, қазiр кеңседе адам бола ма? – деп сұрады ол анасынан.

	Раушан:

	– Болады ғой, әуелi ертеңгi асыңды iш, сонан соң-ақ барарсың,

	– деп жауап бердi.

	– Қазiр онда жан жоқ. Бұл кезде кiм бола қоятын едi! – Зәуреш қоса қабаттасты. Өзi жүгiре басып, дастарқан жайып, ас жемiн әзiрлей бердi. Бұрқ-сарқ қайнап тұрған сары самауыр да лезде өз орнына қонып, май шелпегi аралас тағамдар стол үстiне келiп қалды. Тоңазыған етi де бар.

	Дарқан ұзақ аялдаған жоқ. Столға қойылған тамақты қарбыта асап жедi. Апасы мен қарындасына өз ойын айта отырды. Ағаш өсiретiн звеноны қайта ұйымдастырады. Орман алқабын жасайды. Звенода Раушан да, Зәуреш те болады...

	Раушан шайды тым асықпай iшетiн. Кесенiң жартысына да жеткiзбей құйып, ыстықтай, қантын оқта-текте бiр тiстеп қойып, бабымен ғана бейне жiңiшке түтiкпен сыздықтатып тартқандай жұтатын-ды. Солай отырып шiп-шiп терлемесе, шай iшкен құрлы да болмайтын. Дарқанның сөзiн тыңдай отырып, оған да өзi үйренген осы тәртiппен құйған шайын баласы мiсе тұтпады. Бiр кеседен кейiн-ақ:

	– Апа, толтыра құйшы? – дедi ол.

	– Шырағым-ау, аузың күймей ме?

	– Күймейдi.

	– Iше ғой ендеше...

	– Кесесiмен бiр-ақ жұта салар едiм, кесе үлкендеу екен, аузыма сыймай отыр.

	Апасы мен қарындасын кейде күлдiре отырып, Дарқан аз-ақ уақыт iшiнде тамақтанып та болды. Ол орнынан ұшып тұрды.

	– Апа, айраның бар ма, – дедi, – шөлiм қанбады.

	– Бар, – деп, Раушаннан бұрын жауап берген Зәуреш үлкен бiр тостаған айран әкеп бердi. Дарқан түрегеп тұрған күйi бiр-ақ сiмiрдi...

	Тысқа шығысымен Дарқанды ой шырмады. Ауылдың әр көше, әр бұрылысы оған жаңа-жаңа сезiм туғызды. Ол асығуын да қойды.

	«Басшылармен не деп сөйлесем? Әнеугүнгi Қарғабек пен Айбала айтқан звено туралы өздерi-ақ сөз қозғап қалмас па екен? Егер қозғай қалса ше? Не деймiн? Түу, осы мен қалай-қалай боп барам! Келе жатқанымның өзi сол туралы емес пе? Шешiмiмнен қайтып, атқара алмаймын десем қайтедi? Онда несiне бара жатырмын?..»

	Бiр ойы солай дегенмен көңiлiне мықты орнаған арманы Дарқанға қас қақтырар емес. «Осы сұр даланың өңiн өзгертер не бар?.. Айталық, техника келдi, кешегi соқа орнына қазiр трактор... Иә, солай. Бiрақ, бұл жаңарудың шегi ме екен?.. Жоқ, ол емес. Табиғатты өзгертудiң жолы онымен ғана шектелмейдi. Менiмше, колхоздың өз орман алқабын жасамай болмайды!»

	Дарқан аяғын iлби, мимырт басып келедi. Оның көз алдына тағы Ақтоты елестедi. «Ақтоты не дер едi! Тотым-ау, қайда жүрсiң? – деп қалды ол. – Жоқ! Екеумiздiң күйiсiмiз жараспауы мүмкiн бе?..»

	Дарқанның жүрiп келе жатқаны ұйықтап бара жатқан адамдай едi. Кенет шыққан бiр үн оны жалт қаратты.

	– Ау, Дарқан, еңсең түсiп кетiптi ғой. Сонша не болған?

	Жолға жақын, қорасы iшiнен үнемi көңнiң исi кетпейтiн, жапырайған бiр үй бар-ды. Жұрт оны Дарқанға Жүлдебектiң соңғы жылдары қалқайтып алған бас панасы деп едi. Сол үйдiң қақпасы алдында қызыл күрең көйлегiнiң сыртынан жеңсiз бешпет киген Меңсұлу бүрiн таянып тұр екен. Жiңiшке белi, көтерiңкi кеудесi, түп-түзу, жұп-жұмыр қол, аяғы, толық бөксесi құлындағы мүсiнi бұзылмағанын аңдатқандай. Қап-қара бота көзi ойнақшып, қаны тамған шырайлы дөңгелек бетi бәйшешектей құлпыра түскен.

	– Жолың болсын! Сенi үйден шықпайтын бопты, неге екенiн өзi де, өзге де бiлмейдi, десiп жүр едi ғой жұрт? – деп, Меңсұлу жымың-жымың еттi.

	Кiлт тоқтаған Дарқан не дерге бiлмей, Меңсұлуға қадала қарап қалды. Екеуiнiң жанары ұшыраса кеттi. Меңсұлу тартынар емес. Ойнақшып тұрған өткiр, қыяңқы көздерi әлi де жымыңдай түсiп, жалт-жұлт етедi. Қас қаққанша әлденеше рет қылымен құбылған жүзiнде аярлық та, мекерлiк те бар. «Апырым-ай, бұған не болған? Аузындағы сөзiн айтуға ұялатын қыз емес пе едi! Кеше ғана мектеп скамейкасында бiрге отырып, тең өскен Меңсұлу ма осы, әлде сырт тұлғасы соған ұқсас бiреу ме?» – деп те қала жаздаған Дарқан көзiн ерiксiз бұрып әкеттi.

	– Сайтан алғыр, өзiң не боп кеткенсiң? Тұла бойың тұрған жұмбақ сияқтысың ғой!

	– Дана жанға жұмбақ қиын ба екен? Шеш те таста.

	– Жоқ, ондай жүктi маған артпай-ақ қой? Шешiлмеген жұмбағың ендiгi қалмаған да шығар. Бiздiң жолымыз ендi түйiсе қоймас! – деп, Дарқан қатқылдау жауап қатты.

	Меңсұлу шабыттана түстi.

	– Өзiңдi соғыста болып қатайып, буыны бекiп келген бе десем, бұрынғыңнан бетер былжырап қайтқаннан саумысың? – Ол сиқырлана күлдi.

	– Ғажап емес. Соғыс иiңдi де түсiредi, ширатады да. Бiрақ, сенi соғыс жылдары қатайтып-ақ тастаған көрiнедi. Сұқсырдай сұлуланып та кетiпсiң.

	– Рахмет, Дарқан. Сұқсырға теңегенiң елегенiң шығар.

	«Жақсы сөз – жарым ырыс» деген. Бiрақ, сөз арты зобалаң емес пе? Ә, жоқ, оны қойшы, бұл бiр атыла салынған оқ деп ұғын... Ия, тiс те шығып, тiл де ұзарған сияқты. Өмiр үйрететiн көрiнедi ғой. Тап осы тұрысының өзiнде оның балғын, сымбатты мүсiнi әрқандай жiгiттi сұқтандыра түсерлiк едi. Дарқан алғашқы бетiнен өзгерiп, Меңсұлуға таңырқай, сүйсiне қарады да, алыстап кеткен бiр күндердi есiне алды.

	... Жаз. Шөп шабу кезi едi. Меңсұлудың әкесi бастаған бiр топ колхозшы алыстағы бiр шабындықтан пiшен орып жүрдi. Сол кезде колхоз председателi Ержан Дарқанды шақырып алды да: «Пiшеншiлерге астық, қант, шай апарып бер. Сонда бiр күн болып, шабылған жердiң мөлшерiн бiлiп қайт. Жиналғаны қанша екен, оны да ұмыт па», – дедi. Дарқан арбаға қант, шаймен қоса екi қап ұн тиеп, түс ауа шабындыққа жеттi. Көкорай шалғын дала, кең жазықта екi киiз үй тұр. Бұл пiшеншiлердiң түнде дем алатын, азық-ауқаттары тұратын үйлерi едi. Дарқанды бiр жан да қарсы алмады. Ешкiм жоқ сияқты. Бiрақ, ол екi үйдiң бiрiнiң алдына тоқтай бергенде, iргесi түрiлген үй керегесiнен әлдекiмнiң өзiне жәудiрей қараған көзiн, қызыл шырайлы дөңгелек жүзiн байқап қалды. Дарқан ол жаққа екiншi қайтып қарай алған жоқ. Жүктерiн түсiрiп, атын ағытып, арбаның өзiне байлады да, iшке кiрдi.

	Мiне, ғажап! Сап-салқын үйдiң қақ төрiне төселген қалың көрпеше үстiнде толыса туған айдай жарқырап, шалқасынан бiреу жатыр. Қынай белiнен жоғары жағы мүлде ашық. Көзi жұмулы. Халатының көкiрек тұсындағы түймесi ағытылып кетiптi де, аппақ төсiне төңкерiлген дәл екi күмiс кесе тәрiздi қос анар, демалған сайын, көрiктей көтерiлiп басылған кеудесiнде дiрiлдеп тұр. Қос анар үрпi жетiле пiскен дәл бiр қып-қызыл шие тәрiздi. Екi иығынан жарыла түскен қолаң шаш қолтығы астында толқын атып оралып жатыр.

	Дарқан көзiне от басылғандай шошып кеттi. Тұла бойы шымырлап, бiреу бiз сұғып алғандай, дызылдап сала бердi де, жалт бұрылып далаға шықты. Өзiне де белгiсiз бiр күш қойқойласа, тағы бiр күш – жастықтың жалын атқан алғашқы үнi – әлденеге құштарлана түсiп: «Қайда барасың? Бұрыл! Кiр үйге! Сүй, құшақта!» – деп тұрғандай болды. Дарқан қайта бұрылды. Қыз әлi жатыр. Бiресе ашқарақ нәпсi, бiресе ұят жеңген Дарқан қызға жақындап келдi де, оның бетiне, аппақ денесiне, қос анарына қадала қарады. Сөйттi де, қыздың ашылып жатқан халатын кеудесiне қымтап жауып, түймесiн салып, өзi тысқа шығып кеттi. Аздан соң Дарқан түрулi iргеден үй iшiнде күйбеңдеп жүре бастаған қыздың қимылын көрдi. Со замат оның өзi де далаға шықты.

	– Меңсұлу, амансың ба? Қалай, жайлау жақсы ма екен? – дедi Дарқан.

	– Жаман емес. Өзiң қашан келдiң?

	– Түсiп тұрғаным осы. Кiм бар бұл үйлерде?

	Меңсұлу жауап берген жоқ. Алысқа, сонау бiр сағым бұлдырап тұрған жаққа көзiн қадап қалды. Дарқан да сол тұсқа қарады. Көз ұшында екi әйел келедi екен.

	– Бiрi – менiң апам, – дедi Меңсұлу. – Бие сауып келедi. Мұндағы адамдарға сусын үшiн қымыз керек қой. Үйге кiрiп, қымыз iш. Жол жүрiп шөлдеген шығарсың!

	Меңсұлуға ерiп Дарқан iшке кiрдi. Қыз үлкен қара сабаны күмп-күмп пiсiп жiберiп қымыз сүзе бастады.

	– Қашан қайтасың? Мен сенiмен бiрге кетейiн. Мұнда, өзiңе белгiлi, комсомол комитетiнде берген уәдем бойынша, үлкендерге кешке қарай сабақ оқытып жүрмiн ғой. Кейбiреулерi түк бiлмейдi. Бүгiн үйреткен қарiптердi ертең ұмытып қалады. Зерiктiм. Бiрекi күн колхозға барып қайтамын.

	– Бүгiн қонып, таңертең жүремiн, – деп жауап бердi Дарқан.

	– Онда жақсы. Кешке дейiн шөп шауып жүргендерге барып келетiн шығарсың. Олар көрдiң бе, сонау қыр астында... түу, көп жердiң шөбiн шапты-ау! Барасың ғой, ә? Мен де барам.

	Ол манадан берi Меңсұлудың бетiне тiке қарай алмай, сiрә, жаңағымды сездi-ау, ұялып тұрған шығар деп тайқақтай берген. Бiрақ, мына сөздерi ұялған қыздың түрi емес. Дарқан iшiнен қуанып кеттi. «Бiлмегенi жақсы болған екен» деп ойлады. Оның көзi Меңсұлудың халаты iшiнен томпиып тұрған көкiрегiне түстi. Аздап ашыла түскен халат iшiнен қыздың iш киiмi, тiптi, бюстгалтерiне дейiн көрiнiп қалды. «Ғажап!» Мен жаңа не көрдiм? Өңiм бе, түсiм бе?» деп ойлады. Сол кезде сырттан:

	– Кiм келген! Меңсұлу, үйдемiсiң? – деген дауыс естiлдi де, есiктен екi әйел ене бердi. – Е, бiздiң жиен жiгiт екен ғой. Амансың ба? Апаң күйлi ме? Бiзге азық әкелген болдың ғой, сiрә!

	Осыдан кейiнгi әңгiмелерге Меңсұлудың анасы ие болып кеттi. Дарқанның ойын бөлген сезiм де ұмыт қалды. Ертең ауылға баратын болсаң кiр-қоңыңды жуып ал деп, Меңсұлуды анасы шөп басына жiбермедi.

	Кеш бата колхозшылармен қайтып келген Дарқан Меңсұлудың сабақ бергенiн көрдi. Үйдiң бiр бұрышына сүйей қойылған үлкен қара тақтаға ол әрбiр қарiптiң нұсқасын әдемiлеп түсiрiп, одан бiр-екi буынды сөздер шығарып жазды. Сығырайған керосин шам жарығы үй iшiн түгел қамтып та тұрған жоқ. Төселген киiз үстiнде дәптерлерiн дiзесiне қойып жаза бастаған үлкендердiң кейбiрiнiң көзi жұмылып та барады. Кейбiрi әжептәуiр-ақ жазып, кешегi оқығанын да қайталап етiп жатыр. Меңсұлу бiреулердей өткен сабақты сұрап, ендi бiреулерге тақтаға жазылған сөздi оқытады.

	– Шырағым, бүгiн осы да жетер, – деп егде тартқан, бурыл сақалды бiреу қайта-қайта өтiнiш бiлдiрiп қояды. – Шаршадық, ұйықтау керек емес пе?

	Ақыр сабақ та бiттi. Жұрт ұйқыға кiрiстi. Дарқанға үй iшiне төсек салып берген-дi. Төрде Меңсұлудың ата-анасы, олардың бержағында қыздың өзi, одан да берiректе Дарқан жатты. Меңсұлу көпке дейiн ұйқтамай, Дарқанға әр түрлі әңгiме айтқызып тыңдаумен болды. Өзi көп сөйлемедi. Дарқан кiтаптан оқыған ғажайып бiр ертегiлердi айтқанда, қыз кейде мырс-мырс күлiп, кейде үндемей, тiптi, тыныс шығармай да қалады. Бiр кезде ұйқтап кеткен сияқтанды. Дарқан да көзiн жұмды...

	Арада қанша уақыт өткенiн Дарқан бiле алған жоқ, әйтеуiр, бiр түрткi оны оятып жiбердi. Шалқасынан жатқан оның дәл бетiне бiр жұп-жұмсақ зат тиiп тұр екен. Көзiн ашып алған Дарқан бiлек екенiн аңғарды. Тiптi, жақын жерде бiлектiң иесi жатыр. Меңсұлу! Ол ұйқысыраған адамдай, Дарқанға түсiнiксiз әлдене дегендей де болды. Дарқан ақырын сығалап және қарады. Айна қатесiз – Меңсұлу! Өз төсегiнен домалап Дарқанның қасына келiп қалыпты. Әке-шешесi шiрiп ұйқыда жатыр екен. Дарқан далаға құлақ салды. Оның көзi түндiгi түрулi шаңырақтан аспанға түстi. Бiрер жұлдыз ғана жымыңдап тұр. Тағы да тыңдады. Босаға жақтан шыр-шыр еткен шегiрткенiң нәзiк үнi естiлдi. Одан басқа айналада селт еткен жан қыңқ дер пенде жоқ.

	Дарқанның ұйқысы шайдай ашылды. Меңсұлуға көз қиығын салды. Шалқасынан жатқан қыздың тұла бойы тап күндiзгiдей толық керiмдi. Бұлтсыз ашық түнде шаңырақтан түскен жұлдыз жарығы, iргеден қараған түн сәулесi қыз денесiн аймалап тұрғандай. Жеңсiз iш көйлегiнен алыстап кеткен ақ бiлегi Дарқанның бетiне таянып, сұлық жатыр. Дарқан сол ақ бiлектi, бейне, тиiп кетсе, шарт сынып кететiн нәрседей, ақырын ұстады. Жұп-жұмсақ. Сәл ғана қысыңқырай қалып едi, сүйексiз заттай майысып барады. Жаны ашып кеттi. Сипай бастады. Қыз бiлер, сезiнер емес. Бiлек үстiмен ендi ақырын жылжи-жылжи отырып, Дарқанның қолы қыз төсiне де жеттi. Күндiзгi көрген қос анар уысына iлiктi. Доптай тырсиып тұр екен. Ақырын сығымдап едi, қыз денесi де дiрiлдеп кеткендей болды. Дарқанның да жүрегi лүпiлдей соғып, тұла бойы ысып қоя бердi. Қолын кенет тартып алды.

	Осыдан кейiн Дарқан тырп еткен жоқ. Бейне үлкен бiр қылмыс iстегендей, жиырыла түсiп, үнсiз жатып қалды. Тiптi, бетiн де одеялмен жауып алды. Қыздың бұдан соң да сол орында едәуiр уақытқа дейiн қимылсыз қалғанын, бiр кезде өз орнына қарай жылжығанын, төсегiне барып аунай кеткенiн, қатты бiр күрсiнiп қалып, простынасын тастай бүркенiп алғанын естiп-ақ жатты.

	Қалған таңды жiгiт кiрпiк қақпай атқызды. Ерте тұрып кетуге асықты, үйге кiрмей, далада отырып тамақтанды.

	– Дарқан, – дедi Меңсұлудың анасы ертеңiне жүргелi жатқанда қасына келiп, – өзiң кете бер. Меңсұлу бармайтын боп қапты. Басым ауырады дей ме, әйтеуiр, айнып тұр. Мейлi, бармаса қойсын. Бiздiң ондағы балаларға сәлем айт!

	Болар-болмас қана бас изеп, Дарқан жүрiп кеттi. Меңсұлу екеуi содан кейiн де бiр жыл бiрге оқыды. Онжылдықты бiтiрдi. Бiрақ, сол бiр өткен түн туралы сөйлескен емес. Бiрiне-бiрi қараса болғаны жүздерi шыдамай, бұрылып кете беретiн. Мектеп бiтiрген жылы Дарқан Ақтотымен танысты. Соғыс басталды. Меңсұлу соғыс жылдарында Көсебайға тұрмысқа шығыпты...

	Келiншектiң көзiне көзi түскенде Дарқанның еске алғаны осылар едi. Меңсұлудың да ойына сол бiр күн оралып кеттi ме, кенет жанары жасаурай бердi де, бүйiрiндегi қолы төмен түсiп, ақырын үн қатты.

	– Не болғанымды көрiп тұрсың ғой. Егер сен батылырақ, жiгерлiк жаралсаң, бәлкiм, менi бұдан гөрi бақыттырақ та етер ме едiң. Егер о баста тағдырым осылай өлшенген болса, бәрiбiр, маған сол естелiгiмнiң өзi-ақ өмiрлiк алданыш болар ма едi? Бiлмеймiн!.. Меңсұлу қалтасынан қыры сынбаған ақ жiбек орамалын алып, көзiн сүрттi. Аппақ орамал парлап кеткен ыстық жасқа малынды.

	– Мұның қалай Меңсұлу? Қой, жылама! Көсекең адам қадiрiн бiлетiн кiсi. Сен одан зәбiр көрмессiң, – деп Дарқан жұбата бастады. Өзiнiң де көңiлi босап барады.

	– Жоқ! – дедi Меңсұлу ендi қатты, өктем сөйлеп. Көз жасы да көрiнбей кеттi. Түсi де, түрi де алғашқы қалпына түстi. – Менi жұбатпай-ақ қой. Ешкiм маған зәбiр көрсете алмайды. Әсiресе, Көсебай. Оған зәбiрдi өзiм жасамасам, тiптi, жасап та жүрмiн, ол қайдан жасасын. Бұдан былай менi жылайды деп те ойлама?.. Бiрақ,... – Бұл жолы оның даусы едәуiр-ақ жәй шықты. – Сенi көргенде, сол бiр ынжықтығыңды ұмыта алар ма екем!

	Дарқан үндей алмады. Меңсұлу аздап күлiмсiредi де, ойнақылана сөзiн жалғап кеттi.

	– Мұның өзi сор болмаса, жарар едi. Сен де жас емессiң. Үйленуiң де керек. Ойлап жүрген қызың бар екенiн де бiлем. Жар төсегi жаман болмайды. Қаша берме, үйлен. Әйтпесе, бiр күнi одан да ажырап қаласың!

	Тауын айтты ма, әлде әдейi қауып айтты ма, әйтеуiр, Дарқан көңiлiне бұрынғылары бiр төбе болса, «бiр күнi одан да ажырап қаласыңы», екiншi төбе боп, тiксiнiп қалды... «Ақтотыны айтады. Залым, бар сұмдықты бiледi. Бертайға жанастырып жүргеннiң бiрi өзi болуы да мүмкiн!»

	Дарқан iшiнен осылай деп тұрғанда құлағына бiреудiң даусы жеттi де, Меңсұлу екеуi бiрдей жалт қарасты.

	– Е, достар екен ғой! Күбiр-күбiр сөйлескендерiң мана сияқты едi, сонша не, ертегi айтысып тұрсыңдар ма, әлде... – деп, аула жақтан Ақылбике келедi екен. – Әлде ескi жараларыңды жаңғыртып тұрсыңдар ма?

	Ұстараның жүзiндей лып-лып еткен мына бiр жұмбақ сөздер Дарқанға батыңқырап кеттi. Ақылбикеге әдеппен сәлем бере тұрып, оның өткендегi ерi есiне түстi де, тұла бойына бағдарлай қарады. Өзiнен бұрын бетаузы сөйлеп тұр ма дерсiң. Шыныдай жылтыраған қысық көздерi жай таппай алақ-жұлақ етедi. Қаймақтай жұқа ерiндерi, тәмпiштеу келген мұрны, қаны аз ақ сұр арық жүзi, әр талы шуда жiптей ұйысып, шиыршықтана түскен селдiр шашы, имек бiткен жiңiшке қасы сөз үшiн жаралғандай екен. Ап-арық, кiп-кiшкене тұлғасы да соған лайықтап әдейi кесiп, пiшкендей.

	Ақылбике тоқтар емес. Ол осы екi ортаның өзiнде-ақ талай өсиет сөздерiн айтып та тастады.

	– Ескi дос оттан да ыстық деген. Тек мыналарыңды Көсе қайнағам көрiп, бiлiп қалмасын. Меңсұлу, ойбай, абайла, жаным!

	– деп ескерткен, жаны ашып ақыл айтқан адамдай, бәйек бола шұбыртып-ақ жатыр. Бейне ана дүниеден осында Меңсұлу үшiн, әдейi, өкiл боп келген жалғыз қамқоршы жұрағат сияқты.

	– Сiз неден қауiптенiп қалдыңыз? – дедi Дарқан таңданып.

	– И, не көрiп, не бiлдiң? – деп Меңсұлу да сескене тұрып, қатты сөйледi. – Қымбаттым, әлi ешкiмге есеп берiп көргенiм жоқ. Көсе ағаңды аяп кетсең, мен үшiн қойнына барып жата ғой. Меңсұлу есiгiмнiң алдында мына жiгiтпен, тапа-тал түсте айқасып тұрған жерiнен ұстап алдым, соның есесiн мен-ақ қайтарайын дерсiң ұқтың ба? – дедi.

	Ақылбике жым болды. Жаңа ғана ала бұлттың аржағынан асып келген перiштедей боп тұрған ақ сұр жүзi шала пiскен жұмыртқаның ағындай сұрлана қалды. Бетiндегi түктерi тiкенектей бадырайып, қансыз өңi күл тәрiздес болып кеттi.

	Дарқан екi әйелдiң бұдан кейiнгi сөздерiн естiген жоқ, естiгiсi де келмедi. Басын бiр шайқады да, өз жолымен аяңдай бердi. Бұрынғыдан да бетер әрi-сәрi ой басты. Осы әлекте колхоз кеңсесiне қалай жетiп қалғанын да, Меңсұлу екеуiн малқорасында манадан бақылап тұрған Жүлдебектiң қойын дәптерiне: «Дарқан Меңсұлумен бiздiң үй алдында жолықты. Екеуi көп тұрды. Меңсұлу жылап та алды. Сiрә, Дарқан Көсебайға неге тұрмысқа шықтың, әлi де кеш емес, таста ол шалды. Екеумiз қосылайық десе керек. Әйтпесе, Меңсұлу неге жылайды!» деп жазған сөзiн де бiлген жоқ. Ол кеңсе алдында, бұл күнде колхоз партия ұйымы секретары болып iстейтiн, Ержанға жолықты.

	– О, жiгiт, кел, кел! Ертелетiп қайдан жүрсiң? – деп Ержан қолын ұсынды.

	Дарқан өзiнен бұрын қол берген Ержанға именiңкiреп амандасты.

	– Зерiгiп барам, аға. Жұмыс сұрай келдiм, – дедi ол сөзiн неден бастарын бiлмей.

	Бұдан бiрер күн бұрын Дарқан оны өз үйiнде қарсы алған-ды.

	«Алыстан алты жасар бала оралса, алпыстағы шал да келiп, сәлем бередi» деген бар. Кешiккен де жоқ шығармын», – деп келiп, Дарқан үйiнде бiраз отырып кеткен. Бiр кезде талдырмаш, жiпжiңiшке жiгiт едi, қазiр едәуiр егде тартып, байсалды, ұзын сары жiгiтағасы болыпты. Көзқарасы тереңдей түскен. Бет әлпетiнде де өзгерiстер бар екен. Оң самайынан иегiне дейiн созылып тыртық боп бiткен үлкен жараның орны да бұрын жоқ едi. Кейде қасқабағы өзiнен-өзi жыбырлап та қоятын сияқты... Бой жағынан онша сорлы емеспiн деп жүретiн Дарқан сонда Ержанның, құшағы орап алғанда, өзiн дәл бiр баладай сезiнiп қалып едi. Сол аға, мiне, қазiр де ұзын бойы сорайып, оның төбесiнен қарап тұрғандай, имендiре бердi. Ержан еш нәрсе байқаған жоқ.

	– Жұмыс деген табылады ғой, жүр, отырып сөйлесейiк, – деп, Ержан Дарқанды кеңсеге қарай ерттi.

	Дарқан ақырын, балпаң-балпаң аяңдаған Ержан соңынан ере бердi. Әлде бүгiн тар шалбар, сондай тар және қысқалау костюм, қонышы құрысқан шегiрей етiк кигендiктен бе, адымын ақырын-ақ басқан Ержан Дарқан көзiне өткендегiдей емес, өзгеше көрiндi. Аяқ, қолы сидаңдап, орта бойлы адамның сол тәрiздес жәй жүрiсiндегi екi басқанын бiр-ақ өлшеп барады. Сорайған тiптiк бойына ұқсас ұзын мойны сопақтау келген үлкен басын көкке қарай көтере түсетiн тәрiздi. Дарқан солай келе жатып өз бойын оған тағы да өлшедi. Жету қайда? Ержанның иығы әлдеқайда асып жатыр. Олар бiр кабинетке келiп кiрдi.

	– Қане, Дарқан, отыр? Мына жерге, – деп, ол арбиған қолымен терезе жақ қабырғаға сүйей қойылған шағын диванды көрсеттi де, өзi де соның бiр шетiне отырды. – Бұл менiң кабинетiм.

	Дарқан алғашқы кездегiдей емес, қазiр еркiн сөзiне бастады. Сонда да Ержанның жұпыны кабинетiнен гөрi, кеңсе иесiнiң өзiне қарайлай бердi. Бiр нәрсе деуге жүрегi шайылып қалған адамдай, немесе осы бiр iрi кiсi оның бар үмiтiн ұзын қолын бiр-ақ сiлтеп қайтарып тастайтындай, қипақтап отыр.

	– Саған, жұмыс әзiр-ақ тұр, – дедi Ержан. – Соғыстан бұрынғы бастаған iстi қолға алуың керек. Дарқан қуанып кеттi.

	– Өз ойым да солай едi, аға. Бiрақ, ретi келер ме екен? – дедi.

	– Неге келмейдi?

	Дарқан мен Ержанның көздерi тоғысып қалды.

	– Келмей ме деп қалдым. Неге десеңiз. – Дарқан сөзiнiң соңын жұтып қойғандай, айтпай тоқтады.

	– Мiне қызық. Неге келмейдi? Бiреу саған солай дедi ме, жоқ, бөтен ойың бар ма? Айт есiтейiн! – Ержан диванның арқалығына шалқая сәл жатып алды да, қайтадан еңкейiп, сол аяғының үстiне оң аяғын арта салды. Етсiз қолының салалы саусақтарын дiзесiнен орай айқастыра ұстап, басын Дарқанға бұра отырды. Не ойлайтынын Дарқанның өзiне айтқызғысы келiп, тыңдады. – Қане, айтшы, неге келмейдi?

	Дарқан жауап бердi. Соңғы кездегi өзiн толқытатын ойларын айтты. Институтқа түсу керек пе, жоқ осында қала тұру керек пе деген сұрақты шешкенiн де жасырмады.

	– Өзiм бастаған iс едi, Бiрақ,... – деп және тоқтады ол.

	– Ә, солай ма? – дедi Ержан. – Ендеше тыңда. Мұның өзi әлi аудан көлемiнде ешбiр колхоз ескере қоймаған жұмыс. Рас, өзiңе о баста да бiз мұрындық болғанбыз. Колхоздың орман алқабын жасау, бау шаруашылығын өркендету керек. Қорқатын түгi де жоқ. Кiрiсу керек. Бау шаруашылығы – игiлiктi iс.

	– Көсе аға ше? Менiң естуiмше, о кiсiнiң ыңғайы жоқ көрiнедi ғой. Соғыстан бұрын бұл iске, әуел, өзiңiз де қарсы болған едiңiз. Есiңiзде ме?

	– Есiмде, – дедi Ержан. – Ол кезде Көсебайдың осы күнгi ауруымен мен де ауыратын едiм. – Ержан Дарқанға қарап жымиды. Дарқан да оның бетiне қазiр бiрiншi рет тiктеп қарап едi, көңiлi бөлiнiп, ойланып қалды. Ержанның екi бетi, сондай-ақ көзiнiң алды бiр түрлi ерсi жыбырлап, бүлкiлдеп тұр екен. «Ана бiр күнi бұншалық емес сияқты едi ғой» – деп ойлады. Ержанға қарайлай беруге ұялып, сәл қырын қарап отырды да:

	– Түсiнбедiм, аға! Ол кезде сiз ауыратын ба едiңiз? – дедi.

	– Ауыратын едiм. Тым қатты ауыратынмын, – деп Ержан күлдi. – Өзiм-ақ көпке бас болып қолға алатын iстi бастап жiберуге батылым жетпейтiн. Өзiмнен гөрi жоғарырақ орында отырған бiреудiң аузын аңдып, ол не айтар екен деп тәуелдi болатынмын. Яғни ақылына зәру едiм. Сол адам мейлi бiлiп, мейлi бiлмей айтсын, оның сөзi маған заң сияқты көрiнетiн. Мiне шырақ, қандай қорқынышты ауру едiм ол кезде.

	Дарқан аң-таң. Үп-үлкен адам да осылай сөйлейдi екен-ау дегендей, Ержанға ерiксiз қарады. Ол ендi не сөйлеп, не қоярын бiлмей отырғанда, кабинетке Көсебайдың өзi кiрiп келдi. Дарқан ұшып тұрып, сәлем бердi.

	– Кiмдi айтса, сол келедi деген. Жақсы болды келгенiң, – деп Ержан да Көсебаймен амандасты. – Мына жiгiт зерiгiп барам дейдi. Онысына қуанып қалдым. – Көсебай екеуiнiң де қолын ләм-мим демей алды да, басындағы кепкесiн Ержанның жазу столына тастай салды. Қабағы түюлi. Томсырайып, жарқыраған кең маңдайын сипап-сипап қойды. Қатты басып, барып столдың жанында тұрған орындыққа отыра кеттi. Бiреумен қазiр ғана түс шайысып қайтқан жандай уытты. Сыртқа тепкен қызу, бұрқанған долы күш әлi басылмағаны көрiнiп тұр.

	Председательдiң түрiн көрген Ержан сөзiн қайталамады.

	Дарқан туралы айтпақ ойын қоя тұрып:

	– Тыныштық па? – деп сұрады.

	– Қайдан болсын! Бiзге жау ендi жеттi ме деп қалдым. Бүйте берсе не болар екенбiз? – деп столды жұмырығымен салып қалды.

	Бiр пәле барын түсiнген Ержан Дарқанды тысқа шығып күте тұр деп жiбердi де, Көсебай екеуi жеке қалысты.

	...Арада бiр сағаттай уақыт өттi. Дарқан партия ұйымы секретарының кабинетіне екiншi рет кiрiп шығып, үйiне қарай кетiп бара жатты. Бетi дуылдап, қызара түскен. Жiгiт сол кабинеттiң алдында және сөйлесiп қалған Ержан мен Көсебайға жалт-жалт қарады. Олардың кейбiр сөзiн анық есiттi.

	– Көсеке, мұныңыз қалай? Дәл кеше ғана келiскен жоқ па едiк?

	– Солай едi. Бiрақ, осыған шүбәм бар.

	– Бекер, бекер iстеймiз. Түсiне бiлсек, қандай тамаша iстiң жаршысы болғалы тұрмыз. Шынына оралайықшы, мұндай iстi ауданда бұрын кiм бастап едi?

	– Мен өз колхозыма жамандық ойламаймын.

	– Ескiргенсiз демеймiн, Бiрақ, шадырлығыңыз бар. Ойланыңыз, ойланыңыз, Көсебай! Қатарыңыздан, тiптi, басқарып отырған жұртшылықтан артта қалуға қақыңыз жоқ. Соғыстан бұрын өзiмiз бастаған игiлiк едi бұл. Жиренетiн не бар? Ең болмаса, дәлел айтсаңыз екен-ау! Ал жаңағы айтқандарыңыз тым ұят екен. Оны мен ғана естиiн, басқаның құлағы шалмасын.

	Дарқан бұл сөздiң мәнiн ұқпады. Мана өзiн шығарып жiбергенде болған әңгiме шығар – дедi де қойды. «Сонда сiзге ұнамайтын не? Орман ба, жоқ сол орманды жасауға басшылық ететiн жiгiт пе?» – дедi Ержан. Дарқан мұны да есiте алмады.

	Көсебай жауап қайырған жоқ. Аппақ, тап-таза қол орамалымен маңдайын сүрттi де, төмен қараған күйi, қолын мықтап бiр сiлiктi.

	Дарқанның көзiне бұл орамал оттай басылды. Манағы Меңсұлудың кiшкене ақ орамалы есiне түстi. «Дәл аумаған. Жасқа малынған сол орамалдың өзi емес пе екен?»





«Атаңнан мал қалғанша тал қалсын»


	Болашақ бау шаруашылығы мен орман алқабы жайында колхозшыларға баяндаманы Ержан жасаған. Өзiнше, ғылымға сүйенген, тәжiрибе жүзiнде сыннан өтiп келе жатқан көп мысалдары бар баяндама жасадым деп ойлап едi, олай болмады. Тартыс та, талас та көбейiп кеттi.

	Ерiн бауырына алып тулағанның бiрi Баймұрат.

	– Ержан шырағым, – деп ол орнынан ытып тұрды. – Шырағым, болмайтын iстiң басын неге ауыртамыз, неге? Көп болса, менен гөрi бiрер кiтап артық оқыған шығарсың, артық. Бiрақ, көп жасаған жоқсың, бiлдiң бе? Жасаған! Есеп, қисап дәптерiне кiргiзуге болмайтын қыруар қырсықты жаным жек көредi, жек. Сондықтан осы сөздердiң бәрiн жылы жауып, көме салайық, көме, бiлдiң бе? Жұрт ду күлдi. Баймұраттың өзi де сақалы шоштаңдап, кейде тiссiз балықтың аузына да ұқсап кететiн сирек тiстi аузын кең ашып ыржиды. Оның сөзiн Көсебай тереңдете түстi.

	– Сен, – дедi ол Ержанға. – Тарихқа қол создың. Үлкен-үлкен ғалымдардың атын атадың. Ленин мен Сталиннен, Плехановтан сөздер келтiрдiң. Жақсы, олар Россияда үнемi болып тұратын құрғақшылыққа қарсы күрестi, халықты ұмтылдырды. Дұрыс, айна қатасы жоқ сөздер. Ал ендi сондағы нәтиже қалай екен? Түсiндiре түссең қайтедi!

	Жарайды, оны да қояйық. Мынаған-ақ жауап бер: Соғыс басталар жылы сонау далаға ағаш еккен екенсiңдер. Қайда соларың? Маған тым болмаса бiр түбiн көрсетiңдершi? – Ол Дарқанға құрады. Дарқан басын төмен идi. – Сол кезде, – дедi Көсебай ендi Ержанға бұрылып. – Колхозға өзiң председатель едiң. Халықты бос шығынға ұшыратпаймын деп қарсы болған екенсiң ғой. Соның рас па, қане, жасырмай-ақ айтшы? Бүгiн менi өзiң итермелеп отырсың. Осында не дұрыстық бар? Әлде күйетiн басқа бiреудiң қолы дегiң келе ме?

	– Алғаш қарсы болғаным рас, – дедi Ержан. Оның көз алдының тамыры тартып, астыңғы ернi дiрiлдеп кеттi. – Кейiнiрек түсiнген едiм. Бiрақ, ағаш еге алмадық. Соғыс басталып кеттi.

	– Сiрә, Ержан жолдас, – дедi Көсебай. – Өзiң iстейтiн iсiң аз болғандықтан, зерiгiп жүрсең керек. Мен саған бiр ақыл айтайын: курортқа бар, ел қыдыр, дем ал. Содан кейiн бұл колхозға басқа бiр есiктен келiп кiр. Колхоз шаруашылығын көтеру үшiн бұдан соң не iстеу керек екенiн көре қоясың.

	Тұттығып, бұрынғыдан да бетер бозара түскен Ержан орнынан атып тұрды. Бiрақ, одан бұрын Жүлдебек сөйледi де, ол қайта отырды.

	– Ие, ие, Көсекең дұрыс айтады, – деп қоштап кеттi ол. Жүре сөйлеп, мiнбеге де жақындай бердi. – Көзiңмен көрiп келгендей-ақ, жаңа сен Ержан, 1891 жылы Россияда құрғақшылық болды дедiң. Ал онда не тұр екен? Құрғақшылық түгiл, ашаршылық та болған. Бұдан былай болуы да ғажап емес. Өйткенi, табиғаттың заңы солай. Табиғаттан тек жақсылық қана күткен жан қателеседi. Ол сенi кейде жарылқаса, кейде асыңқырап бара жатқан жерiңнен шоқып қалып, басқалармен теңгерiп отырады. Россияда пәлен жылы мынадай болғанда пәленше өйтiптi, түгенше бүйтiптi деп атап өте салу оңай, жолдастар. Ал бiзде, Қазақстанда ше? Мұнда үнемi аспаннан бал жауып тұрған ба екен? Жоқ, кешiрерсiз, Ержан жолдас. Талай-талай құрғақшылықты да, ашаршылықты да бұл көрген ел. Солай емес пе, жұртым-ау! Баймұрат аға, сiз жаңа тәуiр сөйледiңiз. Расында, сiз тек жердiң астындағы өмiрмен ғана хабарыңыз жоқ адамсыз. Сөйте тұра, ел-жұрттың басынан өткен қиыншылықтарды айтуға келгенде оқтау жұтқан адамдай бола қалғаныңызға таңым бар.

	Баймұрат қып-қызыл болып кеттi. Сипақтап, жан-жағына алақтай бердi. Қарғабек басын төмен салып, құлағын басты.

	– Мейлi, өткендi қазбалай берудiң қажетi де жоқ, – деп Жүлдебек сөзiн жалғады. – Бiрақ, мынаны есте сақтайық: сол құрғақшылық пен ашаршылық сияқты екi пәледен ағаш-егiп құтылған қазақты мен әлi көрген емеспiн. Мүмкiн iштерiңiзде көрген, бiлген адамдар бар шығар? Жасырмай айтыңыз? Тыңдайық. Дұрыс, орынды пiкiр болса, қабылдайық. Сөйтiп, жүдә, ертең-ақ тайлы-таяғымызбен шығып ағаш егейiк!

	Зал жым-жырт едi. Дарқан қолын көтердi. Ержан одан бұрын:

	– Бұл не, Жүлдебек, сөзiңе түсiне алмай отырмын! – дедi.

	– Түсiнбедiң бе? – деп жымиды Жүлдебек. – Әрине, айыбы жоқ. Көсекең жаңа қапы кеткен жоқ. Демалып қайт, Ержан? Өзiң шаршапсың. Соғыс сенi бiраз жұлқылап, денсаулығыңды ыдыратып кеттi ғой. Қазiр ғана осы колхозды iңгә деп бiрiншi үнi шыққан күннен берi әлпештеп өсiрiп келе жатқан Баймұрат ағаның лебiзiн есiттiң. Қарттың жаны шырқырап, бәрiмiздiң қамымызды ойлап тұрғанын түсiну үшiн Аплотондай данышпан болудың қажетi жоқ. Оның көптi көрген көне жүрегiнен жалын атқан аталық ақылына менiң қосарым – бостан-босқа бiрiмiздi бiрiмiз егеулеп, қажай бермейiк. Онсызда басы жұмыр бiздей пенделер не көрмедi?

	Көпшiлiк арасында сыбыр-жыбыр басталды. Оны есiткен сайын Жүлдебек масайрап түстi. Мiнбеден иегi зорға көрiнiп тұрған ол, екi қолы ербеңдеп, көпшiлiктiң жүрегiн тiлiп түсетiн, ойына ойран салатын сөздер табуға тырысты.

	– Иә, басы жұмыр бұл пенделер талайды көрдi, – деп, аз кiдiрдi. Жұрттың сыңайын байқады. – Соғыс болды. Бiреудiң әкесi, бiреудiң күйеуi мен қоса көзiнiң ақ, қарасындай баласы өлдi, Қалима жеңгей! – деп ол мiнбеден жiңiшке мойнын соза, кiшкене қолының шидей саусақтарын жыбырлатып, көптiң ортасына таман отырған Қалиманы көрсеттi. – Егер соғыс деген сұмдық болмаса, сiздiң балаңыз да, күйеуiңiз де бүгiн ортамызда отырмас па едi?

	Қалиманың көзiнен жас ытып кеттi. Оның қатарында отырған бiр-екi әйел қатты-қатты күрсiндi. Жүлдебек тоқтаған жоқ.

	– Сiздейлер, қадiрлi жеңеше-ау, арамызда бiреу емес қой. Соғыс басымызға аз ауыртпалық әкелген жоқ. Одан бұрынырақ халқымыз және бiр ауыр жылдарды көрдi. Дарқан-ау, осы колхоздың аузын үрiп, аяғын сылап қаз тұрғызғанның бiрi сенiң әкең емес пе едi? Мына Баймұрат аға екеуi едi ғой. Колхоз жаулары әкеңдi өлтiрiп кеттi. Бiрақ, ол қанат бiтiрiп, қуат берiп үлгiрген колхоз сенi өсiрiп, адам қатарына қосты. Әкенiң баласы екенiңдi Отан соғысы кезiнде сен де көрсеттiң. Оныңа рахмет! Ендi әкең құрған колхозыңа масыл болмассың деймiн. Қиялдан гөрi, егiн егiп, мал бағып жәрдем берерсiң деймiн!

	Дарқан Жүлдебектiң: «Колхоз жаулары әкеңдi өлтiрiп кеттi» дегеннен кейiнгi сөздерiн естiген жоқ. Оның құлағы тас боп бiтiп қалғандай, еш нәрсе сезбедi. Бар ойы әкесiнiң өлiмiне ауды. Сол кездегi колхоз председателi Асылбайды көз алдына келтiрдi.

	«Қазiр сол нәлетi қайда екен, қайда?» деп бар ызасын iшiне сақтап тiстендi де, үнсiз тынды.

	Жүлдебек мұнымен де тоқтаған жоқ. Дарқанның жан күйзелiсiн сезе тұрып, сөзiн соза бердi.

	– Халыққа бұ да бiр соққы едi. Ал және ол жылдар алдында жаңағы айтқан құрғақшылық, ашаршылық белдi және сындырып кеткен-дi. Қысқасы, шығын да, қасiрет те көп болған. Жетер ендi! Тыныш өмiр сүрейiк. Шөл далаға ағаш егiп, құрғақшылықтың демiн қырқамыз, оның кесiрiнен туатын ашаршылықты болдырмаймыз деген балалық қиялдан аулақ болайық!

	Шешен жан-жағына тағы да қарап алды. Оның құлағына: «Ой, сорлы-ай, бар сырын бүгiн ақтарды-ау!», «Өлгенiмiздi тiрiлтiп, көз алдымызға келтiрдi-ау!» – деген пыш-пыштар жеттi. Жүлдебек ширай түстi.

	– Осы таласып, тармысатын не бар? – дедi ол бұрынғыдан да көсiлiп. – Бәрiмiз бiр қазанда қайнап, бiтiмшiлiк жасасақ, жаңағы Көсекең меңзеген колхоз шаруашылығын оңай-ақ түзей аламыз ғой. Ал Көсекең колхозға не керек екенiн жақсы бiледi. Оның бұл күнде ауруына да, саулығына да жауап беретiн сол кiсi. Колхоздың қай жерiнде күлкiсi, қай жерiнде көз жасы тұрғанын Көсекеңнен ғана сұрау керек. Жақында жүрсе – тiстескен, алысқа кетсе – кiсiнескен ағайынбыз ғой бiз. Кеше сұрапыл соғыс кезiнде бiр-бiрiмiздiң аяғымыздан шаламыз деген ой қайсымызда бар едi. Бүгiн ойдан-қырдан басымыз қосылғанда сөзiмiз сиыр құйымшақтанып, бас асау болып отырғанымыздың тiзгiнi осы Ержан сенде ме деп ойлаймын!

	Осы сөзiмен Жүлдебек халықтың ортасына от бүркiп жiбергендей, әр жерден өрт тұтанды. Сыбыр сөзде ұлғайып, үлкен дабырға айналды. Ержан Қалиманың: «Бәсе, осы Ержанның iшiнде бiр ит өлiп жатыр деп өзiм де ойлаушы ем-ау!» – дегенiн есiттi. Ендi бiреулер Жүлдебекке қарсы шығып, оған «мiнбеден түс!» – деп айғайлады. Меңсұлу асау аттай жұлқына тұрды.

	«Мезгiлсiз шақырған қораздың да мойнын жұлатын. Көсебай, есiртпе мына қоразыңды!» – деп күйеуiне қадалды. Президиум председателi Айбала едi. Ол Жүлдебекке: «Жетер, тiлiндi тарт», – деп зекiп, столды ұрды. Қарғабек орнынан атып тұрып, жұдырығын түйiп Жүлдебекке қарай жүгiрiп едi, оны Дарқан ұстап қалды. Сол кезде Айбаланың қасында президиумда отырған Бертайдың даусы естiлдi. «Төбелес керек пе, шық бермен!» – деп тұр бiлегiн сыбалып. Көсебай қатты бiр жекiрiп тастап едi, ол үрпие қалған жүнi тез-ақ жығылған бала мысықтай, жым болып, қайта отырды. Қалған жұрт та гуiлдеп, жамырап кеттi. Екiұдай болған жұрттың жақсы, жаманын кiсi ажыратып болар емес. Айбала столды, алдындағы шыны, сия сауытын тарсылдатып, жөнсiз гулеген шуды баса алмай жатыр. Бертайдың да:

	«Тоқтаңдар, шешен пiкiрiн айтып бiтсiн!» – деп даусы ендi жиi шығып, Айбалаға жәрдемдестi.

	Үнсiз қалған Көсебай жұрттың сиқын бақты. Iшiнен шошынып та отыр. Еркiне қоя берсе кесектен де өрт шығаратын Жүлдебектiң сыры өзiне мәлiм. Бiрақ, оған әлi қой деген жоқ. Әйелiне оқты көзiн қадап қояды. Егер қасында отырса қайтер едi, бүрiп тастар ма едi? Не үшiн екенiн түсiне де бермейдi. Бiрақ, тайсалған Меңсұлу жоқ. Күйеуiн о да көзiмен атып, әлдене деп кiжiнедi.

	Әдеттен тыс өрiс алған мына оқиға Ержанды есiнен тандырып қойды. Тұла бойына мұздай су құйып жiбергендей, қалшылдаған ол бар ашуын жұдырығына жасырды. Тұс-тұстан жеткен кейбiр жағымсыз сөздер, әр жерден аларған көздер оны үлкен теңiздiң толқынындай соғып, бiресе жиекке лақтырғандай, бiресе терең тұңғиығына қайта көмiп, тұншықтырып, тiршiлiк демiн, тынысын бiр жола үзгендей болып барады. Отырған жерiнде шөгiп, қар болып ерiп, су болып ағып кеткендей сезiндi. Сонда да кiм не сөйледi – бәрi құлағында. Жамыраған адамдар көз алдында, Көсебайға қарап едi, қабағы қатулы екен. Оның тұнжыраған түрiн көргенiнде өзiнiң де шеке тамыры солқылдап, жанарының нұры тайғандай, айналасы тұманданып кеттi. Әуелгi кезде Көсебай мен Жүлдебектiң, оған жаны ашығансып: «Денсаулығыңды күт» деген сөзi бiрден оқтай қадалып едi, жиналыстары соңғы бет алыстар мүлде әлсiрете түстi. Соғыста ауыр жараланып, қатарынан бiрнеше ай ауруханада жатқан, одан кейiн курорт, санаторияларда көп уақыт емделiп, әупiрiммен ел қатарына қосылған Ержан, бұл кездерде де дымқостау болатын. Бетiндегi тыртықты есептемегенде, он екi мүшесi түгел, Бiрақ, жақыннан жарылған бомбаның лебiнен жүйке тамырлары қатты зақымданған адам. Беттегi тыртықты сол бомбаның жарықшағы жасаған. Ержанға бiр қалыпты ғана өмiр сүру керек. Ашулану, бiр нәрсеге күйiппiсу оған зиян. Тiптi, айрықша қуануға да болмайды. Екi адамның басы қосылған жерде көп те отырмайтын. Дарқан келген күнгi кеште шақырылған қонақтың бiрi бола тұрып, ол күнi бармай, кейiн Дарқанға жеке өзi келiп кеткенi де осы себептерден едi. Iшкiлiк iшкен адамның сыры белгiлi. Жақсы да, жаман да сөз өрiс алуы айқын. Стол маңында отырғандар темекi тартып, өлең айтып, би билеуi де мүмкiн. Ержанның денсаулығына оның бәрi әсер етедi. Құлағы гуiлдеп, басының iшiнде бiр топ күшiк ұлып жатқандай шуылдап кетедi де, көз алды бұлдырап, тұманданып, көңiлi азады. Бет-аузының тамырлары тартып, ернi, қол-аяғы дiрiлдейдi, шекесi шағып ауырады. Ол қазiр де солай, мүшкiл халде отыр.

	Соғыстан осылай жарты денсаулығынан ажырап қайтқан Ержан елге келген соң да бiрнеше ай бос жүрдi. Аудан басшылары кейiнiрек оны шақырып, «өзiң қалаған бiр колхозға председатель бол, немесе бұрынғы колхозыңды қолыңа ал» деп, талай рет ұсыныс жасады. Ержан председательдiктен ат-тонын ала қашты. Кейiнiрек, өзiнше әбден тәуiр болып кеткен соң, оны коммунистер партия ұйымына секретарь етiп сайлады. Соғыста батальонға командир болған Ержан Сарымсақов бұл жолы көндi. Бiр жағынан iстемей, пенсия алып үйде жата беруден де ұялды. Үйренген өз колхозында, мiне, ол бiр жылдан берi партия ұйымының секретары. Оқта-текте болмаса, соңғы кезде онша ауыра да бермейтiн. Жұмысы да жақсы. Көсебай екеуi әрбiр iстi келiсiп алып, содан кейiп көпшiлiкке ұсынатын. Ал бүгiнгi күн тәртiбiне қойылған мәселенi де әуел екеуi мақұлдасқан едi. Қазiр не болып кеткенiн өзi де бiлмей қалды. Көсебайдан дейiн десе, дәлелсiз, болжалмен айта салуға батылы, ұяты жетпей отыр.

	Ержан шыдап бақты. Аңғал ақылсыздық жасаған жоқ. Сабыр етiп, тiсiн тiсiне басты. «Қап, мына сұңғыла, көлденеңнен киiп кеттi-ау. Мақсаты не екен сонда? Бүлдiрдi-ау жұртты!»

	Осылай ойлағанымен онысын сыртқа шығара алмаған Ержан Көсебайға және қарады. «Мұның бәрi сенiң iсiң емес пе?» – дегендей едi. Өзiне көз қырын тастаған Көсебайдың бетiнен сыр оқи алмады. Сәл саябырсыған кездi пайдаланған Жүлдебек осы кезде Ержанды кемсiткендей масаттана күлдi де, Дарқанды мақтай жөнелдi. Сүйенген жiгiтiң Дарқан болса, о да қолымда дегендей, Жүлдебектiң сөзiнен жұрттың ұққан мынау едi: Дарқан әлi жас адам. Өмiрдiң сан қилы кiлтипанынан ешбiр хабары жоқ балапан. Ондайларға бiр жiптiң ұшын көрсетiп қойсаң бiттi, ар жағында жатқан шұңқырды байқамай, гүмп етiп құлай бередi. Ал Дарқан жас та болса, ақылды жiгiт. Мүмкiн маңдайымен жер сүзбес. Не деп болады. Сондықтан осы бастан-ақ оны тура жолға бастау керек. Ешқандай пайда бермейтiн, тасын өрге домалатпайтын iске жегiп, жас жiгiттi досқа таба, дұшпанға күлкi еткiсi келген Ержанды қалай түсiнуге болады? Мұнысы жас азаматтың өмiрiн өксiтiп, шөл далаға байлап қойғанмен бiрдей емес пе?

	Сөзiн осылай бiтiрген Жүлдебек орнына қарай бет бұрды. Ол сүйенген тауы Көсебайға қарап мақтанғандай, көзiмен күлiп, басын сәл ғана изеп қойып, орындыққа шалқая отырды.

	Тым-тырыс. Жаңа ғана ала қашып, тұс-тұстан бейберекет шуылдаған жұрт аузына талқан құйғандай, үнсiз отыр. Мана қолын көтерген Дарқан да төмен қарап, мөлиiп қалыпты. Айбала бiр емес, екi-үш рет сөйлейтiн кiсi бар ма деп сұрады. Шешен жоқ.

	– Ендi сөйлейтiн не бар, – деп Бертай президиум мүшелерiнiң ойын бiлдiргендей, көпке қарады. – Кең даланың бәрi орман болып кетсе, жылқыны қайда бағамыз? Бөтен мал қайда өрiстейдi?

	Күле отырып, Жүлдебектiң сөзiн қуаттағанын ол осынысымен-ақ бiлдiрдi. Қазiргi жиналыста мерейi үстем боп тұрған жездесiне риза бола жымыңдады.

	– Дарқан, сөйлейсiң бе, жоқ сұрағың бар ма? – дедi Айбала қолын көтерген Дарқанға.

	– Сөйлеймiн.

	– Сен қоя тұр. Мүмкiн баяндамашының айтар ақылы бар шығар. Гәбiң болса одан соң да үлгiресiң, – деп, бетiне ызғар теуiп, қабарып алған Көсебай Дарқанға тыйым салды.

	Дарқан да жым болды. Ержан ендi түсiндi. Көсебай бұрынғы Көсебай емес екен. Ол орнынан ақырын көтерiлдi. Қолы мен бетiндегi дiрiлге елең де қылмады. Ұзын бойын тiк ұстап, аяғын шайқалмай нық басып барады.

	Мiнбеге жеткенге дейiн бiр жанның да бетiне қараған жоқ. Сопақтау келген үлкен басындағы сирек болса да, әр талы аттың қылындай жуан қоңыр шашының бiр тобы төбесiнде бұрала түсiп, селтиiп тұр едi, оны жүрiп бара жатып, iстегенiн өзi де бiлмей, қолымен бiр сипап қойды. Тар, әрi кiшкене мiнбеге бұл жолы зорға сыйды. Жарым белiнен ғана келетiн мiнбеден асып тұрған келбетi тау басындағы бiр биiк шоқыда дауылға қарсы қарап отырған бүркiт секiлдi. Түсi өрт шалғандай. Залды шыбынның ұшқаны бiл шер деп жым-жырттық басты. Ержан сұсты көзiн отырған адамдарға, одан соң Көсебайға қадады. Бетi, көз алды, ерiндерiнiң тамыры жыбырлап, бiр сәт сөзiн бастай алмай тұрды.

	– Мен сенiң сөзiңе де, өзiңе де түсiнбей қалдым Көсебай! – деп тұттығыңқырап аз кiдiрдi. – Мына аталаңа жол болсын! Оныңды кiм үшiн әзiрлеп ең? Аса қою екен, мүмкiн, сұйылту да қолыңда шығар? – Ол председательге және қарады.

	– Сұйылт, мықты болсаң. Қойны-қоншың толған дәлел емес пе? Солардың бiрi сұйылтуға жарамаса, несiне жинадың. Әркiм өз ойын айтады да. Сөйлегеннiң бәрiнiң кеудесiне тiземдi қойып тұрып, тiлiн суырып алатын жендет деп пе ең менi! – деп Көсебай екi жеңiп сыбанып, жуан бiлектерiн құшырлана сипап қойды.

	Залда және ыбыр-сыбыр басталды. Бiреулер мырс-мырс күлдi, әлдекiмнiң «Оһо!» – деген даусы естiлдi. Қарғабек:

	«Председателiмiз бүгiн сайысқа дайындалып келген сияқты ғой. Бiлек сипасын қараңдар?» – деп зiлдi сөз тастады. Гу-гу әңгiме қайта қозды. Айбала:

	– Тынышталыңдар! Бұ не тағы! – деп жатыр. Көсебай:

	– Ержан-ау, солай тұрасың ба? Айт дәлелiңдi, тыңдасын жұрт! – деп едi, оны Жүлдебек толықтыра түстi:

	– Ие, ие, сүйт одан да, сүйт! Қателескен болсақ, дұрыс жолға сал!

	Дарқан үнсiз, әрбiр сөйлеген адамның аузына қарап отыр. Қасындағы Қарғабекке де кейде сұрақты көзбен үңiлiп қалады. Айбаланың назары осы екеуiне тiптi, жиi түседi. Әлдене сұрағандай, неге үндемейсiңдер деп, екеуiн айыптап отырғандай да түрi бар. Ержан жауапқа кiрiстi. Ол ендi сөзiн Жүлдебектен бастады.

	– Мен сенi Жүлдебек, шаруашылықты бiлетiн, өз жұмысына пысық қызметкер ғана шығар десем, басқа да өнерiң көп екен ғой. Тым жақсы қамқоршы да болып шықтың. Қалайша бiлмей жүргенбiз сенi? Iм-м! Осындай едiм де? Тұла бойың толған у екен. Сенi шаққан жылан да, қарақұрт та тiрi қалмас!

	Залда бiрден гүр-гүр күлкi көтерiлдi. Үрпие тұрған Жүлдебек айқай салды.

	– Тура айтқан туғанына жақпас деген осы!

	– Аһа, солай ма? – дедi Ержан, оттай-жанған үлкен қой көзiн бажырайтып. – Тура айттым дейсiң ғой ұялмай-қызармай! Тiкенекке май жарып асатсаң да, балға у қосып жегiзсең де туғаныма жақпаймын демексiң, ә? Ел үшiн қайғырған жан секiлденiп, бiреулердiң жанарына жас үйрiлткенiңе масаттанасың ғой. Жоқ, мұның «мен шақырмасам, таң атпас едi» дейтiн әтештiң мақтанышындай ғана нәрсе. Совет өкiметi талай әтештi көрген. Барлық жүктi көтерген түйеге жалғыз тарының қауызын артып қабырғасын қайыстыра алмайсың. Рас, бiздiң елде ашаршылық та, басқа түрлi қиыншылық та болды. Дүниеде бiрiншi рет орнаған мемлекеттiң басынан нелер өтпедi? Көп өттi, өте көп оқиғаларды да, жаман күндердi де көрдiк. Партиямыз, оны басқарған Ленин де бастан кешкен және кешер қатшылықты ешқашан жасырған емес. Жаулар Совет өкiметi өзiнiң тұңғыш отауын көтерген кезде әуел үш жетi, одан соң үш ай, одан кейiн үш жыл өмiр бергенiн де ұмытқанымыз жоқ. Жас мемлекеттi таптап, балшықтай жаншып кете салмақ болған iшкi-тысқы талай жаулар доптай түйiлген пролетар табының сом денесiне соқтығып мерт болғанын бүгiн ешкiм жоққа шығара алмайды. Аштықты да, жалаңаштықты да көрген халық екенiмiз рас. Бiз оған өкiнбеймiз. Қайта сондай сыннан өткен ерлiк тарихымызға мақтанамыз. Бұл жолда өз жанын құрбан еткен ардагерлерiмiздiң iсiне қуанамыз. Ол кезде жетiм де, жесiр де аз болған жоқ. Мұны да жасырмаймыз. Iштен шыққан Жүлдебектердiң талай сайқы-мазағын да естiгенбiз. Бiрақ, бәрi жолда қалды, кеше ғана осындай ер жеткен елдiң бетiн тырнап, дақ түсiрмек болған соғысқұмарлардың не күйге түскенiн бүгiн бүкiл әлем бiледi. Ондай жаулар бұдан былай да табылатынын кiм бiлмейдi? Күрес шығынсыз болмайды.

	Қалиманың күйеуi де, баласы да осы ұлы шайқаста қаза тапты. Олардың жауы жеңiлдi. Жүлдебек, сенiң сүйегiң бүгiн кiм үшiн сырқырап отыр? Сiрә, соның жау үшiн болмағай!

	Жүлдебек айғай салды.

	– Мен сонда жау болғаным ба? Жұртым-ау, мiне қамыңды жеп сөз сөйлеп ем, өз басыма кеп таяқ сынды! Ержан ендi менi тек жеп тынады!

	– Қорықпа, дау да шақырма! – дедi Ержан. – Басың да ауырмай-ақ қойсын. Арқама таяқ сынды деп те бажылдама. Сенi ешкiм жемейдi. Қамқоршы болғансып, жұрттың нәзiк жерiнен қытықтадың. Сөзiңе сендiрмек болдың. Маған да жаның ашығансып, «дем ал!» дедiң. Рахмет, Жүлдебек. Бiздiң халқымыз оң мен солын қазiр өзi-ақ ажырата бiледi. Жақында курортқа кетпек ем, ендi оны да қоямын. Өйткенi, сенiң жаңағы бiрер сөзiңнiң өзi-ақ менi тым сауықтырып тастады. Сiрә, белсене жұмыс iстеу керек болар. Төгiлгеннен тамшылаған жаман деген. Осы отырған жұрттың әрқайсысында қазiр әр түрлi ой бар. Кешегi соғыс салған талай жара бар. Ол жараны көрiнген сауысқанға шоқытып, жаңғырта бермей, өз қолымызбен жазуымыз керек. Совет өкiметiнiң күшiн халық сонда және бiр сезiнедi.

	– Әне, Көсеке, менi сауысқан да еттi мына Ержан! – деген Жүлдебек тыпыршып отыра алмады. – Сорыңа сорпа төгiлдi деген осы мiне!

	– Ержан-ау, одан да сен менiң сұрақтарыма жауап берсейшi? – дедi Көсебай сөз төркiнiн бөтен салаға бұрғысы кеп.

	Ержан сәл кiдiрдi.

	– Асықпа, Көсебай. Жауапсыз қалмайсың, – деп ол Айбала алдына қойған тола стақан суды бiр-ақ сiмiрдi. – Кейбiреулер, – дедi Ержан және сөйлеп. – Мысалы, Баймұрат ақсақал бухгалтериядағы есеп-қисабын осы жерге де ала келдi. Сөйтiп, бүгiнгi сөз боп отырған мәселенi жылы жауып көме салайық, – дедi. Жоқ, ақсақал, көмуге болмайды. Егер жерлейтiн болсақ, онда әуел көметiн өлiктiң, медицина жолымен, iшiн жарып көремiз. Неден, қандай сырқаттан өлгенiн ашып аламыз. Марқұмға сонда кiмнiң сөзi қалай әсер еткенi белгiлi болады да шығады.

	Баймұрат қарт «астапыралла!» деп жағасын ұстады.

	– Шырағым, балам-ау, өлiгiң не айтып тұрған, өлiгiң? Мен әшейiн сөздi көмейiк дедiм ғой, сөздi! – деп айғайлады.

	– Ия, сiз солай дедiңiз, ақсақал. Сөздi көмейiк дедiңiз. Ал, мен айтамын, оны көмбеймiз деймiн. Түсiндiңiз бе?

	– Е, мақұл, көмгенi құрсын, көмбей-ақ қояйық, көмбей-ақ. Менiң жазығым колхоздың тиынын қорғау ғой, тиынын. Дiлмәрсiген Жүлдебекпен менi шатастырма, менi.

	– Апыр-ау, Баеке, ендi сiз де шүйiлдiңiз бе, маған? – деп Жүлдебек шырылдады. – Колхоздың ақшасын молайту қиын, оны құрту оп-оңай дейтiн едiңiз ғой. Мен де соны айттым емес пе?

	Көптiң көңiлi бiраз сейiлiп қалды. Оны сезген Ержан өткендi қазбалай бермей, ендi аздап күлiмсiрей сөйледi. Бiрақ, қайтарған жауабы нақты. Ешкiмдi жаусың деген жоқ. Қате пiкiрiне қарсы дәлел келтiрiп, жұртты сендiрдi. Көсебай Жүлдебекпен өзi қойған сұраққа жауап беруiн және өтiндi.

	– Жарайды, жауап берейiн, – дедi Ержан. – Тарихты айтқаным рас. Құрғақшылыққа қарсы күреске өзiнiң бар өмiрiн сарп еткен Докучаев сияқты ғалымдардың аттарын да атадым. Әй, Жүлдебек, – дедi ол және Жүлдебекке шүйiлiп. – Көрiп келгемiн жоқ. Бiрақ, тарихи материалдар солай дейдi. Ойынға айналдырып, дiлмәрлiкке салынатын несi бар! 1891 жылы Россияда үлкен құрғақшылық болғанын тарих жасырмайды. Ленин бұл оқиғаға зор көңiл бөлдi. Плехановтың құрғақшылық, ашаршылық жайындағы «Бүкiл Россияның күйреуi» деген мақаласы мен «Социалистердiң Россиядағы ашаршылыққа қарсы күрестегi мiндеттерi туралы» деген кiтапшасын қатты бағалады. Мен соны айттым.

	– Қайта айтшы соныңды, не деген екен? – деп, Жүлдебек орнынан ұшып тұрып, қайта отырды.

	– Айтайын. Ленин буржуазиялық қоғам құрымай, халыққа жақсылық жоғын түсiндi. Сол қоғамды жоюды мақсат еттi. Россияда буржуазия қоғамы тұрғанда құрғақшылық та, ашаршылық та бола беретiнiн дәлелдедi. 1901 жылы Лениннiң өзi құрғақшылықтан болған ашаршылық жайында үлкен еңбектер жазды, ғалымдардың ғылыми iстерiне кең жол ашылуын талап еттi, егiн қорғайтын ағаш отырғызуды насихаттады. Қалай, ендi түсiнiктi болды ма, жоқ бұған да дауың бар ма?

	Жүлдебек бұған да дау айтты.

	– Айтпайын-ақ десем де, аузымды қышытасың Ержан. «Әр елдiң салты басқа, иттерi қара қасқа» деген. Бағанадан берi Россия, Россия деумен болдың, Қазақстанды неге ұмытасың? Бiз ағаш ексек, Россияға апарып егемiз бе, жоқ осында, сонау керiмсал жайлаған тақыр далаға егемiз бе? Егер сол далаға ексек, алдымен, мұның өзi салтымызға жата ма, жоқ па! Мұны ескерген жөн десем де, айыптайсың ба? Жау етiп, тескен таудан өткiзiп жiбересiң бе?

	Ержан үндемей, томсарып қалды. Осы даудың қайдан шығып жатқанын, Жүлдебектiң шешен, көреген боп кеткенiн ойлады.

	– Бiздiң Ержан бұзаудың ақысы кетедi деп сиырдың сүтiн iшудi де қойған адам. Балаларыңды шулатып, сенi тескен таудан өткiзiп тастамауына сенем, – деп күлдi Көсебай.

	Ержан оған жалт қарады. «Мiне Жүлдебектiң сүйенiшi. Оның отына май құйған осының өзi» – деп түйдi Ержан. Бiрақ, ол Көсебайға тиiскен жоқ. Қазақстан жайында баяндамасында да айтпаған. Дайындығы жоқ, бiлетiнi аз едi. Бетi дуылдап, тер бұрқ еттi. Жазып алған қағазына қайта-қайта қарайлап мүдiре бердi. Етсiз салалы саусақтары ұзын мойнына әлденеше рет барып та қайтты. Бiр-екi рет маңдайын сипап, аққан терiн жоғары қарай түрiп, үрпиген шашына жарып, қайта түстi. Орамалын пайдалануды да ұмытып қалған тәрiздi. Сөздерi жорғасынан жаңылған аттай, әлтек-тәлтек. Бет-аузы қайтадан жыбырлап кеттi.

	Дарқан тағы да қолын көтердi.

	– Айттым ғой саған, қоя тұр. Әуелi баяндамашы сөзiн бiтiрсiн, – дедi Көсебай.

	– Қоя тұратын не бар! Қазақта: «Атаңнан мал қалғанша тал қалсын» деген мақалдың өзi-ақ гәп, – дедi Дарқан.

	Ержан оған жалт қарап, разылықпен сәл езу тартты.

	– Бiздiң қазақ дау десе жанып кетедi ғой. Ежелден әдетi осы. Мұндай талас-тартыспен уақыт өткiзгенше, өз игiлiгiңдi ойлап, есiктерiңнiң алдына баяғыда-ақ бiр-бiр ағаш отырғызсаңдар ғой, осы күні көлеңкесiнде отырар едiңдер. Төрт шыбықтан гөрi, төрт ешкiнi жақсы көрiп, шөл-дала кезуге құмар қазақ емеспiз бе? Бүгiн Көсебай мен Жүлдебек сияқты екi аға сол ескi кәсiптен құдай айыра көрмесiн деп отырған секiлдi. Бұл кер кеткеннiң ғана айтары. Жетер, күл-көң сасыған төбе мен қорада күн кешiре беруге ендi болмайды. Ағаштан қорқып, осынша дау шығару ақылдының iсi емес!

	– Дарқан дұрыс айтады, – дедi Ержан. Оны бiрнеше адам қостады. – Ағаш бар жерде егiн бар, берекет, көрiк бар. Егiндi керiмсалдан сақтайтын да ағаш. Керiмсал егiн жауы екенiн кiм бiлмейдi? Әдемi үй, сұлу мекен де ағаштан жасалады емес пе? Бiз ағашты осы мақсатпен егуге тиiстiмiз.

	Әдетте, Ержан документке сүйенiп пiкiр айтуды жақсы көретiн.

	Сөзiн бiтiрер алдында ол және сол әдетiне көштi.

	– Арыға кетпей-ақ қояйық, – дедi ол. – Партияның он жетiншi съезiнiң документiн еске алайық. Онда Едiл бойындағы ағаш отырғызудың, ағаштан жасаған қорғану алқабының зор маңызы атап көрсетiлген. Бұл бастамада көп кемшiлiктер бола тұрса да, түбiнде игiлiктi жұмыс деп айтпады ма?..

	Тiп-тiк ұзын бойы да дәл қазiр, үлкен бiр сұрақ белгiсiндей, имие қалған Ержан ақырын жүрiп барып, президиумның бiр шетiнде тұрған бос орындыққа отыра кеттi.

	Жарыссөз басталды. Бiрiншi сөздi Қарғабек алды.

	– Сұлу мекен жасау, – дедi ол Ержанның сөзiн қайталап, – өз қолымызда. Жерге баймыз. Шылдыраған бiр құлақ суымыз да бар. Аз болса да, пайдалана бiлсек, талай көк егiн өсiруге жетедi. Соның бiрi жемiс бағы. Соғыс бiттi. Соғыстан бұрын өзiмiз қолға алған жұмысты неге бастамаймыз? Көсе аға сiзге түсiнбей отырмын. Сондықтан бiр сұрағым бар, жауап берiңiз: сiз кiмге қарсысыз, ағашқа ма, жоқ, әлде оны өсiретiн адамға ма?

	Көсебай жалпақ алақанымен маңдайын сипап, едәуiр үнсiз отырды. Жұрттың бәрi оған қарап, жауап күттi.

	– Шырағым, сенiң әуенiң де белгiлi боп барады, – дедi ол бiр кезде. – Сiрә, осындай сұмдық қыршаңқылықты қойсақ қайтедi? Әркiмнiң өз ырқы бiлсiн де.

	Меңсұлу орнынан жұлқына көтерiлдi. Ол күйеуiне дәл бiр атылар арыстандай қарап, сiлейген күйi сазарып, түйiлiп аз тұрды.

	– Жоқ, Көсебай, одан да шыныңды айт! Кiмдi жек көресiң, ағашты ма, әлде Дарқанды ма? Жүлдебектi үргiзiп отырған да сен. Әйтпесе, ол мұндай қорада бұлай үре бiлмейтiн ит едi! – деп салды.

	– Рас, Меңсұлу дұрыс айтады! – деген сөздер көбейдi.

	– Апырым-ау, бұ несi, Көсе аға! Бәрi маған жабылып кеттi ғой! – дедi Жүлдебек. – Ендi мiне ит те болдық. Соғыстан бұрын ағаш егемiз дегенде «осы сендер жынданған шығарсыңдар» дегеннiң бiрi Ержан-ау, өзiң емес пе едiң? Сол сөзiң менiң бүгiнге дейiн құлағымда тұр, – деп ол дау да шығарды.

	– Әп-бәллi. Солай деген едi. Есiңде қалған екен, жезде. Бүгiн Ержан онысын ұмытып кетiптi, – деп Бертай көтерiле сөйледi.

	Әйелiне түнере қарап қойып отырған Көсебай әлi үнсiз едi.

	Жүлдебек бұл кездi де бос жiберген жоқ.

	– Көсеке, сiрә, жеңешем ағашты ексек егейiк деп отырған жоқ па екен? Баяғыда Дарқан екеуi звеноны басқарып едi ғой! – деп, осы екi ортада араға от тастап үлгiрдi.

	Меңсұлу орнынан және тұрды да, Жүлдебекке уытты ашу көрсете сөйледi.

	– Иә, мен егейiк деп отырмын. Бұрынғы звеноны қайта құрамыз. Дарқан, мен болашақ звеноның бiр мүшесi, – деп Дарқанға күле қарады. – Қане, Жүлдебек, бұған да айтарың бар ма? Ана Көсебайға қосып жеткiзерiң болса, жасырма, осы жерде айт? – деп орнына қайта отырды.

	Көсебай бозарып кеттi. Ойына әлдене түстi. Жалтақтап отырған Жүлдебекке қарады. «Ә, сенiң кешегi айтқаның рас болды. Дарқанмен ана бiр күнi не сөйлескенi, екеуi жақындаса түскiсi келетiнi осының өзiнен-ақ белгiлi. Бәсе, Жүлдебек, сен бiлмей айтпайсың», – деп түйiлдi. Қарғабек қайта сөз алды.

	– Бiз соғыстан кейiнгi жоқ-жiтiктi толтыратын дәуiрдемiз. Қорқа соғар түк жоқ. Орман алқабын, колхоз бауын жасауды ауданда бiрiншi бастаған едiк, сол бiрiншiлiктi ешкiмге бермеймiз. Ағаш егетiн звено ұйымдастырылсын!

	– Дұрыс, Қарғабек дұрыс айтады! – деген дауыстар естiлдi.

	– Осыған қарсылар бар ма? – дедi Айбала.

	– Бар, – деп Көсебай орнынан тұрды. – Мiне, мен қарсымын.

	Неге қарсымын, соны айтайын.

	Президиумның рұқсатынсыз-ақ мiнбеге бара жатқан Көсебайға отырған жұрт қарап қалысты. Сыбыр-жыбырлар да көбейе түсiп, тоқтады. Көсебай оның бiрiне де көңiл бөлер емес. Адымдай басып, еркiн барады. Осы күнге дейiн еш нәрседен тауы шағылып көрмеген, көңiлi қайтпаған адамның жүрiс-тұрысы. Түр-түсiнде маңғаздық, сенiмге мол мықтылық бар. Шын жасына қарағанда өңiндегi өзгерiс те аз екен. Сақал-мұртын үнемi қырдырып жүргендiктен, әжiмсiз бетi жап-жас сияқты.

	– Сөйтiп, мен қарсымын дедiм. Неге? – Ол отырған жұртқа қарады. Меңсұлуға көзi түстi. Өзiне қадалып қалыпты. Атып жiберердей. «Көзi қандай өткiр едi! Қарап отыр ма, арбап отыр ма?» Көсебай көзi тайып кеттi де, жүрегi дiр еттi. Бiрақ, еркiн бiр тыныс алып, сөзiне кiрiстi. – Мұрша келмейдi десем, сенбес едiңдер. Колхозымыз сорлы емес. Кiшкене болсақ та, әңгелектей тәттi колхозбыз. Шаруашылығымыз жаман деп, шағынбай-ақ келемiз. Бiреудiң алды, екiншiнiң соңында болу онша сорлылық емес. Бiрақ, мынаны ұғыну керек. – Ол Меңсұлуға тағы бiр қарап қойды.

	– Суырыл, сурыла түс! – дедi Меңсұлу.

	– О, жеңеше. Көсекеңнiң алдына түсе бермей, жайыңа отырсайшы? – деп Жүлдебек те қосарланды.

	– Иә, мынаны ұғыну керек, – дедi Көсебай тағы да. – Ағаш деген жақсы. Өткен жылы колхоздың iрi қарасын байлайтын бастырма салу оңайға түскен жоқ. Ағашты алыстан тасыдық емес пе!

	– Өз айуанханаңызға ағашты қайдан алдыңыз. Соны да айтыңыз? – дедi Айбала.

	Бұл сұраққа Көсебайдан бұрын Қарғабек жауап бердi.

	– Қайдан болушы едi. Раушан апайдан алмады ма? Дарқанның баяғыда еккен терегi.

	Көсебайдың көз алдына өзiнiң төргi үйiнiң есiгiне жалғастыра биыл жазда салынған бiр қабырғасы ашық балконы келе қалды. Жаз күндерiнде үй iшi салқындап отыратын, ас iшетiн айуанхана ғой ол. Раушаннан сұрап алған терек болмаса, оны тұрғызу қайда?

	– Ондай уақ-түйектi қоя тұрайық. Дарқанның еккен тал, терегiмен бiздiң егемiз деген ағашымыздың айырмасы көп. Дарқан үйдiң алдына, су келетiн жерге еккен. Бiз ше? Мұнымыз жылда егiн салынатын ақпанның бидайы емес! Иә, бидай емес, ағаш егемiз. Жемiс бауын, орман алқабын жасамақпыз. Мұндай отпен ойнауға болмайды. Жерiмiз құрғақ, суымыз аз, даламыз да керiмсал. Баспен ойлау керек қой мұндайды. Қайбiр ата-бабамыз құла дүзге ағаш егiп өсiрiп едi!

	Көсебай бұрынғы әдетiне басты. Бiр сөйлесе тоқтамай, езе беретiнi бар-ды. Ол кезде нақты айтпай, әйтеуiр жалпылай соғып, сөз болып отырған тақырыптан бөлек бiр жәйттердi қозғап кететiн де, дүркiн-дүркiн негiзгi мәселеге қайта оралатын. Қазiр де солай еттi.

	Кейде ол сөйлей бастағанда бiр парақ ақ қағазға председательдiң қалай ылағып кеткенiн сызықпен көрсетiп отыратын Қарғабек бұл жолы да қарап қалған жоқ. Жымыңдай күлiп Көсебайдың сөздi әуелi күн тәртiбiнен бастағанын бiр сызып қойды. Бара-бара оның бөтен, бүгiнгi жиналыс үшiн тiптi, керексiз сүрлеуге түсiп кеткенiн жаңағы тура сызықты бiр шетке қарай қисайта тартылған жолмен көрсеттi. Көсебай бiресе ана, бiресе мына мәселеге соқтықты. Қарағабектiң сызықтары да дәл солай бұлтаңдай бердi.

	Председатель сөйлеп болғанда, Қарағабектiң қаламы да тоқтады. Сызған сызықтары бастапқысына бiрнеше рет түйiсiп, одан соң қаңғып барып, қайта оралып жатыр. Тұспа-тұс келiпкеткендерi қанша?! Жасалған картаға қарағанда, оның нақты сөзiнен гөрi, ауа жайылғаны көбiрек.

	– Болдың ба? – деп кекеттi Меңсұлу.

	– Жоқ әлi. Сен өзiң... – дедi ол Меңсұлуға бағжия қарап. – Қысқасы, ағаш – ақпаяға еге салатын бидай емес. Керiмсалы күштi бiздiң дала мұндай ойынды көтермейдi. «Бала соққан пышақтың басы жарық» деген. Бала болмайық, бiлдiңдер ме? Әуелi ауданның алдынан өтуiмiз керек. Бiр басшының ақылын тыңдауға мiндеттiмiз. Егер бiздi үлкендер қолдамаса қайтемiз? Сонда да өз ақылым ақыл-ақ деп беремiз бе? Жоқ, ондайға менi бастай алмайсыңдар. Мiне – менiң айтар дәлелiм!

	– Пәлi! – деп қалды Жүлдебек. Көсебай оған көзiн бiр тастады да, қабағын түйген күйi өз орнына қарай жүрдi.

	– Ал егер аудан қарсы болмаса ше? – деп сұрады Ержан.– Онда егемiз. Тiптi, шықпай қалса да отырғызамыз, – Ержан мырс етiп күлдi. – Мiне, бiз осындай аурудан құтылуымыз керек, – дедi ол. – Өз басыңмен iстемей, бiр нәрсенi бiлсе де, бiлмесе де, менен қызмет дәрежесi жоғары бiреу айтсын, соның сөзi сөз-ақ деушiлер, басқаның ақылымен ғана жұмыс iстеп, өзi тасада тұрып торғай соғушылар ғой құртатын. Бүгiнгi мәселенi Көсебай да ақыр сондай түлкi бұлаңға тiредi. Бұл – «көше бiлмеген көлiк өлтiредiнiң» керi, жолдастар. Жарайды, бiз оған да көнейiк, Көсебай сұрайтын адамынан сұрап-ақ келсiн!

	Сонымен сөз бiтiп, жиналыс аяқталды.





Бiр шөкiм бұлт


	Жиналыстың көпке созылғанын Дарқан тысқа шыққанда бiлдi. Кеш туатын ай тас төбеге көтерiлiп қалған екен. Дала жапжарық. Дарқан ешкiмге қарайламай, үйiне жалғыз тартты. Бiрге жүрейiк деген Қарғабек пен Айбала тiлегiне де көңiл бұрған жоқ. Тұла бойы дел-сал. Күнi ұзаққа, тас қашап, ауыр жүк көтерiп шаршаған жандай, арқа-басы ұйып, сiресiп қалыпты. Көп салмақ, сонша азап бейнетi басып-жаншып тастаған секiлдi. Еңсесi түсiп, өз денесiн өзi зорға көтерiп бара жатқандай. Басы мың-дың. Шекесi солқылдап6 шағып ауырады. Көзi де қарауытып, кейде қарсы алдында әлденелер тұра қалғандай болып та кетедi.

	Тура бүгiнгi жиналыстағыдай қысылып көрмеген Дарқан кең дүние, таза ауа, аулақ көшеге шыққан соң да есiн жия алған жоқ. Ойланып, өзiне-өзi есеп беруге де шамасы жетер еместей. Кеше, тiптi, мана осы қиналыс басталғанға дейiн осындай ма едi? Жоқ, Дарқан тым басқа жан болатын. Ол адамның бәрiн өзi сияқты көретiн. Не айтса да өзiндей ашығын, шынын айтар деп ойлаған. Бiреуге ұрысса да, әлдене туралы таласса да болған iстi жасырмай, кiмнiң айыбы неде екенiн қалтқысыз тура, дәл көрсетiп, ендi бұдан былай осыңды жөнде дейтiн болар, бұлтақтамайтын, екi жүздiлiк жасамайтын шығар деп ұғатын. Күлсе де, бiреуге ашуланса да шын күлiп, шын ұрысатын, шын сөйлеп, шып ренжитiн Дарқан адам аласы iшiнде екенiн бүгiн ғана сәл түсiне бастап едi. Қазiр соның қалай болғанын ойлауға да шамасы жетпей келедi.

	Кеше түс кезiнде Дарқанға колхоз кеңсесi алдында жолыға кеткен Жүлдебек, оны қоярда қоймай, үйiне шақырды. Жатып жастық, иiлiп төсек бола күттi. Бет-аузы бiр-ақ уыс Ақылбике жеңгесi де тым ақ жарқын адам екен. Дарқанды о да жылы шыраймен қарсы алды. Өткен де, кеткен де әңгiме. Рақат! Жүлдебек сонау соғыс кезiнде осы ауылдан майданға көп жiгiт аттанған күннен берi қарайғының бәрiн еске қандай әдемi түсiрдi десейшi? Жiңiшке мойнын әнтек созыңқырай отырып, сөйлеп кеп берсе, сәл нәрсенiң өзiн-ақ ертегiдей етiп жiберетiн болыпты. Басқа мүшесiне қарағанда сыпырадай құлағы елеңдеп, бүкiл тұлғасы селкiлдей күлгенмен, бадырайған екi көзi селт етпейдi екен. Томпақтау келген қабағының астында бедiрейген күйi қалады. О да жаратылыстың өзiне айрықша дарытқан қасиетi шығар деп жорып едi Дарқан. Сонда барлық сөйлеген сөзi тек жақсылық қана болатын. Бүгiнгi айтқандарының бiрiн де естiртпеген. Бiреудi жамандап, екiншiсiн жақсылаған Жүлдебектi де көрген жоқ. Ал бүгiн...

	Дарқан сол үйде болған екiншi адамды да есiне алды. Ол Меңсұлу едi. Келiншектiң бұл үйге кiрiп келiсi, ендi ойласа, әлдеқандай жұмбақ сияқты. Өзi тойға баруға әзiрленген адамдай киiнген-дi. Үстiнде ине жiптен жаңа шыққан көкшiл түстi, қынама бел барқыт көйлек, аяғында биiк өкшелi лак – жалтырақ май жалатқан қара туфли. Басында қызыл-күрең шляпасы да бар. Мойнына топ-тобымен әр қилы асыл тасты моншақ, құлағына алтын сырға салыпты. Толқын атқан қара шашының қос бұрымын желкесiне бос тастаған. Бiлегiндегi кiп-кiшкене алтын сағаты, саусақтарындағы сондай қымбат бағалы сақиналары жылтылдап, жалт ойнап тұр. Бұрын да сұлу келiншек қазiр тiптi, көк жайқын көлдей құлпырып, жайнап кетiптi. Ол үйге кiрер-кiрместен:

	– Менi күтпеген шығарсыздар! – деп тиiсе келдi.

	– Түу, жеңеше-ай, сенсiз тамағымнан ас түгiлi, түкiрiгiм де өтпей отыр едi, – деп Жүлдебек лыпылдай, зыр жүгiрiп қарсы алды. Сондай пейiлдi Ақылбике де аяған жоқ. Жалпақтап

	Меңсұлудың үстiне түсiп, бәйек болып қуанып жатыр. Ерлiзайыптылар жайсаң келiншектiң төрге Дарқанның қақ қасына отыруын өтiндi.

	Жақында ғана Дарқан Ақылбике мен Меңсұлу арасында болған аса қолайсыз ұрыс-керiстi көрiп едi. Соңда ол ендi бұлар көпке дейiн жүз көрiспейтiн шығар деп ойлаған. Онысы бекер боп шықты. Шынында, өздерi қандай жақсы адамдар? Кек сақтау дегендi бiлмейдi екен. Ат айналмай-ақ, сондай артық-ауыс сөздердi ұмытып, бiрiн-бiрi көптен көрмей, сағынып қалған ет жақын туыстарындай, сiз-бiз десiп кеткен! Сол күнi Меңсұлудың өте қатты тiлi тиген Ақылбикенiң қазiр ойында еш нәрсе жоқ сияқты. Мен сенi ренжiтiп едiм-ау деп қиналған Меңсұлу да көрiнбейдi. Жақсыда кек болмайды деген осы екен ғой!

	Дарқан отырған жерiнен жылжыңқырап, Меңсұлуға орын берiп жатып, осылай ойлап едi. Меңсұлу түрегеп тұрған күйi және бiр қалжың айтты.

	– Дарқанның бүйiрiне таяна отыр дейсiңдер ме? Жүрегiм дауаламай тұр-ау! – деп жайдарылана жымиды.

	– Е, сонда отыр, сонда! – Жүлдебек лып-лып еттi. – Терезелерiң тең емес пе? Отыра бер, – деп Ақылбике тұр.

	– Терезең дейсiң бе? Әй қайдам. – Меңсұлу қағыта сөйледi. – Әрқайсымыз-ақ бұған дейiн өз салмағымызды батпаннан кем санамайтын ек. Ендi бiлмеймiн. Бұл жiгiттiң таразысына түсу оңай бола қоймас. Тым жеңiл боп шыға келмесек не ғылсын, – деп қулана күлiп, жан-жағына көрпеше төселген дөңгелек аласа столға сүйене отырды.

	– О жағын қайдам, Дарқанның өзi айтсын, – деп қойды Жүлдебек.

	Дарқан кезегiн жiберген жоқ.

	– Егер бiр батпай болсаң тәуiр-ақ екенсiң, Меңсұлу. Жiгiтке «жақсының үйi түссе, күйi түседi» дейтiндi айтып жататын. Сен де өзiңше жiгiтсiң ғой. Күйлi болғаның да. Ал мен не бәрi жетпiс-ақ киломын. Таразыға түсе қалсақ, кiмнiң басым келерiн осыған қарап жұрттың өздерi ажырата жатар, – деп ретi келгенде шалып қалды.

	Өз күшiн тасқын судай санайтын, кез келген еркектi бұрыла бiр қарасымен диiрмен тасындай дөңгелетiп бұрып жүре берем деп ойлайтын Меңсұлу осы жiгiт алдында әлi күшсiз екенiн iштей сезiндi. Дарқанның бетiне ызалы мысықтай жиырыла, тiктене көз тастады да, шыдамсыздана қозғалды. Бiр тiзесiн стол астынан Дарқанның тiзесiнiң үстiнен баса салып, оның қытығына тидi. Көз қиығын тастап жiгiттi аңдыды. Ажарлы келiншектiң бұл қылығын Дарқан бейне сезбегендей отыра бердi. Сөйтiп, келiншектi солай тiлесе де, тiлемесе де және бiр мұқатқандай едi. Меңсұлу iшiнен бұған да назаланды.

	Аңқыған әтiр иiсi Меңсұлумен бiрге кiрген-дi, қазiр үйдiң iшiн түгел жайлап алды.

	– Паһ-паһ, жеңеше-ай, тiптi, көктем даласындай құлпырып-ақ тұр екесiң, – деп жымиды Жүлдебек. – Көсе ағаның да мұрны осал емес. Сенi таңдай бiлiп едi. Құдай бiледi деп айтайын, тап осы ғажап иiсi бар әтiрдi де сол кiсiнiң өзi әкелген шығар-ау.

	– Рас, рас. Көсе аға заттың қадiрiне жететiн адам, – деп Ақылбике күйеуiн жақтады.

	Өзiнiң осы бүгiнгi қылығын оғаш санамаған Меңсұлу тым еркiн-ақ едi. Елеңкiремей отырған Дарқанға ерегiсiп, стол үстiндегi түрлi шай жемiн қарбыта жей бастаған. Әуелi Жүлдебектiң мақтауы, одан соң Ақылбикенiң мұны затқа теңеген сөздерi бұлқан-талқан еттi.

	– Шалға тиiп шалқыған сорлы дегендерiң бе, бұл? – деп тиiстi ол үй иелерiне. – Сiрә, солай ғой, ә?

	Жүлдебек пен Ақылбикенiң үрейлерi ұшты. Меңсұлудың әр сөзiн, жүрiс-тұрысын қолпаштай түскiсi келген олардың ниетi бекер кеттi.

	– Апырым-ау, не жазып қалдық, – дедi ерлi-зайыптылар қосарлана. – Тырнақ астынан кiр iздегенiң қалай, жеңеше? – деп жалтақтады Жүлдебек.

	Дарқан әңгiмеге араласпай жәй отырған. Алғаш көңiлiне келсе де, ендi Меңсұлу сөздi ұзартып, ерегiсе берген жоқ. Қысқа қақтығыстан кейiн үнсiз, әлдеқандай ыңғайсыз қалыпта едi. Үндемеген Дарқанның не ойлап қалғанын кiм бiлсiн? Меңсұлу бұ жағын да ескерiп отырған.

	Тап осы кезде үйге Көсебай кiрiп келдi. Оның бұл келiсiн, сiрә, ешкiм күтпесе керек. Елеңдеп, есi шыққан Жүлдебек, сондай қалдегi Ақылбике, қапелiнде сөз таппай қалды. Меңсұлудың да тұла бойы шымырлап сала бердi. Бiрақ, сыртқа шығарған жоқ. Бәрiнен бұрын орнынан Дарқан тұрды. Үлкен ағаға жол берiп, төрлетуiн өтiндi. Сондай iзеттi, ендi аздап есiн жиған, үй иелерi де жасады. Тек Меңсұлу ғана қозғалмады. Көсебай бiреу кеудесiнен тiрей қалғандай, әуел есiк аузында тұрып қалып едi, өзiне көрсеткен құрметтi көрiп сәл ғана күлiмсiредi. Әйелiне қарап:

	– О, тоба, мынау менiң әйелiм бе? Тiптi, өзiн танымай да қала жаздадым ғой! – деп төрге беттедi.

	Меңсұлу сол отырған қалпында күйеуiнiң бетiне шаншыла қарады. Өткiр көзi оттай жайнап, түйiлген қабағында қатқыл үн барын тiлсiз жеткiзгендей, қадалып қалған. Бұл қараста басына төнген батпан жамандықты қасарыса қабыл алған ерлiк те, белшесiнен кiнәға бата тұра, одан сүттей ақ болып шығуға бет бұрған долылық та бар. Iзiмдi бағып, аңдығаның ба деген ашу да, менi бауырыңа басып жар еткенiң аз ба едi, кез келген мүйiсте жолыма көлденең тұра бермегейсiң деген менмендiк те жатыр. Егер мен сона бiр қиын-қыстау күндерде торыңа оралған болсам, мәңгi-бақи сол қапаста отырып қалмақпын ба? Мұны неге ойламайсың деген сұрақты кескiнiнiң өзi-ақ айтып тұрғандай болатын.



	Көсебай еш нәрсе сезбеген түр көрсетiп, Меңсұлудың жанына барып отыра кеттi. Езу тартып күлген болды.

	– Жоқ, шын айтам, өзiңдi танымай да қала жаздадым, – деп әйелiн еркелете жымыңдады. – Мына бiр моншақтарың не деген жақсы едi. Ал қолыңдағы алтын сағат... Түу! Сандыққа салып тастағанша, кейде осылай тағып жүргенiң жақсы емес пе, қарашы?

	Меңсұлудан басқаның бәрi жадырап, сергiп қалды. Дарқан да Көсебайдың көңiлiне қарап оны қоштап жатыр.

	– Тегi, әдемi-ақ. Әйелiне бұл сияқты асыл затты сатып алу сiздiң ғана қолыңыздан келедi. Ал мына бiздiң күйеусымақтардың мұндайға, шамасы да, ақылы да жете бермейдi, – деп соқты Ақылбике. Жүлдебек әйелiнiң сөзiн лажсыз мақұлдап күлдi. Кейде басын ерiксiз изеп, сөз иелерiн құптағаны болмаса, Дарқан ғана ешкiмдi мадақтаған жоқ.

	Үй iшi қайтадан көңiлдене бастағандай едi. Әлi де безерiп отырған Меңсұлу ғана. Бiр кезде ол тым қатты кеттi. Мойнындағы асыл моншақтарды соншалық жылдамдықпен бытырлатып үзiпүзiп жiберiп, қолына уыстап ұстады да, есiктен далаға қарай лақтырды. Замат қолындағы сағаты мен сақиналарын да, бiрiнен соң бiрiн алып, солай ытқытты. Алтын сағат есiкке тиiп быт-шыт болды. Моншақ, сақиналар шашылып, төгiлiп, қым-қиғаш боп қирап қалды. Ақылбикенiң, үрейлi даусы оқыс шығып, сұп-сұр боп: «Ой сұмдық, сұмдық!» дей бердi. «Бұ несi, о, жеңеше!» деген Жүлдебектiң де үрейi қалмаған.

	Көсебай қабағын түйген қалпы тұнжырады да қалды. Жанары жалт-жұлт етiп, үнсiз тiстенiп алған әйелiне кiжiне оқталып, шынтағымен түйiп жiбере жаздап тоқтады.

	– Немене, жындандың ба? – деп ақырды ол. Меңсұлу жауап қайырған жоқ. Құлағындағы сырғаларға жармасты. Көсебай әйелiнiң бiлегiнен ұстады:

	– Тарт қолыңды. Мақтанғаның осылар болса, терiп ал жылдам!

	Сылдыр-сылдыр еткен алтын сырғалар Жүлдебектiң есiгiне шарт-шарт соғылды.

	Осыдан кейiн бұл оқиғаның немен бiткенiн Дарқан бiлген жоқ. Ешнәрсегеқарамайүйденшығажөнелген. Оны тоқтатқандаешкiм болған жоқ. – Кешеден берi бұл оқиға көз алдынан кетпеген-дi. Болған сырды тiрi жанға айтпады да. Бүгiн жиналысқа келгенде оның назары ең алдымен Көсебай, Меңсұлуға түсiп едi. Еш нәрсе көрген, бiлген адамдар сияқты емес. Жүлдебек пен Ақылбике де жайбарақат. Дарқан iшiнен қуанып кеттi. Әрқайсысымен күндегiдей сәлемдесiп амандасты. Көңiлi де орнына түстi. «Қандай жақсы адамдар» – деп ойлады iшiнен.

	Бiрақ, жиналыс оған кiмнiң кiм екенiн аңғартқандай болды. Бүгiнгi Ержанның қалiн есiне түсiргенде тым аяп та кеттi. Жел сөзге келгенде Жүлдебек нағыз желгiш аттай екен. Ол еселеп-еселеп талай сөз айтты. Көсебай екеуiнiң ұстаған жол дары Дарқанды таң қалдырды. «Мен өзiм қай жағында болдым? Дұрысым қайсы, бұрысым не? Бәрi де жақсы адамдар едi. Әлде үлкен мәселе шешуге келгенде осылай таласатын әдеттерi не екен? Көсебай бүгiн маған сонша неге көп қарады? Бiр бүгiн ғана емес, ол үнемi маған осылай қарайды. Мейлi жиналыста, мейлi басқа бiр отырыста болсын, әйтеуiр, ол көзiнiң қиығын менен айырмайды. Сiрә, сол менен күдiктене ме екен? Не үшiн?..»

	Дарқан өзiн-өзi көбiрек кiнәлап келедi. «Мүмкiн осы мен көп нәрсеге түсiнбейтiн шығармын. Колхоз – әскер емес қой. Бiр үлкен басшы айтса, командир бұйрық берсе бiттi, қауым жұрт жабыла қолдап жүре беретiн соғыс тәртiбiн бұл жерден күтуге болмас», – деп те ойлады. Мұнда демократия. Әркiм күн тәртiбiндегi мәселенi қалай талқылаймын десе де ерiктi ғой. Бәрiнiң де пiскен ойы бар қауым емес пе?

	Дарқан осылай да ойлады.

	«Өтiп бара жатқан өмiр деген осы-ау», – деп ол өткен күндерге де бой ұрып кеттi.

	Бұдан не бәрi бес жыл бұрын едi. «Шолпан» колхозының комсомол жастары ауыл мәдениетiн көтерудi қолға алды. Олар бүкiл ауданға жар салып, үндеу қабылдады. Бұл колхоздың жастары көтерген игiлiктi мәселенi қолдау керек! – деп, әр ауылдан үндеуге қосылған хаттар, жауаптар келiп те жатқан-ды. Сондағы iстiң бiрi – колхоз бауын, орман алқабын жасау едi. Оған кенет басталған соғыс кесiр еттi...

	Аяңдай басқан Дарқан бара-бара сергiген сияқтанды. Ойына Ақтоты оралды. Соңғы күндерi есiне түсiре бергiсi де келмейтiн. Бүгiн жиналыс кезiнде де ол қызды ұмытқандай отырған. Әйтеуiр, қазiр соғыстан бұрынғы бiр кез, аудан орталығындағы стадион есiне түстi. Онда физкультурниктердiң республикалық спартакиадасына дайындық жарысы өтiп жатқан едi. Барлық колхоздан жиналған жақсы спортшылардың ең таңдаулылары осында.

	«Шолпан» колхозынан келгендердiң бiрi – Дарқан секiру мен жүгiруден бiрiншi жүлде алды.

	Жарыс қорытындысында, озып шыққандар iшiнде Дарқанның да аты аталды. Қыздар жағынан Ақтоты Парманова деген есiм оның құлағында қалып қойды. Дарқан: «Ақтоты Парманова, Ақтоты Парманова!» деп, iшiнен әлденеше рет қайталады. Ол осы бiр есiмнiң иесiн стадионда көрген сайын «атына лайық жан екен» деп қалатын. Ендi озғандар қатарында жүр. Алматыға, республикалық спартакиадаға да барады екен. Онда тiзiмнiң iшiнде Дарқанның өзi де бар, жаңағы қыз да бар...

	Арада он бес күн өткен соң, Дарқан Ақтотыны аудандық жастар комитетiнiң қорасында, Алматыға жүретiн физкультурниктер арасында көрдi.

	Даладан кiрiп келген Дарқан, неге екенi белгiсiз, Ақтотыны iздедi және жұрттан бұрын оған көзi түстi. Бiрнеше қыз, ер бала бiр бөлек тұр екен. Тығыншықтай қара торы бала Дарқанға көрген бетте-ақ ұнамады. Ақтотыға қарап, ол аузы-аузына тимей сөйлеп, ыржақтап, мәз болып тұр. Барлық көңiл-пейiлi тек сол қызға ауған бiр мәжнүн. Дарқанның iшi удай ашыды. Ары да, берi де кете алмады. Кiмге, қалай деп тiл қатарын кiсi таба да бермейдi екен. Бiрақ, ол сөйледi:

	– Жолдастар! – дедi. Олай деп неге айтқанын өзi де бiлген жоқ. Осыдан кейiн аз тоқтап тұрып: – Сiздер Алматыға барасыздар ма? – деп сұрады.

	– Иә, – дедi жаңағы тығыншықтай қара.

	Дарқан ендi үн қатпады. Iшiнен: «Өзiң қайдан шыққан қу мүйiз едiң? Мен сенен сұрамап едiм ғой!» – деп анадай жердегi скамейкаға заттарын қойып, жаңағыларға қайта бұрылды. Дәл осы кезде Ақтоты да Дарқанға көзiнiң астымен қарап қойды. Сiрә, аузынан сөзi түскен мына бiр сорпақпайға жол болсын деп тұрған жоқ па екен? Солай, дәл солай деп тұр-ау, тегi! Менiң мына жүнiн жұлған тауықтай ұймалақ-жұйпалақ түрiмнiң өзi де солай дегiзбей қоймас.

	Қатты ұялған ол төмен қарады. Кенет қызға және бұрылды. О да бұған қарап тұр екен. Көзiнен жылылық сездi. Сол-ақ екен, әлдеқайда алыста жүрiп тұтанған бiр жасырын сезiм жiгiт жүрегiн тырнап алғандай болды. Соқыр сенiмi алдамашы. Қазiр ғана тартқан жәбiрi есiнен шығып кеттi де, бойын әлдеқандай қызғаныш биледi. Ана тұрған жiгiтi кiм екен? Жүгiрiп барып «сенiң бұл қызда нең бар?» деп айтса қайтер едi? Жо-жоқ! Мүмкiн... Түу, тым асығыстық бұның сорпақпай Дарқан! Ойлан, дұрыстап ойлан...

	Дарқан ойлап та отыр. «Маған не болған бүгiн? – дедi ол есiн жинап. – Әлде ғашықпын ба?» Бұл сұрақты өзiне өзi қояры қойса да, мойындаған жоқ. «Ғашықтық! Паһ, шiркiн. Мен ғашық болам ба? Шын ғашық өлуi керек. Сонда сол қыз үшiн өлем бе? Қандай ақымақтық».

	Осы екi ортада: «Машина дайын, әзiрленiңiздер!» – деген дауыс естiлдi. Жастар заттарын көтерiп шыға бастады. Дарқан да жүрдi. Олар машинамен аудан орталығынан станцияға тартты. Ал Дарқан, жүрсе де, тұрса да Ақтотыға қарайды. Неге өйте бередi? Сiрә, сен ғашық шығарсың, Дарқан? – дейдi оның ойы. Жо-жоқ, атама, менiң денiм әлi сау. Иә, иә, сау...

	Бiр сағаттан кейiн жастар вагон iшiнде кетiп бара жатты. Дарқанның Ақтотыны көргiсi келе бердi. «Мен ғашық емеспiн. Бiрақ, сол қызды тек көргiм ғана келедi. Иә, тек көргiм ғана!» Олар ақыр вагонның есiгi жағындағы терезе алдында жолықты. Күткен Дарқан едi. Сөйтiп, бiрiне-бiрi iлкi рет тiл қатысты. Терезеден сыртқа қарап тұрған Ақтотының алдына келу Дарқанға қандай қиын болса, келген соң сөз бастау онан да қиынға соққан-ды. Сол сөздер оның осы күнге дейiн есiнде:

	– Қандай әдемi, көркем! – деген ол қолымен айдаланы нұсқап. Бiрақ, айтарын айтса да, сасқанынан қып-қызыл болып кетiп, маңдайын сипай берген.

	Ақтоты жiгiтке жалт бұрылып:

	– Ненi айтасыз, даланы ма? – деп, Дарқанның бетiне қараған болатын.

	– Ғапу етiңiз, осы маңдағы... сонау көрiнген...

	Қыз бұған не дерiн бiлмей, бiресе далаға, бiресе Дарқанның бетiне жалтақ-жалтақ еткенiн Дарқан әлi ұмытар емес. Айтпақ болғанын дұрыстап жеткiзе алмағанын Дарқан сонда түсiнiп, қысылғанынан терлеп те кеткен-дi. «Бiр сөздiң басын бастап, ендi жалғасын өзiң түсiнiп ал деп қарап тұратын жарымес, бiр қайнауы жетпей қалған дүмбiлез екенсiң» дейдi-ау. Қап, сорлы басым-ай!

	Дарқан өзiн-өзi осылай жеп тұрғанда қыз бұған тiл қатқан.

	– Даланы айтасыз ба? Иә, ақтаңдақ... Мұның несi әдемi? Қай жерiнде көркемдiк тұр? Сiз айтқандай, сұлу дала бұл емес болар? – деп Дарқанды бейне мұқатқандай жауап берiп едi.

	Осыдан кейiн Дарқан әбден шатасқан. Шынында оның баста айтайын дегенi бұл емес-тi. Терезеден көрiнген сонау жалпақ даланың дәл сол мүсiнiнде ешқандай көркемдiк, те, сұлулық та жоқ. Ағарып жатқан ақтаңдақ – сортаң екенi рас. Жоқ, Дарқанның ойы бөтен жақта едi. Айтары басқа. Бiрақ, оған бұл жiгiт қашан жетедi? Оған дейiн қанша қамалды жарып, неше темiртауды бұзып өтер екен? Дарқанға түсiнiксiзi осы едi. Қыздан ол:

	– Апыр-ай, мен сiздi қайда көрiп ем? – деп сұрады елегiзе тұрып.

	Қыз Дарқанға майысқан жас шыбықтай бұрала, иығы үстiнен көз жүгiрттi.

	– Қайдам, оны өзiңiз бiлесiз де. Бет көрiскен адамдарымның тiзiмiн алған емен!

	Ақтоты сәл жымиды. Оның бұл қарасы мен жымиысында:

	«О, жетесiз, сөз сенiң неңдi алған. Жөнiңе жүре бермейсiң бе?» – деген кекесiн бар сияқты деп ойлаған Дарқанның маңдайынан ыстық тер бұрқ еттi. Тiптi, құлағына дейiн нарттай қызарып кеттi. Жығылған үстiне жұдырық болып, өзiне-өзi қарсы шыға бердi де, шатаса бердi.

	«Құрсын-ай, маған не болған? Осындай әумесер ме едiм, түсiнбеймiн?»

	Өз қатары iшiнде Дарқан сөзге де, әзiл-оспаққа да кенде емес едi. Осы жолы тiлi күрмелiп, басқан жерден шатаса бердi. Ғашық емеспiн, мен ешкiмге ғашық болмаймын дейтiн Дарқан сол күнi өзiн не қара басқанын түсiнбей-ақ қойды. «Әлде ғашықпын ба? Жо-жоқ, атамаңыз?» – дедi оның ойы.

	Арада аз уақыт өттi. Манағы сортаң, ақтаңдақтар артта қалып, бал бұлағы көл-көсiр әдемi көгалдар басталды. Поезд бiр үлкен станцияға келiп, тап әлдеқандай нән тауға тұмсығынан тiрелгендей, қатты ырғалып барып тоқтады! Жапырлай жерге түскен жолаушылардың көбi-ақ станция басындағы дүкенге, кейбiрi ресторанға, ендi бiреулерi қатар-қатар қойылған столдар үстiне нанын, жұмыртқа мен айран-сүтiн, басқа да неше түрлi пiскен тағамдарын сатып отырған жұртқа қарай лап қойды. Солай қарай беттегендер арасында Ақтоты да кетiп бара жатты. Сыртынан қарап қалған Дарқанға қыздың жүрiсi бейне көлде жүзген аққудың көгiлдiрiн елестеттi. Шыдай алмады, iзiнен жүгiре жетiп алып:

	– Сiзге не керек едi, ет пе, сүт пе, айтыңыз, мен әкелейiн? – дедi.

	Ақтоты жауап қайтарған жоқ. Жылдамдай басып көптiң iшiне сүңги бердi.

	«Тағы да былықтырдым бiлемiн. Неткен есалаң едiм!» – деп ойлаған Дарқан екiншi полкадағы өз орнына сылқ етiп жата кеткен-дi.

	... Осылай басталған таныстықтың сәтi тек Алматыдан қайтарда ғана түстi. Поезда және бiрге келе жатып, азын-аулақ жөн сұрасты. Ақтотының «Шолпан» колхозында нағашысы бар екенiн, онда қазiр анасы тұратынын, ағасы бiр курста оқып жүргенiн, биыл өзi де, ағасы да сол колхозға баратынын бiлiп алды. Ал қасындағы тығыншықтай қара торы бала қазiргi Бертай екен.

	Содан кейiн Дарқан: «Я, сәт, iсiм ендi оңғарылар!» деп түйгендi.

	«Апыр-ау, сол Ақтотының қайтып оралатын уақыты болып қалған жоқ па? Айбаланың телеграммасына жауап та бермедi ғой».

	Дарқан өзiнен-өзi бiр түрлi көңiлденiп кеттi. Айғайлап ән салудан да тайынар еместей. Минут сайын бiр ғана ой биледi. Ол осы тәттi қиял, әдемi үмiттен ажырап қалмайын дегендей, бiр сәт көзiн де жұма қойды. Сол-ақ екен, жанары алдына сұлу мүсiн көлденеңдей бердi де, айға шағылысқан ақ жүзi жарқ еттi.

	– Тотым! – деп қалды Дарқан. Жауап қайтқан жоқ. Елес қана екен.

	Айнала жым-жырт. Тек жоғарыда көк аспан қайығы – күмiс ай үнсiз жүзiп барады. Жаңа әзiрде ғана жиналыстан шыққан адамдардың ауылды басына көтерердей, дабырлай сөйлеген дауыстары да тына қалған. Жақын маңда ешбiр жан көрiнбейдi. Елп еткен жел де жоқ. Дарқан асықпай, аяғын жай басты. Бiр кезде ол өз есiгi алдына жеттi. Тұра қалып әдемi аспанға және назар аударды. Әсем, көркем түн! Дарқан, сiрә, мұндай түндi өмiрiнде көрдi ме екен?.. Жалғыз-ақ сонау батыс жақтан қарайған бiр шөкiм қара бұлт болмаса, көк аспанда ақау жоқ. Мына кiшкене ғана баудың терең ортасынан әдемi иiс аңқып, көңiлдi музыка естiлгендей де болып тұр... Дарқанға қазiр осының бәрi ғажап боп көрiндi. Ол көп тұрды. Бiр кезде тоңайын дедi ме, әлде ұйқысы келдi ме, керiлiп есiнедi.

	Дарқан сонау батыстан көрiнген бiр шөкiм бұлтқа және бiр қарады да кiлтсiз жабулы есiктi жәй ғана ашып, үйге кiрдi.





Ақтоты


	Арбадан түсiп жатып, өзiн үйiне дейiн алып келген адамға жол бойы бiрнеше рет ескерткен сөзiн Ақтоты тағы да қайталады.

	– Жаппас аға, ұмытпайсыз ғой, ә? – дедi чемоданын жерге қоя берiп. – Көсекеңе, не Ержан ағайға айта қойсаңыз болғаны. Өзiм жолыға алмаймын. Таңсәрiден фермаға тартам.

	– Е, бопты төрем, айтам ғой. Әсте алаң болмай-ақ, кете бер, – деп Жаппас қатты жөтелiп қойып, сендiре жауап бердi. Ол өзi сыйлайтын адаммен сөйлескенде солай жөтелiп, одан соң күректей үлкен, еттi қолымен бет-аузын бiр сипап, әлденеден ұялған жандай, төмен қарайтын. Бұл жолы да солай еттi де, божыны қағып қалып, «һайт, шу!» – деп аттарын желдiрте жүрiп кеттi.

	Ақтоты Алматыға кеткелi он шақты күн өткен. Бiрақ, колхоздағы жаңалық бастан асады екен. Егер Жаппас рас айтса, бүгiн жиылыс болып жатыр. Онда болашақ жемiс бауын, орман алқабын жасау туралы мәселе қаралуы тиiс. Дарқан да сонда.

	«Дарқан!» – деп қалды Ақтоты. Әлденеге елеңдеп, жүрегi лүпiлдеп кеттi.

	Өз сезiмiнен өзi шошыған қыз жерде тұрған чемоданын лып көтерiп алды да, үйiне беттедi. Солай бара жатып: «Мейлi, не болса, о болсын! Мықтаса, звено бастығына сайланған шығар. Әй, қайдам!.. Армияда бес жыл қызмет етiп, қайтып келе жатқанын бес ауыз сөзбен бiлдiруге ақылы жетпеген адам не қирата қояр едi?» – деп ойлады.

	Алайда, Ақтоты есiгiнiң алдына жете бере кiдiргенiн сезген жоқ. Едәуiр-ақ салмақты чемоданын жерге қайта қойды да, алдынан қимас бiр сүйiктiсiн күткен жандай, айналасына үмiт арта қарады. «Дарқан келiп тұрған жоқ па екен? Сонша неге асықтым. Мүмкiн, қазiр жиналысқа да қарамай...» – деп үмiттендi. Түн қойнына үңiле түстi. Жым-жырт. Ешқандай дыбыс жок. Тiптi, жаңағы Жаппастың арбасының салдыр-гүлдiрi де естiлмейдi. Лезде о да сiңiп кетiптi. Көк теңiзiнде толыса туған сұлу ай ғана тұр. Жер бетi сүттей. Аспан аясында сансыз жұлдыздар жымыңдайды. Бiрақ, ауыл тынысы қазiр мүлде жоқтай, әлдеқандай мылқау үнсiздiк басқан.

	Ақтотыға әр түрлі ой келдi. Бiресе Дарқанды жек көрiп, ендi оның бетiне қарамастай болып кетедi. Бiресе оған жетуге, кездесуге асығады. Жаппастың айтқандарын да есiне түсiредi.

	«Менiмше, бұл iстен түк шықпайды, – деген-дi Жаппас гүр-гүр етiп. – Расында, ата-бабамыздың етпеген кәсiбi. Тым құрыса, жерiмiз сулы, құнарлы болса екен-ау! Дарқанның осындай басқа пәле, дауы көп жұмыстың несiне қызығатынын бiлмеймiн. Сiрә, Көсебайдың көнбей жүргенi дұрыс па деймiн. Мұқым, босқа кететiн шығын ғой. Солай емес пе, Тотыжан, құдайлығыңды өзiң-ақ айтшы?»

	Жаппастың iш пыстыратын сөздерiн естiген Ақтоты қатты кейiп едi. «Ата-бабамыз кәсiп етпегеннiң бәрiнен жерiне берсек не болмақпыз? Онда колхоздың да қажетi жоқ екен ғой! Қай ата-бабамыз мұндай шаруаны қолдап едi? Техниканың қай түрiн ұнатып, қол созған едi?» – деп бастырмалатқан.

	Алғаш өз ойын «тауып кеткен бiр болжауым болды-ау» деп бөсiңкiреген Жаппас осыдан кейiн кiлт өзгерген. Күжiрейген еңгезердей денесiмен Ақтотыға бұрыла қарап, арбиған семiз саусақтарымен бұжыр қара бетiн сипалап тұрып, жөнiн айта бастаған-ды. «Ай, қайдам, шырағым. Өз басым Көсекеңдi бiлмей сөйлейдi деп алмаймын. Ол құрғырдың көзi ашық қой, заңның бәрiн өлеңдей жатқа соғады. Және Жүлдебек те, қадiрлi қартымыз Баймұрат ақсақал да Көсекең жағында. Ағаш отырғызатын звеноға олар да қарсы. Бiр ғана Ержан ғой Дарқанды қолдайтын». Өзi қатынаспағанмен, бүгiнгi жиналыста не болып жатқанын Ақтоты Жаппастың осы сөздерiнен-ақ бiлген. Оның көз алдына Дарқан бейнесi оралды. Ол: «Ақтоты, мен келгенде қайда кеттiң. Бiлместiгiм болған екен, кешiрер, бiлгiштiгiң қайсы?» – дегендей.

	«Сен жоқта осындай игiлiктi iске қайта мойын бұрып ем, мынадай болып тұр-ау!..» деп те сұраған сияқты.

	Қызды ендi мықты бiр сезiм жетелеп жүре бердi. «Олар тарқай қойған жоқ шығар? Барсам қайтедi?»

	Ақтоты алға қарай қадам басты. Бiрақ, ол ұзап үлгiрген жоқ. Түн тыныштығын бұзған үнге елең ете қалды. Бiреулердiң алыста сөйлеген дауыстары емiс-емiс естiлдi. Әлдекiмнiң сылқ-сылқ күлгенi, замат о жақ, бұл жақтан үре шыққан иттердiң абалауы мүлгiген түндi оятып, мылқау ауылды сергiтiп жiбердi. Бiрте-бiрте келе жатқандар жақындай түстi. Мiнекей, екi адам оң жаққа бұрылып кеттi де, қалған бiреуi Ақтотыға дәл беттеп келедi. Ақтоты да жалт бұрылып, iзiнше кейiн қайтты. «Жиналыс тарқаған екен. Шешiмiн есiте жатармын!.. Бiрақ, мынау келе жатқан кiм екен?» – дедi ол iшiнен.

	Ендi бiр мезетте қыз есiгiнiң алдында тұрды. Екi көзi қараңдаған адамда. Барған сайын жақындап келедi. Қыздың бетi алаулаған жалындай ысып, жүрегi лүпiл қақты. «Мынау Дарқан, дәл өзi, айнымаған Дарқан!» дедi iшiнен. Дарқанға деген барлық өкпе-назы есiнен шығып-кеттi. Алқына, көзi жасаурай, елжiрей қарайды.

	Көп ұзаған жоқ. Жаңағы жалғыз жаяу Ақтотының үйiнiң алдынан өте шықты. Есiк аузында тұрған қызға қарау былай тұрсын, тiптi, көзiнiң қиығын да салмады. Ақтоты аңырып қараған күйi қала бердi. Бұл кiм екен? ұзын бойлы адам... Дарқаннан басқа жанның бәрiн қазiр ұмытқан Ақтоты осы өтiп кеткеннiң Ержан екенiн де аңғара алмады.

	Салы суға кеткендей, Ақтоты көпке дейiн еңсесiн көтере алмай тұрды. Қатты күрсiнiп қалғанын да байқамады. Жаңағы адамның соңынан қарап қалған оның көзi батыс жақтан қарауытқан бiр шөкiм қара бұлтқа түстi. Кенет сұлу ай күңгiрттенген тәрiзденiп те кеттi. «Апыр-ай, қап-қарасын-ай! Мынау қайтедi? Әдемi түннiң шырқын бұзбаса едi... Шынында қыс деген де кеп қалды-ау!..»

	Ақтоты жәй, тiптi, болар-болмас дыбыс бiлдiрiп едi, оның келуiн шешесi Талбике түн ұйқысын төрт бөлiп, әдейi күтiп отырған адамдай, сол бойда есiк ашты.

	– Шыбыным-ау, аман-сау келдiң бе?

	Бала мен ана, бейне жылдар бойы көрiспеген жандардай, сүйiсiп амандасты. Ақтоты анасына ешбiр сыр бiлдiрмеуге тырысты. Талбикенiң сұрақтарына да ойнап-күлiп жауап бердi.

	– Жаным-ау, хабар-ошарсыз бұл қай келiсiң? Станциядан берi қалай жеттiң?

	– Жаппас жолығып қалғаны. Көсебайдың бiр туысын поезға отырғызып қайтуға барған екен.

	– Алда өркенiң өскiр-ай. Пейiлi кең, тiлегi дұрыс жiгiт едi өзi. Қарашы ұшыраса кеткенiн? Сонда да балапаным-ау, осылай үн-түнсiз келе ме екен! Ешкiм кездеспесе қайтер едiң?

	Одан кейiн қарт ана Дарқанның келгенiн айта бастады. Ақтоты өзi бiлетiн жайды тыңдағысы келмей: – Апа, шамыңыз қайда? – деп, сөз төркiнiн әдейi бұрып кеттi.

	– Қазiр, шыбыным, қазiр!

	Талбике сығырайған жарығы бар керосин шамын жақты. Екi көзi қызында, бейне жас баладай, оның аяғына оралып жүгiрiп жүр. Ақтоты жоқта осы ауылда болған барлық жаңалықтың бәрiн айтпай жеткiзуге асыққандай. Ол және Дарқан туралы айта бастады. Ақтоты анасының сөзiн және бөлдi.

	– Ұйықтамай, ояу жатқансыз ғой деймiн. Есiктi қалай тез аштыңыз? – деп еркелей сөйлеп анасының мойнына оралды.

	Жасшыбықтайбұралғанқызыныңбалатәрiздiосыбiрқылығын Талбике сағынып қалған едi. Ақтотыны өзi де құшақтап, аймалай бердi. Бетiне бетiн баса тұрып сөйледi.

	– Қалай сергек ұйықтайсың дейсiң, ә? Жоқ, Тотым, олай емес, қатты ұйықтаймын. Дәл осы түнде сенен бөтен бiреу есiк қағып, айғайлап тұрса да, ояна қоярым кәдiк едi. Ал сенiң жөнiң басқа, балам. Даусың емес, иiсiңнен оянам, иiсiңнен, – деп сампылдай сөйлеп, қызын қайта-қайта иiскедi. – Жөргектегi иiсiң мұрнымнан кеткен емес!

	Елпелектеген Талбике жасы алпысқа таянып қалса да, жас адамдай қағылез едi. Өмiрiнде шаршауды бiлмейтiн, үлкенмiн деп кiшiгемiндетсiнбейтiнде, күйеуiнен тiптi, жастайжесiрқалып, бiр ұл, бiр қызын қанаттыға қақтырмай, тұмсықтыға шоқыттырмай жетiлдiрдi. Ешкiмнен кем еткен жоқ. Өзiм не болсам да, болдым. Ендi осы екi қарғам жетiмшiлiк көрмесiн деп, iштей серт етiп едi, балаларына дұрыс тәрбие берiп өсiрдi. Жас кезiнде совхозда жұмысшы болып та iстедi. Мақта заводында үй сыпырушы, одан кейiн аудан орталығындағы мақта пунктiнде қанар-қап тiгушi де болғаны бар. Қолы бос кездерде сондағы жұмысшыларға бiр мезгiл ыстық ас пiсiрiп берiп, сол күнгi тамағын ажырататын кездерi көп едi. Бiрақ, қайда iстесе де балаларын оқудан қалдырған жоқ. Ұлы Бектемiр жетiжылдық бiлiм алды. Одан кейiн бiр жылдық зоотехникалық курсты бiтiрдi. Соғыс басталатын жылы ол «Шолпан» колхозының жылқы фермасын басқарды. Соғысқа кетiп, 1942 жылы Москва түбiндегi бiр ұрыста қайтыс болды.

	Қабырғасы қатты қайысқан ана бұл күнде жалғыз Ақтотыға ғана қарап қалған. Кейде iшiнен тынып, әбден терiсi тарылып отырса да, өзгеге сездiрмейтiн қария бүгiн де қызына жақсылық хабар айтуды арман еткен-дi. Жаңа әзiрде ғана жас кеткен Бектемiрiн ойлап, төсегiнде көз жасын төгiп-төгiп алған. Содан кейiн алыста жүрген Ақтотысының тiлегiн тiлеп және жылаған. Қазiр соның бәрiн жасырғысы келгенмен, қызарған көзi бiлдiрiп қойды. Анасының шерлi жүзi Ақтотының көңiлiн де босата түстi. Ана мен қыз, не iстегендерiн өздерi де бiлмей, бiрiне-бiрi қарап тұрып, жылап қоя бердi. Көздерiнен ыстық жас ыршып-ыршып кеттi. Екеуi де аз уақыт үнсiз отырды.

	Қыз анаға, ана қызға қарады. Ұрмай, соқпай жыласты. Не үшiн, не ойлады? Бұл сыр әрқайсысының iшкi сыры едi.

	– Апа? – дедi Ақтоты бұрын тiл қатып. – Түсiндiм, Сiз мен кеткеннен берi едәуiр-ақ қиналған екенсiз. Өзiңiз жүдеп те қалыпсыз ғой!

	Талбике жасты көзiн қатты сығып, сәл ыржиып күлдi. Жеңiнiң ұшымен соңғы кезде әжiмi де тым көбейiп кеткен бетiнен төмен сырғи аққан моншақ жасып сүрттi де және күлiмсiредi.

	– Жүдеп сонша не бопты. Бiреу менi қосқа жегiп пе? Өзiңдi сағынып едiм, көңiлiм босап кеттi де, – деп салды.

	Анасының мiнезi қызына да мәлiм едi. Бұл кiсiнiң сопақтау келген ақ сары, еркек пiшiндес жылы жүзiнен үнемi бiр шаттық белгi сөнбейтiн. Қаншама жүдеп-жадап жүрсе де, iштей ренiшi зор, жетiм баққан жесiр мұңы бадырайып-ақ тұрса да, жүзi жырылмайтынын Ақтоты жасынан жақсы ұққан-ды. Оның үстiне анасы өзiм дегенге өзегiн де суырып алдына жайып салудан тайынбайтын мырза, қонақжай адам. Қандай тапшы күндерiнде де пейiлi тарылмайды. Үйге бiреу келсе, бейне бiр онымен қоса есiктен құт кiргендей қуанатын, тапқан-таянғанын – соның алдына тартатын қолы ашық, жомарт едi. Бары жоғын сездiрмей, сампылдап сөйлеп, саңқылдап күлiп тұратын. Жұрт сонысының өзiне де тойып, айта-айта жүретiн-дi. «Бұл Талбике iшi арық, сырты семiз, аш та болса тоқ көрiнетiн жайдары жан» – деп оны бiлетiндер бекер атамаған. Расы, ол бөтеннен алсам ғана дейтiннен аулақ, қайта барымды берсем, кiсiнiң қажетiн өтесем дейтiн. Сол мiнез, пейiлiне қарай кем де болып көрген жоқ. Бiреуден iлгерi, бiреуден кейiн өмiр сүрiп, көштен де қалмай, ел қатарлы күн көрiп келген.

	Анасындай ақ жарқын, қолы ашық, қайырымды жiгiт болып өскен Бектемiр едi. Оның рақатын көре алмады.

	Бұ да анаға қатты батқан тырнақ. Сонда да ол қайғысын сыртына шығарған емес-тi. Айырықша Ақтотыға сездiрмейтiн. Оның алдынан үнемi күлiп-ойнап шығатын. Қазiр де солай көрiнгiсi келген ананы Ақтоты байқамай қалған жоқ. Қарт ана өзiн соңғы кезде әжептәуiр-ақ алдырып қойыпты. Кескiндi сұңғақ бойы шөге түсiп, жазық жауырыны да еңкiш тартып кеткен. Салалы саусақтарының әжiмi көбейiп, күшi кетiп, өзiнен-өзi сәл дiрiлдейтiндi де шығарыпты. Ақ шашы бұрын аз сияқты едi, осы бiр он шақты күнде еселене түскенге ұқсайды. Алыс жолдан өзi де үлкен ой, қобалжумен келгенде Дарқан жайлы естiгендерi жүдеген үстiне жүдетiп те тастаған қызға ана кескiнi қосымша соққыдай тиген-дi. Сөйтiп, ол ерiксiз парлаған көз жасын тия алмаған.

	Ақтоты анасын көңiлдендiргiсi келдi.

	– Қыз бала жат-жұрттыққа жаралған деп қоймайсың.

	Ұзатылып кетсем ше, онда қалай? – деп жымиды.

	– Е, құдай-ай, со да сөз бе екен? Бақытың ашылсын, ботам.

	Әйтеуiр, тiрi болсаң бопты маған.

	Ақтоты анасын құшақтап сүйдi. Күле де бастады. Үйдiң бiр бұрышында кенеп қаптарға салған қой жүнiне көзi түстi.

	– Апеке-ау, жүндi көбейтiпсiң ғой? – дедi бiр қаптың аузын ашып қарап!

	– Со да көп пе екен. Әлi де қанша жүн керек.

	Колхоздың мал шаруашылығында жүрген адамдарға киiз үй керек. Оған киiз басушылардың бiрi осы Талбике. Мына түтiлiп, сабалған жүндер сол жасалар киiз үйдiң қамы. Ақтоты егжейтегжейiн сұрап жатпады. Анасын көңiлдендiру үшiн Алматыдан алып келген базарлығын алдына қоя бастады. Талбике қуанып қабылдап жатыр. Ақтоты әр затты көрсеткен сайын, Талбике: «Мұны пәленшеге берермiз, мынаны айтайық, Айбалаға арнайық», – деумен болды. Тiптi, арнай өзiне алған жаулықты да әлдекiмге атап қойды. Ақтоты анасына қой демедi. «Өзiң бiл», – дедi де тынды.

	Осымен де бiраз уақыт өттi. Көңiлдерi де жай тапқандай. Терезеден ай сәулесi түсiп тұр. Ақтоты ертеңгi iстейтiн iстерiн ойлады. Таң атысымен фермаға кетпек. Қолына қалам, қағаз алды да, Айбалаға хат жазды. «Келдiм. Ренжiме, телеграммаңа жауап бермедiм. Ендi...» – деп, ар жағын айта алмай бiраз отырды да: «Сен жазған телеграмманы ол неге бермеген? Елге де үнсiз келiптi», – деп бiтiрдi.

	Хатты жазып болған соң Ақтоты столға сүйенiп көп отырды. Осы үйдiң iшiн дәл бүгiн ғана көргендей, жан-жағына қарайлап та қояды. Көзi көп нәрсеге түстi. Қарт ананың көкейiнде қашанда бiр жақсы тiлек екенi өзiне де аян. Оның ендiгi арманы да, күткен қуанышы да Ақтоты айналасында. Осы қызды құтты жерiне қондырып, мiндетiмнен құтылсам дейдi де жүредi. Жалғызынан несiн аясын. Мына тұрған тiрелген жүктiң көлемi күн сайын өседi. Онда әр қилы жаңа көрпе, жастық, тұскиiз, алаша, кiлем және сондай басқа үй жиһаздары. Бәрiн өз қолымен iстеген. Алашаларды тоқыған, киiздi басқан, көрпенi қабыған, жастықты тiккен. Сондай-ақ көйлектiң де неше түрi iлулi тұр. Жаңа түскен жас келiнге не лайықты болса, соның бәрiн жасай берiптi.

	Бөлменiң бiр жағын түгел алған осындай заттар. Қыздың бiраз киiмдерi гардеробта едi. Қазан-аяқ – ыдыстардың өзi қанша. Үй iшiн шолып бiр қарағанда көзi шалған заттың түрi осылай едi. Ақтоты анасына қарап жымиғандай болды. Бiрақ, Талбике оны көрген жоқ. Орнына барып жатып та қалыпты. Ақтоты да шешiнiп, жылы төсегiне кiрдi.

	Талбике жатқан бойда дереу-ақ ұйықтап кеттi. Бiрақ, Ақтотының көзi iлiнер емес. Әлдекiмдi күткен, iздеген тәрiздi. Соңғы бес жылдық өмiрi ойына ән болып кiрiп, ертегiдей сәл ғана елiктiрiп өтiп жатыр. Ұстап қалар әзiрге түгi жоқ. Ол осылай ойлап па едi? Кiмдi күткен болды. Тым болмаса, бiр ауыз сөзiн аяғаны ма? Келемiн деп хабар етпесiн-ақ, Айбаладан адрестi алып, мен келдiм деп айтуға жарамағаны несi? Ал мен оны қандай күттiм! Ендiгi сенгенiм, туғаным, досым, жолдасым – сол болар деушi ем. Бұ несi?..

	Даладан бiр үн келдi. Сылдырап, есiк, терезе сықырлап кеткендей болды. Ақтоты басын жастықтан көтерiп алды. Терезеден далаға көз салды. Ай батқан ба, қап-қараңғы. Сылдыр, сыбыр далада әлi тұр. Адам ба, бұ не екен? Ақтоты дыбыс күттi. Егер Дарқан болса, солай үнсiз тысырлай берер ме едi? Жоқ, мынау адамның жүрiсi емес. Ақтотының ойына үрей, қорқыныш кiрдi. Ызыңдаған жел ме, дауыл ма? Ақтоты басына көрпесiн орай бүркенiп алды. Дала тысырын өзiнше әлденелерге жорып жатып ұйықтап кеттi...

	Осы кештен кейiнгi естiп, бiлгендерi Ақтотының ешқашан өңi түгiл, түсiне кiрмеген нәрселер едi. Бар жапырағынан айрылып, жалаңаш қалғып ағаштар мен сояу шөптердiң бастарын майыстыра гулеген жел кешiрек оянған қызды есiк алдында қарсы алды. Аспан асты қап-қара. Жауар күн төнiп тұр. Қарнымен жер сызған ызғарлы бұлт сағаты жетiп босанар алдында ышқына ыңыранғандай. Ащы толғақ қысып, қарауытып, түтiгiп алған сияқты. Жер сыза кешкен тұнжыр бұлттан суық ызғар келедi, қар исi, қыс қысымы сезiледi.

	Ақтоты түндегi көрген бiр шөкiм қара бұлтты есiне алды.

	«Айтып ем-ау, сезiктi-ақ едi! Қыс дегеннiң де жетiп қалғаны ғой!» Ол апыл-ғұпыл киiндi, ертеңгi шайын асыға iштi де, колхоздың ат қорасындағы өз атына мiнiп, Айбалаға келдi. Бiрiн-бiрi сағынып көрiнсе де, екеуiнiң сөзi қысқа бiттi. Құпия сырын iшiне бүгiп, тiптi, жолдас қызына да еш нәрсе сездiргiсi келмеген Ақтоты:

	– Дәл бүгiн барам десе де, еркi бiлсiн, – деп жымиды Айбаланың қалжыңына.

	– Өзiңдi әбден жамандаймын. Несi бар екен, «алыстан келген балаға алпыстағы шал да сәлем бередi» деген бар. Жолыға кетсең, бiр жерiң кемiп қала ма?

	– Тағы да айтам, «келсiн деп шатырды» қосып былықтырма!

	– Бәлем, ерегiстiрме. Тағдырың қолымда. «Бертайың көргенше асығып барады» деп те жеткiзе алам!

	«Бертай! Рас-ау, мен қазiр соған барам ғой!» – деген ой келдi қызға. «Бiрақ, та онда тұрған не бар екен? Мен оны сұрап алыппын ба? Жiбердi, көптiң бiрi – жылқышы. Егер көңiлi маған түскен болса, оған мен айыптымын ба? Тиiстi жауабымды бердiм, алаң болма, адамым бар дедiм. Тiптi, бұл жайында екеумiздiң арамызда сөз болуға тиiстi емес екенiн мектепте оқып жүрген кезде-ақ айтқанмын оған. Мұны өзi де түсiнедi». Ақтоты сақылдай күлдi.

	– Неге сонша қуанып кеттiң? – деп, Айбала тiксiне сұрады.

	– Е, күлмей, жылайын ба? Бертай деген-ақ пәле болды осы. Бұрын естiген сайын ренжiп қалушы-ем, ендi қорықпаймын. Жұрт не десе, о десiн!

	– Сен кеткен күнi ол станцияға неге барған? Бекерден бекерге жүгiре беретiн Бертай сонша ақымақ па едi! Жоқ, ол өз қадірін бiледi.

	– Станцияға? Кiм айтты?

	– Қарғабек көрiптi.

	Ақтоты бiлмеймiн дегендей, басын шайқады да, бөтен сөзге келмей, атын бұрып, жүре бердi. Құлағында: «Сен кеткен күнi ол станцияға неге барған?.. Ол өз қадірін бiледi... Қарғабек көрiптi»,

	– деген сөздер. Оған: «Егер барғаны рас болса, сұмдық екен. Бұрынғы қаулаған өсектер өсек пе, қайта қосыла, молыға түскенiдағы. Дарқанның үндемей қалғаны да ендi түсiнiктi. Тiптi, үйге де келiп кетпеген. Iм-м, бұ да жаныашырдың жоқтығынан шығар. Әйтпесе, бәрi, кiмге де болса, аян-ақ iстер ғой. Бөтен былай тұрсын, Айбаланың аузынан жаңағыдай сөздер шыққан соң не үмiт, не қайыр? Әттең... әттең-ай!» – деген өкiнiштер қосылды.

	Қарсы алдынан соққан қатты желдi де Ақтоты сезер емес. Ат үстiнде қалғыған жандай, зор ой басып бара жатты. Бiртiндеп қар да жауа бастады. Сонда да асыққан жоқ. «Апыр-ай, осылай болар деп ойлап па едiм!» – дедi қыз ренжи күрсiнiп.





Бетпе-бет


	Ойнап айтам деп, Ақтотыға ойындағысын айтқандай болған Айбала тым өкiнiште қалды. Ренжiме, бәрi қалжың деген боп соңынан айғайлады. Бiрақ, Ақтоты үндемей кеттi. Демек ашулы, ренiштi!

	Айбаланың iшi ашыды. «Дос көңiлi бiр атым насыбайдан да қалады. Апырым-ау, мен не iстедiм», – деп қалды ол.

	Күн райының кенет бұзылуы Айбаланың да ойын бөлген едi. Жақындап қалған қыстың қамын жеу ендi есiне түскендей. Станцияда iстейтiн немере ағасы бiр арба көмiр түсiрiп бермек болғаны қашан, Бiрақ, әлi әкелмеген. Тезектен бөтен әзiрге емге отыны жоқ. Ал қыс түсе қалса, бәрiнен сол қиын.

	Айбала колхоз кеңсесiне қарай жүрдi. Егер Қарғабектi көрсе, станцияға өзiң барып кел демек. Бүгiнгi iстейтiн жұмыс осы ғана сияқты. Айналасын орағытқан асау жел гулеп, үйiре түстi. Орамалының ұшы желмен ойнаған Ақтоты алды-артына қарамай, сонау қыраттан асып барады. Келгенi жайында ешкiмге айтып, ескерткен де жоқ. Соншалық не, өзiм би, өзiм хан дей ме екен? «Жоқ, достым, мұныңды дұрыс дей алмаймын», – дейдi Айбала iшiнен. – «Сәл аялдап, үлкен-кiшiмен жолықсаң ғой... Не дейiн, кейде сен де тым көкiрексiң. Осы колхозды бейне жалғыз шынтағыңмен көтерiп жүрген адам тәрiздi көрiнгiң келедi. Бәрiң бiрдей Көсебай болмақсыңдар ғой!»

	Айбала колхоз кеңсесiне жақындай бердi.

	Нақ осы кезде Дарқан Көсебайдың кабинетiнен шыққан едi. Оны сонша ертелетiп шақыртқан председательдiң өзi. Ержан да сонда екен. Үшеуi көп сөйлестi. Ақырында Көсебай:

	– Мейлi, уақытты пайдалана тұрайық. Аудан басшыларымен келiскен соң, бiржола айтамын. Бұл жөнде айрықша МТС директоры Бегiмбетпен сөйлесу керек. Ол бiлгiш қу ғой. Сiрә, соның сөзiне тоқтармыз. Ал қазiрше участокты таңдап алыңдар. Жемiс бауы төрт гектар, орман алқабының ұзындығы, – деп, басын сипап едәуiр отырды. – Жә, көп емес, бiр километр. Ия, осыны меңгерсеңдер де айды аспанға шығарар едiңдер. Ондай ерлiк қайда? Мен тек «қырық кiсi бiр жақ, қыңыр кiсi бiр жақ» дегенге қалмайын деп ойладым. Әйтпесе... жә, мейлi, ерiктерiң бiлсiн!.. Ал түбiнде бұл тiршiлiкке қарсымын! – деп кешегi сөзiнен таймағанын да сездiрiп қойды. Iшiнен Бегiмбет Сариевке сендi.

	«Ол менi жақтайды. Дарқанды бұл шаруамен қазiр бастарыңды қатырмай-ақ қоя тұрыңдар»,– деп қайтарып жiбередi. Содан кейiн «мәселе өзiнен-өзi түсiнiктi» деп ойлады. Звено адамдарын iрiктеп алу жайында қысқа жауап бердi. – Оны қоя тұрыңдар. Дарқан ауданнан келгесiн жалпы жиналысқа қойып бекiте саламыз, – дедi де, Ержанды ертiп кеңседен шығып кеттi. Дарқан ұшқындай бастаған қарды тамашалап үйiне келе жатыр едi, Айбала қарсы жолықты.

	– Дарқан, – дедi Айбала, – осы сенi қыз сөзi қызықтыра ма?

	– Еһе, қыз түгiл, өзiңдей келiншек те қызықтырса қайтер ең?

	– Ә, солай ма? Сiрә, ырым етiп, шөп сындыру керек болар.

	– Ненiң ырымы?

	– Ненiң болсын, қыз сөзiне қызығатын боп қалғаныңның...

	Дарқанның көзi жайнап кеттi. «Ақтоты келген болды» деп ойлады ол.

	– Ендеше, қуана бер, күтiп отыр, – дедi Айбала.

	– Кiм? Ондай адамым жоқ едi ғой менiң.

	– Ақтоты келiптi. Түсiндiң бе?

	Дарқан үндемей қалды. Сенерiн де, сенбесiн де бiлмедi. Сонда да әзiлдей жауап бердi.

	– Мысалы, өзiң күтпес пе едiң? Айбала Дарқанды мазақтай күлдi.

	– Неге күлесiң? Қыздан гөрi, сендей келiншектiң күткенi тамаша ғой. Не көп, сылтау көп, Қарғабекке соның бiрiн айта салар ең де. Өзiң сияқты кейбiр келiншектер жақсы көрген жiгiтiмен бiр үйде қонып қалып, ертеңiне күйеуiнiң алдында ақталу үшiн аяғын ағашқа әдейi соғып көгертiп, жырылып қалып жүре алмай отырмын деп те ақтала беретiн көрiнедi ғой.

	– Қой, – дедi Айбала және сықылықтай күлiп. – Өтiрiк. Бiрақ, кiм бiлсiн, ондайлар болуы да мүмкiн. Осы сөзiң бiзден бұрынырақ өткен бiр сопының жауабын есiме түсiрдi. Соны айтайын. Сәлдесi үнемi кiр-кiр боп жүретiн сопыға сен сияқты екi естiлеу жiгiт:

	«е, сопы-еке, сәлдеңiз кiр боп кетiптi ғой, жуып алмайсыз ба?» – десе, сопы тұрып: «бәрiбiр және кiр болады, жуып несiне әуре болам», – деп жауап берген екен. Сонда жiгiт: «кiр болса және жуасыз» дейтiн көрiнедi. Оған сопы: «ол және кiр болады» десе, жiгiт: «және жуасыз» деп қоймайды екен. Сопы: «одан кейiн де кiрлейдi» деп сөзуар пәледен бiржола құтылғысы келедi. Бiрақ, жiгiт өз дегенiнен қайтпай: «одан кейiн де жуасыз» деп сопымен тайталаса берiптi. Сонда сопы пысықсыған жiгiтке: «ақыр мен бұл дүниеге тек осы бiр сәлде жуыс үшiн келiппiн бе?» – деп үзiлдi-кесiлдi жауап берген екен. Сол сопы айтпақшы, сенi күте қоймаспын. Бұл дүниеге мен де тек жiгiт күту үшiн келiппiн бе? Бiр кезде күткен Қарғабегiм қазiр қасымда. Ол саған ашулы. Өзiне қызды қол-аяғын байлап әкеп берсе қайтер едi, – деп кiжiнiп отыр.

	– Алда қалайы қасығым-ай, ә! Қайғысының зорын қарашы? Тiптi, мен үшiн жүдеп жүр екен ғой. – Қарғабектi Дарқан осылай деп те атайтын. Қалайы қасықтай әдемi пiшiнiне ойлап тапқан теңеуi едi.

	– Ендеше менi де тыңда, – дедi ол. – Бiр үйде қонақ боп отырған әпендiге, қасында жүрген жолдасы: «е, әпендiм, палау әкеле жатыр», – деп ескертсе, әпендi: «онда менiң қандай шаруам бар?» – деп терiс бұрылып отырыпты. Жолдасы: «әпендiм-ау, палауды сiзге әкеле жатыр» , – дегенде: «онда сенiң қандай шаруаң бар?» – деп жолдасын үндетпей қойған екен. Сол сияқты әумесер күйеуiңе айта бар, қыз бен менiң арамда шаруасы болмай-ақ қойсын.

	Айбала өз мысалымен Дарқанды жеңермiн деп ойлап едi, жiгiт те бос келген жоқ. Ендi ол шынын айтты.

	– Жә, әзiлдiң де жөнi бар. Ақтоты түнде оралыпты. Бiрер күн фермада аялдап қалуы мүмкiн екен. Барып қайтпайсың ба? – деп ескерттi.

	Дарқан үнсiз төмен қарады. «Келе сала кетiп қалғаны мынау. Алдымнан шықпағаны... Менiмен онша жұмысы болмаған ғой, сiрә?..»

	– Ойланып қалдың ғой. Қыз сөзiнен қорқасын деп, мiне осындайыңды айтам...

	– Кетiп қалыпты ғой. Несiне...

	– Онда не тұр екен? Мiнерге ат жетедi. Жүр де кет қазiр.

	Бұл кезде манағы ұшқындап жауған қар iрiлеп, уiлдеген дауыл да басылған едi. Жапалақтаған алғашқы қар жерге қиғаштай құламай, жеңiл ғана қалқып, төмендей бередi. Ақ тауықтың жел көтерген бiр тал мамық жүнiндей, әуеде бiраз дiрiлдеп жүредi де, жерге түседi. Майда талшықтары жұлдызданып, үлп-үлп етедi. Бейне аспан аясы сондай мамыққа толып кеткен тәрiздi.

	Айбаланың қиылған қара қасының үстiне бiрiнен соң бiрi келiп, екi бөлек қар мамығы тұра қалды. Ақ маңдайы жарқыраған Айбала бұйыға күлiмсiрейдi. Келiншектiң өткiр қара көздерi де әдемi-ақ: ұзын кiрпiктерiнiң шаншыла қарасында Ақтотыға ұқсап кететiн жерлерi көп-ақ екен. Дарқан Ақтотыны сағынып кеттi.

	– Шынында да солай еткенiм жөн болар. Әрi мынадай күнде күпi жүрiп қайтқанға не жетсiн.

	– Жарайды, салмақтанбай-ақ қой. Күндi желеу етiп қайтесiң? Одан да, ұшуға қанат керек десейшi! – деп Айбала әзiлiн асыра сөйледi.

	Еркiнен тыс қарқылдай күлген Дарқан келiншектiң қолын салалы саусақтарымен қыса тұрып:

	– Жетер, жетер. Тiлiң ұзарып-ақ кеткен екен. Қарғабек екеуiңнен көресiнi көрдiм-ау! – деп асыға бастады. – Кеттiм. Жолың болсыныңды айтасың ба?

	– Аямай-ақ қояйын.

	– Рахмет.

	Аздан соң Дарқан фермаға тартты. Бiрде одыры мен бұдыры аз жазық далада, бiрде аласа қыраттар, оқапты жерлерде желе жортып барады. Сол сәтте көз алдында екi өзектi дүниедей екi елес бар-ды. Бiрi – сағындырған елiнiң мынау жатқан кең даласы да, бiрi – сағындырған сүйкiмдi қыздың келбетi. Екеуi де ардақты.

	Мiне, Дарқан сол екi ардақтының бiрiн көзiмен шолып келедi. Аспанның кең кенересiнен тынымсыз құйылған алғашқы қар сонау жоғарыда әлдеқандай шебер қолдың елегiнен өтiп, дала төсiн аймалай кеп, құлап жатыр. Барған сайын көбейiп, қалыңдап өсе түседi. Әне, қара жол ғана емес, лезде бүкiл дала ақ шапан киiнiп-ақ алды. Жантақ қурай, миялар, сондай-ақ өз айналасындағы боздан биiк тұрған шөптер де бастарына ақ сәлде орап, мөлие қарап, қалып барады. Оқта-текте жаурындары ағарып, ақбастанған мал шоғырлары кездеседi. Таяғын сүйретiп, қыр басынан түсiп келе жатқан қойшылар да жүр. Дарқанға бәрi қызық. «Бiрақ, Ақтоты қалай кездесер екен?»

	Әлi үстiнен солдаттық шинелi түспеген Дарқан малақайының құлағын жоғары қарай түре киiп, жарау атын ойнақтатып келедi. Ауыздығын қарш-қарш шайнап, басып шұлғып қап, жұлқына алып ұшқан жүйрiктiң тiзгiнiн кейде босатып-босатып алды. Тың жүйрiк бұрынғыдан да желiге түстi. Кейде ол көлденең бұлтаққа басып, кейде айдалаға ала-ала қашты.

	Дарқан жылқы фермасына демде жеттi. Оны ең алдымен көрген жылқышы қарт Наурыз сонадайдан қанатын жая жүгiрдi:

	– Уау, Дарқанбысың? Келгенiңдi естiп едiк. Өзiңдi көрiп, шешеңе қуанышымды бiлдiре қайтам ғой деп жүр едiм. Тәуiр болды келгенiң, – деп, қарт оны құшақтап, кәрi кеудесiне тақай қысып-қысып босатты. Қарттың ағы мол қаба сақалы желбiреп, жанар оты әлi таусылмаған көзi тiптi, жайнап кеттi. Оған Дарқан да:

	– Қуаттымысыз, кәрия! Әлi тұғырыңызда екенсiз. Қолдарыңыз не деген қатты едi! – деп, жайдары, ақ жарқын пейiл бiлдiрiп жатыр.

	Қарт Наурыз қарқ-қарқ күлiп, өзiнiң әлi де бiр жастың күшiндей күшi бар екенiн мақтаныш ете сөйледi:

	– Шамам дұрыс, балам. Кейбiр ынжық жiгiттерге ашуланғанда, зығырданым қайнап кетедi. Сол кезде ондайлардың екi-үшеуiнiң сыбағасын жалғыз өзiм атқарамын!

	Дарқан Наурыздың мейiрлi жүзiне қарайлай бердi. Әлдене сұрауға батылы жетпей тұр. Наурыз жiгiттiң осы пейiлiн түсiнiп қалды.

	– Бар, балам, бар! Анау алдында айуаны көрiнiп тұрған ақ шатырлы үй Ақтотынiкi. Алыс жолдан бүгiн келдi, амандас барып, – деп, жөн сiлтедi. – Өзiм тебiндеп жылқыға кетiп барам. Бүгiн осында боласың ғой, қарағым.

	Әлi де қысылып тұрған Дарқан, мүмкiн дегендей, басын изедi. Қарт жүрiп кеттi де. Дарқан ақ шатырлы үйге қарай аяңдады. Наурыз қарт айуан деп атаған дәлiзге келiп кiргенде, жүрегi тайдай тулап сала бердi. «Қалай кiрем?» Тұла бойы тоңазып, есiк алдында тұр. Қолы есiктiң жақтауына жете бергенде үй iшiнен қатты-қатты сөйлескен дауыс естiлдi. Дарқан кiдiрiп қалды.

	– Ақтоты, – дедi бiр еркек дауысы. – Ең соңғы рет айтам. Ақылға кел. Тым катаңдығыңды қой. Мейiрлен. Екеумiз бiрiгiп, алдан үмiт күтейiк, қосылайық! Жетер осынша қинағаның. Мен сенi туа сүйгенмiн. Есiмдi бiле қол создым. Жеткiзбей келесiң. Ендi менiң шарам қалмады, шыдамым бiттi. Бұлай қор боп жүргеннен гөрi өлгенiм артық. Сен осы сөзiме! Сен менiң жүрегiме! Ақтоты, айтшы, айтшы! Көндiм дешi! Құрбаның болайын. Солай бiр үн қатшы! Жазықсыз жастық шағымды жылатпашы, ендi ашылған гүлiмдi солдырып, көңiлiмдi суалдырмашы! Не жаздым мен саған? Күлсең – күнiң, түңiлсең – түнiң болайын. Айтшы бiр жылы сөз – көндiм дешi!

	Дарқан дiрiлдеп кеттi. Есiкке жабысып тұр. Денесi қалш-қалш етедi.

	– Жарықтығым, сөйлесе, аузың сөйлесiн, қолыңа ие бол, Бертай?

	Дарқан үйдегi адамның кiм екенiн ендi бiлдi. «Жарықтығым!»

	– деп, Дарқан қыздың жаңағы Бертайға айтқан бiр ауыз сөзiн қайталады. «Жарықтығым!»...

	Елiне келгеннен бергi есiткен өсектiң дәл үстiнен түстi. Алға басқан аяғы кейiн кетiп, мас кiсiдей буын-буыны босап сала бердi. Кiмге, қайда, не деп, не ойлап келген? Бiреудiң iзiн бағып, аңысын аңдыған жандай болғаны ма? Жоқ, бүйткенше, араға түскен сорлы атанғанша, ешкiмнiң көзiне шалынбай, iзiнше қайтқаны жақсы. Мейлi, не де болса, көрмей, бiлмей өлгенi артық. «Жарықтығым!» дедi. Демек бәрi-бәрi шын әңгiме екен!

	Дарқан осы ойға тоқтады. Бұрылып жүре берiп, не iстегенiн өзi де сезбей, есiкке қайта келдi. Iштен құлағына мынадай сөздер жеттi.

	– Жаным Ақтоты! Бiр сен үшiн не көрмедiм! Соны да ойланшы! – дедi Бертай. – Азабыңды аямай тартқызып келесiң ғой, тым болмаса иненiң жасуындай, сенер кiшкене үмiтiм болсын да.

	– Саған азап тарт деген кiм?

	– Мен сенi сүйемiн. Тартқан азабым сол. Түнде тыныш ұйқы, күндiз еркiн күлкiден қалғаным қашан! Бұл маған аз ба?

	Ақтоты сақылдап қатты күлдi. Үнiнде сықақ, кекесiн бар.

	– Ғажап екен!

	– Әне, күлесiң! Өмiр бойы осылай күлiп келесiң маған. Бүйтiп тiрi қорлағанша, мә пышақ, ұр маған, сой менi. Тес жүрегiмнiң тұсынан. Ақтық қаным алдыңда тамсын. Соңғы демiм өз қолыңда үзiлсiн!

	Дарқан тым қатты састы. «Жоқ, – дедi ол iшiнен. – Менiкi ағаттық екен. Ақтоты оған риза емес. Кетпеймiн!»

	– О, сүйiктiм! Қинай берме? Қане, бiр сөз айтшы? Әлде бөтен ойың болса, аташы? Дарқан ба, сол ғой, ә! Мен оны, жо-жоқ... қаһарыңды төкпе! Көзiң от шашып барады ғой! Әлi өлтiрем дегем жоқ. Ал түбiнде, ие, түбiнде бар ғой, ә...

	Бұдан соң жiгiттiң даусы бәсеңдеп, тiптi, сыбырға көштi. Оның есесiне Ақтотының даусы басым естiлдi.

	– Жiгiт бол, көтер кеудеңдi! Жөнiңе жүр! Саған айтарым мiне осы. Менiң сүйгенiм бар. Естiгiң келсе...

	– Дарқан ба? – деген жiгiт даусы қатты шықты. – Ол сенi ұмытқан! Тiптi, алда қашан-ақ ұмытқан! Меңсұлу оның сүйгенi!

	– Мейлi, тiптi, және бiр сұлу болса да сол, Дарқан! Осы кезде Дарқан есiктi жұлқып ашты да, iшке ендi.

	– Мен мұндамын, – дедi ол табалдырықтан аттай бере. – Ақтоты!

	– Дарқан! – деп, Ақтоты айғайлап жiбердi де, орнынан атып тұрды.

	Ақтоты жiгiтке қарай ұмтылды. Қыз аяғына басын сүйеп, жалынып отырған Бертай да лып түрегелдi. Өңiнде қан, сөл қалмаған. Ойда жоқта алдынан арыстан кездескен адамдай, үрейi ұша кейiн шегiне берiп, состиып тұрып қалды. Жайшылықта жұп-жуас сияқты көзi қанталап кеткен. Кенет ол ширақ қозғалып, аршындап басқан аяғы астында жатқан жарты кездей қара пышақты көтерiп алды. Түнерген түсi түнере түскен. Ақтоты жалт бұрылды. Қызды құшағынан босатқан Дарқан да Бертайға ықтиятпен қарап, бетпе-бет келген жiгiтке сол бүйiрiн қырындай тоса тұрып үн қатты:

	– Жә, шыға ғой. Егер мәрт болсаң, таста пышақты. Намәрт болсаң, келе бер!

	– Бертай! – дедi Ақтоты аз-кем жымиып. Сонан соң аса жылы шырай жүзбен оған жақындай түсiп, нәзiк үнмен сөйледi. – «Жас жастың тiлегi бiр, жiбектiң түйiнi бiр» деген. Қандай жақсы сөз. Керiсi құрсын, кел, өткеннiң бәрiн ұмытайық та, ақ жүздi ағайын болайық. Бұдан былай ардақты дос, жолдас-жорадай өмiр сүрейiк. Шын абзал iс сол ғой. Қане, Бертай, сөз бер осы үшiн!

	Сазарған Бертай пышақты қатты ұстаған күйде не ары, не берi баспады. Жылы шыраймен алдына барған Ақтотыға да көз қырын салған жоқ. Ызғар теуiп, қабарып алған бетiнен жан шошығандай. Өзiне қырындай бетпе-бет тұрған Дарқаннан көзiн әлi бiр тайдырмады. Кiрпiгiн де қақпайтын сияқты.

	– Бертай, – деп, Ақтоты және өтiндi. – Аз айтып қысқартар, көп айтып ұзартар, не бар? Ақылға кел!

	Бертай бейне тiлiн жұтып қойғандай, әлi мелшиiп тұр. Дарқан оған ендi сәл күлiмсiрей сөйледi.

	– Ау, жiгiт, сен осындай ма едiң. Менiмен таласың не? Түсiнбеймiн. Әуелi екеумiз жақсылап бiр көрiсейiкшi, аман ба? Одан соң... – деп, қолын ұсынды.

	Сол тұрған қалпында Бертай бiр-ақ қимыл жасады. Дарқанның ұсынған қолын қағып жiбердi де, алды-артына қарамай, үйден шығып кеттi.

	Дарқан мен Ақтоты соншалық ауыр зiл, соншалық ашу, зор салмақ тастап кеткен жiгiт iзiне ендi қарасқан жоқ. Бiрiнiң көзi бiрiне шұғыл қайта түстi. Көз емес, бұл жолы жалын ата, ұшқын шашқан тек екi от қана шағылысты. Бар сырды тiлсiз ұқтырған бұл қараста жүрегiн, тұла бойын жара шыққан күштi сезiмнiң жалт берген жауабы жарқ еттi. Әрқайсысының ду еткен екi бетi лезде қызарып, со замат және бозарып сала бердi де, әлдеқандай бiр қимыл, қас қаққандай уақыт iшiндегi бет құбылыстардың берген жылылық әсерiнен және жайнап, құлпыра түстi. Осы сәтте нәзiк махаббат та, көп жылдық сағыныш пен талай ренiштi кездiң сұсты табы да бiр-бiр көрiнiп, өз айтарын баяндап өттi. Беттер және гүл-гүл жайнады. Әр кездiң тарыдай қарашығынан сенiм, сағыныш оты көрiндi. Онымен қоса лүпiл атқан қос жүректен ендi жалғыз ауыздан сөз шықты. Олар соншалық нәзiк және әрқайсы атаушының өзiне ғана ардақты есiм едi, болар болмас боп естiлдi:

	– Дарқан?!

	– Ақтоты?!

	Екеуiнiң құшағы бiрдей ашылды да, жақындаса бере қайта жабылды. Сұңғақ бiткен қос тұлға замат бiр адамның денесiндей ғана болып кеттi.





Кек жолында


	Қызыл iңiр күңгiрт тартып бара жатты. Жүлдебек өзiнiң ана бiр күнi Дарқан мен Меңсұлу жолыққан қақпасы алдында манадан әлдекiмдi асыға күтiп тұр. Бiр кезде зарықтырған адамының қараңдап келе жатқанын көрiп қуанды, оны тап бiр ойда жоқта кездестiргендей қарсы алды.

	– Көсеке, – дедi ол күле сөйлеп. – Мiне қар да түстi. Ертеңгi күн нағыз қоян соғар күн болайын деп тұр ғой деймiн.

	Жүлдебек председательдiң ойындағысын әрқашан тауып сөйлейтiн. Аң аулау десе iшкен асын жерге қоятын.

	Көсебай күлiмдеп сала бердi. Өзi де сол туралы ойлап келе жатқан. Жүлдебек тамырын дәл басты.

	– Байқайсыз ба? – деп қытықтай түстi ол.

	– Гәп сонда. Жүдә, бiр жақсы күн келе жатқан сияқты.

	Атыңның әбзелiн дайындап қой. Ерте сәрiден шығып кетейiк!

	Жүлдебекке ер-тұрман бiтiп көрген емес. Ат мiнiп, тойға барған кезi көп-ақ. Қай кезде де пайдаланатыны колхоз мүлкi. Ат та, ер-тұрман да колхоздан болатын. Көсебайдың тiлегiне ол мүдiрмедi.

	– Әбзел ме, оның менде не жұмысы бар. Бiрақ, айтқан мезгiлiңiзде қасыңыздан табыламын. Қырға немесе бар ғой құрысай жаққа шығайық. О жақта түлкi де көп, – дедi.

	Көсебай жапалақтап жауған қарға, сонау қырат жаққа зер салды. Манағы бiр әзiрде осы алғашқы қар тоқтап қалған секiлдi едi, қазiр қайта үдей түсiптi. Таңертеңге дейiн осылай жауа берсе, қоян соғар күннiң көкесi болғалы тұр екен.

	Председательдiң ойы ұзап кеттi. Көз алдында еспе қарлы кең дала. Көрiнген ши мен көденiң түбiнен ыта жөнелген қояндар, тұра қашқан түлкiлер. Көсебай алысына ит қосып, жақынын мылтықпен-ақ аунатып тастап жатыр. Оқ тиiп қылжия құлаған сұр қоянның, тазыға алдырған түлкiнiң қызығын председа тель көп көрген. Жан беру оңай емес. Пытыраның бидайдай бiр данасына ғана құлай салатын қоян жерден көтерiп алған кезде де аяқтарын сермеп, жұп-жұмсақ, жып-жылы денесi дiрiлдей, ышқына, төрт аяқтап тебiне бұлқынады. Қандай нәзiк бейшара?

	Көзi бұлдырап, бар аңсары осы бiр көрiнiске ауған Көсебай ессiз адамдай едi. Жүлдебек оның бұл күйiн сездi де, аң аулау жайын тым әсерлеп, құйқылжыта соқты. Қалайда председательдi қызықтыруға асықты. Ақырында оның тiзгiнiн өзiне бұрып, сырын тезiрек ашуға ден қойды. Жүлдебек көздеген мақсатына жетерiн алғашқы сәтте-ақ байқады.

	Расында Жүлдебектiң председательге айтам дегенi аң аулаудан басқа болатын. Манадан берi ол көп толғанған. Колхозшылардың күнi кешегi жалпы жиналысында қызыл шеке болып, тiптi, терiс пiкiрлi адам атанғанға дейiн тартысқан мәселенi Көсебайдың мана таңертең Ержан мен Дарқанның пайдасына шеше салғаны жамбасына тым қатты батқан-ды. Председательдiң мұнысы, менi әуелi жұрт алдында итше шәуiлдетiп-шәуiлдетiп алып, соңынан қарсы топтың аяғына көлденең жыға салғаны ғой деп түйген. Егер бастағы пiкiрiнен iзiнше таятыны бар екен, менi несiне сонша арандатты? Демек, председатель бұл iсте Жүлдебектiң сүйенер тауы болмай шықты.

	Өз үйiнде отырып Жүлдебек ары ойлап, берi ойлап келiп осы тоқтамға тiрелген. Кешегi жиналыста айтқан сөздерi есiне түскенде төбе шашы тiк тұрды. «Мен сонда кiмге арқа сүйеп ем? Көсебай-ау, саған едi ғой. Ал сен не iстедiң? Секеңдеген жiгiттiң серкесiнiң соры бар» деген мiне осы. Ендi мәселе басқаша болып кеттi. Ержан жеңдi. Көсебай оның алдында бас идi. Бұдан кейiнгi құрық менiң қыл мойныма түспегенде, кiмге түседi!»

	Колхоз бауын, орман алқабын жасау жайындағы председательдiң шешiмiн өзiнше осылай ұйғарып, кiрерге жер таппай күйзелген Жүлдебек жылқы фермасынан күйреп қайтқан Бертайдың оқиғасын естiгенде мүлде шарт сынғандай болған.

	«Бiткен, қираған жерiмiз осы екен» деген iшiнен. Бертайға өлердей ұрысып, оның жiгiттiк намысына тиюге дейiн барды. Қатты жерледi. Содан кейiн ешкiммен сөйлеспей, ол бүк түсiп көп жатты. Әр қилы ойға батты. Талай жолдар тапты. «Жоқ, Көсебай! – дедi ол өзiне-өзi. – Сен қумын дейсiң. Бiрақ, сенiң қулығың құмға басын ғана жасырып, қалған денесiн дұшпанына солайымен көрсетiп, құйрығынан шапақтатып жататын түйеқұс сияқты. Қулықты менен үйрен. Мiне, ендi мен оны бастаймын. Өзiңдi, үй iшiңдi бiр құлаш ағаш басына шүберек етiп байлап алып, айналдырып кеп берейiн, ақыр соңында қайдан шыққаныңды да бiлмей қаларсың!»

	Орнынан көңiлдi тұрған Жүлдебек әйелiн шақырып алып, жақсылап тамақ даярла деп әмiр еттi. Көсебай келедi. Қолың дiрiлдемесiн, қазанға еттi молырақ сал. Есiттiң бе, молырақ сал деймiн. Арақ-шарабын өзiм жеткiзем. Бүгiнгi кеш күндегiден басқаша болады дедi де, үйден шығып кеттi. Жүрген, тұрған жерiнде председательмен бүгiнгi сөйлесетiн сөзiн, iстейтiн iстерiн және ойластырды. Өз үйi алдында Көсебайдың жолын тосты. Ақыр оны кездестiрдi. Ертеңгi аң аулау жайын еске түсiре тұрып, председательдiң қыбын тауып, қытығына-бiр тиiп қойды.

	– Ақтоты келгенiн де бiлдiрмеген бе? Сол қыз да әбден ерке болып алды-ау!

	– Не дейдi? Болашақ келiнi еркелеп мойнына асылғаннан сау ма? – деп күлдi Көсебай.

	– Жоға, келдiм деп те хабарламағанын айтам-ау!

	– Келген хабарын Жаппастан жеткiзiптi де, фермасына кетiптi. Өз iсiн, мiндетiн сүйетiн адамдардан ғана табылатын қасиет бұл.

	– Қасына Дарқаныңыз да жетiп қапты той. Бұ да әйел бiткеннiң тажалы болып алған екен. Қыздың келгенiн естiген соң, бұл жердегiлерiне қолын бiр-ақ сiлтеп, фермаға тартып берiптi!

	Секемшiл Көсебай «бұл жердегiлерiне» дегендi жақтырған жоқ. Түсiн суытып:

	– Бұл жердегiлерiң кiм? – деп сұрады.

	Жүлдебек Көсебайға қарап тiсiн ақсита жымиды. «Атын айтқызып қайтесiң, сенiң Меңсұлуың-дағы. Өзiңнiң де iшiң сезiп тұрған жоқ па?» деген ұғымды аңдатты.

	– Неге күлесiң? Сенен сөз сұрап тұрса, жымиғаның қалай?

	– Апырым-ай, Көсеке-ай, осындай сұрақтарды маған бермей-ақ қойсаңыз едi десем де болмайсыз-ау! Менi не бiледi ғой дейсiз?

	– Жоқ, сен бiлесiң! Бұлтарта берме?

	Жүлдебек түлкi бұлаңына басты. Махаббат жайын да әңгiмелеп, оны бiраз жерге апарып тастады. Одан соң армиядан келе сала колхоз адамдарының арасын сеңдей соғыстырып, тыныш тұрмысын шайқап жүрген Дарқанға тоқтады. Ол бүгiн фермаға барып Бертайды және қуып шыққанын, оның жаңа әзiрде үйге сүмiрейтiп келiп тұрғанын айтты. Бiрақ, ол Бертайдың атын атамай, оны Көсебайға «әлгi бiздiң сәурiк» деп түсiндiрдi. Көсебай:

	– Сәурiгiң кiм! – деп едi, Жүлдебек саңқылдай күлген боп бiраз тұрды да, түсiндiре бастады.

	– Бертай ше! Сәурiк емей не? Бiр қыздың соңынан ергенi қашан! Мұндай да аузының ебi, сөзiнiң дәмi жоқ адам бола бередi екен-ау!

	Бiздiң есек болмаған ендi немiз қалды! Сол Бертай үшiн екеумiз не iстемедiк? Ана бiр күнi сiздiң үйдегi жеңгейдiң салған әлегi аз ба едi? Бәрi сол Дарқанның кесiрi. Қап!

	Көсебай шыдамай, айқайлап жiбердi.

	– Қайдағы, жайдағыны қопарасың да жүресiң екен. Қараң күйгiр, өзiң қусың ба, жоқ сұмсың ба? Меңсұлуды, әсте-әсте адам санынан шығарып барасың. Үйде бiр түрлi, түзде екiншi түрлi болып-ақ өлетiн болдым. Егер айыпты болса, нақтылап қолыма ұстат, әйелiмнiң мойнына қойып бер. Әйтпесе, пыш-пыш өсегiңдi ендiгәрi доғар! Ал Бертай жайын...

	Көсебай ойланып қалды. Кiммен кiм қатар тұрмайды? Кiммен кiм сөйлеспейдi? Кiмге кiм қарап күлмейдi? Ондайдың бәрiнен от шығара берсе, бұл дүние түгел жанып бiтер едi!.. Бiрақ, Жүлдебек неге тiзе бередi? Сiрә, осының бiр бiлгенi бар шығар.

	– Қане, Жүлдебек, не бiлесiң, бiрiн қалдырмай ақтар? – деп бұрылды ол. Сонда да Жүлдебек ұсталар емес. Ол сөйлеп кеттi.

	– Алда ғана, сiздiң осындай қытықшылыңыз-ай! Кит етсе, шырт етесiз. Тiптi, оңай тұрған дүниедей көресiз. Шыдап бағайық, Көсеке, шыдайық. Менi де қуанып жүр деп ұға көрмеңiз! Меңсұлу ақылсыз жан емес. Босқа кiнәламайық дегенiңiз дұрыс! – деп бұлаңдай бастады.

	Ал Көсебай айға атылмақ болған аш арыстандай жиырылып, тас түйiн боп алған-ды. Алдынан не кездессе де аянар түрi жоқ. Жүлдебекке қарап қалшылдап, дiрiлдеп тұр.

	– Жаңа да айттың, бұрын да солай дейтiнсiң. Сенiң Меңсұлуың бүлдiрiп жүрдiнi әрдайым аузыңнан тастамайсың. Бүгiн мен бұл тықырдың түбiне жетем. Құрысын бәрi, аңға да шықпаймын. Қане, шақыр бәрiн. Жина, төрт көзiн түгел ет. Дарқанға кiм керек, менiң әйелiм керек пе? А, солай ғой, ә? Сенiң емеурiнiң осыны меңзейдi емес пе!

	Көсебай Жүлдебектiң желкесiнен бүре ұстады. Бiр-екi рет сiлкiп-сiлкiп қалды. Бүркiттiң тырнағына iлiнген сұр қояндай тыпырлаған Жүлдебектiң даусы қатты шықты.

	– О, өлдiм, өлдiм! – дедi шиқылдап. – Өлдiм!

	– Өлсең өл, иттiң баласы! Ендiгi жасым сен үшiн құрбан-ақ болсын! Өлтiрiп-ақ тынайын сен иттi!

	Сiлкiлеп қана қоймай, желкеден жағасымен қоса сол бүре ұстаған күйi үй жанындағы атызға қарай лақтырып кеп жiбердi. Жүлдебек ұшып түскен қаңбақтай қар тола арыққа барып бұрқ еттi. Жалп еткенде оның даусы және шықты. Қарға аунаған қалпы тұрмай жатып байбалам салды.

	– О, мiне шақ еттi. Сынды аяғым, сынды! – деп безек қағады.

	– Жаным, шыбын жаным! Қозғалтпайды, сүйектерi күл-талқан болған екен, сықыр-сықыр етедi.

	Кейде қанша қатал болғанымен, адамға Көсебай мейiрi де тез түсетiн. Бұрқ еткен ашу үстiнде не iстегенiн өзi де бiлмей қалып едi. Қарға көмiлiп безек қағып жатқан Жүлдебектi көргенде дереу өзгердi. Жай емес, аяғым сынды, күл талқан болды деп жатыр. Ит те болса, адам ғой. Тiлiнiң кейде бiр ащылығы ғана. Әйтпесе ол ешкiмнен кем емес. Мiнезi-дағы!

	Көсебай ойбайлап жатқан Жүлдебекке жақындап келдi. Жүлдебек қасына кеп өңкиiп қарап тұрған Көсебайды көрдi де, бұрынғысынан бетер зарлады. Iшiнен ендi сенен осылай бiр өш алмасам деп жатыр. Адамның жаны қысылғанда ғана ауызға түсетiн неше түрлi аянышты сөздердi айтып безек қағады. Көсебай шыдай алмады.

	– Ей, Жүлдебек, тұр орныңнан! – деп ақырды. Жүлдебек сәл үндемей жатты да, қайтадан әнiне басты.

	– Тұр деймiн ей, немене помидор емессiң ғой, сәл нәрсеге езiлiп кете қоятын.

	Жүлдебек жауап беру орнына, қайта зарлай түстi.

	«Бұл иттi не iстесем екен» деп ойлады Көсебай. Өз жолымен кете бермек боп артына бұрылып жүре бердi де және тоқтады. Жүлдебектiң қасына қайтып келдi.

	– Бер қолыңды. Тұр орныңнан. Қазiр колхоздың санитарын шақыртам. Өзi емдей алмаса, ауданға алып бар деймiн.

	Жүлдебек қолын бермедi. Бұрынғыдан байбаламын қайта күшейте түстi. Көсебайға тигiзiп әлi бiр ауыз сөз айтқан-жоқ. Тек аяғым, жаным дейдi. Қирады, сынды деп те қояды. Көсебай ендi не iстерiн бiлмей, саса бастады. Жан-жағына қарады. Ешкiм көрiнер емес. Қар соғып тұр. Ол Жүлдебекке қолын созды да:

	– Әкел деймiн қолыңды! – дедi.

	Қозғалар Жүлдебек жоқ. Көсебай оны бiр-ақ сiлкiп көтерiп алды.

	– Иттiң күшiгi, қане, қай жерiң күйреп қалған?

	– Аяғым, мына оң тiзем, – деп шырылдады ол.

	Көсебай қолын апарып едi. Жүлдебек жуытпады. «Бұл иттiң қай бiр қауқары бар едi. «Қоянның етiн көрiп, қалжасынан түңiл» дегендей, өзiнiң түрi мынау болса, оны соншалық қатты лақтырғанда несi қалды дейсiң. Оңдағанда тiрi екен, әйтеуiр! Жазым боп кетуi де мүмкiн едi?»

	Өз iсiнен өзi түңiлген Көсебай Жүлдебектi екi қолымен балаша әлдилей көтерiп тұрып, оны лақтырып жiберген жер мен барып түскен жердiң екi арасын көзiнен өткiздi. Едәуiр-ақ бар екен. Төрт метрдей келер. Егер құлаған жерi бос топырақ атыз-арық болмай, тасты болса ше? Онда өлiп кетуi де, оп-оңай. «Ашу дұшпан, ақыл дос» деген ып-ырас-ау!

	Зәрi тарқап, ендi бойына қайта қорқыныш пайда болған Көсебай адам тағдырын есептеп кеттi. Бебеу қаққан Жүлдебектi құшақтай тұрып, айналасына алақтай қарап, қақпа аузына келдi. Жүлдебектi жерге қойып едi, ол жұмарланып отыра кеттi де, қайтып тұрмады.

	– Кетпеңiз, сiз ендi менi бiр жола өлтiрiп кетiңiз. Бәрiбiр өлмеген нем қалды. Аяқтан ажырадым. Сенiмнен жұрдаймын. Бiреуге ойлаған жақсылығың жамандық болып қайтқан соң-ақ iс бiттi емес пе?

	Жүлдебек өксiп жылаған сияқты. Оң аяғын шарт ұстап, бүкiрейiп, мықшиып отыр. Бiрақ, бұл қылықты бастауға бiр бастады, қалай бiтiрер екен? Жүлдебектiң қазiргi ойы осы маңда. Ойнап едiм десе Көсебай бұрынғыдан бетер тулайтыны анық. Ожар неме шеңгелден, бүрiп тастауы мүмкiн. Қайтсем екен, не амал жасасам екен! – дейдi Жүлдебек. Ол ақырын қозғалды. Аяғын сипаған, ысқан болып жатыр.

	– Қалай, мүмкiн жай әншейiн етi ауырып қалған шығар? Сына қоятындай не болды? Әлде сүйегiң қамыстан жаралған ба едi! – дедi Көсебай.

	Бұл кезде зарлауын да бәсеңдеткен Жүлдебек Көсебайдың бiр сөзiн көңiлiне құп ұстады.

	– Қазiр азырақ тәуiр. Сiрә, етi ауырған шығар дегенiңiз дұрыс болса керек. Ой, сұмдық-ай, ойыннан от шығады деп осындайды айтады екен ғой.

	Жүлдебек қатты күрсiндi. Басын көтерiп Көсебайға қарады.

	– Осы мына бiр жерiм аздап шымырлайтын сияқты, – деп қолымен жамбасын сипап-сипап қойды. Әлi де күдiктi Көсебай:

	– Орныңнан тұрып басып көршi, – деп бұйырды. Жүлдебек қатты ауырсынған жандай, Көсебайға сүйенiп орнынан тұрды. Сап-сау аяғын сылтып бiрер қадам басты.

	– Күйреп қалып па? – деп сұрады Көсебай. Жүлдебек үндемей, көзiнiң астымен Көсебайға сынай қарады. Жауап қатуға батылы жетпей тұр едi, оның бақытына осы кезде үй жақтан Бертай шыға келдi.

	– Бәрiнен мына сәурiктi айтсайшы. О, жiгiт болмай кет, – деп қисаң етiп ол Бертайға бұрылды. – Кәне, Көсекең де естiсiн, жырыңды айтып жiбер тағы.

	Бертай жақын келдi. Жiгiт тым солғын. Көсебай оны күнi кеше көрген едi. Екi бетiнен қаны тамған жас жiгiт көңiлдi болатын. Ойын-шыны аралас, одан Көсебай той туралы да сұраған.

	«Ақтоты келгесiн өзiңiзден ақыл алармыз деп»,– жауап берген едi Бертай. Айтқан қызы келдi. «Көп соза беретiн ендi не бар? Екеуi де жас емес. Колхоздың жұмысына нұқсан келтiрер уақыт па екен? Мiне, қыс та түстi. Нағыз той-томалақтың кезi», – деп ойлаған соңда Көсебай. Сол жiгiт қазiр қасында тұр.

	– Ия, жiгiтiм, той қашан? – деп қалды ол тағы да. Даусы қазiр тым көңiлдi шықты. Тiптi, күлiп те тұрғап сияқты.

	Бертай жауап берген жоқ. Басын төмен салып тұр. Бертай үшiн Жүлдебек жауап бердi.

	– Той дейсiз бе, Көсе аға? Сiздiң әлi де үмiтiңiз зор екен-ау! Ендiгi тойды бұдан емес, Дарқаннан сұраңыз. Мен мұны бiздiң сәурiк деп бекер атағаным жоқ.

	Үнiнде кекесiн, мазақ сарыны басым Жүлдебек аяғын әдейi шойнаңдай басып кеп, мұңая салбырап, үнсiз тұрған Бертайдың иегiнен жоғары көтердi. Бар ашуын Бертайдан алып, iшiндегi уытын шығара сөйледi. – Сiз мұны күйеу бала демекшiсiз. Тойының ботқасына иегiңiз де қышып тұрған тәрiздi. Ал бұл ше? Ұят та болса айтайын. Ақтотының ағасы болып қайтыпты. Ертең қарындасын Дарқанға заңды бәйбiшесi етiп той жасап ұзататын да өзi болмақ. Құттықтап қойыңыз, – деп Жүлдебек Бертайдың қолын ұстап Көсебайға ұсынды. – Дарқан үшiн бәрiбiр. Ол колхоздың ертеңгi председателi ғой. Оны да ешкiмнен сұрамайды. Оған жәрдемшi әркiмнiң, мына бiздiң Бертай сияқты, өз үйiнен шығады. Қазiр сiз мұны Жүлдебектiң әшейiн бiр айта салған сандырағы деп ұғыңыз да қойыңыз. Үйiңiзден шығады дегенге ашуланбаңыз да.

	Бертай бұлқынып қалды. Қолын да тартып ала қойып, бұл кезде өңi бұзылып, көзi шатынап тұрған Көсебайға да қарамай, тiстене үн қатты.

	– Мен ешкiмге уәде бергем жоқ. Қыздың аға бол дегенi рас, Бiрақ, болдым деп қашан айттым? Онымен әлi әңгiмем де бiткен жоқ. Қалай бiтерiн көре жатарсыздар. – Ол Жүлдебекке тiке қарады. – Туысым санап сыр шешкенiмдi осылай бұрмалай беретiн болсаң, ендiгәрi сырым түгiл, жынымды да бiлдiрмеске тоба еттiм, жезде!

	Ашулы Бертай күрт бұрылып жүре бердi. Жүлдебектiң шақырғанын елең де қылған жоқ. Басын жоғары көтерiп алған. Үлпiлдек, жұмсақ қарды кешiп барады. Қақпақтай жаурыны сәл қусырылып, қысқалау мойны екi иығының арасына сiңiп, тым төмен батып кеткен тәрiздi. Ол лезде үйге кiрiп, көзден ғайып болды.

	Көсебай әлi үнсiз. Жүлдебектiң Бертайға байланыстыра айтқан сөзiнiң түбiне жете алмай тұр. Оны сезген Жүлдебек сөйлеп кеттi.

	– Бүгiнгi жаналық осылай, Көсеке! Үйге жүрiңiз, ауқат әзiр. Бiздi әйел баласының азабын, ынжық жiгiттiң күйiгiн тартсын деп жаратып па? Олар да тiрi жан ғой. Одан да ертеңгi болар жол үшiн бiрер рюмка тартып жiберейiк. Кiм тентек, кiм сауын көре жатармыз. Кәне, тұрмайық далада, жүрiңiз. Өлә, мына қарды-ай, үстiмiзге үйiп тастапты-ау! Менiң аяғым да тәуiр сияқты. Сiрә, жай әшейiн етi ауырған болды. Сiз дәл бiлген екенсiз, – деп жылмаңдатты.

	Рюмка еске түскенде, Көсебай тамағы жыбырлап кеттi. Жүлдебекке бiр-екi рет алара қарап, тұмсықтан соғып жiбере жаздап барып тоқтады. «Жау үй iшiңнен шығады. Неше жылғы мансабың сонымен бiтедi деп тұр-ау мына сұм. Сонда менi Дарқанға жығып беретiн Меңсұлу ғой, шамасы!»

	Көсебайдың тұла бойы түршiктi.

	– Келiнiңiздiң палау басып жатқанын көзiм шалып қалып едi. Жарты литрсiз қызығы болатын ба едi, шiркiн. Оның да қамын жеп келе жатқан бетiмде, бұйырған екен, кездесiп қалдыңыз. – Жүлдебек қойын қалтасынан жарты литр арақты суырып алды.

	– Жарықтықтың мөлдiреуiн қараңызшы? Не деген тынық нәрсе едi, ә! – деп арақты шайқап-шайқап қойды.

	«Жоқ, – дедi Көсебай iшiнен. – Бұл сырды терең бiле түсейiн!» Ол жайдарылана күлгенсiдi. Сөйттi де:

	– Паһ, паһ! Ақмағамбеттi құрметтемей болмас, – деп Жүлдебектiң үйiне қарай беттедi. Бiрақ, iшi өртенiп барады. Бiрден Жүлдебектi айыптап, онымен барлық байланысты үзiп, арадағы ала жiптi кесiп тастауға да болмайды. Ол керек адам. Талай жерде iске жараған. Дұшпандығынан достығы басым жан.

	«Дос жылатып, дұшпан күлдiрiп айтады» деген ғой. Жүлдебек менi жылатып тұр. Онысы дос болғандығынан!

	Бұлар есiктен кiре бергенде, алдарынан Бертай шыға бердi. Қабағы әлi қатулы. Ашу үстiнде дәл бiр адам сойып тастаған жандай сұсты екен. Қалың киiнiп алған. Қолында баяғы қамшысы. Асығыс. Аяғы аңнан-саннан бiр тиiп барады.

	– Ау, жiгiт, сонша жеделдетiп қайда барасың? Кел, бiр сөйлесейiк. Мен тiптi, әлi еш нәрсеге түсiнiп те жеткенiм жоқ, – дедi Көсебай.

	Бертай қайрылмады. Көсебай басын шайқады.

	– Жiгiттi қатты ренжiттiң, Жүлдебек. Кiсi солай да сөйлей ме екен?

	Жүлдебектен бұрын Ақылбикенiң даусы естiлдi.

	– Келiңiз, аға, жоғары шығыңыз! Бертайды айтасыз ба? Ол жiгiт көңiлден шықпай тұр ғой. Адасып кетер жас емес, өзi бiлсiн, – деп, лыпылдай қарсы алды.

	Бұл құрметтiң бәрi өлшенген, есептелген сияпат екенiн Көсебай сезген жоқ. Жүлдебек пен Ақылбике мана жiгiттi ортаға алып, әбден мыжыған едi. Айтпаған сөздерi қалмаған. Кемсiтiп те, келемеждеп те көрген. Ендi Ақтоты мен Дарқанның қолына су құйып жүретiн малайы болуың ғана қалды, Бiрақ, оған да жарар ма екенсiң? – дегенге дейiн барған. Өзегiне онсыз да өрт түсiп қайтқан Бертай лап жанып та кетiп едi. «Бұл дүниеде не мен, не олар тұрар», – деп салған. Оған жаңа ғана Көсебайдың қасында тұрып айтқан Жүлдебектiң сөзi жас адамды және уыттандыра түстi.

	Жүлдебектiң екiншi есебi: Дарқан мен Меңсұлудың аты қатар аталған жерде председательдiң сайтаны қойып кететiнiн жақсы бiледi. Ол бұл ұшқыннан ақыр бiр өрт шығаратынына да сенедi.

	Iшiнен колхоздың болашақ председателi болу Жүлдебектiң көптен бергi арманы едi. Көсебай оған бұл орынды өлмей берер ме? Ал оны ақсату үшiн екi жол бар. Бiрi – Дарқан мен Меңсұлудың махаббатын ушықтыра пайдалану. Екiншiсi – Дарқанның қазiргi қолына алайын деп отырған жұмысы. Егер ол колхоздың жемiс бауын, орман алқабын жасаса, сөз жоқ, жаңалық. Ондай жаңалық иесiн колхозшылар бiр күнде-ақ председатель етiп сайлайды. Жүлдебек Көсебайға осы екi қорқынышты дұрыстап жеткiзе бiлсе болды. Ал егер Ақтотыны Бертайға қосса, одан кейiн қыз колхозды билеп кетсе де қауiп жоқ. Ол үшiн Дарқанды қолына ұзын көсеу етiп ұстамай болмайды. Түбiңе жететiн осы жiгiт. Рақатты көретiн бiреу, таяқ сынатын ақыры, жеме-жемге келгенде, сенiң басың демек. Сөйтiп, екеуiн жеке-жеке мылжалап алмақ. Бiрақ, осының бәрi ойлаған жерiнен дәл тимей, дiңкесi қатып-ақ жүр.

	Жаңа үйден шығып бара жатқан Бертайдың пейiлiн Жүлдебек жақсы түсiндi. «Жiгiт кек алуға аттанды. Оның мiнезi Жүлдебекке аян. Тұтанғанынан сөнгенi тезiрек. Ондай жан ешкiмдi де қиратып тастай алмайды. Ал мен үшiн жiгiттiң осы әрекетi де керек тас. Иә, қажет тастың ауырлығы жоқ», – деп ойлады...

	Рас, Бертай кек жолына аттанған едi. Үйден шыға сол кетiсiнен жылқы фермасына тартқан. Ет қызуымен талай жерге барып қалды. Бiр кезде көзi алыстан әлдеқандай қараны шалды. Астындағы аты да сол қараң-құраң жаққа құлағын қадай елеңдеп, жалтақтай бердi, жолдан бiрер рет бұрыла да тартты. Бойын ыза кернеп, көзi канталаған Бертай ат басын кiлт тартты да, әлгi тұсқа тесiле қарады. Қараңдап көрiнгеннiң екеу және екеуi де атты адамдар екенiн аңғарғанда ол дiр еттi. «Дәл солар!..» дедi iшiнен. Көзi оттай жайнап, тұрқы әдемi бiткен жiңiшке мұрты тiкiрейiп, өңi құбылып сала бердi. Тiсiн қайрап, тiстенiп тұр. Бiрақ,... Ол жаңа ғана осы жолда алдымнан Дарқан түгiл, азуы алты қарыс аждаһа кездессе де көрге тығып тынамын деп келе жатқан. Қазiр дiр етiп қана қойған жоқ, не iстегенiн аңғармай, күрт бұрылды да, кейiн қарай едәуiр жерге дейiн шоқырақтай желiп барып кiдiрдi. Және қайырылып қарады. Жаңағы екеу әлi қараңдап келедi. Олар тiптi, қаннен-қаперсiз сияқты.

	«Мыналар...» – деп кiжiндi Бертай. Оның өткiр тiстерi шиқ-шиқ еттi. Үйiнен Жүлдебек пен Көсебайдың сөзiнен кейiн тұтанған дүлей ашумен аттанып едi. Қазiр iздеп келе жатқан адамдарын көргенде әуелi бұрынғысынан да жаман бұрқанды. Бiрақ, ат қоя ұмтылған жоқ. Әлдеқандай бiр күш оның қолын қағып, қой-қойлап тұрғандай бола бердi де, Бертай шегiне бердi. Ол қазiр және тоқтап, қарсы шабуға белiн бекем байлағандай едi. Кенет тағы да толқып кеттi. Түн түнере түскендей. Көзi бұлдырап, айналасына лезде әлденелер толып барады. Қарулы, қаһарлы көп қол ма, бұрқана түскен боран ба? Сарқырап аққан сел ме? Тулаған толқын ба? Бертайда аңғарар әл жоқ. Төрт жағын бiрдей қоршап, жындай ызыңдаған нендей ғажап екенiн ол бiр сәт сезiне алмай тұрды. Еркiнен тыс бiр зор күшпен ол ат жалын құшты да, тiзгiнiн босатты. Кетiп барады. Қайда? Өзi де бiлген жоқ.

	Дарқан мен Ақтоты мұны сезбедi де. Олар қазiр емiн-еркiн. Екеуi де мас жандай. Тiптi,, не сөйлеп, не қойғандарын да бiлмей келедi. Кейде сөз таппай қалғанда, бiрi мен бiрi махаббаттың үнсiз тiлiмен тiлдесiп, үнiмен үндеседi.

	Бүгiн екi жастың осы әдетте өткiзген уақыттары есепсiз едi.

	Солай келе жатқанда Ақтоты бiр ренiшiн айта бастады.

	– Дарқан! – дедi қыз аса жылы, нәзiк үнмен. – Соншалық неге ұмыттың? Сенi бұлай келер деп ешқашан ойлаған емес ем. – Қыз үнi ендi естiлер-естiлмес сыбырға айналды. – Күтiп ала алмас деп ойладың ба, келе жатқаныңды неге хабарламадың?

	Келгеннен берi жазылмас жарадай қинап жүрген күдiктi дертiн қыздың өзi дәл басты. Дарқан селк етiп, аз ойланып қалды да:

	– Ия, Тоты, бәсе неге алдымнан шықпадың? – деп қарсы сұрақ қойды.

	Ақтоты шошып кеттi.

	Ендiгi сөз Дарқанның келе жатырмын деп берген телеграммасы жайлы болды да, Ақтоты оны алмағанын өкiне әңгiме еттi.

	– Бұл бiр түсiнiксiз жай екен. Қандай өкiнiштi және сен келген күнi мен кеткенмiн.

	Дарқан қазбалап сұрамады. Мүмкiн байланыс орындарының ұқыпсыздығы болар деп түйдi де, Ақтотыны жұбата сөйледi.

	– Ендеше мен кештiм, ұмыттым, Тоты. Маған сенiң махаббатың болса бiттi. Тек сенбейтiн, өлмейтiн махаббатың болсын, – дедi.

	Ақтоты өзiне қарай иiлген жiгiт басын қалай құшақтап алғанын бiлмей де қалды. Солай азға дейiн жiбермедi. Дарқан қыздың ешқандай жасырын сыры жоқ сөзiн жақсы ұқты да, ойлап кеттi. «Бiрақ, – дедi ол. – Мүмкiн бiреулер әдейi бермеген шығар. Ауылда ызыңдаған сөз неге көп. Сiрә, бiр себеп болуы керек!»

	Жiгiт көңiлiне түйткiл түсiп, қабағы түйiлiп кеттi.

	– Дегенмен, манағы Бертайдың жүрiсi онша ұнаған жоқ, Тоты, – дедi Дарқан. Қыз қысқа жауап бердi.

	– Ақталу үшiн емес, аңғарту үшiн айтам, – дедi ол Дарқанның ойын түсiнiп. – Көргенiң естiгенiңнiң дәлелi. Неге келiп жүргенiн кiм түсiнбейдi? Бұдан былай шын сырымды өзiң тексере жатарсың. Бөтен не деймiн!

	Ендi Дарқанның қолы қыз мойнына оралды.

	Алғашқы қар, ақ дала. Бағана ғана осы даланы кесiп еткен Дарқан екi ойда едi. Ақтоты қайтер екен? Қарсы ала ма, әлде... – деп көңiлiнде күдiк те туған-ды. Қазiр ол қуанышты. Өзiмен үзеңгiлес келе жатқан Ақтоты оны бақытты еттi. Екi кеуде тынысы бiр қауызға сыйып тұрғандай. Жастар алдағы өмiрлерiн сөз етiп келедi.

	– Ертең ауданға барам. Звено жұмысы жайын мамандармен ақылдасып қайту керек. Өзiң үйiңде боларсың, Тоты. Құда түсер жаушылар барады! Ондай да болашақ келiншектiң орны түз емес, үй, – деп әнтек тұттыға, екi бетi алаулана, тiптi, ентiге тұрып айтқан Дарқанның ардақты арман-тiлегiне қыз жауабы да қысқа болды. Ол көзiн сүзе, сәл төмен қараған күйде, даусы болар-болмас қана естiлiп:

	– Жарар, айтқаның болсын. Күтем! – деп жауап бердi.

	Аппақ кең далада келе жатқан екi жас осылай өз қызықтарымен өздерi келеді. Бұлардың жолына кесе көлденең тұрар дүниеде еш нәрсе жоқ сияқты. Бiрақ, Дарқанның соңғы үмiттi ойына бiр қызарып, бiр бозарып жауап берген Ақтоты мұңая тұрып анасын, одан кейiн майданда қайтыс болған ағасын есiне түсiрдi. Ана сыры өзiне мәлiм. Ол ендiгi көрер қызығым, сүйенер тауым сенсiң деумен жүр. Бектемiрдi ойламайтын бiр күнi жоқ. Оны Ақтотыдан кейде жасырады. Езiлсем өзiм ғана езiлiп, өзiм ғана азап шегемiн деп ойлайды. Ал бүгiн Дарқанға соңғы сөзiн берген Ақтоты сол ананы жалғыз тастап кете ме? Онда не болғаны! Дарқанның өз анасы бар. Екi кемпiр, екi апаның, оған керегi бола қояр ма екен! Егер ауырсынбаймын, о да өз анам десе, онысы көпке, ұзаққа жете ме? Ал жете қалған күнде татулықпен өмiр сүрерлiктей сенiм болса, онда мен өзiмдi бақытты адаммын деп санар ем!

	Ақтоты осылай ойлап кеттi. Анасын қайта-қайта көз алдына келтiре бердi. Бiресе жанары жасаурап, мойнын төмен салып, үндемей қалды да, бiресе көңiлiн әлдеқандай қуаныш билеп Дарқанға қарады. Ол қазiр тым шат едi. Арада бес жыл өткен соң қайта кеп жүздесiп сөйлескенде айнымас достықтың аса зор нышанын көрдi. Ендi бұлардың алдына еш нәрсе көлденең тұра алмас. Ал Бертай ше?

	Дарқан Бертайды есiне түсiрдi де, Бiрақ, со замат ұмытты.

	«Бұрын қыздан үмiтi болған-ақ шығар. Ал ендi...»

	Қыз бен жiгiт осылай келе жатқанда Бертай ауыл шетiнде тұр едi. Бейне бастырыла қатты ұйықтап, әр қилы жаман түстер көрiп оянған жандай, есеңгiреп қалған. Не болды? Оны кiм қуды?.. Әлде қорықты ма? Жоқ, олай емес. Ол өмiрiнде бiр-ақ рет қорыққан. Иә, бiр-ақ рет. Қазiр жiгiт ойына әлдеқайда алыста, ұмыт қалған сол бiр жәйт орала кеттi.

	... Соғыс басталған жылдың қысы едi. Жау шабуыл жасап, алға басып келедi. Түн. Бөлiмше, командирi сержант Оразбеков терең окопта отырған Бертайға келдi де: «Жүр, барлауға шығамыз», – дедi. Сол сәтте Бертайдың жүрегi су еттi. Бұрын да ондай жорыққа талай-ақ шыққан едi, Бiрақ, мұндай болған емес. Қарсы сөз айтуға шама жоқ. Сержант және бiр солдатты ерттi де, үшеуi жүрiп кеттi. Олар жау шебiне жақын келiп бiр төбешiкте көп жатты. Селт еткен дыбыс жоқ, тып-тыныш. Бiр кезде бүйiрiнен Оразбеков нұқып қалды да: «Естiдiң бе, бiреулер келе жатыр», – деп сыбырлады. Содан соң: «Сен осы жерде жата тұр, бiзден хабар күт!» – дедi де, өзi екiншi солдатты ертiп, алға еңбектей жөнелдi.

	Жалғыз қалған Бертай елегiзе бастады. Қорыққанға қос көрiнiп, айналасында сайтан жүгiрiп жүргендей болып кеттi. Кенет самсаған жау көрiндi. Әне, лап қойды. Бертай шегiншектей, артқа жылжыды. Қап жау. Бәрi де үнсiз, сұсты. Бертай орнынан тұра зытты. Артына жалт-жалт қараған сайын қалың топ оны қуа түскендей. Әне жеттi, әне ұстады. Уһ!.. Бертай сүрiнiп кетiп, қалпақтай ұшты. Қолындағы автоматы қайда? Iздеуге шамасы жоқ. Қарғып тұрып, тағы да жүгiре бердi, зыта бердi. Қалың қол сонда да қалар емес!

	Бертай өлдiм, талдым дегенде бiр молаға кездестi. Аузы үңiрейген бiр қараңғы қуысқа кiрiп жоқ болды.

	Шын елiктiң қураған сүйегiмен ол үш күн қойындас болып, төртiншi күнi тысқа шықты. Аш өзегi үзiлiп барады. Ендi қайтпек? Шығысқа қарай жол тартты. Тiрi жанға жуығысы келмедi. Бiрақ, ұсталды... Лейтенант оны кең бiр сарайда топырлап жатқан солдаттар арасына сүңгiттi де жiбердi. Әйтеуiр, тамақ жеп, адам боп қалды. Екi күннен соң бәрiн шығысқа қарай түре айдады. Олар көп жүрдi. Кешқұрын үлкен бiр селоға жеттi. Бұл жерде босқын солдаттарды басқарып келе жатқан лейтенант әлдеқандай бөлiмдермен байланысып, қару-жарақ алды. Бертайдың да қолына автомат ұстатып, соғысқа әзiрлей бастады. Екiншi күнi түнде бұлар өкшелеп келе жатқан жаудың селода дем алып жатқан бөлiмшесiне тиiстi. Жауды бұлар әуелi көп шығынға ұшыратты, соңынан өздерi де қирап қалды. Лейтенант оққа ұшты. Тiрi қалған солдаттар тiптi, аз едi. Әркiм бас аманын қорғап, шығысқа қарай және тартып отырды. Бертай Москваға жеттi. Ендi не iстеу керек? Бертайдың ылажы тiптi, аз едi. Ойы бұзылды.

	Ол ендi бәрiбiр қашқын аталды. Армия уставын бұзды.

	Ондайларға қолданатын жаза ауыр. Басқа түссе баспақшыл деген. Басқа түстi. Ендiгi қалған өмiрi оған бәрiбiр. Жазаның ең ауыры оныкi. Ақыр өледi. «Сондықтан, – дедi ол, туған елiмдi бiр көрейiн. Сол жерден ұстап алып кетсе де мейлi».

	Бертай осы тоқтамға әбден бекiдi де, талай азап, талай тiрi өлiк болып жүрiп, бiр күн түнде ағасы Асылбайға жеттi. Асылбай сол кезде ауыл советтiң председателi едi. Ол совет өкiметiнiң мөрiн өз пайдасына жарата бiлген нағыз ала аяқ болатын. Iнiсiн бүкiл соғыс бойы үй астынан әдейi қазған ұрада сақтады. Оған қарсылық көрсетпек болған Бертайдың аузын ашырмады да. Сөйтiп, Бертай ант бұзған әскер атанған. Ол қазiр шын мәнiнде қорқақ жан. Өзiнiң кiм екенiн ойлап кетсе ғана қорқады.

	Ауыл сыртында тұрып Бертай осы өткен жолдарын есiне түсiрдi. Сондағы Оразбеков пен солдатты iшiнен өлдi деп жоритын. Бiрақ, биыл көктемде ойда жоқта Оразбековты көрдi. Ол командировкаға келiп, егiс кезiнде агрономиялық шаралар жайында колхозшыларға лекция жасады. Облыстық ауыл шаруашылық бөлiмiнде iстейдi екен. Бертай бiр кездегi командирiн таныды да, оның көзiне түскен жоқ. Ептеп, ақырын сытылып шығып, зытып отырды.

	«Апыр-ау, сол күндерi неге ғана өлiп қалмадым екен! Оразбеков тiрi қалыпты. Мүмкiн ана солдат өлген шығар. Мен, де сонымен қоса жоқ болуым керек едi!»

	Өмiрiнде бiр-ақ рет қорыққан сұмырай тарихы осылай едi. Содан берi мұншалық сорлы болып қалғанын Бертай, әсiресе, бүгiн қатты сезiндi. Бағана Дарқанға ешбiр күш көрсете алмады. Қазiргiсi...

	Ақтоты мен Дарқан, тiптi, жақын келдi. Бертайдың тұмсығы алдынан өттi. «Егер дәл осы жерде тиiссем қайтер едi?.. Жоқ, болмайды. Еркiн жүре тұрсын. Кек алмай қоймаспын, ұмытпаспын! Ендi өлсем де осы жолда өлем!»

	Бертай соңғы шешiмiне ант етiп тоқтады.





Түн жамылған белгiсiз жан


	«Қандай бақыттымын. Түу, не деген бақытты едiм! Бүгiнгi күн қай күн едi?» – дейдi өзiнен-өзi Дарқан. Ол Ақтотыдан келедi. Қызды қазiр ғана үйiне дейiн апарып, қақпасы алдынан қайтқан. Қыздың әр сөзi есiнде. «Мен сенi не үшiн осынша сүйдiм екен?» – дедi жаңа қыз. Рас, сондай-ақ бұл кiм едi?

	Дарқан ойлап кеттi. Ақтотыны бiрiншi көрген күнiнен бастап бүгiнге дейiнгiсiн шолып өттi. Соғыс басталатын жылы аудандағы он жылдық мектептi бiтiрiп, осы ауылға келген Ақтоты көз алдына оралды. Оның ағасы Бектемiр бұл кезде колхоздың жылқы фермасында iстейтiн. Мал дәрiгерлiк орта дәрежелi бiлiмi бар Бектемiр аса жайсаң жiгiт болатын. Қарындасын институтқа түсiрем деп жүредi екен.

	Институтқа түсу талабы Дарқанда да бар едi. Бiрақ, қандай институтқа түсу керек? Бұл жағын Дарқан әлi шешпеген. Оның үстiне биыл ол колхоздың жемiс бауын, орман алқабын өсiретiн звеноны басқармақ болып қалған...

	Ақтотының сонау бiр кезде, Алматыдан қайтып келе жатқанда, оқуды бiтiрiсiммен «Шолпан» колхозындағы анам мен ағама барамын деген сөзi әлi есiнде едi. Қыз айтқан сөзiнен шықты.

	Дарқан ойлаған мақсатына жеткендей қуанды. Ол Ақтотыға, есебiн тауып келген күнi-ақ жолықты. Бұрын да жүз таныс қыз жiгiтпен сыпайы амандасып, бiраз сөйлестi. Көп сөздер екеуi бiрдей қатысқан республикалық спартакиада күндерiндегi көргендерi жайлы болды. Бөтен айтысары да жоқ. Дарқан Ақтотыдан оқу жайын қалай сұрарын бiлмедi. Тезiрек қанбақ болғаны да сол. Институтқа кетiп қалмас па екен? деген қаупi күштi едi. Ақыр шыдамады.

	– Сiз биыл институтқа түсетiн шығарсыз? – деп сұрады.

	– Ойымда бар. Өзiңiз ше? – деген қыз Дарқанға күле қарады.

	– Түсемiн. Бiрақ,... – Дарқан сәл мүдiрдi. «Түсемiн» дегендi айтып қалып, ендi оны қалай түзетудi ойлады. – Бiрақ, иә, өзiңiз қай институтқа түспекшiсiз? – деп сөзiн әрең жалғады. Қыздың бәрiбiр өзiнен бөлiнiп кететiнiне көзi жеттi. Iшi удай ашыды.

	Қыздың сайлаған оқу орыны да бар екен. Ауылшаруашылық институтының механика факультетiне арызымды әзiрлеп жүрмiн деп жауап бердi. «Мен неге оқымаймын. Осы институттың агрономия факультетiне неге кiрмеймiн?» – деп ойлады Дарқан.

	Сыпайы, сұлу қыз реттi жерiнде Дарқаннан қай институтты қалайтынын сұрап қалды. Бұл жолы Дарқан жалтара алмайды. Қайда түсетiнiне әлi ен таға алмағанын, оның үстiне колхоздағы мойнына алған мiндетiн айтты.

	– Сонда да жұрттан қалмаспын, қалайда жоғары дәрежелi бiр оқу орнын бiтiрем деген ойым бар, – дедi жiгiт.

	– Ендеше биыл бару керек. Бағбандықты сүйетiн көрiнесiз. Агрономдыққа неге оқымайсыз? Документiмiздi бiрге тапсырайық? – деп, Ақтоты өтiнгендей тiлек бiлдiрдi.

	Дарқан қиналды. Жарайды деп те, болмайды деп те айта алмады. Ойланып қалды. Ағаш өсiру звеносын кiмге тастайды? Кеше ғана колхоз басқармасында өзiн бекiтiп едi. Биылша басқар, келесi жылы оқуға барасың деген. Ендi сол келiсiмнiң бәрiн бұзыпжарып не iстей алады?

	Бiр жақсысы қыз қайтып бұл жайға соққан жоқ. Онысына Дарқан iштей қуанды. Бiрақ, Ақтоты жайдары жүзбен жымия тұрып, осы колхоздың тұрған жерiн, адамдарын, шаруашылығын сұрастырды.

	– Колхоздарыңыздың тұрған жерi онша адам қызығарлық емес екен. Ендi бiр аз күннен кейiн бұл жерде сарғайған шөптен бөтен еш нәрсе қалмас, – деп тұр.

	Дарқан бұлтарған жоқ.

	– Рас. Адам қызығарлық емес. Алайда, туған жерiн кiм жек көредi дейсiз, – деп едi, Ақтоты:

	– Апамның да туған жерi ғой. Оған жақсы-ақ шығар. Бектемiрге не ұнағанын бiлмеймiн! Ауыл үйлерiнiң түрi мынау. Сона бiр үйдiң маңында ғана ағаш бар екен. Өзi ұқыпты адам болса керек. Ексе шығады екен ғой. Үй маңының жылан жалағандай боп тұрғаны қандай жаман. Ағаш дейтiн көрiк қой, – деп көп сөйлеп кеттi.

	– Бұ да рас. – Дарқан бiраз көтерiлiп, қораздана үн қатты. – Колхоздың биылғы ұйымдастырған звеносы осы сiз таққан мiндi келешекте жояды, – дедi.

	Ақтотымен ауылда жолығудың алғашқы күнi осылай басталды да, аз күнде жақын араласып кеттi. Колхоз клубында болатын киноға, не ойын-сауыққа бiрге барып, бiрге қайтатын болды. Алғашқы кездескенде-ақ ұнатып қалған қызды Дарқан қатты сыйлап, оны көрмесе сағынып та қалатын едi.

	Кейде кешке қарай бұлар ұзақ серуендейтiн. Әдемi айлы түнде ауыл тұсындағы қырат басына талай шығып отырғаны бар. Сонда Ақтоты Дарқанның әр сөзiн ұйып тыңдайтын. Әкесi жау қолынан қайтыс болғанда Дарқан сегiз-ақ жаста едi. Семья, Отан қамы мойнына тым ерте мiндi. Бiр үйдiң еркек кiндiктен үлкенi де өзi едi. Шешесi кенет соққы салдарынан сол жылдары аурушаң болды да, жас Дарқанға үй қамын ойлауға тура келдi. Мектепте де оқыды, колхозда жұмыс та iстедi. Жазда қойшылармен қой да бақты. Әйтеуiр, қолынан келетiн iстен қашқан жоқ.

	Ақтотының, әсiресе, жақсы тыңдайтыны Дарқанның абақтыға қалай түскенi едi. Дарқан ол кезде он бестен он алтыға шыққан. Көктем. Ыбылжыған жауынды күндер. Колхоз егiн егiп жатқан. Қыстай тұқымдық бидай сақтаған үй босап, оның iшiне кейде мал қамап жүретiн. Бiр күнi кеш бата жауған жаңбыр таң атқанша құйды да тұрды. Нағыз ақжауын болды. Күндiз жер жыртып, астық сепкен екi өгiздi Дарқан жаңағы бұрын қамба болған үйге қамайды да, алдына шөп салып кетедi. Таңертең келсе екi өгiз екi жерде теңкиiп-теңкиiп өлiп жатыр. Ол кезде колхоз председателi баяғы Асылбай болатын. Ол тура Дарқанды айыптады. Үстiнен акт жасады. Мұның бұл қылығы колхозға қарсылық. Байкулактың айла-әрекетiне ерген. Бұл нағыз бөрiнiң бөлтiрiгi, – деп қаралайды. Сөйтедi де, бiр күн, бiр түн ас бермей, колхоз кеңсесiнiң қорасындағы әрi қараңғы, әрi тар үйге қамап қояды. Бiр тәулiк бостан-босқа бүргеге таланған Дарқанды жақтаған екi комсомол мүшесiн Асылбай қоса айыптайды. Ертеңiне үш баланы он бес километр жердегi ауданға айдатады. Айтысында осылардың iшiндегi ең жауызы Дарқан Таңатаров деп көрсеткен екен.

	Бiрақ, ауданға барған соң балалар көп жатпады. Түрмеде екi күн отырды. Үшiншi күнi елге қайтып келдi. Сөйтсе, өлген өгiздердiң себебi мүлде басқа болып шығыпты. Қатты жаңбыр күнi үйдiң төбесiнен тамшы сорғалап ағады екен де, бұрынғы қамбаның iшiне су толады екен. Тұқымға құйылған астық шiрiмесiн, бұзылмасын деп үй қабырғаларына, еденiне сепкен улы дәрi болған. Тамшы суы тиген соң дәрi күшейе түседi. Оны шөлдеген өгiздер түнде iшедi де өледi.

	Дарқанның басынан өткен осы бiр оқиғаны Ақтоты қайтақайта айтқызатын. Естiген сайын күлiп, мәз болатын. Оны Дарқан да тыңдауға тұрарлықтай етiп әсемдеп жеткiзушi едi. Асылбайдың сондағы мұны қаралап сөйлеген сөздерiн орындап бергенде Ақтотының iшек-сiлесi қата күлетiн. «Тағы да айтшы, тағы да айтшы?» – дей беретiн. Дарқанның өз қорасына өсiрген жемiс ағаштарды көргенде Ақтоты қандай риза болып едi!

	Солай жүргенде соғыс бұрқ еттi. Ақтотының ағасы елден бұрын шақырылды да, оның орнына қыздың өзi қалды. Көп ұзамай майданға Дарқан да кеттi.

	Дарқан осылай өткен сәттердi есiне түсiрiп келе жатқанда құлағына: «Ей, есер!» – деген таныс дауыс жеттi. – Сырымды өзiм ғана бiлемiн деп барасың ғой, ә? Жасыра алмадың!

	Дарқан кiлт тоқтады, Қарғабек екен.

	– Сенiң де жүрмейтiн жерiң болсашы? Қайдан келесiң? – дедi Дарқан.

	Қарғабек мұны аңдып жүр едi. Дарқанды фермаға кеттi дегеңдi естiген соң iшi жылып, қуанған. Не болғанын бiлу үшiн Дарқандiкiне келiп едi, әлi оралмаған екен. Ақтотының үйiнде шығар деп сонда барды, жоқ. Үйiне қайтып бара жатқанда iздеген адамдарын көрiп, жақын жердегi бiр үй тасасына жасырына қойған. Қыз бен жiгiт бұл кезде аттарын атқораға байлап шыққан едi. Қарғабек бұлардың көп сөзiн есiттi.

	– Қайдан жүрсiн деуiн қара? Ай, есерiм, босбелбеусiң-ау! Кiсi қызбен солай да сөйлесе ме екен?

	– Е, қалай сөйлесетiн едi?

	– Нағыз қатқан қайың таяқ сияқтысын. Өзiң қыздың жаны қай жағында болатынын да бiлмейдi екенсiң-ау!

	– Бiлсең айта қойшы, қай жағында болады?

	– Әне, айттым ғой, бiлмейсiң. Бiлсең солбырайып оң жағында келе жатар ма ең немене, сен оның бұзауы ма едiң? Жiгiт деген қыздың сол жағынан, жүрекке жақын бүйiрiнен жүрмей ме екен!

	Дарқан досының иығына қолын салып, мақұлдай күлдi.

	– Жә, жә, түсiндiм. Үйренiп те қалдым, – дедi.

	– Мiне, адам бола бастадың. Босқа сiрескеннен не шығады? Ақтотыдай қыздың жүрегiне жара салуға болмайды! Түсiндiм деп келесiң-ау, Бiрақ, соның бекер ме деп қалдым. Саған, сiрә, темiр шешек атып, тасбақаға жүн шыққан кезде ақыл кiрмесе жарар едi!

	Қарғабек ертеңгi жұмыс жайын да сұрады.

	– Сөйтiп, ауданға таңертең жүресiң ба? – дедi ол. Дарқан таңдана жауап бердi.

	– Құлағың иттiң құлағынан да сақ екен. Естiмегенiң қалмапты ғой. Иә, жүрем!

	– Ендеше жолың болсын. Бiтiрмей қайтпа! Бiрақ, мұндағы шаруаны да тездету керек. Барын бастап, аяғын қой болдыға шалдырып алма!

	«Түгел естiген. Бүгiн Айбала екеуiне әдейi барып мақтанам ғой дегенiмнiң бәрiн бiлiп қойыпты», – деп ойлады Дарқан.

	– Жүр, үйге бара сөйлесейiк. – Қарғабек Дарқанның бiлегiнен ұстады.

	Екеуi қатар жүрiп бара жатты. Бiрақ, әлдеқандай көз бұлардың әрбiр қимылын, басқан iзiн санап тұрғанын ешқайсысы байқамады. Ол адам Бертай едi. Қазiр жаяу. Қолында пышақ. Қар жапалақтамай, ұшқындай бастаған. Аздап жел көтерiлiп, қыс ызғары сезiлгендей. Бертайдың да бетiнде сондай ызғар бар.

	Бiреулердiң қатты-қатты сөйлеп, қарқ-қарқ күлiп келе жатқан дауыстары естiлдi. Дарқан мен Қарғабек тоқтай қалып құлақ салды.

	– Бұларға не болған? – дедi Қарғабек.

	– Кiмдер олар?

	– Бiлмей тұрсың ба? Бiрi – председатель, екiншiсi – Жүлдебек қой! Жүр, тоқтамайық!

	Екеуi ұзап та үлгiрген жоқ, арттарынан: «Ай, бұ қайсың!

	Тоқтаңдар!» – деген зор дауысқа қарамасқа болмады.

	Ырсылдай, тәлтiректей басып жете берген Көсебай қатты қызу екен. Қасында жапалақша жалпаңдап, шiңк-шiңк күлiп жүрген Жүлдебек. Ол шiлтiңдеп Көсебайды аймалай бередi.

	– О, шояным, арыстаным! – деп сүйедi. Көсебай тура кеп Қарғабектi ұстай алды.

	– Қарғабекпiсiң-әй! Мен кiммiн? Неге қарамайсың? Анау тұрғаның кiм өзi? Сыйлағыларың келмей ме? – деп кимелеп, кеудесiмен итермеледi. – Сыртынан патшаны да жамандайды. Кәне, ер болсаң көзiме айтшы?

	Қарғабек аңырып, не дерiн бiлмедi.

	– Көсе аға, байқамай қалдық. – Ол Көсебайдың мас екенiн бiлiп артық сөзге бармады. – Жазалауға асықпа, әуелi жайын ұғын деген ғой, – деп тоқтады. Көсебай өршелене түстi.

	– Жөн емес. Сенбеймiн. Анауың кiм деймiн? Әй, кiмде болсаң берiрек келсейшi? – Ол екi қолын жая, аяғын әлтек-тәлтек басып жақындай бердi.

	– Дарқан ғой ол, – дедi Жүлдебек. – Жақсы гүлге ара да қонады дейдi, жiгiтiм. Сен қонған гүлдiң бәрi жақсы.

	Көсебай Дарқанға түйiлген күйi жақын келдi. Дарқан оған бұрып тiл қатты.

	– Көсе аға, мен ғой, – деп оны сүйемелдедi. – Алғаш танымай қалып ем.

	– Ә, танымадың ба? Жөн, жөн. Сенуге болады. Басына орамал салғандар көрiнсе қайтер ең, дереу-ақ таныр ең, ә?

	Көсебай шалқалай шегiнiп кеттi.

	– Саған ауданға бар дегенiм қайда? – дедi ол және тәлтiректей жақындап келiп. – Лып етiп фермаға кетiпсiң. Онда не шаруаң бар едi? Ат тартады, айдаушы ақы алады деп, жұмыс iстемей еңбек күн таппақпысың? Дарқан не деп жауап қайтарарын бiлмедi.

	– Таңертең жүрем, – деп қинала жауап бердi.

	Көсебай былқ-сылқ етiп тұр. Барлық бұрандалары босап, әбден қиюы қашқан ескi арба сияқты қозғалып кетсе қисаң-қисаң етедi. Қазiр Қарғабек сүйеп қалмағанда домалап түсетiн де едi. Оны ұстаймын деген Жүлдебек жол ретiне тұмсығынан тiреле құлады. Дарқан жүгiрiп барып оның өзiн қолтығынан сүйемелдеп тұрғызды. Көсебай тауық тәрiздi жүрген жерiн қайта-қайта шоқи тұрып:

	– Байқа, бала, оң қол, сол қол – бәрi өз қолым дей бер ме? Бiр күнi қатты мүйiзге соқтығып, тұқайың сырқырап жүрмесiн! – дедi.

	Дәл осы кезде жапырайған бiр үй панасында тұрған Бертай қынабынан суырған пышағын орнына қайта салды. Өзi де төз кезден таса болды.

	Көсебай және сөйледi.

	– Шұқып тастай салу қиын емес. Бiрақ, ойлан, бала, ойлан! Сен де бiр, маған қойдың құйрығындағы құртты құрттауышпен шұқып тастай салу да бiр.

	Дарқан да, Қарғабек те секем ала кiдiрдi. Қарғабек:

	– Сiз не деп тұрсыз, Көсеке? – дедi. Араға Жүлдебек түстi.

	– Кiсi қызып алса, не демейдi. Үлкен адамның сөзiн кiшi iнi кешiрер болар, – деп жуып-шайды.

	Қаз басып, оңғарылып алған Көсебай мас адамдарға тән әдетпен ендi, әйтеуiр, тек малта бердi.

	– Мен саған ауданға бар дегенiм қайда, ә? Мен саған... Осың жөн бе... Жөн дешi, кәне... Мен саған...

	Дарқандар қайтып үн қатқан жоқ. Мас Көсебайдан құтылуды көздедi.

	Бiрақ, Дарқанның құлағынан Көсебайдың: «Басына орамал салғандар көрiнсе қайтер ең, дереу-ақ таныр ең?», «Сен де бiр, маған қойдың құйрығындағы құртты құрттауышпен шұқып тастай салу да бiр» – дегенi жуық арада кете қойған жоқ. Ол мұны не үшiн айтты екен? Мейлi, не десе, о десiн. Адал адам жаладан жасқанбайды».

	Сол күннiң ертеңiне Дарқан ауданға жүрiп кеттi. Аудан орталығы да, МТС-те бiр жерде. Ол, ең алдымен МТС-ке соқты. Ақтотының кеше арнап айтқан адамы Елена Алексеевнаны iздедi. Кiшкене келген, арық денелi әйел екен, жасы отыздар шамасында. Дарқанды жылы жүзбен қарсы алды. Бiрер ауыз сөзден кейiн-ақ ол жiгiттi таң қалдыра бастады.

	– Иә, жас жiгiт, мен сiздi бiлемiн, – дедi Елена өмiрiнде бiрiншi рет кездескен Дарқанға күлiмсiрей қарап. – Жайғасып отырыңыз! Шүбә келтiрiп тұрсыз ғой, ә? Қалай бiлетiнiмдi қазiр айтам.

	Елена Алексеевнаның Орта Азия әйелдерi көздерiне ұқсаған әдемi, үлкен қара көздерi әлi де күлiмсiреп тұр. Түр-түсi шынымен-ақ, көптен таныс, тiптi, сырлас адамдай жып-жылы. Дөңгелек ақ құба жүзi, жiңiшке қара қасы, ұзын кiрпiктерi барған сайын сүйкiмдi болып барады.

	– Қайдам, таныспын деп айта алмаймын, – дедi Дарқан. – Дәл өзiм сiздi өмiрiмде iлкi рет көрiп тұрмын.

	– Ендеше тыңдаңыз? Атыңыз Дарқан, фамилияңыз Таңатаров.

	Бiлдiм бе?

	– Бiлдiңiз.

	– Тұрар жерiңiз «Шолпан» колхозы. Бiлдiм бе?

	– Бiлдiңiз.

	– Кәсiбiңiз бағбандық. Бiлдiм бе?

	Дарқан жауап бермей, қипақтап төмен қарады.

	– Жасырасыз ба? Колхозда, тiптi, сол советiңiзде бағбаншылықпен, ағаш өсiрумен шұғылданған кiм бар?

	– Кiм бар дейсiз бе? Бiлмеймiн.

	– Ешкiм де жоқ, – дедi Елена өз сұрағына өзi жауап берiп. – Бетпе-бет көрiсуiмiз, шынында, мiне, бiрiншi рет. Бiрақ, осы ауданға күйеуiм екеумiз келгелi төрт жыл болды. Күйеуiм – партия қызметкерi. Алайда, өзiңiздi әбден танып алғанбыз. Ауылыңызға бара қалсақ, анаңыз бен қарындасыңызға соғып, сәлем беремiз. Өсiрген ағаштарыңызды аралап шығамыз. Анаңыз ақылды, адам. Сiз майданда жүргенде сол ағаштарды қандай күттi десеңiзшi! Ал ендi айта қойыңыз, тани ма екем?

	– Таниды екенсiз, – дедi Дарқан. – Айтқаныңыздың бәрi дұрыс.

	Бiрақ, бұрын көрмеген адамыңызды қалай бiлдiңiз?

	– Бiлемiн. Жақында директорымыз сiздiң колхозда болып қайтқан. Сол кiсi айтып келiп едi. Соғыстан бұрын ағаш өсiретiн звеноны басқарғансыз... Ия, Ақтоты қалай, қуанышты ма? – деп жымиды Елена.

	– Ренжiп жүрген жоқ, – деп, Дарқан қыздың сәлемiн айтты.

	– Сәлемет болсын. Өз iсiне берiк, тамаша қыз ғой.

	Дарқан үндемей, төмен қарады. «Бәрiн, тiптi, Ақтотыны да жақсы бiледi. Осыншалықты жақын адамын ол маған неге толық айтпады екен».

	– Жә, танысқан шығармыз. Ендi келген шаруаңызды айта отырыңыз? Жәй ма, жоқ... – деп кiдiрдi әйел.

	– Колхозшылар мойнына үлкен мiндет жүктеп, ағаш отырғызу звеносының бастығы етiп қойды, – деп бастаған Дарқан звено туралы, оның аты болмаса, әлi бiтiрген жұмысы жоқ екенiн, тiптi, адамдарының да белгiсiз екенiн айтып шықты. – Мұнда өздерiңiз сияқты маман жолдастардан ақыл сұрай келiп ем...

	– Өте жақсы, – деп басын изедi Елена. – Бiздiң директорымыз Бегiмбет Сариевич бұл туралы да ескерткен. Несi бар, бiлгенiмiздi аямаспыз.

	– Рахмет, Елена Алексеевна!

	– Председательдерiңiз, – дедi Елена Алексеевна ендi жаймен сөйлеп, – жалпы жаман адам емес. Өзiнiң оқыс та, орынды да мiнездерi бар. Оны жөнге келтiруге болады. Шынын айтқанда, бiзде ешқандай екiншi қатардағы шаруашылық жоқ. Соның iшiнде ағаш отырғызу, шөл далада орман алқабын жасау – аса ардақты жұмыс. Сiздiң колхоздың жерi далалық, суы аз. Ал мынадай игiлiктi iс бастасаңыздар оны құптамасқа бола ма?

	Елена Алексеевна бiр сәт үндемей отырды да:

	– Бұл туралы аудандық партия комитетiнiң секретары Досымов жолдастың да пiкiрi жақсы. Жәрдем беру мәселесiн ескертiп едi. Жүрiңiз, Бегiмбет Сариевичке барайық! – деп көтерiле бердi.

	Бұлар кең коридормен жүрiп келiп, әуелi бiр бөлмеге кiрдi. Онда отырған бүлдiршiндей ақ құба қыз аға агрономға iлесе келген, жүзi бейтаныс сымбатты жiгiтке қарап та үлгiрген жоқ, екеуi оң жақтағы, есiгiнiң аузында «Директор» деген жазуы бар бөлмеге енiп те кеттi. Кабинеттiң төрiнде отырған Бегiмбет Сариевтi Дарқан бiрден таныды. Сона бiр күнi өздерiнiң колхозында көрген Сариев жалт қарады. Оған қарама-қарсы кресло алдында түрегеп тұрған тыриған арық, жыпық көз, шикiл сары, бiз мұрын әйел де бұларға оқыс бұрылды. Ашулы әйел бөтен адамдардың үстiне баса көктеп кiрiп келгенiн жақтырмай сұрланып, бұртия түстi. Директор орнынан тұрып, сәл ыңғайсыздау кеп Дарқанмен амандасты да, Елена Алексеевнаға оны таныстыра бастады.

	– Ана бiр күнi айтқан жiгiтiм осы, – дедi ол бiресе Еленаға, бiресе арық әйелге қарап. – Жас маман, бағбан.

	– Бiз таныспыз, – дедi Елена сәл қысылыңқырап. Әлi бұртиып тұрған арық әйел үн-түнсiз есiкке қарай беттедi. Тұтқаны ұстап ендi шыға берiп, қайта бұрылды. Сариевке ызғар шаша сөйледi.

	– Әй, маған ақша керек, одан соң машина. Осыны ұмытпа! – деп есiктi тарс жауып шығып кеттi. Директор үндемедi.

	Креслоның бiрiне жайғаса берген Дарқан директорға көз астымен бiр қарап: «Қандай келiссiз, – деп ойлады. – Әйелi ғой шамасы. Сонша дiкеңдегенi несi екен?»

	Сариев орнына отырды да, күле үн қатты. – Иә, жiгiтiм, жаңағы бiздiң үйдегi жеңгең болады. Мiнезi шатақтау. Қайтерсiң, балаларымның анасы болған соң, амал жоқ. Магазинге бiр панбарқыт түскен екен, соны алмақ. – Ол сәл үндемей отырды да, Дарқанға қарады. – Ия, өзiң қалай, жұмысқа кiрiстiң бе? – деп сұрады.

	Дарқан әлi еш нәрсе түсiнбей отыр едi. Ол үшiн Елена Алексеевна сөйлеп, жай-жапсарды түгел баяндады.

	Директор жуан, салалы саусақтарының ұшымен стол үстiндегi әйнектi тықылдатып, аз-кем үнсiз отырды.

	– Ертең кешке, – дедi ол, – аудандық партия комитетiнiң бюро мәжiлiсi болады. Онда мал қыстатуға қалай кiрiскенiмiз жайында мәселе қаралмақ. Көсебай да, Ержан да келедi. Оған дейiн Досымовқа жағдайды бiлдiремiн. Келесi күнi колхозыңа өзiм барамын. Сонда кең сөйлесермiз. Менiмше, – дедi және мүдiрiп, – жұмысты қар тоқтатудан бастау керек болар. Сiз қалай дейсiз? – Ол Еленаға бұрылды.

	– Терiс емес. Мен де солай демек едiм. Қар тоқтату қай егiнге болса да керек.

	– Жұмысты осылай бастаған дұрыс, – деп қорытқан Сариев орнынан тұрды да, Дарқанға қолын созды. – Ал жiгiтiм, ендiгiсiн мына кiсi түсiндiре жатар. Елена Алексеевна, бағбанды бөлiмдермен таныстырыңыз. Звеноны қалай құру жайын да айтарсыз!

	Өз кабинетiне қайтып келген соң, Елена Алексеевна Дарқанға бiраз кiтап көрсеттi.

	– Мичурин туралы жазылған. Оқыған ба едiңiз? – дедi ол, бiр кiтапты ұстап тұрып.

	Дарқан кiтап сыртындағы «Жаратылысты өзгертушi» деген жазуды көрiп, жата жармасты.

	– Оқыған емен. Бере тұрасыз ба? Жоғалтпай қайтарамын!

	– Алыңыз. Қайтармай-ақ та қойыңыз.

	– Рахмет, Елена Алексеевна!

	Қызмет аяғына таман ауылға қайтып бара жатқан Дарқан магазиндерге соға кетудi ойлады. Түнде анасы бiраз зат сатып алуды тапсырған. Ол әуел орталықтағы шайханаға барды. Магазин аралап келген соң өзi де тамақтанып алмақ болды да, атын байлап, алдына бiр бау жоңышқа сатып алып салды. Ендi магазинге қарай бара жатыр едi, әлдеқандай жас жiгiт жолын кес-кестеп алдынан өте бердi. Мас сияқты. Тәлтiректей барып, сүрiне жығылды. Дарқан кiлт бұрылып, мастың қолтығынан сүйеп тұрғыза бергенде, шайхана жақтан әлдекiмдердiң шиқылдап күлiп, барылдақ сөйлегенiне елең ете қарады.

	Сол-ақ екен, жаңағы мас орынынан тұра сала Дарқанның бетiне шапалақпен тартып жiбердi. Шайхана жақтан естiлген күлкi бұрынғыдан да үдей түстi. Онша бата қоймағанмен, мастың әдепсiздiгi намысына тиген Дарқан ұрған олай емес, былай деп доптай домалатқысы келдi де, өзiн-өзi тиып қалды. Күлкi естiлген жаққа және қарады. Өзiндей бiр-екi жас жiгiт екен. Бiрiн Бертайға ұқсатты. «Ол мұнда неғып жүр?» деген ой келдi. Және бұрылып қарай бергенде жаңағы мас тағы килiктi. Дарқан ендi оны кеудесiнен итерiп қалды. Мас едәуiр-ақ жерге тәлтiректей барып қалпақтай түстi. Тұра сала Дарқанға қайта жүгiрдi. Осы кезде манағы күлiп тұрған адамдар жақтан екi жiгiт жылдамдай басып келе бердi. Бiрi Бертай. «Бұл мұнда қайдан жүр?» деп ойлады Дарқан.

	– Жарайсың, нағашым, жарайсың! – дейдi бiр дауыс.

	«Нағашылап жүрген кiм?» Дарқанның көзi свистогын шырылдатып араға түсе кеткен милиционерге түстi.

	Ол мас болып жүрген жiгiттi ұстай алды. Дарқанмен жұмысы болған да жоқ. Дарқан Бертайды iздедi. Не ғып жүргенiн сұрамақ, қайтатын болса, ауылға бiрге де қайтпақ. Бiрақ, ол көрiнбей кеттi. Бертайдың қасындағы инелiктей жiңiшке, үкi көз, қырғи тұмсық, ұзын жiгiт те лезде жоқ болды. Бiреудi өтiрiк мас етiп, осы жанжалды әдейi ұйымдастырып жүрген сол Бертайдың өзi екенiн Дарқан сезген жоқ.

	Магазинге барып, саудасын жасап болған соң да, тамақ iшiп отырып та, Бертайды iздеп алаңдаған Дарқан оны көре алмады.

	Аяқ астынан жоқ болғаны таңдандырды. Жолда келе жатып та әлденеше рет есiне түсiрдi. «Ол қайда екен? Жайын бiлмей кетiп қалғаным ағаттық емес пе?» – деп барады.

	Жарты жолға келмей-ақ қараңғы түсiп, көз байланған едi. Кешкi аяз әжептәуiр-ақ сезiледi. Солтүстiктен аздап жел де көтерiлдi. Дала кенересi ызыңдап, суық ызғары шым-шым батқандай. Таңертең шинелiмен ғана жүрiп кеткен Дарқанның денесi тоңазып, жаурайын дедi. Ат үстiнде гимнастика жасап, бiраз жылынған болды. Кенет астындағы аты елең етiп, ала жөнелдi. Басын бұрдырар емес. Дарқан тiзгiндi тартқан сайын, ат ышқына түсiп, жосып барады.

	Ат басын күшпен игерген Дарқан желе жортып бара жатып, артына жалт қарағанда, құйындай заулап келiп қалған бiр қараны көрдi. Денесi дiр етiп, қараңғы түн одан бетер түнере түскендей. Атын тебiнiп қалғанын өзi де сезген жоқ. Ендi ол артына жалтжалт қарап, шауып барады. Өзi тәрiздi салт атты бiреу екен. Кiмдi қуып келедi? Мүмкiн, жолдас болып бiрге жүргiсi келген жолаушы шығар?

	Дарқан атының басып тарта бердi. Жолдан қиыстай шығып, егер арам ниеттi бiреу болса, қапыда қалмау үшiн, қамшысын өрме жағынан қолына орай ұстап, қарсы алмаққа бекiндi. Атын сол жаққа бұрып, сыры белгiсiз аттыны оң жағынан қабылдауға әзiрлендi.

	Шын-ақ, ойы бұзық адам екен. Ол қара жолмен тарта бермей, Дарқанның тұсына жете, жалт бұрылып, тура ұмтылды. Ендi бiр сәтте жанаса берiп қолын сермеп өттi. Дарқан да қарап қалған жоқ. Оның қамшысы сермеген қолға шақ еттi. Жарқ еткен от ұшқынын сездi. Анау зымырап өте шықты да, қайтып жолға жуымай, мүлде ұзап, лезде көрiнбей кеттi. Дарқан оның кiм екенiн аңғара алмады. Бөркiн баса киiп, бет-аузын қап-қара бiр нәрсемен орап тастаған. Аты да, үстiндегi киiмi де қара. Тiптi, аңғарып болар емес.

	Жүрегi лүпiлдеп, дүрс-дүрс соғып келедi. Қамшысының басынан қайта ұстағанда бiр нәрсенi аңғарды. Жуандығы оқтаудай тобылғы саптың дәл орта жерiнен тиген, сiрә, пышақ жүзi болу керек, жаңқалап, жарып жiберiптi.

	Өршелене түскен ат басын тежей ұстап келедi. Манағы тоңу қайда, денесiне от түсiп кеткендей. Қыз-қыз қайнап, маңдайынан жiпсiп тер де шығыпты. Осы әдетте ауыл тұсындағы қыратқа жеттi: алыстағы үйлердiң терезелерiнен жылтылдап от көрiнедi.

	Дарқанның көзi және бiр қараны шалды. Өзi асып келе жатқан қыраттың оң жағында, көп болса, екi жүз метрдей жерде, манағыдай бiр салт атты тұрғанын байқады. Астындағы жүйрiгi тыпырши ойнақтай, ала-ала қашатын тәрiздi. Дарқанның аты да оны көрiп, тағы да елеңдей бердi. Бiрақ, жол торып, түн жамылған белгiсiз жан сол орыннан ұзап қозғалған жоқ.

	Дарқан ауылға жеткенше артына жалт-жалт қараумен болды. Үйiне есен-сау жеткен соң да, одан кейiн де бұл сырын тiрi жанға айтқан жоқ. Ешкiм сенбес деп ойлады. Бiрақ, шайхана алдында төбелес шығарған Бертайдың адамдары екенiн де, ал түн жамылған белгiсiз жанның сол Бертайдың өзi екенiн де ол бiлген жоқ.





Алғашқы қадам


	Звено адамдарын құрып алғанша екi-үш күн өтiп те кеттi. Созбақтаған Көсебай. Ол қазiр күрт өзгерген. Түйiлiп, қабағын қарс жауып алған. Ешкiммен ашылып сөйлеспейдi. Бiрдеңе сұрай қалған кiсiге қорс етiп бiр-ақ жауап бередi де, бiтедi. Бұрын жайраңдап барлық жерде жүре беретiн Меңсұлу осы күнi үйден шықпайды. Ол шықпайын демейдi. Көсебай жiбермейдi. Өзi кетсе, артында аңдушы бар. Қит етсе үйде ұрыс-керiс. Меңсұлу талай таяқ та жедi. Бәрi Дарқанның кесiрi. Меңсұлуға ол келмедi, бәле келдi. Жүлдебек пен Ақылбикенiң желi оңынан тұрды. Қазiр олардың айтқаны ем.

	Колхозға егер Бегiмбет Сариев келмегенде, iстiң әлi де кiдiре беруi мүмкiн едi. Оған дейiн Дарқан мен Ержанның звено құрамы жайында үш рет ұсынған адамдарын Көсебай үш рет бекiтпеген.

	«Ендеше өзiңiз таңдаңыз! Звено жұмысқа кiрiсуi керек!» – деген пiкiрдi жүре тыңдап, «бүгiн-ертеңмен» кешiктiре берген. Сариев оның бұлтаңына көнген жоқ.

	– Болмайды! – дедi ол қатты ашуланып. – Қылжақтаған жақсы, Бiрақ, оның да жөнi бар. Ал бұл әңгiме ойыншық емес, әзiлдi көтермейтiн, бұлтаңға көнбейтiн әңгiме, ұқтың ба? Бұл тек сенiң колхозыңның өз қызығы ғана болудан жоғары кеттi. Аудан көлемiндегi, қала бердi одан да асып өткен мәселе болып отыр. Түсiндiң бе?

	Көсебайдың кең маңдайы тырысып, ернi бұртиып, бiр мезет сөйлер сөз таппай отырды. Көзiнiң астымен Сариевке «сенiң де күйiң өзгерiп қапты ғой» дегендей, одырая бiр-екi рет қарады. Iшiнен «сенген сиырым сен болсаң!..» – деп отырды да, ақыры:

	– Қорқытпа, Бегiмбет. Мен бала емеспiн. Ойыным келiп те жүрген жоқ. Игiлiктiң ерте кештiгi болмайды, – деп сөзiн сылбыр бiтiрдi.

	Басын көңiлсiз шайқап және томсырайды. Бiр кезде Ержанға кiжiне қарап:

	– Кәне, жолдас секретарь, тiзiмiң бар едi ғой, әкелшi? – дедi.

	– Ай, сайтан алғыр Көсебай, отпен ойнайсың, ұқтың ба, отпен, – деп Сариев тiзiмдi өз қолына алды. – Неше адам бәрi?

	– Алты адам.

	– Неге аз? Неге жетеу емес, неге, тiптi, сегiз емес?

	Ержан мен Дарқан Көсебайға қарады. Баста белгiленгенi сегiз адам едi. Көсебай оның әуелi тең жартысын қысқартқан. Соңынан алты адамға әрең көнiп, бұдан артық бiреу де бермеймiн деп қасарып қалған, Көсебай сол шешiмiн қостай түсiп:

	– Алты адам аз ба? Жаппас пен Айбала сияқты колхоздың маңдай алды адамдарын бөлiп отырмыз. Дарқанның өз шешесi мен қарындасы да звенода iстесiн дедiк. Iм-м, одан соңғы бiреуi кiм едi, айтып жiбершi, Дарқан?

	– Қалия апай болатын.

	– Иә, Қалия! бұларға өзiңдi қоссақ – алтау деген сол емес пе!

	– Ендi бiр адам қос, Көсебай. Ал түбiнде сегiз етемiз. Осы бастан бекiтiп қойған жақсы, – деп Сариев председательдi қыса түстi.

	Көсебай тiзiмдi алып қарады. Оның қас-қабағы әлi де жыбырлап отыр.

	– Жүдә, кенеше жабысып, қояр емессiңдер ғой! Ал, мына бiр комсомолды да қосайын, – деп ол тiзiмдi шүйiрiп тастады.

	– Сағынтай ма? – деп қалды Дарқан.

	– Иә, сол. Осымен бiттi. Ендi құдыреттерiңдi көрсете берiңдер.

	Бөтен қосарым жоқ, – деп председатель Сариевке қарады.

	Солкүнiколхоздыңжалпыжиналысындаосыадамдарбекiтiлдi. Бiрақ, звено құрамына және бiр кiсi қосылды. Ол Меңсұлу едi. Көсебайдың барлық құлпы-кiлтiн бұзып, iзiнен аңдытып қойған адамдарын қырып-жойғандай етiп отырғызып кеткен Меңсұлу жиналысқа келген. Ол ашуға булыға тұрып осы звенода iстеймiн деп тiлек бiлдiрдi. Меңсұлудың жиналысқа келiп қалғанын сонда ғана көрген Көсебай әйелiне ендi кесе-көлденең тұра алмады. Тек қана Бегiмбет Сариевтен имендi. Ол бүгiп МТС-тың директоры ғана емес, аудандық партия комитетiнiң бюро мүшесi екенiн де көрсеттi. Көсебай бұрын осы Сариевке арқа сүйейтiн. Екеуi сырлас та едi. Қазiр оның пiкiрi мүлде өзгерiп қалыпты. «Мейлi, айтқаны болсын. Түбiнде маған керектi адамның бiрi ғой», – деп түйдi. Сөйтiп, ол әйелiнiң қылығына қарсы болған жоқ.

	* * *

	... Таңертеңгi кез. Колхоз ауылы. Сыртта шытқыл аяз. Кешеден берi жауып, түн ауа қойған күпсек қардың бет жағы ғана сәл шыныланып, қатқыл көрiнгенi болмаса, борпылдап, белуардан келiп жатыр. Терiстiктен соққан әлсiз ғана жел лебi бiлiнедi. Аспан өрiнде бурыл, алашабыр бұлттар әлдеқайда түйдектүйдек көшiп барады. Қырат аржағындағы сайға мұнар тәрiздi жұқалаң тұман да жасырынған. Үй терезелерi аяздан тоңазып, қырауланып қалыпты. Жылтырап қана бұлттан сығалаған күн нұрына шағылысқан қырау алуан рең берiп, түрлене түседi.

	Ауыл көркi бүгiн есте қаларлықтай. Қора, аулаларда өз шаруасымен жүрген адамдардың аяз қарыған беттерi қызара бөрткен. Ауыздарынан шыққан демi бу сияқты, бұрқ-бұрқ етедi. Бұрынғыдай жайып жүрген мал да жоқ. Бәрi де қорада. Бiреулер үй төбесiнде, ендi бiреулер есiк алдында қар күреп жүр. Баймұрат қарт бұл күнi тым ерте тұрып едi. Ол қазiр басына қамыс, ши төсеп, үстiнен топырақ төгiп, оның сыртын балшықпен сылай салған қоржын үйiнiң төбесiн жұрттан бұрын күреп болған. Жаман малақайының екi құлағы баяғы сол қалқайған күйi. Күрегiн қорадағы баласына лақтырып жiберiп:

	– Биыл колхоздың миллионер болатын жылы екен, жылы. Астықтың мына қар көрпесi ғой, көрпесi, – деп тұр. Сақалы мен малақайының құлағы бiрдей селтеңдеп, алысқа қарайды. – Есепқисап жақсы болса, миллионер болдық биыл, болдық.

	Аяқ басқан сайын сықырлап, шыңылтыр атқан қарлы жолда, ауыл шетiне таман салынған мектепке қарай жылы киiнген бiр топ бала кетiп барады. Олар да айналаға қызыға, әсерлене қарайды. Кейде тұқшың-тұқшың жүгiрiп, кейде бiрiн-бiрi итере барып жол шетiне жабыла аунап та түседi, тұра сала қайта жүгiредi.

	Екiншi бiр тұста бастарына салған түбiт шәлiлерiн қымтай түсiп, шелектерiн салдыратып, суға тартқан әйелдер тобы барады. Үй алдарындағы күл төбелер мен қи үстiнде сауысқандар, қарғалар, суыққа тоңып бүрсең қаққан шымшықтар, жүндерi үрпиген тауықтар жайылып жүр. Жүлдебектiң жапырайған үйi маңындағы күл төбесiне қонған қарғаларды үркiтiп жүрген қара қаншығы манадан тыныш тапқан жоқ. Қонғанын тарпа бас салып, аузына қағып сала қойғысы келедi. Ыза болғаннан арсылдай, үрiп те қояды. Ұзап кеткен қарғаларға тағы да келерсiн пәлем дегендей, құлағын қадай, аузын аша қарап тұрады.

	Әр үйден шығып, колхоз даласына, мал қораларына тартқан кiсiлер де барған сайын көбейе бердi. Сондай жалғыз-жарымдардан құралған бiр топ көрнеу бөлек шықты. Әрқайсысының қолында бiр-бiр күрек. Беталыстары да мүлде басқа тұс.

	Бұлар ағаш отырғызатын звено адамдары едi. Осы топ күллi колхоз қауымы жүктеген борышын орындауға бүгiн алғаш рет ден қойып, қадам басқан. Топ алдында Дарқан. Онымен қатарласа маң-маң басып Жаппас кетiп барады. Еңгезердей зор денелi жiгiт қойқаң-қойқаң етiп, жұрттың бәрiнен жотасы жоғары көрiнедi. Жiңiшке, ықшам денелi, ақ құба келген жас жiгiт Сағынтай, өзiмен күн тiресе бәсекелескендей ширақ басқан Зәурешпен әлдене туралы әңгiмелесiп келедi. Қызара бөрткен жүздерiнде күлкi бар. Үшiншi жұп Айбала мен Меңсұлу. Меңсұлу бүгiн өзгеше түрлене түсiптi. Ойнақы келiншектiң манадан берi жағы бiр тынған жоқ. Өткеннiң орағын, кеткеннiң кетпенiн алған сотқар баладай, жан-жағын түгел қағытып та үлгiрдi. Әуел Дарқан мен Жаппастан бастап едi, кейiн олар озыңқырап кеткен соң Сағынтай мен Зәурешке тиiстi.

	– Қалыспа, Зәуреш! – деп күлдi. – Бойларың бiр екен, ойларың, да жақындаса берсiн. «Тең теңiмен, тезек қабымен» деп қазақ неге айтты дейсiң. Қапы қалмаңдар!

	Меңсұлу сөзiнiң мәнiн Айбала жастарға бұра түсiндiрдi.

	– Меңсұлудың мұнысы күш сынасуды iлкi қадамнан бастаған жөн. Бүгiннен-ақ жарысқа түсе берiңдер дегенi, – деп түзедi. Сөз аяғын Сағынтайға мiндет арта бiтiрдi. – «Әуп» деген жiгiтке күш. Сағынтай, сен Зәурештен екi-үш жас үлкенсiң ғой. Жеңiлiп қап жүрме?

	Жастардан жауап қайтқан жоқ. Меңсұлу тағы да тиiсе бастап едi, Айбала оны зорға тыйды. Ол ендi бiрер секiрiп Дарқан мен Жаппастың қатарына қосылды. Жәудiр көздерi жайнаңдай, бара сала-ақ, жiгiттердi әңгiмеге тартты.

	– Дарқан, – дедi ол сотқарлана жымиып. Жанарынан ұшқын шашып, асаудай ойнақшып та кеттi. – Мен кiммен жарысам, Жаппаспен бе, әлде сенiмен бе?

	Дарқан жалт қарағанда тәттi ойы кiлт үзiлдi. Көз алдында, тiптi, өзiмен қатар, тең басып келе жатқан Ақтоты мүсiнi ғайып болды. Соңғы күндерi ендi той қамына кiрiсуден басқасы бiткен. Жiберген жаушы да кепiлдi қайтып, екi жақ бiрдей риза болып тарасқан. Бұл хабарды ауданнан түнде оралған Дарқан әуел үйiнен естiп, со замат Ақтотыға барған-ды. Қыздың өз аузынан жеткен сөздер жiгiттi шын бақытты етiп едi. Қазiр жуық арада жасалмақ той туралы, оған керектi жабдықтарды ойлап, өзi ғана ұйғарып қоймай, Ақтотымен де көңiлiнде келiсiп, шүйiркелесiп келе жатқан. Меңсұлудың араға килiге түсуi бәрiн жуып-шәйiп жiбердi. Сұлу келiншектiң ойнақы кескiнiне ол зiлдi, Бiрақ, байсалды көзқараспен қарады да, жауап қайырды.

	– Кiммен жарысам десең де еркiң, Меңсұлу. Бiрақ, өз қатарың әйелдер бар емес пе?

	– Жоқ, менiң әйелдерге онша зауқым жоқ. Олармен күйiсiм келiспейдi. Екеуiңнiң бiрiңмен шайқассам қайтедi?

	– Онда, – дедi, Дарқан келiншектiң қиқаңын түсiнбей. – Менiмше Жаппаспен күш сынасып көргенiң жөн болар.

	Меңсұлу сақылдай күлдi. Шәйпау бiр сөз айтайын деп тұрды да, жұмбақтап кеттi.

	– Жаппаспен бе, оның шамасы қалай едi? Өзiнен әлi растық, ынжық дәуренi өтпеген балғын бөбек емес пе?

	Жаппас гүрiлдей, бар денесi селк-селк ете күлiп, Дарқанға бұрылды. Дарқанның есiне әлдеқайда, сонау алыста қалған, кездейсоқ бiр күндер түсiп кеттi. Ол кезде өзi, расында да, балғын бала едi. Меңсұлудың да күнәдан таза, кiрсiз күндерi болатын. Қазiр келiншектiң жұмбақтап нұсқап тұрғаны сол белестер емес пе екен? Дарқан гүрiлдеп, Меңсұлуға аңсары ауа қарап қалған Жаппасқа назар аударды. Ол, әрине Меңсұлудың ненi нысанаға алғанын бiлген жоқ. Дертi басқа жақта.

	– Әй, жеңеше-ай, тым ыссысың-ау! Ендi менi бөбекке де теңедiң бе? Саған қайткенде жағам? Тұмсығыммен жер қазайын ба ендi! – деп келедi.

	Меңсұлу қолын жаратпай сiлiктi.

	– Мейлiң. Көңiлiм сонда да баяғыдай. Бiрақ, мен гүрiлдеп ән салайық дегем жоқ, жарысайық деп келем. Ұқтың ба, жау жүрек сабазым! Ал сен болсаң тұмсығыңмен жер қопармақсың. О ненiң сүйiншiсi? Ендiгi шайқасарың жер болса, ұста басыңды, мына күрекпен бiр-ақ соғып алмадай домалатып берейiн де, тыңқита қояйын. Сонан соң шайқаса бер. – Меңсұлу қатарында келе жатқан Дарқанды нұқып қалды. – Сонда, бәлкiм, екеумiз жарысып қалармыз?

	Дарқанға келiншектiң мына сөздерi тым ерсi көрiндi. «Өзiмдi қойшы, Жаппаспен сонша ашық сөйлескенi несi? Аузы жеңiл бiреулер естiсе не болады?» Оның бұл ойын Жаппастың үнi бөлдi.

	– Дегенмен ризамын, жеңеше. Өзiңдей ашық жан туа бермесе керек. Бұ, шiркiн, дүние не деген тар едi, сенi де бiр күнi жетелеп кетедi-ау!

	Меңсұлу өксiген жоқ. Қайта сақ-сақ күлiп:

	– Алам деген ажал болса дайынмын. Бiрақ, ендi маған сол ынжығың мүлде жуымай күйдiрер. Оның өзi де азап қой, – дедi.

	Меңсұлу Дарқанға көз қиығымен қарап жымиды. Жүзi құбылып, қылмыңдап барады. Дарқан да оған ерiксiз көңiл аударды. Бойжеткен қыздай балғын, сымбатты келiншек дәл қазiр, кiмдi де болса да қызықтырардай екен. Ұш жағын мойнына орай салған қоңыр түбiт шәлiсi өзiн ажарландыра түскен тәрiздi. Екi бетiнiң шұңқыры бұрынғысынан да тереңдеп, езуiнен сәл төмендеу жерге қолымен әдейi қойғандай, кiшкене мең жарасып-ақ тұр. Дарқанның жүрегi лүпiлдей соғып кеттi. Бiрақ, ол Меңсұлуға қайтып қараған жоқ. Тоқтай қалып арт жаққа бұрылды. Анасы Раушан мен Қалия, тіптi, алыста қалып қойыпты. Дарқан оларға қолын бұлғады. Бiрақ, оны елең қылар қарттар жоқ. Бiрi бастап, бiрi қостап, әңгiмелесiп келедi.

	– Ойбай, ауып-жазып, шырпы сұрай барсаң да, жоқтан бөтен жауап алмайсың.

	– Өздерi де сайымен қосылған-ау! Жүлдебек Ақылбикеден, Ақылбике Жүлдебектен өтедi.

	– Сұрама деймiн. Ығай мен сығай. Сол келiн осы неге жұмыс iстемейдi?

	– Ақылбикенiң жұмыс iстеп жүргенiн қыс түгiл, жазда көрдiң бе?

	– Көрген емеспiн. Басқарманың досының әйелi болғасын шығар?

	– Басқарманың өз әйелi де жүрген жоқ па арамызда!

	– Әйтеуiр, пысық адамдар.

	– Пысық болмай, пiсiп қалсын.

	– «Қауғадан шошыған мал оңбас, жаудан шошынған ер оңбас» деген. Колхоздың пайдасын жақсы көрiп, еңбегiнен жиренгеннен не қайыр, не үмiт?

	– Ақ қар, көк мұзда бiздi бiреу айдаған жоқ қой. Бәрi өз рақатымыз үшiн. Солардан басқа үйiнде отырған кiм бар қазiр?

	– Ешкiм де жоқ. Онымен қоймай есiк, терезелерiн күндiз-түнi тарс бекiтiп алатынын қайтерсiң.

	– Мә, сен де қызықсың-ау! Қыс түгiл, олардың есiк, терезелерi жазда ашылмайды. Ақылбике қыста үйiне жел кiргiзiп не жын қағыпты!..

	Бұлар осы әдетте участок басына да жеткен едi. Есiлген қар астында жатқан жер тарихы звено мүшелерiне мәлiм. Не ексе де, жарылқаған жер емес. Бетiне көктемде құлпыра шыққан қалың көк бiтiк егiндi елестетiп, алақанына салып тұрғандай-ақ сезiмге бөлейтiн. Бiрақ, аз күннен кейiн тас шеген боп сiресiп қалған жерде бойлары мыртиып, аласа егiн тұратын да, сидиған бүрген, тiкендi жантақ, мия сияқты шөптер қаулап өсе берушi едi.

	Барлық жердi суарып, бабын табу қайда? Небәрi балта сабындай арықтан ағатын су колхоздың қай жерiне жетпек? Су тапшылығынан ауыспалы егiс тәртiптерi жыл сайын бұзылып, қайда не егу, қандай тыңайтқыш төгу жағы ескерiлмейтiн. Бригадирлер ойларына келгендерiн өздерiнше шешетiн. Ептiректерi көбiрек қармап қалғанына мәз болып жүре берушi едi. Әр дақылдың жерге берер, одан алар пайда-зияндарын бақылау ешкiмнiң де ойына кiрiп-шыққан емес.

	Ағаш егу звеносы үлесiне тиген жер тарихы да осындай едi. Олардың бiр бiлетiнi – соғыстан бұрын да ағашты дәл осы жерден екпек болған. Мiне, бүгiн сол жерге жаңа звено адамдары қайта келiп қадам басып тұр.

	Кеше звено мүшелерiне бүгiнгi күннiң шаруасын Дарқан қысқа ғана баяндап берген:

	– «Байлықтың атасы – еңбек, апасы – жер» деп халық бекер айтпаған, – деп едi ол. – Ендеше, бiз де еңбек етiп көрейiк. Iстi қар тоқтатудан бастайық. Көктемде қатарлап отырғызылатын ағаштардың тамырына дымқыл қалатын болсын. Қарды ұзынынан жон-жон етiп үйсе, ерiгенде тұрған жерiне су көбiрек сiңедi. Онда дымқылы да мол болады!..

	Участок басында бөтен сөз болған жоқ. Адамдар iске бiрден кiрiсiп кеттi. Екi кiсiден арасы төрт-бес метрдей жерде бiрiне-бiрi қарсы тұра қалысып, күрекпен қар жинай бастады.

	Бiрiншi қатар, бiрiншi жонды Дарқан, Жаппас екеуi бастаған. Екi жiгiттiң күректерiнен ұшқан қар әлдеқайдан көрiнедi. Екiншi жонда Зәуреш пен Сағынтай жүр. «Сенен қалысар мен жоқ» деп ұғысқан серттен тайынбағандарын жiтi қимылдары-ақ айтып тұрғандай. Олар әлi үнсiз. Жiгiттен Зәурештiң қармауы да, қарпуы да кем түсер емес.

	Қардан үшiншi жон жасап бара жатқан Айбала мен Меңсұлу. Бұлар көптен берi қолы қышып, iс сағынған жандар сияқты. Лезде жоталанып, үйiлiп қалып жатқан қар қарымына көңiлдерi тоймай, күректерiн үстi-үстiне сiлтеп жүр. Ойнақы Меңсұлу Айбаламен де қалжыңдасып қояды.

	– Қимылда, келiншек, қимылда. Бiздей айшығы айналған қарттың емес, жастың жары екенiңдi көрсет? – деп өзi қатты құлшына iстеп, Айбаланы бiраз ентiктiрiп те алады.

	Раушан мен Қалия бiр жұп болған. Олар кейде жастардың қимылына қарап: «Қайрат-қуаттары бойларында тұрған емей, не? Қарашы, екеумiз қайда қалдық!» – деп күлiсiп алып, iске қайтадан кiрiсiп кетiп жүр.

	Қалия еңбектен бас тартып көрген адам емес. Соғыс жылдарында колхоздың неше қилы жұмысын атқарды. Ат жегiп, арбаға да отырған. Плугтың да соңынан жүрген. Шалғымен астық та орған. Шөп те шапқан. Жер де суарып, қырман да бастырған. Қасқыр тiс, қайсар адам деп бiледi оны көпшiлiк. Қазiр де ол:

	– Қарман, Раушан, қарман! – деп серiгiн тықсырып қойып, бiр сыдырғы қалыппен қарды ортаға қарай лақтырып барады.

	Сәл жоталы келген мұрнының үстi тершiп, әлi де бүтiн, қаладай ақ тiсiн көрсете күлiп қояды.

	Терiстiктен соққан таңертеңгi болымсыз жел түс ауа күшейе түстi. Бiрте-бiрте қалың қар үстiн құйындатып кеп, бетке соға да бастады.

	Бұл кезде Дарқан мен Жаппас участоктың басынан аяғына дейiн ұзын қар жонын жасап шығып, екiншiсiн бастағалы бiраз болып едi. Қыза келе құлақшындарының қайырмасын жоғары көтерiп қойып, құлшына кiрiскен. Маңдайларынан шыққан тер буы, алған тыныстары сияқты бұрқ-бұрқ етедi.

	Жел көтерiлгенiн бұл екеуi сезер де емес. Жаппас маңдай терiп жап-жалпақ алақанымен сүртiп қойып:

	– Әттең, қар жиғыш машина болса!.. – дейдi.

	– Не дейсiң?

	– Қар жиғыш машина деймiн!

	– Әттең десейшi. Бiрақ, болады, кеше Бегiмбет Сариев уәде берген.

	– Келгенде не iстейдi ендi? Өзiмiз-ақ бiтiрiп қоятын түрiмiз бар.

	– Жоқ, Жаппас. Машинаның керегi көп. Бұл жер ғана емес, сонау келешекке орман алқабы болатын қырат бауырына да қар үйiп, тоспалар жасаймыз. Қар ұстайтын қалқаларға керектi тақталар бергiземiн деп кеттi Бегiмбет.

	– Шiркiн, қызылтiлжүйрiкқой! Айта жөнелсе бәрi де жақсы-ақ. Бiрақ, – Жаппас аз кiдiрдi, – тым болмаса, бiр рет жыртылмаған жерге не жұғар дейсiң?

	– Жұққанда қандай! Әрине, жыртылған жер жақсы екенi жақсы. Онда қар үстiне қыс күндерi-ақ қайың ағашын егiп тастар едiк.

	Жаппас құлағы елең етiп, үндемей тұрды да, қайта сұрады:

	– Не дейсiң? Қыс күндерi қайың егер едiк дедiң бе?

	– Иә, Жаппас. Немене, әбес айтқан шығар деп ойладың ба?

	– Қалайша, тура осы жатқан қар үстiне ме?

	– Дәл солай. Мысалы, қайыңның тұқымын шiрiген көң не ағаш үгiндiсiмен араластырып қар үстiне себедi. Ол қыс бойы бөгiп жатады да, қар ерiгенде төмен түсiп, жер бетiне кетедi. Қар суының жерге сiңген күшiмен жұмсақ топырақтың астына барып тоқтайды. Сонда жатып көктемде көгере бастайтын барлық өсiмдiктермен қатар, қайың тұқымы да өсiп шығады. Түсiндiң бе?

	– Айтуыңа қарап, түсiнуге түсiндiм-ау! Бiрақ,... – Дарқан күлiп жiбердi. Жаппас та гүр-гүр етiп, Дарқанға аңырая қарай қалды.

	– Биыл емес, келесi жылы көресiң. Өзiмiз де солай егетiн боламыз.

	– Қайың тұқымы жердiң астына өзi түсiп өсiп шығады дедiң, ә?

	Миыма қонбай-ақ тұр!

	– Есiңде болсын, қайыңның тұқымы өте уақ келедi. Ерiген қар суымен бiрге жұмсақ топырақ астына батып кетуiнiң бiр себебi де содан.

	– Солай де. Түсiндiм. Ақылға қонатың зат екен! – Жаппас басын шайқады.

	Дарқан оның алып денесiне, таңдана қалған түрiне қарап тұрды да:

	– Мына жел қайтедi, күшейiп барады ғой! – деп, ол ендi звеноның басқа мүшелерi жүрген жаққа назар аударды. Көзiне қарындасы шалынды. Зәуреш манағы қарқыннан бәсеңдемеген, Сағынтайдан қалыспай, күрегiн қарға толтыра лақтырып жүр.

	Осы кезде жел егiлiп жатқан қарды үйiрiп әкеп, Дарқанның бетiне соқты, лезде айнала қарауытып, ұйқы-тұйқысы шықты. Зәуреш пен Сағынтай замат алысқа кетiп қалғандай, қараңдап, қыбыр-қыбыр еткен елеске ұқсап барады. Ол екеуiнен әрi жүрген Айбала мен Меңсұлу көзден мүлде таса боп кеттi. Дарқан:

	– Кетейiк. Жүрiңдер! – деп айғайлады. Звеноның алғашқы қадамы осылай басталып едi.





Қастандық


	– Ау, апа, мына күн қайтедi? Шындап барады ғой, – деп кiрдi Дарқан үйге. Өз адамына, өзiмсiнген жақын жолдастарына ол кейде осылай, дөрекiлеу сөйлеп қалатын. Бiреу ескертпесе, оным айып-ау деп жатпайтын да. Бар шыны сол. Жүрегiнiң арғы түкпiрiнде оқталған жаманшылығы болмаған соң, анау-мынау жылтырақ сыпайыгершiлiк жасау әдетiнде жоқ едi. Қазiр туған анасына да ежелгi аңғал, ақ пейiлдiгiне басып «ау» деп қалды. Айықпасқа бет алған күн райын көргеннен кейiн фермадағы Ақтотының жайын ойлады. Үйге көңiлi бөлiнiп, азырақ ренжiп те кiрген. «Сұмдық боран болайын деп тұр!» – дедi ол шошынып.

	Раушан еденге төсеген қалың киiздiң үстiне жайған көрпешеге, басына жастық қойып қисайған едi. Мана ет қызуымен сезбептi. Қалимаға iлесем деп әбден титықтаған екен. Қазiр Зәурешке ас үйдегi қазан астына от жаққызып, өзi таңертең қыздырған пештiң жылуы бар үйде жатқан. Дарқанның сонша неге әбiгерленiп жүргенiне мән бере қойған жоқ.

	– Е, боран болса болар, балам. Қайта, қар көп жауған жылы астық жақсы шығады. Мана осылай деп анау Баймұрат атаң да айтып жатпап па едi? – дедi де, жайбарақат жата бердi. Бетiне орамалының бiр ұшын қайыра жауып алды.

	Расында Дарқан анасынан көңiл кiрiн ашар көмек күтiп едi. Жаңағыдай жауапты ол қанағат тұтпады. Бөтен сөз де қатпады. Қабағы түйiле түстi. Үндемей жүрiп, қайта киiне бастады. Мана жұмысқа барарда ауырсынып тастап кеткен мақталы жылы сырмағы мен шалбарын, оның үстiнен әкесiнен қалған сары тонды да кидi. Басына да, аяғына да жылы киiмдер тапты. Осы кезде ас үйден келген Зәуреш ағасының түрiн көрiп:

	– Көке, қайда бармақсың? – деп сұрады.

	– Фермаға.

	– Осындай боранда ма?

	– Еш нәрсе етпейдi, қазiр-ақ жетем. Раушан басын көтердi. Киiнiп алған баласына қарап, iшiнен бұ несi дегендей, бiраз үнсiз отырды.

	– Көкем фермаға барам дейдi. Бұған ендi не тамақ берем? – деп анасына бұрылды Зәуреш.

	Баласын бейне жаңа көргендей, жастықтан басын сәл көтерiп алған қалпында оған әлi қараған күйi отырған Раушан:

	– Осындай боранда ма? – деп, Зәурештiң сөзiн қайталады. Дарқанның жаңа әзiрде осы күн райы жайлы өзiнен не үшiн сұрағанының мәнiне ендi түсiндi.

	Дарқан анасына да Зәурешке қайырған жауабын айтты. Оның ендi тоқтамасын бiлген ана тамаққа өзi араласты. Сәлден кейiн-ақ Дарқан колхоздың ат қорасынан бiр атты мiндi де, фермаға қарай тартып отырды. Күн әлi түнерiп тұр.

	Ауылдан шыға бере-ақ Дарқанды бiр қиял басты. Ол семьялы болу, шындап ошақ иесi атану қиялы. Бүгiнге дейiн салт басты, сабау қамшылы жiгiттей еркiн едi. Ендi үйленбек. Сенуге болатын жұмыс па? Ал үйленсiн-ақ. Одан кейiн ше?

	Дарқанның ойында балалы болу, бiреуге ата атану жағы да тұр. Ол осы қиялына балқып, күлiмсiреп келедi. Ақтотыны сағына бастаған сияқтанды. Әр кез атының басын бiрауық қоя берiп, жол қысқартып та алды. Жапан далада бара жатқан жалғыз адамның қиялы да сол даладай кең, еркiн болмайтын ба едi. Дарқанның да бүгiн арманы арта түсiп, байып келедi. Мана звеносымен жұмысқа шықты, қар тоқтатты. Ертең, бүрсiгүнi де солай iстемек.

	Ел орынға отыра Дарқан фермаға жеттi. Бiрақ, Ақтоты тебiндегi жылқыда екен.

	... Жаңа ұйымдасқан звено мүшелерi мана еңбек даласы нан қайтқан мезгiлде Ақтоты фермадан шығып, тебiнде жатқан жылқыға қарай бет алған-ды. Қасында екi адам бар. Оның бiрi Наурыз қарт та, екiншiсi Бертай едi.

	Ашық ауаның бұзыла бастауы Ақтотыны шошындырған жоқ. Қалың киiнiп алған. Бүгiн ол биiк, сұлу қызыл қасқа ат мiнiптi. Жаздай құр, тың жүрген әсем жорға ат.

	Қарт Наурыз, жасыалпыстанассада, тұғырындағықаршығадай әлi ширақ адам-ды. Оны жұрт ат үстiндегi артист деп те атайды. Осы күнге дейiн шауып бара жатқан аттың бауырында олай да, былай да аунап түсiп кете бередi. Жерде жатқан тиынды iлiп алу оған түк те емес. Жас кезiнен-ақ ат құлағында ойнап өскен жан екенi содан-ақ көрiнетiн. Ол осы күнге дейiн «ыңқ» деп ауырып көрген жан емес. Суық тию, шаншу қадалу дегендi бiлмейдi. Осындай аурулармен кейде жатып қалған жылқышыларды көргенде зекiп, мазасын алып бiтедi. «Бесiктен белiң шықпай-ақ, бұл не қыңқыл!» – деп кiжiнедi. Өз балаларына да айтатыны осы. Қартты жылқышылар да, ел адамдары да өте сыйлайды, «мықты қарт» деп мадақтайды. Жылқышы боп жаңадан келген Бертайды бұл қарт онша ұнатқан емес. Оның соғыс кезiндегi тарихының өзiн жиiркене есiне алатын. Бiрақ, фермаға келгеннен берi қызметi көңiлiне жағып, iшi жыли бастаған. «Жас кезiнде адамның басынан не өтпейдi?» – деп, Бертайды мұқатуын қойған едi. Басқа бiреулер кемсiте бастаса, ақыл айтып, тойтарып та тастайтын. Мiне, бүгiн қарттық бiр жолдасы сол Бертай. Онымен бұдан бұрын да талай рет бiрге болған.

	Үшеуi тебiндеп жылқыға жеттi де, онда жүрген жiгiттi қайтарып, күзетте өздерi қалысты. Жел үдей түстi.

	– Балам, Ақтоты? – дедi бiр кезде өзiнше әлдеқандай байқау жасағандай, манадан берi үндемей, тұнжырап тұрған Наурыз қарт. – Күн райы жаман. Көпке созылатын боранға айналмасын арты!

	Ақтоты тәжiрибелi қарттың сөзiне сенетiн. Оның айтқаны дәл келе бередi. Бұл жолғысы да дұрыс болар деп ойлады. Қарт емес, өзi де сезiнiп тұр.

	– Сiрә, солай болар, ата. Қалың киiнудi жақсы ескерген екенбiз, – деп, қарт шешiмiн қостады. Қайтып кетiп бүгiнгi күзетке тағы бiр адам жiберудi ойлады. Бiрақ, кiмдi жiбередi? Фермада басы артық адам бар ма?

	Қарт аз үндемей тұрды да:

	– Балам, – дедi Ақтотыға қарап, – осы сен қайтсаң деймiн?

	– Неге, ата? Азар болса!.. – Даусында ренiш бары сезiлдi.

	Қарт неге екенiн дәлелдеп жатпады. Түн тынысын тыңдағандай, сонау алысқа ұзақ қарады да, ойын: «Қиын соғарын бiлмедiң. Көрейiн, қалай шыдар екенсiң»,– деп түйдi.

	Көп өтпей-ақ Сүрен тауының алыстан назар аударып, қарауылдай маңқиып тұратын шоқылары, түнерген түн жұта салғандай жоқ болды. Тiптi, айналадан, құйрығын желге берiп, жусап тұрған көп жылқыдан бөтендi көру қиынға айналып барады. Тебiндеп жайылатыны бiрен-саран ғана. Қалың көдеден бiр-екi тiстеп алады да, қайта тоқтайды. Жер бетiнде мұндай өзгерiстердi iлкi рет көрген құлындар құлақтарын тiгiп, айналаға елегiзе қарайды, қорқа басып, енелерiнiң бауырына тығыла түседi. Ал бiр қысты былтыр басынан өткiзiп үлгiрген тайлар мүлде басқаша. Олар құлындардың алдында мақтанғандай. Үрейлене жақын келгендерiн: «Ә, солай ма? Ендi шыдап көр. Өне бойы жайраңдатқан жаз бола бермейдi. Өмiрдiң осындай қыспағы да бар!» – дегендей, тiстелеп қуып жiберiп, өздерi iз артынан ашылып қалған шөптен жұлып жеп жүр.

	Жел күшейiп, зор боран басталды. Жер бетi әп-сәтте-ақ, әлдеқалай қою қара түнекке айналды. Жылқылар шұрқырай кiсiнеп, төңiрек үрейлi дыбыстарға толды да кеттi.

	Ақтоты шошынайын дедi. Желе жорта жүрiп, көп жылқының о шет, бұ шетiне шығып, аралап кеттi. Бiр шетте Бертайды кездестiрдi де:

	– Сен мұнда нағып тұрсың? Жабағыларға көз қырыңды сала жүр, қар астында қалып қоймасын! – деп өте бердi.

	Бертай үн қатпай, Ақтотыға жақындап келдi.

	– Жабағыларды қарайлай жүр дейсiң бе, Ақтоты? – дедi ол тiлi күрмелiп. – Маған кiм көз қырын салады? Жабағы деген мал ғой, мен адам емеспiн бе? Айырмамыз... – Ол ентiге, тұттыға түсiп, Ақтотының шылауынан ұстай алды. – Бұрын халiмдi сұрап, кейде жап-жақсы әңгiмелесiп, жүрегiме жылы леп соқтырып тұрушы ең. Бұл күнде одан да ажырадым! Ыңғай бұйыра сөйлейтiн боп кеттiң ғой! Бұдан гөрi...

	Бертай сөзiн және түгел айта алмады.

	– Қазiр ертегi айтып тұрар уақыт емес, Бертай! – деген Ақтотының ызбарлы үнi оның есесiн қайтарып тастады. Өзi де күрмелiп тұрған тiлiн Ақтоты осы жауабымен дәл түбiнен шарт кесiп тастағандай. Бертай мiңгiрлеп, күбiрлеп, сiлейдi де қалды.

	– Жаным, кессең де, өзiң кес басымды. Сен үшiн кесiлсе және өзiң кессең, әсте арманым жоқ.

	– Өзiң неғылған делқұл адам едiң! Осыны да бойыңа еп көрiп тұрсың-ау! Жаным деуiңдi қой, бiз бiр-бiрiмiзге ондай бола алмаймыз. Және мен саған бiрде жақсы, бiрде жаман сөйлеп көрген емеспiн. Неге өтiрiктi соғасың? Жарамайды. Әңгiмемiз атқарып жүрген мiндетiмiз жайлы ғана болып келдi ғой, бұдан былай да сол күйiнде қала бередi. Ұқтың ба, Бертай? Ұқсаң – бар, айтқанды орында!

	Ақтоты шылауынан ұстап тұрған Бертайдың қолын қағып жiберiп, жүрiп кеттi. Бертай қозғалмай көп тұрды. Боран күшейiп, жылқылардың шұрқырауы әлден асып барады. Бертай оның бiрiн де сезер емес. Өзiмен өзi сөйлесiп тұр. «Мен делқұлмын!.. Өтiрiкшiмiн!.. Жаным деуге де қақым жоқ! Қашаннан берi солай боп қалдым? Биыл көктемде ғана аудан орталығында жолыққанда өзi шақырып едi ғой. Қандай жақсы қарсы алды. Жылқышы болғаның терiс емес. Бiр мектепте оқып ек, ендi бiр жерде жұмыс iстейiк, – деп едi сонда. Ар жағы белгiлi емес пе едi? Мен оны жастайымнан сүйетiнiмдi iшi сезетiн. Ал ендi?.. Мұндай қорлықтан гөрi өлгенiм артық!» Ол дәл бiр сол сәттегi түндей түнерiп, борандай қатая бердi. Алды-арты бiрдей қарауытып, еш нәрсе көретiн емес. Ойына Жүлдебектiң: «Сенiң қолыңнан не келер деп ең. Одан да Ақтотыға аға бол да, Дарқанға өз қолыңнан ұзат» дегені. Бірақ, мен сендей қызға аға бола алмаймын. Ендi өзiңнен көр. Егер маған жоқ болсаң, өзгеге де жоқсың!» Осы кезде құлағына: «Бертай, қайдасың?» – деген Наурыз қарттың даусы жеттi де, үн шыққан жаққа қарай жүрдi.

	Бертай сонда да ойлап жатыр: «Сонша несiне жалынам?.. Бiрақ, – ол басын ұстады – маған жастайынан-ақ көңiлi бар едi ғой. Сүймесе бiздiң колхозға кел деп неге шақырған? Араға түскен Дарқан. Сол бiздi бұзған!»

	Ендi бiр сәлден кейiн үш адам қайың құрықтарын жоғары көтерiп үш жақтан қиқу салды. Көп жылқы бытырап кетпей, тобымен ағыла жөнелдi. Бiрақ, ұзаған жоқ, алға шығып, аялдар жердi болжалдап келе жатқан Наурыз қарт таяздау бiр сайға жетiп тоқтады. Жылқылар иiрiлiп, ошарыла тұра қалды. Ендi ықтап кетедi-ау деген жағында Наурыздың өзi, екiншi бүйiрiне Бертай шықты да, Ақтоты тебiнге қайта оралды. Келе сала болар-болмас қараңдап көрiнген әрбiр төбешiктi құрығымен түртiп, түртiп өттi. Төбешiктердiң астынан қар басып қалған жабағылар табылды, Ақтоты сол әдiспен алтауын тапты да, үйiрге айдап кеп қосты.

	Қарт Наурыз қыздың тапқан ақылына iшiнен сүйсiнгенi болмаса, әлi бiр ауыз тiл қатқан жоқ. Жабағылардың мұндайда тебiнде, қар астында қалып кететiнiн бiлетiн. Ақтотының қамын сезiп, тiс жармады.

	Қиын, сын сағаттар соққан сияқты. Зор қатерге душар болған үш адамда дамыл жоқ. Үйiрiле тұрған жылқыны шыркөбелек айналып, шетке шыға, сурыла қашқан саяқтарын үйiрге қосумен жүр. Бертай қазiр бөтен ойды ұмытты. Тас түйiнiп алды. Көп жылқының бiреуiн шашау шығармай жүр. Селт еткенiн үйiрге қуып тығады. Бүгiнгi түннiң сын сағат екенiн о да ұмытпады. Жылқының алдында жүрген Наурыз қарттың орнына өзi тұрды. Оның бұл қайратын Ақтоты да, Наурыз да қатты ұнатты. Iштерiмен риза болды. Егер бұлар осы қалыбын бұзбаса, жылқы ешқайда кетпейдi. Бораннан қауiп жоқ. Жалғыз Бертайдың өзi-ақ төтеп берер түрi бар.

	Дәл осы мезгiлде Дарқан жеттi.

	Үлкен сайда шоғырланып тұрған көп жылқыны Дарқанның талай жылдан берi көргенi де осы. Бала кезiнде осындай қыста тебiнде болғаны бар. Онда күндiз едi. Жылқышыларға председательдiң әдейi жiберген бiр жұмысымен келген де, кеткен. Бiрақ, сол күнi де тұман түсiп, аздап ұшқындаған қар жауып тұрған. Дегенмен мынадай емес-тi. Дарқан келген жұмысы бiтсе де, кеткiсi келмей, қалың қарды аяғымен теуiп-теуiп жiберiп ашылып қалғап шөптi, пысқырына, күрт-күрт жұлып жеп жүрген жылқыны тамашалап көрумен болған едi. Жас кезiнен атқа мiнудi жаны сүйетiн Дарқан осы жерден артық қызық дүниеде жоқ деп ойлаған.

	Содан кейiп қысқы тебiнге келгенi осы. Бiрақ, бүгiн жағдай тым өзге. Әрi түн. Ат үстiнен ұшырып әкетердей желi бар боранды қыс түнi. Ықтасыны аз кең сайға үйрiлген топ жылқыны көргенде Дарқанның астындағы құлагер де кiсiнеп қоя бердi. Жаздай бұ да үйiрде жүрген жүйрiк едi. Оған қосылған үн де аз болған жоқ. У-шуы көп сай және бiр рет дүр сiлкiндi. Шұрқырай кiсiнесiп, оқыранысып, елеңдей қарасып барып тоқтады. Қыр асып кеп бұларға жақындай берген жалғыз қараны сол Дарқан шыққан бүйiрде тұрған Наурыз қарт та байқаған екен. Құрығын сүйретiп, оның алдынан әуелi көлденеңдей жүрiп барып, дереу қарсы тұра қалды.

	– Ассалаумалейкүм!

	Қарт Дарқанды даусынан ғана ажыратты. Оның сәлемiн алып:

	– Дарқанбысың? Қайдан келесiң? – дедi.

	– Ауылдан. – Дарқан сәл қысылып жауап бердi.

	– Жылқы күзетiскелi келдiң бе?

	– Күн қатты бұзылды ғой, ақсақал. Үйде отыра алмадым.

	Мүмкiн жәрдемiм тиер?

	Қарт осыдан кейiн ғана жiбiдi. «Бұл қыз үшiн келдi ғой, қазiр екеуiнiң басы бiрiккен соң күзеттi де ұмытар. Жылқыны шашау шығарып аламыз. Оның ақыры немен тынады?» – деген жорамалына қайта бастады. Құрығына сүйенген қалпы:

	– «Жас келсе iске, қарт келсе асқа» деген ғой. Ендеше, жылқының анау басына шық, – деп өзiне қарама-қарсы тұсты көрсеттi. Онысы шығыс жақ едi. – Ақтоты да сол тұста жүр. Бүгiн өзiңдi бiр сынап көр, балам!

	Дарқан шауып ала жөнелдi. Келгенiм дұрыс болған екен деп барады iшiнен. Боран үдей түскен. Қатты жел бораған қарды бетке соққанда адамның көзiнен жасын да шығара жаздайды. Қазiр, тiптi,, түтеп кеттi. Кiсi таяқ тастам жердi зорға көредi. Қараңдаған бiр аттыны Дарқанның көзi шалды. Ақтоты екен деп ойлады.

	– Ақтоты? – Ол қалай айқайлағанын сезбедi. Атты кiсi тура Дарқанға қарай жүрдi.

	– Бұ қайсың, ей!

	– Бертаймысың? Бүгiн сен де күзетте ме едiң?

	Дарқан екенiн бiлген Бертай кiлт тоқтады. Сасып та, қымсынып та қалды. Жаңа әзiрде ғана Ақтотыға қолын бiр-ақ сiлтеп, одан күдер үзгендей күрт өзгерiп едi. Дарқанды көргенде көңiлiнiң және астан-кестеңi шықты. Ол ендi ызаланды, арланды.

	– Өзiң ше, жылқышы боп келдiң бе? – деп сұрады, Дарқанның жылқышы, сiрә, болмайтынын бiле тұра.

	– Көмекке келдiм, – дедi Дарқан. – Артық болмаймын ба?

	Бертайдың зығырданы қайнай түстi. Оған Дарқанның соңғы сөзi мазақтағандай боп естiлдi де, қатты торығып, не дерiн бiлмедi.

	– Артық болмаспын, сiрә. Бүгiнгi күннiң райы жаман ғой. Наурыз ақсақал жылқының ана басына шық дедi. Сен осы жағында болсаң, бой бермей қалай қозғалып кете қояр екен. Жiбермеспiз.

	Бұлар бiрiне-бiрi, тiптi, жақын келдi. Екеуiнiң де аты оқыранып, тұмсықтарын түйiстiрдi. Тақымына қысқан құрығын Бертай оң қолымен қатты ұстап тұр. Ойына бiр сұмдық ұялады. Қарсы алдына келген жiгiт оны ат үстiнен жұлып алатындай, қауiптi көрiндi. Одан бұрын қақ басынан салып жiбергiсi бар. Сол ойын орындау үшiн екi рет оқталып, екi рет тоқтады. Тiстенiп, қанын iшiне тартып, тек қана қимыл, әрекет күтедi. Дарқанға өзiнiң iстеген, бұдан былай да iстемек болған жамандықтары есiне түсiп, бұ да менi аямақ емес шығар, не болса да ертерек қимылдап қалайын дейдi оның ойы. Дарқан қолын көтерiп, одан әлдене сұрай берiп едi, Бертай тебiнiп қап жалт бердi де, қайта бұрылып, қарсы қарап тұрды. Дарқан бұған да көңiл бөлген жоқ.

	– Бертай, өзiң тоңып қалғансың ба, неге үндемейсiң? – деп Дарқан күлiп жiбердi.

	«Күлiсiн қара. Алдап тұр. Менi соғу үшiн оңтайына келтiре алмаған соң айтқаны мұнысы!» Бертай солай ойлады. Бiрақ, жауап бердi.

	– Сен мұнда кiмге келдiң? Жылқы күзету үшiн емес болар.

	Алдама! – дедi. Дарқан және күлдi.

	– Күлме, мазақтама! Бiлдiң бе, Дарқан?

	– Мазақтамаң не? Кiмдi мазақтап тұрмын?

	– Белгiлi ғой кiмдi екенi. Түсiнбейтiн кеще деп ойлайтын шығарсың. Мүлде олай емес.

	– Сенiң бұл шының ба, жоқ әзiлiң бе?

	– Қыз алдында ұсқынсыз болсам да, онша-мұнша сөзге түсiнер шамам бар. Жұрттың бәрiнен артық екем деуiңдi қойғаның жөн болар. Бiрде болмаса, бiрде жерге қазықша қағылып та кетесiн.

	Дарқан «солай ма?» – деп тұрды да:

	– «Көшедегi әзiлдi үйге алып кiрме» дейтiн едi. Болмады ғой. Сыртымнан қаңқу сөз бар екенiн есiтпей де жүргем жоқ. Бiрақ, елең қылған емес едiм. Қазiр айтуға тура кеп тұр. Бiреу үшiн айдалада жүрiп, бостан-босқа мүйiзi сырқырайтынның бiрi өзiң емессiң бе? – деп салды.

	Бертай жым болды. Дарқан да азға дейiн үндеген жоқ. Бертайдан жауап күттi. Күткенi болмаған соң және өзi сөйледi.

	– Жарайды, Бертай, күнәнi басқа бiреу жасап, таяқ бейкүнә адамның басына сынса, о да жаман. Екеумiз бүгiн есептеспей-ақ қояйық. Ретi бiр келер, – деп жүре бердi.

	Бертай оны айғайлап шақырды да:

	– Айтқаның болсын, – дедi ол түйiлiп. – Бүгiн бәрiн де ұмытайық. Ал сен қазiр осы шетте тұра тұр. Мен жылқыны бiр айналып шығайын.

	Дарқан көндi. Бертай шауып ала жөнелдi. Ол тура Ақтотыға келдi.

	– Ақтоты, – дедi ол қызға. – Тоңып қалған жоқсың ба? Сен қазiр қайтып кет фермаға. Соқыр жабағының да мұрны қанамайды. Оған мен кепiл. Әлi де кеш емес, қазiр-ақ жетесiң.

	Ол көмекке Дарқан келдi деп айтқан жоқ. Айтқысы да келмедi. Қызды Дарқаннан қызғанды. Егер Ақтоты осы жерден кете қойса iс бiттi деп тұр.

	Ақтоты кеткен жоқ. Бертайды бұл сапар қайта қайрай түстi.

	– Тоңатыны несi. Ерлiгiңдi көрсете бер, – деп жылы шырай бердi.

	Бұған дейiнгi әрбiр кездесу жәй еткен жоқ-ты. Қатты қақтығыспен, көңiл қалар жәйттермен бiтiп отырған. Бертайдың кейде басы айналып, көздерi тұнып та кететiн. Сонда ол: «Егер өзiме жоқ болсаң, өзгеге де жоқсың!» – деп талай ант еткен. Замат ерiксiз көзiн жұматын. Бiрақ, жанары алдында қыз тұра қалған сайын, бастарына төнген қауiптi ұмытып, бiр ауыз жылы сөзi үшiн алдынан кете алмай қипақтай беретiн. Ақтотының жаңағыдай жылы мiнезiн көрген соң, бар күшiн жинап және тiл қатты.

	– Ақтоты, менi бағана делқұл адамсың дедiң. Мейлi, сен үшiн жын-сайтан болайын. Сондағы сүйiктiң Дарқан ба? Ол сенi алдап жүр ғой. Меңсұлумен қандай екенiн бiлесiң бе? – дедi.

	Қыз осыдан кейiн Дарқанға емес, Бертайға қатты кiжiндi.

	Жақындап келдi де, қамшымен тартып жiбердi.

	– Қысқарт ендi. Одан да өзiң кет қазiр. Фермаға жет те, адамдарға хабарла!

	Бертай қозғалған жоқ. Бойын ыза кернедi. Құрығына қолы барып-барып қайтты. Қызды тап осы жерде ұрып жығып, бұл өңiрден қашып кеткiсi келдi. «Оһ, сайтан, қанша қорласаң да сүйем сенi. Ендеше қолыммен қалай өлтiрем? Одан да iсiм сүйгенiңмен болсын! Сол немең тiрi тұрғанда сен маған жоқ екенсiң!» Бертай осылай ойлап тұрды да:

	– Жоқ, мен ешқайда кетпеймiн. Бүгiн бәрiмiз бiрге өлемiз, – деп қалды. Өзi жылқыны айналып жүрiп кеттi. «Мен сенi ендi өлтiрмеймiн, – дедi ол және желе жортып бара жатып. – Осы мал үшiн, ең алдымен жауап беретiн сен. Сүйгенiң екеуiңдi бiр сұм жолдарға бастап апарайын, қалай құтылар екенсiңдер, көрейiн де тұрайын!»

	Әр минут сайын өзгере берген Бертай жын соққандай алас ұрды. Кейде ашумен әр нәрсенi де айту оңай, iстеу қиын. Ыза үстiнде ант еткен сөздерi Бертайды да азапқа салды. Өзегiн өртеп барады. Оның ойы сарт етiп анаған да, сарт етiп мынаған да соғады. Сол халде Дарқанға келдi.

	– Ендi бара бер. Мына тұста Ақтоты жүр. Екеуiң осы қанатқа мықты болсаңдар бiттi. Ең қауiптi, жылқы ығып кететiн жағында өзiм тұрам. Таң атқанша осылай ұстасақ, одан кейiнгiсi түк емес, – дедi.

	Дарқанның Ақтотыға жолыққысы кеп, ұшарға қанаты жоқ боп тұрған. Егер Бертай кездесе кетпегенде әлдеқашан-ақ оның жанында болар едi. «Өзi тоңып қалды ма екен? Түу, мынадай түндерде мал бағу да оңай болмады!» Дарқан Бертайдың сөзiн құп көрдi. Онымен басқа тiлге келмей, көрсеткен жағына қарай атының басын қойып жiбердi де, көзден ғайып болды.

	Ақтоты Дарқанды көргенде әуелi аң-таң боп тұрды да, соңынан бастырмалата сұрады.

	– Қалай келдiң? Қалай таптың? Апыр-ау, мынау қызық болды-ау! Қалай таптым дейсiң?! – дей бердi. Бейне бала сияқты.

	Дарқан үшiн ендiгi түн де, боран да қорқынышсыз, қауiпсiз секiлденiп кеттi. Ақтотының қасында бар өмiрi осындай сұрапыл аласатта өтсе де риза жандай.

	Осылай сәл ғана уақыт iшiнде көңiлi көкке көтерiлген Дарқан тасып төгiлгендей едi. Ол, тiптi, ысып, қайнап кеттi. Басына кигенi түлкi тұмақ болатын. О да әкесiнен қалған. Қазiр алқымының астынан қапсыра байлаған бауын ағытып жiберiп:

	– Тоты, сен тоңбадың ба? – деп келе сала сұрағанын және қайталады.

	– Тоңдым десем қайтер ең, сұрай бердiң ғой, – деп жымиды қыз.

	– Үстiмдегiнiң бәрiн шешiп берем. Мә, мына тоңымды киiп ал.

	Боранды мен тоңдырмасам, ол менi тоңдыра алатын емес.

	Ақтоты жауап қайыруға үлгiрмедi. Бойын суық қармаған жылқылар тыпыршып, қозғала бастады. Шұрқыраған дауыстары үрейлi-ақ.

	– Ал, кеттi! – Ақтоты әй-әйлеп тұра шапты. Оның соңынан сондай қатты желiспен Дарқан да қосарлана ұмтылды. Топтан бөлiне қашқан бiраз саяқты екеуi ұзатқан жоқ. Бәрiн үйiрге қайта қосты.

	– Көрдiң бе, қашаған қулар ғой. Бiр кетсе үйiрге қайтару да қиын, – дейдi қыз жан-жағына жiтi қарап.

	Дарқан қыздың бұл iсiне де мәз. Қоңыраудай сылдыраған үнiне балқыған жiгiт кейде сүйiктiсiне тесiле, бiр көруге зар адамдай, аңсары ауа қарайды. Бiрақ, бұл күнгi түн сонша қызғаншақ: жiгiт қыз бетiне ынтыға бұрыла бергенде, қап-қара паранжысын еш жанға сездiрмей, жаба қойып тұр. Кейде Дарқанның көзi қыздың аппақ тiстерiн ғана шалып қалады. Жалт еткен жанары, балғын жүзi көрiнер емес. Бiрақ, Дарқан қыз жүзiн қазiр көрмесе де мәз.

	Тасқын судай тасыған жiгiт көңiлi шарқ ұрды. Дәл осы сәтте ол бiр қолымен диiрмен тасын айналдырардай аса шабытты едi. Есiне соғыс кездерi түседi. Осындай ұйытқыған боранды күндерде талай соғысқан едi. Сондай шайқастың бiрiнде өлiп кетсе, бүгiн ол Ақтотымен осылай жүрер ме едi?

	Дарқан қуанышты. Өмiр деген осы ғой. Бiрде қатты, бiрде тәттi.

	Ол Ақтотыны ат үстiнен қапсыра құшақтай тұрып:

	– Егер майданда өлiп кеткен болсам, ондайлар аз ба, сен кiмге тиер ең, Тоты? – деп сұрады.

	– Айтпашы, Дарқан, айтпашы? – деп жалынды қыз. – Со да сөз бе екен? Тiрi кiсi тiршiлiк қамын iстейдi. Әйтеуiр, бiр бұйырғаны болар едi де.

	Ақтотының көз алдына Бертай тұра қалды. Кiмнен кем жiгiт?

	Мүмкiн... жо-жоқ!..

	Бұл кезде Бертай да талай ойға кеттi. Бiрiгiп күш сала түссе, ықтасыны аз осы сайдың өзiнде-ақ жылқыны таң атқанша ұстауға боларына оның көзi әлдеқашан жеткен.

	Бертай сан бұзылып, сан тоқтады. Қазiр тiзерлесiп бiрге жүрген Ақтоты мен Дарқанды ойлағанда қаны қайнап кетедi де, жылқыны бет алған жағына қоя берiп, iстiң ақырын күткiсi келедi. Бiрақ, малды аяйды. Ендi жылқылар, тiптi, шыдаудан қалғанда Бертай және қырсықты. «Бiреулер бақытқа құлағына дейiн батсын да, мен солардың қызығына қарап тұрайын. Бүйткенiмше...» – дедi ол. Ойы шын-ақ арамға бұрды. Осы кездi пайдаланып қалғысы келдi. Ол жаңа әзiрде көп жылқының алдынан бiр қадам да кетпей қойған Наурызды айналдырды. Ақыр қартты көндiрiп, бұрынғы орында өзi қалды. Ол соншалық ауыр қастандыққа барғысы келмей, жүрегi дауаламай тұрғанда Ақтоты мен Дарқан келдi.

	– Халың қалай, Бертай? – дедi қыз. Бертай үндемедi.

	– Қауiптi кез басталған сияқты, – дедi қыз. Бертай терiс қарап тұра бердi.

	Ақтотылар жылқыны айналып кетiсiмен Бертай кезеңiн тапты. Лап қойғалы тұрған жылқының алдына түсiп жөнеп бердi. Оның соңынан көп жылқы жосып кеп кеттi.

	Мұның өзi тас шеген тоғанға күштi екпiнмен арындап келген тасқын су белгiлi бiр уақытқа дейiн ғана аялдап, ақырында бөгеттi жұлып ала жөнелгендей едi. Дүр көшкен жойқын күшке төтеп бере алмағандай. Бертай тасқын алдында домалап жүр. Әрi аш, әрi тоңған көп жылқы оны басып, таптап кетердей, лықсып, сеңдей соғыса ағып барады. Наурыз қарт қапы қалды. Қақпан белденiп жосылған жылқыны көргенде ол қатты өкiндi. Алға шығу үшiн жанын сала ұмтылды. Ақтоты жылқы дүрлiге кеткенде шаба жөнелген Дарқанға: «Осылай жүрiп, бiраз бойларын жазсын, әйтпесе суыққа ұшып кетулерi мүмкiн» – деп келедi. Одан бөтен ойы да жоқ едi.

	Наурыз қарт тым қатты шапты. Ашуға булығып алған. Ендi тым болмаса, Құрысайдың о жақ, бұ жағында, не дәл өзiнде тоқтатсам деп ұмтылады. «Етi қызып алса мүлде бой бермей ұзап кетер. Онда кәдiк көп, шығынға ұшырайды!»

	Бертайдың ойы мүлде бөтен. Оның ендiгi мақсаты бiреу-ақ. Ақтотыны кемiту. «Азар болса, өзiм де қамалармын. Мейлi, не болса, о болсын! Мен бiреу, олар екеу!» Бар айтары осы. Ат-матымен еңсерiп тастай жаздап тұрған дауыл оған бiр сәт, тiптi, ойыншық тәрiздi де болып кетедi. Қазiргi түсi де, түрi де бүгiнгi түнмен егiз туғандай. Артына жалт-жалт қарап зытып барады.

	Наурыз қарт алға өтер емес. Жылқы дүрмегi оздырмай қойды. Өзiне жақындап келген Ақтотыға жылқыны Құрысай жаққа бұруды айтты. Бұл хабар Дарқанға да жеттi. Ендi алға екеуi де ұмтылды.

	Дүлей боран, тау көшкендей азан-қазан сапырылысқан дүние. Шұрқырай, жанұшыраыққанкөпжылқы, әлемтапырықың-жың. Ақтотының жүрегi лүпiлдеп, кенет бойына зор қорқыныш пайда болды. Ойына әр нәрсе түстi. Әлдеқандай апат, аждаһа аузын аша ұмтылған тәрiздi.

	Бертай әлi сол қалпында, алды-артына қарамай бара жатты. Бiр кезде кiлт бұрылып шетке шықты. Дүрiлдеп өлiмге қарай өтiп жатқан жылқыларға назар аударды. Алақтап бiр қора қойды еркiн қырып жүрген қасқыр сияқты қарады. Солай тұрғанда оған Наурыз қарт жақындап келдi.

	– Оу, иттiң күшiгi, мұнда не қарауылдап тұрсың! – дедi қарт үнi қатты шығып. – Сенi не қара басты!

	Қарауытып, әбден сұрланып алған Бертай қартқа жақын кеп, жанасты. Сол кезде Наурыздың аты омақаса құлады. Қарт анадай жерге ұшып түсiп, орнынан қарғып тұрды да, қайта отыра кеттi. Бертай оған бұрылып барып тiл қатқан едi, қарт сөйлей алмады.

	Боран борай түстi. Оның ағымында сеңдей сапырылыса, қалқып жүрген көп жылқы соңында ендi Дарқан мен Ақтоты ғана кейде желiп, кейде жортақтап бара жатты.





Түнгi дүрбелең


	Өткен күнi аудандық партия комитетiнiң кешке болатын бюро мәжiлiсiне Көсебай мен Ержан екеуi де шақырылып едi. Бюрода ауданды электрлендiру жәйлi мәселе қаралмақшы. Бiрақ, Ержан сырқаттау болып бара алмады да, Көсебай қатысты. Содан ол үйiне бүгiн ел жата оралған. Ары кеткенде ауылға таңертең қайтып келетiн адам, қызмет аяғы бiткенше, ауданда жүрдi де қойды. Әр кеңсеге бiр кiрдi. Бюрода әр колхоз өзiне электр станциясын салу мүмкiндiгi сөз болған. Бiрсыпыра колхоз председательдерi сыналған. Соның iшiнде Көсебай да бар. Сын оған қатты батқан, көңiлiне дүрбелең салған едi, айтылған сөздер есiнен ешқашан да кетер емес.

	Көсебайды әсiресе, Бегiмбет Сариев қатты тулатқан. Бұл өзi оқымайтын, күнделiктi бiлiмiн көтермейтiн председатель деген. Жаңалықты сезiне бермейдi. Қатардан қалып бара жатқанымен iсi жоқ. Бүгiн елдi электрлендiруге де селқос қарайтынын көрсеттi. Кеше ағаш өсiретiн звеноға да шабуыл жасап едi. Колхоздың ендiгi председательдерi осылай болуы керек пе? – деп шүйiлген.

	Бәрiнен осы соңғы сөзi жаман едi. Мұндай айыптаудың ақыры немен тынатынын Көсебай бiледi. Қазiр ол өзiнiң кеш келгенiн де ұмытып, газет оқыған болып, бiр бөлмеде жалғыз отыр. Бiрақ, ойы басқа жақта. Әуелi насыбай атып едi, оған мейiрi қанбады. Оны түкiрiп тастады да, папирос тартты. Бiрiнiң үстiне бiрiн бұрқыратып, үйдiң iшiн көк ала түтiн еттi. Оның алдына Меңсұлу келдi.

	– Бiздiң звеноның кешегi жұмысын неге сұрамайсың? Әлде бiлгiң келмей ме,– дедi ол қиқарлана.

	Көсебай әйелiне газетке қарап отырып жауап бердi:

	– Сұраймын ғой, сәл тұра тұр, Меңдеш. Газет оқып алайын.

	Меңсұлу күйеуiнiң мынадай отырып не газет, не кiтап оқығанын бұрын көрген емес-тi. Газет, журналға көп жазылғанмен бiрiн де мезгiлiнде дұрыстап оқымайтынын жақсы бiледi. Бүгiн шұқшия қалыпты. Қасына еркелеп бара қалып едi, меселiн қайтарып тастады. Меңсұлу күйеуiнiң мұнысына қайта кесiрлене түстi. Бұған дейiнгi талай газет, журналдар почташы әкелген күйiнде бетi де ашылмай, үйдiң төргi бұрышында тұрған кiшкене стол үстiнде айлап үйiлiп жататын. Меңсұлу ойланып жатқан жоқ, тола құшағын әкелдi де, Көсебайдың алдына шаңын бұрқ еткiзе лақтырып тастап:

	– Мә, сауатың шығып, көзiң ашылып қалған екен. Мыналарды да оқы! – дедi. Даусы тым қатты шықты, – Оу, Меңдеш? Бұ несi?

	– Оқы, оқы! Кiтап сөздерi босқа жатып саржанбас боп, иiстенiп барады. Тым болмаса, беттерiн аударып жаңартып қойсаңшы. Әйтпесе, оларға несiне жазылғансың?

	Көсебай бiресе әйелiне, бiресе газет, журналдарға қарады. Қағазға жабысқан шаңның, ыстың кермек иiсi қолқасын жарардай. Ол түшкiрiп те қалды. Көзi жасаурап жыпылықтап тұр. Бұрқыратып отырған папиросының шоғы шашырап газет, журнал беттерiне жайылды.

	– Еш нәрсе оқымай-ақ, бұл дүниедегi ең бiлгiш жануардың өзiмiн дейтiн ең ғой. Газет қарап қапсың, киiз кiтаптан тоқығандарың сарқылайын деген бе, қалай?

	– Бiлу жағынан әлi де тiрi пенденi шаңыма ілестiрмеймiн. Бiрақ, кеше бюрода менiң бетiме газет оқымайды деп, қара күйе жақты емес пе, әлгi соққан Сариев.

	Меңсұлу сақылдай, бетiне зәр шаша, даусына мысқыл бере күлдi.

	– Ауыз жаласқан досым дейтiн емес пе ең? – дедi ол.

	– Ретi келсе, дос та мақтамен бауыздайды екен.

	– Е, бәсе, сөйтiп, бұтарлана iрелген едiм де. Екi күндей үй көрмей қайда жүр десем, кез келген қасаптың қолында боршаланып, есiмнен адасып, сорлап ем де?

	– Меңдеш, сап-сап! Тым қаталсың ғой!

	– Ғалымдығыңа қуанып, боршаланғаныңа ренжiп тұрғаным-дағы.

	Орнынан ауыр қозғалып көтерiлген Көсебай делдиген танауын қолымен тосып және бiр түшкiрдi. Мұрнын қол орамалымен сүрте тұрып сөйледi.

	– Айдың он бесi қараңғы, он бесi жарық емес пе, Меңдеш. Бүгiн iрелсем, ертең мен де бiреудi iреймiн. Соған әзiрлiгiм бұл. Мына газеттердi шаң басып қалған екен, ертең қағып, сiлкiп, тазартып қойшы?

	Меңсұлу күйеуiнен қазiр бөтен өнер күткен. Ашуланар, ақырар деп ойлаған. Арқасы қышып, жынданып тұрған. Көсебай көк желкеден ап-ауыр жұдырығымен түйiп-түйiп жiберсе, сөйтiп Меңсұлу үйдiң ана қабырғасына бiр, мына қабырғасына бiр қаңбақтай соғылса, құрыс-тырысы жазылып-ақ қалар едi. Асау, айбарлы келiншек ондайдың талайын көрген. Сол кезде өзi де Көсебайды, кәдiмгi сотқар жiгiттердей қарсы тұра қап, құлаштай соғатын. Ойбайлап үйде, шаң-шұң көтеру, көзiне жас алып жылау деген онда болған емес. Кейде сондай қызу шайқастан кейiн сәл ғана өксiп, әйел боп жаралғанына назаланып отыратыны бар-ды. Жаңа Көсебай сесiн қайтарғанда, жыны қозып-ақ кетiп, етi үйренген, кейде өзiне дене шынықтырудың бiр түрiндей боп кеткен төбелестi күтiп едi. Болмады. Көсебай барлық зiлдi салқын қабылдады. Бейшараны жүндей түте берiп қайтем дедi ме, әйтеуiр, қызбады. Меңсұлудың отша жайнап кеткен көзiне көзi түсiп, мырс еттi.

	– Өзiң белсенiп тұрсың ғой. Iшiң пысып-ақ қалған екен, ә?

	Бiрақ, мен шаршап келдiм. Төбелестi қояйық. Қалай, звеноның жұмысы ұнады ма? – деп сұрады. Не iстеп, не қойғанын сонда да ежiктеген жоқ.

	– Ғажап болды. Дарқанмен қатар жүрiп жұмыс iстеу – дүниенiң рахаты екен,– деп қайтарды жауапты Меңсұлу. – Неге сонша ала көзiңмен қарайсың? Бүгiнде қар тоқтатуға шығуымыз керек едi, мына соқыр боран көздi аштырмай-ақ қойды ғой.

	– Дарқанмен қатар жүру жақсы дейсiң бе? Сол жын соққан өркөкiрек ғашығыңды қашан ұмытасың! Сен өзiң қазiр кiмнiң қатыны екенiңдi ойлайсың ба, сiрә?

	– Бiр-ақ рет ойлағаным бар. Күнде басымды несiне қатырам. Көсебай әуелi бұл жауапты қалай түсiнерiн бiлмедi. Бiрақ, қазандай қайнап шыға берген ашуы қайта сабасына түсiп, үнсiз тұрды. «Бiр-ақ рет ойлағаным бар», – дейдi. «Онысы өзiңсiң дегенi. Бөтен не айтсын? Айғайлап, жар салмай-ақ түсiнiктi нәрсенi Меңсұлу қайталап жатпайды. Онда бұл Меңсұлу – тап осы Меңсұлу болмас едi!»

	– Солай ма? Ендеше кiмнiң қас, кiмнiң дос екенiн бiлiп жүр.

	Менiң орным да, қатыным да көзiм тiрiде өзiмдiкi!

	Меңсұлу және сақ-сақ күлдi. Бүркiтке iлгiзбей кеткен қызыл түлкiдей бұлаңдап тұр. Дереу жайдары, жайсаң қалыпқа көштi де.

	– Жүр, бұ да киiз кiтабыңнан оқығаның шығар. Одан да ауқатыңды iш. Суып қалды, – деп ауызғы үйге шыға бердi. Көсебай оның соңынан ердi.

	Мана Көсебай келе сала-ақ Меңсұлу оған ас әзiрлеген едi. Стол үстiне әкеп қойып оны көп күттi. Көсебай газет оқығансып, бұрын әдетiнде жоқ қылық көрсетiп отырып алды. Ендi екеуi сол ас үйге барды.

	– Мiне ауқат. Керек болса же, тоқпын десең еркiң бiлсiн. Өзiм қазiр жатам, – дедi Меңсұлу. Көсебай әйелiне бұрыла қарады да:

	– Немене, ұйқың келдi ме? – деп сұрады.

	– Сағатқа қарашы, уақыт қанша болды екен? – деп Меңсұлу жар сағатын қолымен көрсеттi.

	– Оһо, үшке қарап барады екен ғой!

	– Сұлы сарымаймын деп бөседi екен. Сондай-ақ, сен бiр кеш газет оқып, уақыттың қалай өткенiн бiлмеген ғалым боп қалдым дейсiң бе?

	Меңсұлу үндемей қалған күйеуiне қарап керiлiп есiнедi де, кербез басып төргi үйге кiрiп кеттi. Көсебай қозғалған жоқ. Үйге кiрiп төсегiне жатар-жатпастан Меңсұлудың көз алдынан өзiнiң өмiр тарихы жалт берiп өттi...

	Батыста соғыстың қайнап тұрған кезi едi. Елде көбiне қатынбала, кәрiлер ғана қалған. Меңсұлудың катар құрбыларының бәрi майданда. Талай қыршын жастың, кейбiр семьялы егде адамдардың үйiне жаман хабарлар, қаза тапты деген суық сөздер жетiп жатады. Ер-азаматы майданда жүрген семьяның iштей дiрiлi қатты. Олар соғысып жүрген адамның өзiнен де бетер қорқады. Жұмыс та ауыр. Iшiп-жемге де мықты емес. Сонда да артық-ауысын жеңiс үшiн, майдандағы ерлер үшiн деп жiберiп жатқан ел. Кейбiр ауылда шолақ белсендiлер әбден қожа боп алған. Қит еткендi майданға, өлiмге жiберем деп қорқытатындар да көп. Әйелдердi еңбек армиясына кетесiң деп те шошытады олар. Көсебай председатель болған алғашқы жылдарда жұртқа тым жайлы едi. Әркiммен санасып жұмыс iстедi. Бара-бара сүйенiшi көбейдi де, о да бұзылды. Ең алдымен екi баласы мен әйелiн қоя бердi. Сақа бойдақ боп, қыз-келiншектерге қырындады. Майданға кеткен ерлердiң әйелiмен ойнап-күлуге арланбады. Соған әбден үйренiп те алды. Наразыларды қорқыта сөйлейтiндi бұ да кәсiп еттi.

	Уақыт солай өте бердi. Ауылдағы әдемi қыздың бiрi Меңсұлу мұның назарын қатты аударды. Қыздың елуге жақындаған әкесi, сол жастағы шешесi ғана бар. Олар да ауру, сырқаттау. Қатты қиналып жұмыс iстеген күндерi ыңқылдап жатып қалады. Қарттары үшiн бар жұмысты Меңсұлу iстейдi. Он жылдықты бiтiрген соң жоғары дәрежелi оқу орындарына түсе алмай қалған. Сондағы себебi: қартаң тартқан деп саулықтары нашарлау әкешешесiн қараусыз тастамау едi.

	Көсебай Меңсұлудың үйiне жиi келетiн болды. Ол кезде осы «Шолпан» колхозында председатель арнап кiрген үй адамдары өздерiн бақыттымыз деп есептейтiн. Өйткенi, барлық билiк соның қолында. Жарылқаймын десе де, құртамын десе де, әзiрше, ерiктi адам сол председатедь – Көсебай. Оның ақ дегенi – алғыс, қара дегенi – қарғыс. Ол келген сайын Меңсұлудың, әсiресе, анасы жайылып жастық, иiлiп төсек болатын. Әкесi онша жақтыра қоймайтын. Бiрақ, көндi. Көсебай келсе болды, столға да отырмай, төрге қалың етiп көрпеше салғызып, құс жастықта жамбастап жатады. Шай да, май да дайын. Кейде Көсебайдың өзi де бұл үйге пұттап астық, шай-қант жiбертедi. Мал алғызып сойғыза салады.

	Көсебай бiртiндеп үйiр боп алды. Жүре келе председательдiң көмейi де байқала бердi. Меңсұлуға қырындап, кейде әзiлдесетiндi шығарды. Ол пейiлiнен қыз ғана емес, қарттар да шошынды. Көсебай бiр күнi Меңсұлуға тура айтты. «Сен тиесiң, мен аламын», – дедi.

	Қыз ол кезде тым ұялшақ, ұяң едi. Бетi дуылдап қызарды. Сөз бiлмейтiн – жылап жiбердi. Жауабым: мен саған тимеймiн, әкемдей адамсың, бұндай арам ниет аузыңнан қалай шықты дегендей, жасты көзiмен Көсебайға жиiркене қарады да, үйден шығып кеттi.

	Ертеңiне бұл сөз Меңсұлудың ата-анасының құлағына жарылған бомба даусындай боп естiлдi. «Көзiмнiң ағы да, қарасы да осы жалғыз қызым едi. Мұны өз теңiне бермей, өлгенде көрiмде қалай жатам», – деп тулады әкесi. «Жасаған-ай, бұл iстiң ақыры немен тынар екен?» – деп жылады ана.

	Көсебай осыдан кейiн бiрнеше күн Меңсұлудың көзiне көрiнбедi. Үйге де келмедi. Батыста – қантөгiс соғыс, тылда – қайнаған еңбек кезi. «Шолпан» колхозының үлкен-кiшiсi демей осы соңғы майданда. Меңсұлу көптiң бiрi болып таңсәрiден қас қарайғанша колхоз жұмысында жүредi. Бiр күнi кешке бұлар төрт көзi түгел үйiнде отырған-ды. Көсебай кiрiп келдi. Өңiнде қобалжу, ренiш бар. Әдеттегiсiндей қалың көрпеше үстiне жантайған жоқ. Шетiректе тұрған орындыққа отырды. Оның кейпiнен шошынған үй иелерi үрпиiсе қарасты.

	– Көсебайжан, – деп бұрылды оған Меңсұлудың әкесi. Жас жағынан өзiмен қатарлас болса да қызмет дәрежесiн сыйлап, оны солай жамбасына көпшiк қоя, аздап жасартып атайтын. – Немене, тыныштық па, әйтеуiр? Тарылыңқырап келген сияқтысың ғой! Майдандағылардың бiрiнен жаман хабар естiгеннен саусың ба? Сөздi неден бастарын бiлмей қипақтаған Көсебай, жалпақ маңдайын бiр сипап қойды. Қиналған боп және аз отырды да:

	– Ондай жамандық жоқ, – дедi. – Бiрақ, ойлағаныңыздан салмағы кем түспейтiн хабарым бар. Менi қинаған сол.

	– Апыр-ау, о не болды екен?!

	Үй iшi тегiс елеңдеп қалды. Көсебай және маңдайын сипады. Галстук байлап, сақалын күнде тып-типыл етiп қырдырып жүретiн. Крахмалдаған аппақ жағасын ұстап-ұстап қойды да:

	– Аудандық әскер бөлiмi бiзге және екi адамның атына повестка жiберiптi. Бiрiнде сiздiң атыңыз тұр. Қазiргi келiсiм бұған не деп жауап қайтарамыз. Осыны өзiңiзбен ойласқалы бұрылып ем, – дедi ол қынжылып.

	Нағыз бомба үй iшiне ендi жарылды. Меңсұлу шар етiп әкесiн құшақтай алды. Көзiнен жас домалап-домалап түстi. Шарасыздық, нағыз дәрменсiздiк кезiнде шығатын ащы дауыс шаңқ еттi. «Әкетайым-ай, ендi қайттiк! Мына түрiңмен сен бiр жерде бостан босқа өлесiң ғой!» – деп оны аймалай бердi.

	Ата-ана үнсiз мелшиiп қалған. Меңсұлу ол екеуiне кезек жалтақтап, жанына жайлы лебiз естiгiсi келiп жәутеңдедi. Бiрақ, олар аузына су алғандай, бастарын төмен салып, кейде бiрiнебiрi қабақтары астынан ғана қарасып отыр. Iшкi сырларын, бұл дүрбелеңнiң мәнiн айтпай ұғысқан тәрiздi. Кеше ғана Меңсұлуға көңiлi кетiп сөз салған осы Көсебай едi. Ол бұлардан жанына жағымсыз жауап алған. Бүгiнгiсi соған қайтарған қарымы. Мұны Меңсұлу түсiнбегенiмен оның ата-анасы айна қатесiз ұқты. Қазiр екеуi де азырақ бөгелiсте отырғандарының себебi осы ғана.

	Меңсұлу ендi жалт етiп Көсебайға бұрылды. Бұрын-соңды еркектiң бетiне, әсiресе, өзiнен үлкен адамға бұлай қарап көрмеген қыз жалын атқан жүзi дуылдап тұрып:

	– Сонда менiң ауру әкемдi көзiң көрдi ме? Денiң сап-сау, өзiң неге бармайсың майданға! – дедi.

	Көсебай сәл жымиғандай болды. Қоржиып, стол басына тым ыңғайсыз жайғасқан едi. Меңсұлуға жүзiн туралап қарады да:

	– Шырағым қарындас, талабың өте дұрыс. Сенен ғана емес, мұндай сұрақты талайдан-ақ естiп жүрмiн. Бiздiң адамдарымыздан несi артық, майданға бұл неге бармайды? Денi де сау, екi бетi қып-қызыл боп ауылда жүргенге ұялмайды да екен, – деп соғады көбi. Қайтесiң, соны айтқанның бәрiмен ұрыса беруге бола ма?

	– Көсебай өзiнiң бағасын асырғысы да келiп кеттi. – Демек, мен осы жерге керекпiн. Маған көпшiлiк мынадай колхозды, – ол бас бармағын шошайтып көрсеттi, – басқаруға сенiм бiлдiрдi. Сол себептен де мен осында жүрмiн.

	Осы жерде Меңсұлудың әкесi шыдай алмады.

	– О, Көсебай! – дедi бұл жолы оның атына «жан» дегендi қоспады. – Маған қашан кету керек? Соныңды айт та, үйден тайып тұр. Отаным шақырады екен, дайынмын!

	Орнынан Көсебай үнсiз көтерiлдi. Артына қарамай кеттi. Пәлен жерге барасыз деп те айтқан жоқ. Алып келген повесткасын да ұмытты бiлем, бермедi. Меңсұлудың әкесi оның соңынан:

	– Тамырын басып таныс бол, – деген. Талғамай жүрiп өзiн осы үйге тым үйiр етiп алдық. Көмейiңдi сенiң көмейiңдi... не тiлейтiнiн бiлем. Дегенiңе көнгенiмше аяғым жеткен жерде-ақ өле қояйын, – деп қатты-қатты сөйледi.

	Бұл күнi сөз осымен бiткен сияқты едi. Бiрақ, Меңсұлудың көңiлi жай таппады. Әкесiнiң ертеңгi халiн ойлады. Ұйықтамады. Көзiн жұмған сайын шошыды. Дүниедегi ең жақсы көретiн адамы – әкесi. Меңсұлу кiрпiгiн кiрпiгiне тигiзген бойда алыстап, әлдеқайда ұзап кеткендей. Белiнiң құяңы қозып шойнаңдап, бiр басарға зар боп, қиналып бара жатқандай да боп кетедi.

	Меңсұлу әкесiне ешбiр жанды теңгермейтiн. Одан артық адам болады дегендi ойлап көрген емес. Сол әкесi кейде аздап сырқаттанып қалса, Меңсұлу өле жаздаушы едi. Шықпаған жаны ғана бөлек тұратын. Ендi мiне, ертең...

	Түн ауып кеттi. Меңсұлу әлi төңбекшiп жатыр. Үй iшi тастай қараңғы. Қыз жастықтан басын жұлып алды. Жәймен кеп әкесi мен шешесi жатқан бөлменiң есiгiнен iшке құлағын салды. Олар ұйықтап қалған. Меңсұлу өз бөлмесiне қайта кiрдi. Тез-тез киiндi. Мысықша ептеп басып сыртқа шықты. Дала да үй iшiндей екен. Көзге түртсе көргiсiз, күздiң қара түнi. Аздап жел соғып тұр. Аспанды бұлт торлаған. Меңсұлудың жүрегi дiр еттi. Бiрақ, тайсалған жоқ. Үйлердiң ара-арасындағы жалғыз аяқ жолмен жүгiрiп ала жөнелдi. Бұрын түнде бiр қадам баспайтын. Тысқа шыққысы келсе шешесiн оятып, екеуi барып келушi едi. Қазiр жалғыз өзi, мынадай жетi түнде замғап келедi. Ол бiрнеше үйден өттi. Кең көйлектiң жел көтерген етегi арт жағында жалп-жалп еткен сайын, Меңсұлуға бiреу тартқылап келе жатқандай көрiнедi де, ол бар пәрменiмен ышқына түседi.

	Әлде бiр заматта Меңсұлу үлкен қақпасы бар үйдiң алдына кеп тоқтады да, артына жалт қарады. Iзiнен келе жатқан ешкiм жоқ екен. Замат аулаға ендi. Қақпаға тура қарап тұрған ақ үйдiң есiгiн қаға бастады. Iштен дауыс келдi.

	– Бұ кiм, неге сонша қағасың?

	– Көсе аға, мен ғой. Меңсұлу, ашыңыз?! – дедi қыз алқынып, дiрiлдеген буын-буынын игере алмай.

	Сәл өтпей-ақ үйде шам жағылды да, есiк ашылды. Көсебай жалғыз екен. Үстiне жұқа кең шапан киiп алыпты. Мезгiлсiз кiрiп келген қызға таңдана қарап тұр. Ыңқ деп тiл қатпады. Оның үндемегенi Меңсұлуды шошындыра түстi.

	– Аға, жан аға! – деп шам тұрған стол жанындағы орындыққа отыра кеткен Меңсұлу бетiн баса солқылдап жылап жiбердi. – Жан аға, сiз менiң әкемдi, ауру әкемдi...

	Қыз сырын Көсебай бiрден-ақ түсiнiп едi. Ол ендi Меңсұлудың қасына келдi. Қызды екi қарынан ұстап тұрғызды. Кеудесiне оның басын сүйеп, жауырынынан қақты. Меңсұлу иесiнен рахым күткен кiшкене күшiктей, еркелеп, сәл күлiмсiреп, көздерi жайнап Көсебайдың салбыраған тамағы астынан қарады. Көсебай қыздың бiрте-бiрте аш белiнен қапсыра құшақтады. Дiрiлдеп, жас жүрегi тайдай тулаған Меңсұлу мыңқ еткен жоқ. Көсебай оны балаша көтерiп алды.

	– Егер әкеңдi құтқарсам, онда... – Көсебай көмейiндегiсiн толық айта алмай, сәл кiдiрiп, қыздың бетiне көзiн қадады. Қалшылдап, қорқып тұрған Меңсұлудың жүзiндегi ерiксiз жылылық, тiптi, шаттық белгiнi көрдi. – Онда айтқаным бола ма?

	Меңсұлу жасты көзiн кең ашты да, оның тiлегiн мақұлдағандай, басын изедi.

	– Ендеше, Меңсұлу, мен бар күшiмдi салам. Әкеңдi қайтсем де ешқайда жiбермеймiн. Уәдем осы.

	Көсебай қызды бас салып сүйдi. Қыз былқ еткен жоқ. Бар болғаны сықылықтап күле бердi. Әкесi еркелеткен бейкүнә баладай. Көсебай оны төсегiне алып барды. Меңсұлу сонда да күлуiнен тоқтамады. Бiр кезде талды сылқ түстi... Көсебайдың қойнынан ол таң қылаң бере әбден шаршаған күйде қайтты. Жүнiн жұлған тауықтай бопты. Үйiне сыбысын бiлдiрмей кiрдi.

	Ертеңiне әкесi киiнiп-түйiнiп колхоз кеңсесiне келдi.

	– Қане, менi аттандыр, – дедi ол Көсебайға. – Қайда барам? Көсебай жайымен жауап қатты.

	– Өзiмiз хабар бергенше қозғалмаңыз. Аудандық әскер бөлiмiнiң бұйрығы солай, – деп зор кiшi пейiлдiлiк көрсетiп қайтарып жiбердi. Шынында ешкiмге, ешқандай повестка келмеген едi.

	Меңсұлу әкесiнiң ертеңiне кеттiм деп кеңсеге барғанына қарсы болмады. Көсебайдың оған жоғарыдағыдай жауап беретiнiн ол түнде-ақ бiлген. Көңiлi тоқ едi. Ауру әкесi ендi үйiнде қалады, кетпейдi. Қыз соған мәз болды да, сырын айтпады. Меңсұлу ұзамай-ақ Көсебайға тидi. Қыздың қылығына әке-шешесi қатты күйiндi. Перзентiне ренжiгенiнен олар бiр совхозға көшiп кеттi.

	Өз тарихына бiр сәт осылай бойлап өткен Меңсұлу төсегiне қисайып едi, уақыттың соншалық кештiгiне қарамай, ұйқыға ене алмады. Қайта тым сергiп кеттi. Көңiлiне дүрбелең салған ойдан арылу үшiн орнынан бұлқынып тұрды. Қатты басып терезе алдына барды. Далада кешеден берi дамылсыз түтеген боран әлi соғып тұр. «Бүгiн де басылмас па екен?» – деп ойлады келiншек. Үй iшiнен тың тыңдағандай, тыстағы боранның «әнiне» құлағын тосты. Бiресе өңешiн соза ұлыған аш қасқырдай, бiресе сыңсып жылаған қайғылы қалыңдықтай естiлген бiр үн әлi тұр. Меңсұлу тез-тез жүрiп Көсебай отырған үйге барды.

	– Паһ, паһ! – дедi ол күйеуiн мазақтап. – Өзiң Бiрақ, түнде ғұлама болып шықпасаң жарар едi. Газеттi қойып, қолыңа кiтап ұстапсың ғой. Саған ендi бәрiбiр бiлiм жоламайды. Одан да жатсайшы, менiң де ұйқым келмей қойды.

	Көсебай қолындағы кiтаптың беттерiн манадан берi аударыстырып қана отырған. Ежiктеп оқыған болып едi, тiсi батар емес. Қайдағы бiр бейтаныс сөздермен кездестi. Олар Көсебайға, Көсебай оларға жатырқап қарағандай едi. Меңсұлудың кiрiп келгенi жақсы болды.

	– Ғұламалар менен артық боп па? Қарашы өзiң, талай беттерiн қазiр-ақ аударып үлгiрдiм. Оқыған сайын жұтып қоятындаймын. Бойыма майдай сiңiп барады, – дедi.

	– Мақтанба, бiлдiң бе, мақтанба? Мақтанған жерiңнен маталасың. Қане, бiлгiш болсаң, маған да түсiндiршi?

	Меңсұлу кiтаптың бетiне үңiлiп, бiр жерiн оқи берiп едi, Көсебай жаба қойды. Орнынан тұрды да, бұрышта тұрған шар айна алдына барды. Өзiн көрдi. Бойындағы кәрiлiк белгiлерiн ендi ғана сезiп, бiлгендей кiдiрдi. Самайындағы ақ шаштарды қолымен сипап:

	«Көбейiп-ақ қалған ба?» дегендей iшiнен күбiрледi.

	Ол ту сыртынан келiп тұра қалған Меңсұлудың көркем кескiнiн де байқады. Биыл жиырма беске шыққан келiншек Көсебайдан сонша жас кiшi едi. Ұзын қолаң шашы мойнына оралып, қылдай белi бұралып тұр. Ол биiк кеудесiн Көсебайдың жауырынына тiрей құшты да:

	– Немене, шалым, өзiңдi өзiң бүгiн көрiп, қартайғаныңа өкiнiп тұрсың ба? – деп жымиды.

	– Қартайғаны несi? Тек мына самай ғана бұзады екен. Өзi қайда барады? – Көсебай ақ шаштарды ұстап көрсеттi. – Түк емес, шатасқан самай ғой бұл. Әлi де өзiңдей бiр келiншектi қартайтар күш бар өзiмде.

	– Мақтанба дедiм ғой жаңа. Маталасың! Жаспын деп пе ең, елуге келгенiңмен жұмысың жоқ-ау! Ендi кәрi қойдың жасындай ғана өмiрiң қалды емес пе?

	– Қой-әй, елуiң не? – Көсебай шошып кеттi. – Сендей қатыны бар адамға олай деуге болмайды.

	– Дұрыс-ақ, жауабың да қатып кеттi. Бiздiң бiр жеңгей ағайға

	«қырыққа келгенiңмен iсiң жоқ, бала сияқтысың» – деп ұрыса бастаса, ағай: «Ой құрғыр, қырқың не, отыз тоғызға жаңа келгенiм жоқ па!» – деп шыға келетiн. Сенiң де жауабың солай боп кеттi.

	Көсебай қарқылдай күлдi. Ол Меңсұлудың белiнен қапсыра құшақтап алды. Келiншек iшiнен Көсебайды жек көрiп-ақ тұр едi, қазiр антұрған неменiң нәпсiқұмарлығы ұстап кеттi. Көсебайға өткiр көзiн сығырайта қадап:

	– Иә, жассың, жiгiтiм, тiптi, уылжып тұрсың! Шалым деуге жүрегiм қалай дауалады екен, ә? Ренжiп қалған жоқсың ба? – деп, ендi күйеуiнiң мойнына қолын салып аймалай бердi. – Ұйқы әбiгерлiгiнен әсте бiлсемшi. Ұйқылы көз шел қаптағанмен бiрдей дейтiнi рас болды!

	Меңсұлу сылқ-сылқ күле Көсебайды босатты да, үй iшiнде киетiн ұзын халатын шешiп тастап, үлбiреп тұрған жұқа жiбек iш көйлегiмен жүрiп, төсек сала бастады. Балғын сымбатты денесiн ширақ ұстап лып-лып қозғалады. Толық кеудесi, жұмыр екi иығы, қаз мойны, түп-түзу еттi аяқтары Көсебайдың көзiне құлындағы мүшесiн қайта бiр елестетiп тұр.

	– Жат, дем ал! – деп мүләйiмси жымиды ол және Көсебайға.

	Көсебай шешiне бастады. Бiрақ, ол бiр етiгiн аяғынан шығарып, ендi екiншiсiн ұстап жатқанда сыртқы есiктi әлдекiм бар пәрменiмен тарс-тарс қақты. Көсебай селк етiп басын көтерiп алды:

	– Бiреу келiп тұр. Кiм болды екен?

	Бұл кезде әлi жаншылып та үлгiрмеген жұмсақ төсекке жатып қалған Меңсұлу шатынай сөйледi:

	– Бейуақытта мұнысы кiм болды тағы?!

	Есiк қағушы Меңсұлудың ренiшiмен санасқан жоқ. Ұзақұзақ тақылдатып, «шық мұндалап» жатыр. Көсебай шешкен етiгiн қайта кие жүгiрдi. Аз өтпей-ақ онымен бiрге алдыңғы үйге бiреу кiрдi. Үстiне киген киiмдерi қаудырлап, шықырлап үрей шақырғандай. Өзi де салмақты адам сияқты, – аяғын басқан сайын еден сықыр-сықыр етедi. Көсебай:

	– Бұ қай жүрiс, тыныштық па? Шешiнсейшi – деп жатыр.

	Келген адамда әлi үн жоқ. Меңсұлу есiктен ақырын сығалап қарады. Ержан екен. Ұзын бойы серейiп тұр. Қолғабын шешiп қолтығына қысып алған, сөйлеу орнына салалы саусақтарын бiрiне-бiрiн қатты-қатты ысып, артынша аузына жақындатып ыстық демiмен жылытқансиды. Тiлi байланып қалған секiлдi.

	Көсебай оның шешiнуiне өзi көмектестi.

	– Жүршi, өзiң қайдан келесiң. Тыныштық па? Меңсұлу, шай қойып жiбершi, – деп, төргi бөлмеге бұрыла үн қатқан Көсебай Ержанды ас үйге алып кiрдi. Көңiлiнде ренiшi де, қорқынышы да бар. – Апырай, бiр жаққа аттап шықсаң бiттi, бiр бәле болады да жатады. Сенiң мынадай түнделетiп жүрiсiң тегiн емес қой. Тағы не құдай соғып кеттi, айтсайшы, Ержан!

	Меңсұлу да Ержанды көрген соң шошынған. Ол халатын кие сала шықты.

	– Ержан аға, тыныштық па, бұл қай жүрiсiңiз? – деп келдi о да. Кеше таң ата жылқы фермасынан хабар келген. Көсебай ауданда едi. Аздап сырқаттығына да қарамастан Ержан қасына Жүлдебек пен Қарғабектi ертiп фермаға тура тартқан. Хабар рас екен. Наурыз қарттың аяғы жiлiншiгiнен сыныпты. Белiн де көтере алмайды. Оны атқа зорға отырғызып, фермаға әрең жеткiзген Бертай болған оқиғаны, өзi ақтала тұрып, айтып бердi. Қарттың аяғы сынбағанда жылқыны бұра бастырмас едiм деп соқты. Ержан дереу шара қолданды. Сол жерден азық-ауқат қамдап, қасына Қарғабек пен Жүлдебектi және Бертайды ертiп iздеуге, жолға шықты. Көңiлге алған бiраз жерлерге шолу жасады. Iз-түз жоқ. Солай құр топталып жүре бермей, ендi басқа да шара iстеу керек сияқтанды. Ержан бұл оқиғаны аудан басшыларына хабарлауды ойлады. Жүлдебектi бұдан былайғы iздеу сапарына бастық етiп қалдырды да, өзi ауданға тартты. Күн бата жеттi. Тура бiрiншi секретарьдың үйiне түстi. Ол барлық жағдайды бiлген соң облыспен байланысты. Ауа райын зерттейтiн орындармен сөйлестi. Егер шын болса, ертең күн ашылады, ал егер ашылса, облыстан бiр жеңiл самолет iздеуге шырады. Самолет әуел дәл осы колхозға кеп қонады да, мұндағы адамдармен жылқы соңынан қайта ұшатын болады.

	Ауданға барған Ержанның бiтiргенi осы едi. Ол Көсебайдың ауылға бүгiн ғана кеткенiн де бiлген. Ержан содан кейiн аялдамай тура ауылға тартқан. Өлдiм-талдым деп жеткенi де жаңа едi. Ол тура Көсебайға келген. Бұрында сопақ жағы мүлде сопайып кетiптi. Үлкен қой көздерi iшiне кiрiп, жұқа қабағы да ары қарай бата түсiптi. Ол ирелеңдеп орындыққа отыра бердi де, жылқы фермасында болған оқиғаны, кешеден бергi iстеген iсiн түгел айтып шықты. Сөзiн: «Хал нашар. Таң атса үшiншi күн. Адамдар да өлiп, жылқылар да қырылып бiтпесе жарар едi», – деп тоқтады.

	Көсебай дiрiлдеп кеттi. «Не дейдi? Мынау сұмдық екен. Бұл өзi үлкен бiр қырсыққа айналмаса едi!» – дей бердi.

	– Ойпырым-ай, бәсе, Дарқан кешеден берi көрiнбеп едi-ау! – деп, Меңсұлу шыр-шыр еттi. – Алла-ай, мал басы құрала жатар, апа бiр тәп-тәуiр қыз – Ақтоты мен есiл жiгiт Дарқан суыққа ұшып өлдi-ау, қап! – деп қынжылды. Көз алдына дүлей боран елестеп кеттi. Шетсiз, шексiз далада мыңғырған мал, қаңбақтай ұшып бара жатқан адамдар, оның бiрi Дарқан. – Ой, дүние-ай, не сұмдық едi, ә! Өледi-ау, ендi, өледi-ау, Дарқан!

	Әйелiнiң соңғы сөздерi Көсебайдың зығырданын қайнатып жiбердi. Ол Меңсұлуға қарап, тiлiн сақаулата ақырды:

	– Дайқан, Дайқан! Сол бiр иттiң баласы-ақ бәле болды. Қайда жүрсе қырсығын ала жүредi. Дарқан келіп едi, бiзге бiр сай тан, аласат келдi ғой! Мен бiлсем осы қырсыққа бастаған да сол, көрерсiңдер әлi!

	Ержан етсiз, арбаңдаған саусақты алақанымен жағын таянып, аяғына қарап отыр едi. Шыдамады. Басын кенет көтерiп алды.

	– Жә, Көсебай, қазiр қатын өсектi қайтесiң. Етекке бал ашып, кiсiнiң сыртынан жұдырық салмақтайтын уақыт емес, – деп салды да және төмен қарап алды.

	Көсебай күйiп-пiсiп, аузына келгенiн әлi де соғып жатыр. Үй iшiнде бiресе тұрып, бiресе отырады. Бiлегiн сыбанып алған. Ол Ержанға да тиiстi.

	– Ержан, айтпады деме, аузымыздағы қара қамымызды ақыр сол жындыбасың келтiредi. Оны тым әлпештеп, еркелетiп жүрген сенсiң. Құдайым бiздiң айрандай ұйыған ортамызға Дарқан деген жынды сүрейдi әкеп тықты. Ақыры не боларын кiм бiлсiн, әзiрше қиратып-ақ барады. Сол үшiн от басымызда да күнде өрт тұтанатын боп жүр. – Ол әйелiн көрсеттi. – Мына сияқты қатындар ендi бiраз күнде Дарқанның кесiрiнен ажалынан бұрын жардан құлап өлеме деп қорқам!

	Кешеден берi онсыз да үнемi ат үстiнде, суық боранда болып тыным көрмей, әбден есi шыққан Ержан тым шаршаған едi. Бүкiл денесi бiреу өзiн әдейi келiге салып түйгендей, қақсап отыр. Әсiресе, белi мүлдем шойырылып қалған. Жөнсiз тулап, аузына келгенiн соғып жатқан Көсебайға да ол қайтып ләм-мим деген жоқ. Жылы үйге кiрiп, Меңсұлу әкелген ыстық шай iшiп, түннен қалған тамақ жеген Ержан аздап әлдене түстi. Денесi балқып, мұздап қалған буын-буыны ерiгендей, жiбiгендей болды. Ол отырған жерiнде ұйықтап кеттi.

	Қазiр тым тәлпiштенiп, бар бәленi Дарқанға жауып, оны «өйтемiн де бүйтемiннен» бөтен сөз аузына түспеген, сол жiгiтпен ауыз жаласып жүрген әйелiн де не бiр сұмдық тiлдермен балағаттаған Көсебаймен салғыласуды Меңсұлу да жан көрмедi. Жарысар ретi талай келсе де, шыдады. «Бүгiнгi түн не деген жаман түн едi? Көңіліме бiр емес, екi рет дүрбелең салды-ау! Бiрiншiсiн қойшы, ол ендi басымды тау мен тасқа ұрсам да түзелмейдi. Оны жөндеу үшiн анадан қайта тууым керек. Қолдан келмес арман ғой ол. Бәрiнен мына соңғысы. Дарқан тап болған бақытсыздық... түу, не деген жаман едi!» – деп ойлады келiншек. Қалған таңды Меңсұлу төсегiнде жатып, кiрпiгiн кiрпiгiне тигiзбей атқызды.





Тiрi ме, өлi ме?


	Осы түн Көсебайдың да мыж-тыжын шығарды. Iшкi тыныштығын тас-талқан етiп, буын-буынына жаңадан енген талай кек түйiнiн байлатты. Намысы қозып, қорлайды. Қызылкүрең жүзi бiрде суып, бiрде ысып, қайта-қайта жаңғыра бердi. Өңiне қарай оның ойы да өзгердi, толас, тоқтам iздейдi.

	Столға қисайып ұйықтап кеткен Ержанды ескi ағаш керуетке Көсебайдың өзi апарып жатқызды. Меңсұлу мiз бақпай безерген күйде тұрды, иiлмедi де. Ақылы ауысқан жандай, тым болмаса, Ержанның басына жастық та қойған жоқ. Бәрiн Көсебай iстедi. Әйелi сол түйiлген қалпы төсекке құлады. Көсебай оның бұл қылығына тiптi, жарылып кете жаздады. «Сырың мәлiм болды қаншық. Сен колхоздың мыңғырған малын емес, Дарқанды ойлап жатырсың!» – деп қойды iшiнен.

	Ақыры, өз жалынына күйiп, шоғына пiскен Көсебай азырақ көзiнiң шырымын алу үшiн шешiнiп, төсегiне келдi. Меңсұлу бұл жақындай бергенде оқыс қозғалды да, керуеттi бiр сықыр еткiзiп жүзiн қабырға тұсқа берiп жатты.

	Көсебай да қырсыға түстi. Әйелiне оқты көзiмен ата қарады. Сап-салмақты шойын жұдырығын кезенiп, көкжелкеден бiр-екi рет қонжита соғып үйдiң қабырғасына жабыстырып тастағысы келiп тұрды да, өзiн-өзi басты. «Тұра тұр, қаншық. Сазайыңды әлi тартқызармын. Таң атсын, мал басын түгендеп алайық. Iсiм сонан соң болсын сенiмен!»

	Аузына мал түссе бiттi, Көсебайдың үрейi ұшты. «Өлетiн жерiм осы» дейдi ол iшiнен. Кеше ғана аудандық партия комитетiнiң бюросында естiген сөздерi көкiрегiнде әлi сайрап тұр. Онда оқымайды ғана деген жоқ, шаруашылықты да бiле бермейдi. Барлық iске соғыс уақытындағы өлшем тұрғысынан қарап, мәселенi дөкiр, солақай шешедi дедi.

	Аз ғана айып емес, Көсебай бюрода кемшiлiктерiн мойындап, ендi тез арада түзетем деп сөз берген, үйiне келе сала газет, кiтап оқып, бұдан былай iстi соларда жазылғандай iстемек едi. Жылқы фермасында болған оқиға барлық үмiт арманын күл-талқан еттi.

	«Жылқы ғана ма екен? Адамның аяғы сынған, белiн де көтере алмайды», – дейдi. Председатель бұған да жауап беруi керек. «Егер Бертай болмаса ғой, Наурыз қарт өлер едi. Онда Көсебай, саған, аллаһуакбар! Бiттiң, құрыдың. Өз қолыңмен iстегендей жауап берер ең де, жұмыстан босап, барлық беделден жұрдай боп шыға келер ең. Жарайсың, Бертай, бiр рет жанымды сақтап қалдың. Бiрақ, жынды сүрей Дарқанның кесiрiнен мал да қырылып, өздерi де өлсе ше! О-й-ба-ай!»

	Бүгiнгiдей ауыр күндерде Көсебайды құтқаратын Жүлдебек қана едi. Председательдiң қазiр Жүлдебектi көргiсi кеп кеттi. Ол басқаның бәрiн ұмытып әйелiне оқыс бұрылды.

	– Әй, Меңдеш, Ержан жаңа Жүлдебектi қайда жiбердiм деп едi? – деп сұрады.

	Әлi де ұйықтамай жатқан Меңсұлудың жауабы қысқа болды:

	– Бiлмеймiн.

	– Жылқы соңынан кеттi дедi емес пе?

	– Бiлмеймiн.

	– Қалайша бiлмейсiң?

	– Бiлмеймiн.

	– Бертайды да қосып бердiм деп жатпады ма?

	– Бiлмеймiн.

	Көсебай ашуға булығып ақырып жiбердi:

	– Мен ендi құрыдым! Сiрә, сен оған да осылай «бiлмеймiн» дерсiң?

	Меңсұлу шынында да дәл солай жауап бердi:

	– Бiлмеймiн.

	Көсебай әйелiн шынтағымен түйiп-түйiп қалды. Керует тұсында бүкiл қабырғаны алып тұрған бiр түркпен кiлемi болатын. Меңсұлу балғын денесiне Көсебайдың келсаптай шынтағы тиген сайын, доптай ұшып қабырғаға, сол кiлемге тарс-тарс соғылды да, керуетке қайта құлай бердi. Сонда да мыңқ еткен жоқ. «Ендi бiлдiң бе?» – деген Көсебайдың ащы, улы сұрағына да:

	– Бiлмеймiн, – деуден бөтен жауап қатпады.

	Зығырданы қайнап, әбден ызаға булыққан Көсебай орнынан қалай ытып тұрғанын бiлмей, ас үйге барды. Меңсұлудан жаңағы анықтамақ болғандарын Ержанның өзiнен қайта сұрамақ едi, ол шырт ұйқыда екен. Соншалық қамсыз, тiптi, орнынан көтерiп әкетсең де сезiнер емес. Бейне мас адамдай, кейде тiсiн шиқ-шиқ қайрап, шiрене керiлiп, ұзақ-ұзақ есiнеп те қояды. Ұйықтап жатып есiнеген кiсiнi Көсебай бұрындар байқағаны жоқ-ты. Қазiр көз алдында жаны да, тәнi де рахат тапқан, күндiзгi барлық шымшытырықтан таза арылған адам жатыр.

	– Ей, Ержан, Ержан деймiн?! Осынша қатты ұйықтайтын ба едiң? Ержан, оу, секретарь! – деп Көсебай ет жеңдi жуан қолымен Ержанды сiлкiледi. – Сен жаңа Жүлдебектi қайда жiбердiм дедiң? Ай, басыңды бiр көтершi, аш көзiңдi, аш деймiн!

	Ержан басын жастықтан жұлып алып, Көсебайға етiне дейiн қызарып кеткен ұйқылы көзiн қадап бiр қарады да, үн-түнсiз қайта жатты. Со замат және ұйықтап кеттi. Көсебай оны тағы да жұлқылай бастап едi, iшкi үйден жүгiрiп келген Меңсұлудың ызғарлы даусы оны ерiксiз жалт қаратты.

	– Алжыған кәрi төбет-ау, кiсiге тыныштық берсейшi! Өзiң не, меңдуана жеп жындандың ба, әлде бiр пәле қағып кеттi ме?

	Бiлмегiң Жүлдебек не? Ол жексұрыныңды жылқы соңынан жiбердiм дедi ғой. Бар, керек болса, iздеп тауып ал!

	Көсебай әйелiне сөз қатып та үлгiрген жоқ. Меңсұлу аш белiнен төмен түскен қолаң шашын бөксесiнде ойнатқандай, ырғала басып iшкi үйге қайта кеттi. Оның соңынан Көсебай да iлестi. Бiрақ, ендi ол ешкiмге тиiспедi. Әйелiнiң жанға тиер сөздерiне де шамданбады. Төсекке де жуыған жоқ. Бiресе Ержан жатқан үйге, бiресе өз бөлмесiне кiрiп, әрлi-берлi жүрдi де қойды. Терезеден тың тыңдағандай, оқтын-оқтын далаға құлағын қадап, ауаның ашылуын күттi. «Бүгiн боран қояды дедi ғой, ә? Егер самолет келсе, оны қай жерге қондырсақ екен?» Бұл туралы Ержанның пiкiрiн бiлу үшiн оған және барды да, сұрамай кейiн қайтты.

	«Әуел күн айықсыншы, қондыратын жер табармыз. Оған дейiн секретарьдың өзi де тұрар. Қарашы оны, әлi қорылдап жатыр. Оянар емес!»

	Көсебайдың ойы кейде әлдеқайда кетедi. «Оңай оқиға ма? Аудан алдында және қарабет болдым. Бұл – бейғамдық, жауапсыздық, – дейдi ендi Бегiмбет Сариев сияқтылар. Оны бiрiншi секретарь да, өңге бюро мүшелерi де қолдайды. Демек, бiттi деген осы. Аудандық атқару комитетiндегiлерден де қайран жоқ. Председательдiң өзi бюро мүшесi. Қап!»

	Көсебай түн бойы осылай күйзелдi. Қорқатыны да, үркетiнi де тек аудан екен. Сондағы бiрнеше басшылар ғана. Өзiн колхозға председатель етiп сайлайтын да, сайламай, алып тастайтын да колхозшылар екенiн мүлде ұмытқан. Тек ауданның басшыларына жақсам болды, асығым алшысынан тұрғаны тұрған дейдi екен Көсебай.

	Сол жүрiс, күйзелiс үстiнде ол көрер таңды көзiмен атырды. Елден бұрын далаға шықты да, iзiнше үйге қарай қайта жүгiрдi:

	– Ержан, ау Ержан, сүйiншi, ойбай! Сүйiншi! Қарашы, күн сүреңi жақсы! – деген даусы қатты-қатты шықты. – Меңсұлу, Меңдеш!

	Ержан орнынан атып тұрды. «Қане, қане!» деп, Меңсұлу да терезеге келiп үңiлдi. Ержан көзiн уқалап аша сала тура далаға қарай жүгiрдi. Шынында да, жер бетiнде үлкен өзгерiс бола бастапты. Борап тұрған қар да, уiлдеген жел де бұрынғыдай емес, ақылын тартқан. Ауада бiртiндеп қана жауған бұршақ бар. Жел тынған. Батыс жақ ағарып көрiнедi. Тiптi, күн көзiнiң сiлемi де байқалатын тәрiздi. Ержан үйге қуанған баладай, арсалаңдап, тым көңiлдi кiрдi де:

	– Ал ендi, жол болар! – деп есiк жақта тұрған орындыққа ирелеңдеп барып отыра кеттi.

	* * *

	Бұл түн осы колхоз ауылын аяғынан тiк тұрғызған түн болған-ды. Кеше ел жата Жүлдебектiң әйелi фермадағы оқиғаны бiлiп те үлгiрген. Ол со замат жүгiрiп Ақтотының шешесiне барды. Одан Дарқанның үйiне келдi. Аузынан шыққан сөзi: «Бәрi бiтiптi, қырылыпты!» ғана.

	Талбике әуелi еш нәрсеге түсiнбей, аң-таң бола, Ақылбикенiң жып-жып еткен аузына қарап қалды.

	– Не дейсiң, келiн-ау, түсiндiрiп айтшы? – деп сұрады.

	– Ойбұй, сорына сорпа төгiлген сорлы, – дедi Ақылбике өз бетiн өзi шымшып. – Құдай тас төбеңнен соғыпты. Қызың да жоқ, мыңғырған жылқы да жоқ. Ендi түсiндiң бе? Соқыр құдай, сенi жалғызыңнан және ажыратыпты!

	Ақылбике боран жайын тәптештеп айтып шықты. Бiр уыс бетi тарамданған жасқа толып егiле жылап та жiбердi. Талбике әлi сол орнында мың жылдық кәрi емендей, үн-түнсiз қалтиып тұрған. Ол кенет тәлтiректеп кеттi. Алды-арты тұманданып, жер көшкендей, тiптi, бұл дүние астан-кестен төңкерiлiп жатқандай сезiндi. Көзi тұнып, басы айналды. Аузынан көкiрегiн жара шыққан бiр ауыз «Аһ!» – деген үн естiлдi де, қарт ана шайқалып барып шарт сынды. Созылған күйiнде аяғының астындағы киiзден де асып кетiп еденге гүрс ете құлады. Бетi мен маңдайы жылтыр тақтаға тидi. Серейiп жатқан тiрi емес, өлi дене сияқты.

	Жылап тұрған Ақылбике қарт анаға ойбайлай жүгiрдi.

	Талбикенiң басын сүйеп:

	– О, сорлы-ай, бейбақ, бақытсыз-ай! – деп неше түрлi жаныашыр сөздерiн шұбыртып жатыр. – Бұл сенiң көрем дегенiң бе едi? Басыңа түстi, шыда ендi, шыда. «Болған iске болаттай берiк бол» деген! Кiм бiлсiн, бiздiң Жүлдебек кетiптi ғой артынан. Егер бiр жерде өзi өлiп қалмаса, ол табар. О, қу құдай! Бәрiмiздi осылай жер соқтырып қоймасаң едi? Арысым-ай, тектiм-ай, Жүлде жаным-ай, сенiң өлiгiңнiң үстiнде отырмасам едi! Боз iңгендей боздатпасаң еттi!

	Талбикенi сүйемелдеген Ақылбике осылай солқылдады. Бұл үйге алғаш келгенде Жүлдебектi өледi екен деген ойдан аулақ болатын. Талбике құлап түскенде оны жұбатам деп аузы өз күйеуi жайында да сұмдық сөзге барды. Дереу көңiлiне Жүлдебек шынымен-ақ өлiп қалған сияқтанды. Жүрегi суылдап кеттi де, зарлай бердi.

	– Құдай қосқан қосағым-ай. Не пәлеге тап болдың! Кiмнiң көйтiн көйттеймiн деп жолықтың сұм ажалға? Шынымен-ақ тастадың ба артыңа? Кiмге қалдырдың бiздi! – деп айқайлап сұңқылдады.

	Талбике әлi талып жатты. Ендi өзi күйiп жанына батқан Ақылбике кемпiрдi де ұмытты. Оны жатқан күйiнде қалдырып үйiне қарай тартты. Далаға шыққан соң аздап есiн жинады. «Мен неге жылаймын? Елден бұрын жаманшылықтың бәрiн өз басыма тiлеп, сонша не болды маған?» – деп ойлады. Жүре келе жасын тиды. «Қой, одан да ана күйреп қалғандарға хабар берейiн!»

	Орта жолдан Ақылбике Дарқанның үйiне қарай бұрылды. Уiлдеген жел ұшырып барады. Бетiне соққан боран тыныс алдырар емес. Жығыла-сүрiне жүрiп ол үйге зорға жеттi. Раушан мен Зәуреш ұйқтап та қалған екен. Ақылбике олардың да зәресiн ұшырды. Бар дүниенi су алдырып, ойранын шығарды.

	«Бәрi бiтiптi, қырылыпты!» – деп кiрдi. Онымен де қойған жоқ. Дарқанды даттай бастады.

	– Шешейжан-ау, сол күнi кесiр жасаған сiздiң балаңыз көрiнедi. Құдай-ай, бәрi жастықтың буы ғой. Бiздiң Жүлдебек iздей кеткен екен, одан да хабар жоқ. Бiр жерде ұшып өлдi ме, қайдам!

	Раушан сенерiн де, сенбесiн де бiлмедi. Бiр қуарып, бiр бозарды.

	– Ой, тоба, тоба! – дей бердi. – Не есiттiм, не сұмдық! Зәуреш шыдап тұра алмады. Ол:

	– Көкешiм, көкетайым! – деп өкiрiп жiбердi.

	Зәурештiң ащы, әрi аянышты даусын естiгенде Жүлдебегiн және өлдiге есептеп қойған Ақылбике бетiн тырнап, өз маңдайын өзi соғып, сарнап ала жөнелдi.

	– Арыстандай айбарым-ай, қай жерде қалды сүйегiң! – деп жер соғып жатыр. Оны көрген Зәуреш бұрынғысынан бетер сұңқылдады. Раушан да көзiне жас алып, бiресе Ақылбикеге, бiресе Зәурешке қарап солқ-солқ жылап басылды. Даусы кенет қатты шықты:

	– Әй, сендер не пәле шақырып тұрсыңдар? Қойыңдар түге! Адасса адасып, ылақса ылаққан шығар. Бiрақ, өлгенiн ешқайсың көрген жоқсыңдар ғой! – дедi ол ендi өзiне-өзi күш берiп. – Одан да әй, Зәуреш, ана Баймұрат атаңа барып келшi, не бiледi екен?

	Баймұратты Раушан жұрттан гөрi өзiне бiр табан жақын санайтын. Ол Дарқанның әкесiмен қатар құрбы ғана емес, онымен жастайынан iстес болған адам. Өздерi де бiрiн-бiрi сыйласқан достар едi. Оның үстiне жақын көршiсi. Қиыншылық бiр iс бола қалса, Раушан ең алдымен сол Баймұратқа айтып үйренген. Қалбалақтаған қарт бұл үйге ешқашан да жаманшылық ойлаған емес. Қолынан келген жәрдемiн аямайды. Дарқан әскерде, соғыста жүргенде де осы шал бұл үйдi есiнен шығармаған. Тек биыл, о да болса жақында, Дарқанның бұғалтыр болмай, қайдағы бiр ағаш звеносы дегенге бой ұрып кеткенде ол iшiнен азырақ ренжiп қалған едi. Содан берi Раушанмен де онша емес. Сәл салқындау болатын. Раушан қызын асықтыра түстi:

	– Күйбеңдей бермей бол жылдам. Бастықтар қайда екен, оны да бiле кел.

	Раушанның соңғы сұрағына қазiр бұрынғысынан гөрi басылып қалған Ақылбике жауап бердi:

	– Бастықтардың бiрi де жоқ. Председатель ауданға алдыңғы күнi кеткен едi, әлi сонда сайран сап жүр. Ержан фермада дейдi. Жүлдебектi өлiм соңынан өлiмге айдап, өзi жылы үйде тың тыңдап жатса керек.

	Зәуреш тез-тез киiнiп шығып кеткен соң да Ақылбикенiң аузы жай таппады. Жеңiнiң ұшымен көзiнен аққан жасын сүртiп тастады да, естiгенiнiң бәрiн сықпыртты. Дарқан мен Ақтотыны өлдiге есептеп қойды. Қарт Наурыздың халiн де айта бастады.

	– Наурыз қайнағаның аяғы сыныпты. Белi де мертiккен дейдi. Егер Бертай болмағанда өлген екен. Сорлы бала Жүлдебек, қасында және бiр адам бар, ылаққан жылқы соңынан тағы да...

	Сыртта тысыр естiлдi. Өңi қуарған шөптей боп, Ақылбикенiң әр сөзiн жаны түршiге тыңдап отырған Раушан тұра жүгiрдi. Ол есiктi аша бере:

	– Бұ кiм? – деп сұрады.

	Iшке сүйретiле бiреу кiрдi. Үнсiз. Өзiмен қоса енген түтек боранның суық лебi үй iшiне толып кеттi. Бiр сәт есiк аузында қорбиып тұрған адамды Раушан танымай да қалды.

	– Раушанжан-ау, бұл және қандай сұмдық едi? Мен құдайға не жазып ем!

	Талбике екен. Үстiне бiр кең пальтоны кие салыпты. Түймелерi де iлiнбеген. Жағасы ашылып кетiптi. Басына ораған жаулығының ұшы ағытылып, желкесiнен аса екi иығында шұбатылып жатыр. Ақсары бетiнде, ашық маңдайында қатқан қан бар. Жүзiнiң кейбiр жерi көгерген. Сәл көкшiлдеу көзi Раушаннан үлкен үмiт күткендей, оған қадала қалыпты. Есiктен кiрген бетiнде тапжылмай тұрды.

	Раушан оны құшақтай алды. Сүйемелдеп келдi де, жаюлы жатқан көрпешеге отырғызды. Содан кейiн олар үнсiз қарасты. Раушан шыдай алмады, солқ-солқ жылады. Талбике жылаған да, кiрiп келгендегiден кейiн сөйлеген де жоқ. Бетiн тырнап тастаған Ақылбикенi көрдi. Бүкшиiп, дәл бiр қаралы адамдай, жағын таянып отыр. Оның да екi көзi Талбикеде. Әлдене деп сөйлей берiп едi, даладан тысыр естiлдi. Баймұрат пен Зәуреш екен.

	– Ау, жамағат, бұ не бұл, бұ не? – деп кiрдi шал. Сығырайған көзiн қолымен қалқалап, өзiмен бiрге енген қалың будың арасында тұр. Малақайының құлағы қайқиып, шоқша сақалымен бiрге селтең-селтең етедi. – Мыналарың не шауқым өзi, не шауқым!

	– Бiлмеймiз, әйтеуiр, бiр осындай хабар. Мына келiн... – деп Раушан Ақылбикенi көрсеттi.

	– Не екенiн түсiнген мен жоқ. Бiлетiнiң болса айт, – деп Талбике де Баймұратқа шұқшиды.

	Баймұрат сүйенiп келген ақ таяғын босағаға қойып отырды.

	Ақылбике естiгенiн түгел қайталады. Кейде жылап та алды.

	– Шырағым балам, өзiң қалай, мына сөзiңмен құрттың ғой колхозды, құрттың. Есеп-қисаптың бәрiн шатастырдың. Биыл миллионер колхоз болуымыз керек, миллионер. Бiлдiң бе? Ниетiң қандай жаман едi, ниетiң. Қой, балам, соқпа өтiрiктi, соқпа? – дедi Баймұрат. Қатты ашуланған ол орнынан тұрып кетiп, әрлi-берлi жүрдi. – Аузың жеңiл екен, аузың. Тiфә-тiфә, бетi аулақ, тiфә!

	Бiрауық бәрi жым болды. Баймұрат Раушан мен Талбикеге зеки сөйледi.

	– Колхоздың малын да, жанын да аяу жоқ сендерде, ә, аяу! Өздерiң есеп, өздерiң қисап, өздерiң. Мына келiнге қосылып ап, қосылып...

	Баймұрат аржағын айта алмай тоқтады. Ақылбике және әлдене дей берiп едi, Баймұрат оған «қой» деп қолын бiр-ақ сермедi. Үй iшiнде үрей азайып, Ақылбикеден басқалардың көздерiнде үмiт тiлегi жана бастады. Жұрттың көңілiн келген бетте солай бiр көншiктiрiп алған Баймұрат iшiнен тынды. «Мүмкiн осының бәрi рас шығар? Ержан мен Жүлдебектiң фермаға кеткенi де шын. Содан берi олар келген жоқ. Кәдiк болмаса, екеуi бiрдей қайда жүр?»

	Баймұраттың да осындай күдiгi арта түстi. Сонда да сыр берген жоқ. Не де болса таң атсын деп түйдi ол. Ешкiмге жаман сөз айтқызбады. Әлi томсырайып, не болғанын бiлмей тұрған Зәурештi мазақтап күлдiрiп те алды.

	– Ойбай, ата, ойбай, ата! – дейдi деп Зәуреш болып жылады. – Әй, ессiз балам, ессiз. Сөйтуге бола ма екен, сөйтуге.

	Уақыт бiразға барды. Баймұрат «таң атсын, бәрiн де бiлемiз» дедi де үйiне кеттi. Бiрақ, оның көңiлi жай тапқан жоқ. Салып отырып, Ержанның үйiне барды. Келмептi. Не үшiн iздегенiн ашық айтпады. Оның әйелiне: ауданнан бiр ақпар сұратқан екен дедi де қойды. Көсебайға соғайын деп ойлады да, барған жоқ. Үрей салмай-ақ күтпек болды, үйiнде таң атқанша тыныш ұйықтай алмады.

	Ержан мен Көсебай сол күннiң ертеңiне жақсарған күн райына қуанып тұрғанда Баймұрат та келiп едi. Оны көрген Көсебай айқай салды.

	– Құрыдық, ақсақал, құрыдық! – дедi ол. Баймұрат ендi қатты шошыды. Сақалы шоштаңдап, не дерiн бiлмей, аңырып қалды. Ержан қартпен амандасты. – Самолеттi қай жерге қондырсақ екен? – деп сұрады ол қарттан.

	Қарт Ержанға жақын келдi.

	– Бәрi шын ба? Ержан, шын ба?

	Ержан жағдайды түсiндiрдi. Осы екi ортада колхоз адамдары толып кеттi. Раушан мен Талбике де жетiптi. Бәрi сұсты. Ержан күйiп-пiскен Көсебайды бiр шетке шақырып алып ақыл айтты.

	«Жұртты үрейлендiрме!» – дедi. Колхозшыларға да күш бердi. Көп уақыт өтпей-ақ Баймұрат пен Жаппас бастаған бiр топ адам самолет қонатын жер әзiрлеуге кеттi.

	* * *

	Кеше түсте Ержаннан бөлiнiп қалған үш адам – Қарғабек, Бертай, Жүлдебек – әлдеқалай кез болған ықтасында түннiң жартысын өткiзiп, таң сыз бере атқа отырған едi. Жоқшылар суыт жүрiп келедi. Сол екпiнiмен «Жайылманың» оңтүстiк жағында жатқан «Сары қорықтың» қиыр шетiне жеттi. Бұл кезде таң құлан иектенiп едi. Ызыңдаған жел бiрте-бiрте саябырлап, бораған қар ұшқынға айналды. Үмiттерi арта түскен жоқшылар «Сары қорыққа» жете бере бiр зор дүрмек шиыр сiлемiн кездестiрдi.

	– Мына сiлем тегiн емес. Шамасы, бұл өткен түнде түскен. Айтпады демеңдер, жылқы «Мың шұқырда», – дедi Қарғабек.

	– Тарттық!

	– Iндету деген осы!

	Лезде боран да сап болды. Жарқын кең дүние толық өз қалпында көрiнiп, күле қарады. Жоқшылар сенiмi артып сала бердi. Жүлдебектiң тiлi қайта шықты.

	– Молжал деп осыны айт, шояным! Асықпаған арбаға мiнiп қоянға жетедi деген!

	Үндемей, тас-түйiн болып келе жатқан Бертай ғана. Ойы онға бөлiнiп, әр түрлi қиялға батып кетедi. «Өздерi тiрi ме, өлi ме екен! Апыр-ай, мен не iстедiм? Мұның арты не боп тынар екен?»

	Бертай мұндай кездерде Жүлдебекке қарайды. Одан көмек, ақыл күтедi. Бiрақ, түсiн суытып алған Жүлдебек Бертайға әлi бiр сыр ашқан жоқ. Бертай өз адамының кейде сол мiнезiнен де қорқады. Осы iстiң қалай басталғанын жездесiне айтып қойғанына да iшiнен қатты өкiнiп, қан жұтып келедi.

	Көп ұзамай олар топ жылқының дәл үстiнен түстi. «Мың шұқыр» қойнауында қарды күмп-күмп теуiп, жерге қадала қалыпты. Iзiн қуып келе жатқанмен, осы көрiнiске алдымен көзi түскен Қарғабек:

	– Я, сәт! – деп айқайлап жiбердi.

	Жоқшылар ендi: «Жылқы бар екен, адамдар қайда!» деген тұйық, қауiптi сұрауға жауап iздей бастады. Олар жан-жақты сүзiп келедi. Жылқыларды көрген аттар оқыранып, кiсiнеп жатыр. Жылқылар да жерден бастарын жұлып алып: «Бұлар не ғып жүр» – дегендей, тесiле бiр қарап, қайта оттайды. Кейбiреулерi шұңқырлау жерге тырмыса еңкейгендiктен алдыңғы аяқтары дiрiлдеп, денесiн зорға көтерiп тұрған сияқты. Жаз бойы тың жүрiп, демiнен үрiккен асауларыңыздың өздерi де үрпиiп қалыпты.

	Бертайдың жүрегi суылдап, тiзелерi, буын-буындары дiрiлдеп барады.

	Қарғабек айғай салды. «Дарқан, Ақтоты!» – деп қайта қайта дауыстады. Олар жылқының арғы басына шыға бергенде, құлақтарына «ау-у!» деген үн жеттi. Жалт-жалт қарағанда көздерi бiр үрiндi панасынан құрығын жоғары көтерiп тұрған жалғыз адамға түстi. Бертайдың жүрегi су-су еттi. Сонда да ат басын бар пәрменiмен қойып жiберген Қарғабек пен Жүлдебектiң артынан о да шапты. Әне-мiне дегенше жетiп те келдi. Дарқан екен. Үнсiз, жымиып тұр.

	– Барсыңдар ма!

	– Тiрiмiсiңдер!

	Бертай да Дарқанның халiн сұрады. Оның тiрi екенiне күмәндi сияқты.

	– Ақтоты қайда, бар ма өзi?

	– Бармыз, тiрiмiз!

	Дарқан құрығын сүйретiп жүрiп кеттi де, бiр үрiндiге келiп тоқтады. Онда Ақтоты жатыр едi.

	– Мiне, бiздiң хал. Ақтоты ауырып қалды. Жүлдебек пен Қарғабек аттарынан секiрiп түстi. Дарқан Ақтотының басып сүйеп тұрғызды.

	– О, шояным, түсiң бiр пұл боп кетiптi ғой! – деп, Жүлдебек Ақтотының алдына барды. Қарғабек бар жылы сөзiн айтып, қыздың халiн сұрады.

	Сұлық жатқан Ақтоты келушiлерге қарады. Оның көзi Бертайға түстi. Ол селк еттi. Ақтоты оны соттап, айыптап тұр едi. Бертай дәл түсiндi.

	Осыдан кейiн Ақтоты үлкен көзiн кең ашып, Дарқанға қарады да, қайта жұмды. Қарғабек қыздың маңдайына қолын басып көрiп, шошып кеттi.

	– Жанып барады!

	Дарқан да аяғын зорға басып тұр. Түсiнен адам қорқарлық.

	Шаршаған, ашыққан.

	– Ақтотыға суық тидi. Кеше-ақ ауырғанын сезiп ем, жаңа бiр әзiрде, әлден қалды, – деп, Дарқан шетте тұрған Бертайға қарады.

	– Әй, өзiң берiрек келшi?

	Бертай дiр еттi. Ойына осы сарсаңға бастаған арам ниетi түсiп кеттi. Бiрақ, оны өз жүрегi сездi де, өзгелер байқаған жоқ.

	Осы кезде Ақтоты елегiзiп, шырылдап қоя бердi. Айқайлап, бiресе ылаққан жылқылар туралы, бiресе мағынасыз әлденелер айтып кеттi. Ышқына бұлқынды. Құшақтай ұстаған Дарқанның қолынан түсiп те кете жаздады. Түсi күлдей Дарқан қар үстiне отыра кеттi. «Тоты, Ақтоты!» – деген даусы соншалық аянышты. Ақтоты қайтып көзiн ашқан жоқ. Оқта-текте шыңғырып, ешқандай байланыссыз әлденелердi айта бередi.

	Кенет бiрте-бiрте жақындай түскен самолет даусы естiлдi. Дарқан мен қыздан басқаның бәрi жапа-тармағай, қолдарын көз алдына қалқалай ұстап, дауыс шыққан жаққа қарасты. Қос қанатты самолет үстерiне жеттi де, бiр айналып өттi. Екiншi айналғанда тiптi, төмендеп келдi. Гүрiлiнен үрiккен жылқылар, бiрiне-бiрiн айқастыра байлаған аттар, тыпырлап тұрмай барады. Самолет жақын жердегi жазыққа қонды. Iшiнен Ержан мен Көсебай және ұшқыш шықты.

	Көсебай келе сала мал туралы сөйледi.

	– Сен бала, – дедi ол Дарқанға, – әйтеуiр аман екенсiңдер. Жарайды. Ауырған кiсi жазылар. Бiрақ, мал басы түгел ме? Әй, Бертай, Жүлдебек, жылқыны түгендеңдер!

	... Аз өтпей-ақ самолет қайта көтерiлдi. Оның iшiнде ендi ұшқыштан бөтен Ақтоты мен Дарқан отырған-ды. Ақтоты қазiр де сұлық жатыр. Тiрi ме, өлi ме – ажырату қиын. Аудандық ауруханаға дәрiгер алдына жете ме, жетпей ме? Қазiр бұл сұраққа жауап беру де оңай емес.

	Көсебай жылқыларды санатты. Бүгiнгi есепте iрiлi-уақты жүз қаралы мал басы жоқ боп шықты.

	– Мiне құрыды деген осы! – деп қар үстiне отыра кеттi Көсебай. Ол самолет кеткен жаққа қарай жұдырығын түйiп көрсеттi. – Пәлем, ендi алмаспын. Ендi маған өкпелеме!





Беймаза ойлар


	Еһе, Дарқан, «тындырып қайтам, барлығы дайын», – деп кеткенiң қайда? Құр қолсың ғой! Артынып-тартынып келе жатқан көшеттерiңдi көре алмай тұрмын-ау мен осы!

	– Тағы да айтарың бар ма? Тартынба, шашар жының болса, ұртыңда қалып қоймасын, аямай-ақ бүрке бер, Қарғабек!

	– Әне тап ойлаған жерiмнен бұрқ еттiң. Әшейiн бiр сылтау шығар. Ақтотыны көргiсi келген екен ғой, – деген ем, солай болды да шықты.

	– Болса ше? Мүйiзiң сырқырап тұр ғой. Сендей екi биенi бiрдей емген ерке құлын болу қайда бiзге!

	Қарғабек досының сөзiнен секем алып қалды. Қырсығып, ойынды шындай көрiп тұр екен. Бiрақ, терiсi тарылып қайтқанына тез түсiндi де, сәл сүлесоқтау күле жауап қатты.

	– Маған бұлай қыңырайғаныңның жөнi жоқ, Дарқан. Өзiң айтшы, қызың қалай, тергеушiге соқтың ба? Жылы сөзi бар ма?

	Дарқан соңғы сөздi ойланбай айтқанын ендi аңғарды. Бұл жерде де кәдiмгi тура мiнездiгiне басыпты. Оның мұндай сырын тек Қарғабек қана жақсы ұғады. Бөтен бiреу болса, қазiр-ақ жүз шайқасып қалуы да мүмкiн едi. Дарқан қайтадан әзiлге көштi.

	– Өзiң қалжыңбас боп барасың-ау осы! Жуықта әке болатыныңмен iсiң жоқ қой, – деп жымиды.

	– Айтпадым ба, нағыз есерсiң. Жуықта деуiңе жол болсын? Айбала жер бетiне бiр адам жетектеп әкелем деп отыр. Оған әке атану үшiн сәбидiң дүниеге келуi шарт па екен? Жоқ, олай емес. Бiрақ, өткен әңгiмелер не жөнiнде болса да, бәрi сенiң қамың екенiн ұмытпағаның жақсы едi. Бiлiп қой, адам түгiл, аңға жарамаған қаршыға да жек көрiнiштi болады.

	– Мен қаршыға емеспiн. Ешкiмнен тамақ та сұрамаспын.

	– Па! – деп Қарғабекмысқылдайкүлдi.– Жүйкетамырларыңды, расында да, тым әлсiретiп алыпсың. Күтiн. Бiр ауыз сөзге келмей жел ұшырған қаңылтырша салдырлай жөнейтiн болыпсың ғой әлден-ақ!

	Дарқан үндемей, атын тебiнiп қалып, қозғала бердi.

	– Тұра тұр, – деп, Қарғабек оның шылауынан ұстады. – Сонша жүнжiп кетуiңе жол болсын? Колхозды бiр ғана Көсебай деп ұқпа? Көпшiлiк сендер жақта. Қорқатын түк те жоқ.

	Осыдан кейiн iшi жыли түскен Дарқан Қарғабекке қарап пейiлдене жымиды.

	– Жә, жетер, – деп көңiлдi жауап бердi. – Көшет деген әзiр тұр. Ертең алып қайтам. Орман алқабы да, колхоздың жемiс бауы да жасалады. Ал Тоты туралы сұрамай-ақ қой. Куантарым жоқ. Кеселi де сол қалпы. Iсi тергеушiнiң қолында. Тергеушi өзiмнiң басымды қатырып болған соң, Наурыз атайды кепiлге бер деп және сұрадым. Жуытпайды.

	– Жуытпайды? Ендеше, Бертайды неге берген?

	– Оны да айттым. Не десiн, бәрiн бiрдей әркiмнiң кепiлдiгiмен шығарып қоя беруге хақымыз жоқ. Бас жауапкер адам ауру. Тым болмаса бiреуiн ұстап отыруымыз керек дейдi.

	Осыдан кейiн екеуi де үнсiз тұрды. Сөйлер сөз де қалмаған тәрiздi. Мiне төрт айдан асып барады, Ақтоты аудандық ауруханадажатыр. Борандасуыққаұшыпөлгенжылқысаныанықталған. Наурыз қарт та айдан аса ауруханада емделдi. Жазылып шыққан соң, дереу қамалған. Оған да, мiне, екi ай. Тайы, жабағысы бар, арық-тұрық iрiсi бар, сексеннен аса жылқы шығын болғаны анықталған. Кейiнiрек Бертайды да қамаған едi. Бiрақ, ол көп отырған жоқ. Ағасы Асылбай тергеу бiткенше кепiл боп босатып алған. Аудандық тергеушi Күйiкбасов солардың нағашысы екен. Көсебайға да рулық жағынан жақын көрiнедi. Не бәрiнiң түбi бiр облыстан ба, әйтеуiр, адам түсiнiп болмас ымы-жымдары бар.

	Қарғабек осы жәйттердi есiне түсiрiп тұрды да, Дарқанға көлденең сұрақ қойды.

	– Бертайдың ағасын бiлесiң ғой?

	Дарқанның ойына бұл күнде қызыл күрең, селдiр шоқша сақалы аппақ, өлген қойдың бозарған нұрсыз жанары тәрiздi қоңыр көз, қунақ шал болған Асылбай түстi.

	Дарқанға Қарғабек аңқылдап, Асылбайдың кiм екенiн түсiндiре бастады:

	– Ұмытып қалдың ба? – дедi ол. – Ана жолы жылқы ығып жеткен оқиғадан кейiн iнiсiн iздеп келген шал ше! Жүлдебектiң қайнағасы едi, менiң де қонағым деп, Көсебай үйiне ертiп кетпедi ме? Қазiр өзiнен гөрi тәспиғы мықты екенiн сөз етiп күлiп едi ғой жұрт. Жә, тәспиғы құрсын. Әңгiме мынада: ол осы бiздiң колхоздың бiр кездегi председателi. Ендi бiл дiң бе?

	Дарқан сұп-сұр боп кеттi. Расында Асылбай Бертайдың ағасы екенiн ол тек сол күнi ғана бiлген. Оның үстiне бұл шалды есiне түсiрмеуге тырысатын. Асылбайды ойласа, көз алдына әкесi келедi. Ол сәтте зығырданы қайнап, оған өштiгi арта түседi. Бертайдың кiмнiң iнiсi екенiн бiлгеннен берi де Дарқан «тым өзгерiп кеткен. Қазiр Қарғабек оның бiтеу жарасын тырнап алғандай болды.

	Асылбай соңғы кезде құдайына табынады-мыс. Қолына тәспих ұстапты, екi адам бас қосқан жерге бармайтын болыпты деген қауесет те бар едi. Бiрақ, iнiсiн шығарып әкетiптi. Сiрә, әлi де тұғырынан түспесе керек! «Әттең, өзiн... – деп кiжiндi Дарқан. – Бiрақ,... тұра тұр. Бұл дүниеде тiрi жүрсең, қолыма бiр түсерсiң!» Дарқан өзi де сезбестен үзеңгiнi тебе қатты шiренiп қалғанда, астындағы құласы үрдiс қозғалып, шошына шапшып кеттi. Ол ат басын со замат қайыра кеп тоқтады. Асылбайдың есiмiн, бейне дәл қазiр естiгендей, қайта сұрады.

	– Асылбай дейсiң бе? Ол кiм едi? Өзi қайда тұрады?

	– Шын-ақ бiлмейсiң бе? Қараман деген елдi естуiң бар ма?

	– Естiгенмiн.

	– Ендеше, Асылбай сол жерден шыққан, – дедi де, одан кейiн Бертай мен Жүлдебектiң жақындығын сөйлеп кеттi Қарғабек.

	– Iм-мi – Дарқан тұнжырап тұрды. – Түу, нәлет соққыр-ай, «айран iшкен құтылып, шелек жалаған тұтылды» деген осы мiне. Ендi қашан аныққанығына жеткенше... – Ол басын шайқады. – Бiрақ, күдiгiм су бетiне шығып келедi. Мүмкiн оны әлемге әбден әйгiлi еткенiмше титықтап та болармын. Өйткенi, тамыры әлi тым тереңде жатыр!

	Досының сөз төркiнiн жақсы ұққан Қарғабек күле тұра мынадай қалжың мысал айтты: «Бiр қоян көзi алақтай, қашып келе жатыр екен», – дедi ол жымиып. – Алдынан аю кездесiптi де:

	«Е, бадырақ көзiм, қайда зытып барасың?» – деп сұрапты. Сонда қоян: «Ойбай, ана жерде түйенi айыптап, бүйрегiн ойып алып жатыр», – дептi, сонда аю: «Е, сен түйе емессiң ғой», – десе, қоян тұрып: «Өзiңнiң түйе емес екенiңдi дәлелдегенше, бүйрегiң стол үстiнде жатар, сондықтан зымырап барам», – деген екен. Кейде сол қоянның айтқаны келiп те қалуы мүмкiн.

	Екеуi қарқылдай күлiстi.

	– Қой, мұны бiр жайбарақат отырып кеңесiп көрейiк, – деп, Қарғабек досынын шылауын босатты. – Сау бол.

	Екеуi айырылысты.

	Қарғабек Дарқанды бүгiн осынша неге күткенiн ойлап барады.

	«Қазiр егiстiк кезi. Өзiнiң бригадасы бiраз тұқымды сеуiп тастаған. Тыңнан биыл да едәуiр жер жыртып, оған да астық еккелi отыр. Ал Дарқанның звеносы не iстеп жатыр? Колхоздағы соңғы айларда терiс бағыт алған iстер ойын бөлiп, уақытты босқа өткiзiп жүрген жоқ па екен? Көктем дегенiңiз ертең-ақ жылт етiп өте шықса, жер бетiнде көгерiп тұрған бiр тал шыбық болмаса – елге көрiнер не бетi қалады? Участогына барып бiр көрейiншi? – деп әдейi келiп едi. Әйтеуiр, жыртып, мала да басып қойған жерi дайын екен. Звено мүшелерi құлшынып-ақ iстеп жүр. Тек көшеттер ғана жоқ. Қарғабек ауданға сол жөнiнде кеткен Дарқанды күттi, әрi Ақтоты мен Наурыз қарттың халiн бiле кеткiсi де келдi. Дарқанды көргеннен кейiн оның көңілiн көтеру үшiн бiрден әзiлдей сөйлегенi де содан едi.

	Осы кезде көңiлi бұрынғысынан гөрi бөлiне түскен Дарқан да көп нәрсенi есiне алып бара жатты. «Тiптi, дайын тұрған көшеттердi алудың өзi қандай қиын! – дейдi оның ойы. – Уәдеге жомарт болғанымен, iс жүзiнде ұзын арқау, кең тұсауға салынатын аудан қызметкерлерiн айтсайшы! Күнде бiр түрлi уәде.

	«Ертең кел, келесi күнi хабар ал», – дейдi. Айтқан күнi барсаң және бiр желеу дайын. «Ана ағаш, мына ағаш жетпейдi!» деп те соғады. Бұ жақта: «Сен-ақ мазамды кетiрдiң, сау басыма сауданы сатып алған екенмiн ғой» ,– деп, Көсебай байбалам салады. Көсебайдың сөзi сол ғана ма? Ол менi көрсе бiттi, алдынан жылан кездескендей, түсi бұзылып кетедi. Лажы болса, бүгiн-ақ қаматып қояр едi, әттең, ретi келмей жүр. Ана бiр тергеушiсi де әбден бәле болды. Екi күннiң бiрiнде шақырады. Жылқыны не үшiн қырып салмақ болдың, – дейдi ол бетi бүлк етпей. Оған да дем берiп жүрген Көсебай. Содан мен өзi кiм боп кеттiм? Осынша кiм үшiн күйiп-пiсiп жүрмiн? Жазығым не? Әлде колхоздың жемiс бауы болсын, жел жайлаған далада көрiктi ағаш өссiн дегенiм бе? Оны да қойдым. Бiрақ, ылаққан жылқы үшiн менi неге айыптайды? Ақтотының басын неге шырмайды?..»

	Дарқанның көңiлiн күл-талқан ететiн бiр жәйт осы. Ал оны қуантатын да iстер бар. Егер ағаш туралы, оны өсiретiн звено туралы ойласа болды, жiгiттiң көз алдына жаңа бiр дүние елестеп кетедi. Бұрын жалғыз түп итмұрын өсiп көрмеген далада алуан түрлi жемiсi бар әсем бақ тұрады. Мәуелерi қандай! Солқылдақ бұтақтарын төмен иiп, жапырақтары желмен ойнап, көз тартады. Кейбiр бұтақтарда екi-үш түрлi, тiптi, одан да көп жемiстерi бар ағаштарды көрiп тұрғандай да болып кетедi. Бейне жаратылыстың өзi солай «жасалған сияқты. «Жоқ, оны өсiрген де адам ақылы» дейтiн жiгiт сол кезде. Сонау қырат басы бүгiнде жасыл белес атанған ну орман Түу! Өзi өсiрген орман алқабы, жемiс бауы.

	Кейде Дарқан қиялымен осылай кезiп кетедi. Қою көлеңке, көк орай шалғын... Әне егiн аралықтарын қара! Зәулiм ағаштар жайқалған егiндi кең қанаты аясына алып тұрған сияқты.

	Дарқан бiресе ренжiп, бiресе алдыңғы күндердi көз алдына осылай елестетiп келе жатқан. Үйiне жақындап қалғанын бiр-ақ сездi. Ол колхоз кеңсесiне, одан кейiн звено участогына баруы керек едi. Жаңбыр мүжiп, сыртқы сынын кетiрген үйi көзiне жылы ұшырап кеттi. Әлi түйiн тастап, жапырақ атпаған, Бiрақ, өзi өсiрген басқа да ағаштардан әлдеқайда ұзын екi ақ терек мұны «кел мұңдалағандай». Бұл екеуi Дарқанның, тiптi, сәби күнiнде отырғызған ағаштары едi. Қазiр кiсiнiң құшағы жетпейтiн нән болған.

	Дарқан атының басын кеңсеге қарай бұрды. Беймаза ойлардан арылғысы келдi. Ол колхоз басқармасына тартты. Кеңседе Көсебай жалғыз отыр екен. Дарқанды көңiлсiз қарсы алды.

	– Ия, бағбан жолдас, не жаңалық алып келдiң?

	– Жаңалығым аз емес. Ең жақсысы көшеттердi ертең әкелетiн болдым.

	Дарқан бұрышқа таяу тұрған орындыққа отыра бердi.

	– Ертең дейсiң бе? – Көсебайдың бетiнде болар-болмас жылы шырай байқалды. – Iм, м, бiр дау бiтуге айналған екен! Ал, басқалары ше?

	Дарқан қатты қозғалып қалды да:

	– Бiр дау дейсiз бе? Ендеше, бұ да әлi бiтпей тұр-ау, – деп председательге оқыс қарады.

	– Ол қалай болғандағысы?

	– Жеткiзу үшiн көлiк керек.

	– Көлiк?

	– Көлiк болғанда өзге емес, машина керек. Көсебай терiс қарап, қабырғада iлулi тұрған плакатты қазiр ғана көргендей тiгiлiп қалды. Сұп-сұлу бiр сауыншы қыз Көсебайға өткiр көзiн қадай қалыпты. Әдемi ақ тiстерiн көрсетiп, еркелей жымияды. Таныс адамдай, сүт тола шелегiн ұстап: «Сәлеметсiз бе, Көсеке!» – деп тұрғандай.

	– Амал жоқ, аға. Машинасыз болмайды. Өгiз арбамен жеткiзгенше құрғатып аламыз.

	Көсебай ендi орнынан тұрды да, жәйiмен ерсiлi-қарсылы жүре бастады. Қайта бұрылған сайын плакаттағы қызға қарапқарап қояды. Аяғындағы қара былғарыдан тiккен жап-жаңа етiгi сықыр-сықыр етедi. «Сен менiң етiгiмнiң әсем әнiн естимiсiң?» дегендей. Ине-жiптен жаңа шыққан қара көк шұға галифье шалбарының қалтасынан папирос алып тартты. Шалбары түстес гимнастеркасының сыртынан бостау етiп жалпақ, үр жаңа белдiк буыныпты. Оның жылтырауық сары жез орнатқан тоғасының түбiнен екi қолын бiрдей өткiзе ұстап, керiле басады, аузына тiстеген папирос түтiнiн бұрқ-бұрқ еткiзедi. Бiр кезде: «Ендi көрiп болған шығарсың» дегендей, орнына отыра берiп:

	– Олай болса, әзiрше тұра тұрсын. Әуелi егiн салу жағын бiрыңғайлап алайық. Қарғабектiң бригадасына машина қажет боп қалып жүрер. Тың жердi игеру деген бәрiнен қымбатырақ. Оның әр күн, әр сағаты алтын дән ғой. Ал ағаш отырғызу, орман-сорман жайын сонан соң көре жатармыз! – дедi құрғақ дауыспен. – Иә, бұл мәселе бiттi. Сенi әлгi тергеушi Күйiкбасов iздедi деп жүр едi, жолықтың ба? Ол не дедi?

	Дарқанның қаны қайнап кеттi.

	– Жолықтым.

	– Не дедi? – деп және сұрады Көсебай.

	– Айтпағаны қалған жоқ, бәрiн айтты.

	Дарқанның жолда келе жатып ойлағаны дәл келдi. Сөз бiттi. Көсебаймен бұдан әрi сөйлесудiң бәрiбiр, пайдасыз екенi мәлiм. Дарқан iшiнен: «Ержанға барайын. Ауру адамның мазасын алу да, жақсы емес, Бiрақ,...» – деп орнынан тұра бергенде, оның өзi кiрiп келдi.

	Дарқанды көрген Ержан, бейне құлап жатқан үй төбесiн басымен тiреп тұра қалуға ыңғайланған адамдай, мойнын тiк ұстап, қалт кiдiрдi. Дарқан оны көрмегелi бiраз болып едi. Жатып қалған шығар деп жүрген. Қуанып кеттi. Ержан Дарқанның бүгiн қайда кеткенiн мана Меңсұлудан естiген. Сол тұрысында ол жiгiттiң не бiтiрiп қайтқанын көзiмен-ақ сұрап тұрғандай. Дарқан өз жағдайын бес-алты ауыз сөзбен баяндады.

	– Жақсы болған екен. Ертең қалай да жеткiзiп алу керек, – деп, ол ендi председательге жақын креслоға отыра бердi.

	– Немен? – деп Көсебай Ержанға шұқшия қарады.

	– Әрине, машинамен. Олай болмаса, қиратып аламыз.

	Көсебай үндеген жоқ. Оның ашуланғанын түйiлген қабағынан ғана емес, қолындағы папиросын үстi-үстiне сорып, үйдiң iшiн көк ала тұманға айналдыра, шылымының қалдығын стол үстiндегi күлсалғышқа тастамай, есiкке қарай лақтырғанынан-ақ аңғаруға болатын едi.

	Қуанып кеткен Дарқан:

	– Ендеше, кете берейiн бе? – деп, Ержан мен Көсебайға кезек қарады.

	– Жүре бер. Керек-жарақтарынның бәрi әзiр болсын, – дедi Ержан.

	Бар ойы, алдағы жетем деген мақсаты дәл кәзiрдiң өзiнде орындалып қалғандай, Дарқан тез басып кеңседен шықты. Атына мiнiп тұрып, бүгiн ауданда көрген-бiлгендерiн Ержанға айтқысы кеп тоқтады. Бiрақ, Ержанның ана бiр күнi «алаң болма, қазiр звено жұмысын ғана бiл» дегенi есiне түстi де, үйден шықты.

	Ал Дарқан шығысымен-ақ кеңседе қалған Көсебай мен Ержан арасында қолайсыз бiр сөздер өрiс алды. Әңгiменi папиростан кейiн аузына насыбайын салып, тымпиып қалған Көсебай бастап едi.

	– Колхоздың командирi осы сен бе, әлде мен бе? – деп, ол Ержанға мәселенi келтесiнен қойды.

	Ержан креслоның бiр жағына ауа шынтағын тiреп, жамбастап отырған. Өзi үш-төрт күннен берi үйiнде, кейде тiптi, ыстығы көтерiлiп кетiп, бейтап боп жатыр едi. Айығып кеткенге дейiн шыдамы жетпедi де, председательге келдi. Онымен оңашада сөйлеспек-тi. Мұнда Дарқан кездесiп, ойы бөлiнген. Ендi қалай бастарын бiлмей, кейде жүйке тамырлары тартып қалып, ботинкасының тұмсығына қарап, айтпақ сөзiн жұптап отырғанда, председательдiң ашулы айғайы шықты. Ержан ебедейсiздеу қозғалып басын көтердi де Көсебайға бұрылды. Iшiнен «Мынаған не болған?» деп ойлады. Оң қолымен жағын таянып, аз-кем сазарып үнсiз қалды да.

	– Әрине, председатель – сен, мен емес, – дедi жәйiмен.

	– Олай болса, неге өз шанаңа мiнбейсiң? Мына басты, – ол басын алақанымен сарт еткiзiп салып қалды, – түк басқан түйнек қой дейсiң бе?

	– Түсiнбедiм.

	– Үстiмнен неге билiк айтасын?

	– Не жазып қалдым? Ұқсам, бұйырмасын.

	– Жаңағың не?

	Ержан Көсебай ойын ендi түсiндi. Өзiмшiл председатель бiреу билеп кеткендi жақтырмай қалған екен, соған шыртылдап отыр. Ержанның бiр әдетi кiсiнiң бетiн жырта сөйлемейтiн. Кейде, тiптi, бөтен бiреудiң айыбын өз үлесiне жатқыза салып жүре беретiн. Ал қазiр олай етуге болмайтынын сезiндi. Басы дыңылдап, көздерiнiң алды жыбырлап, азырақ ойланып қалды. Қинала түссе де сөздi жұқаламай, ашық кеттi.

	– Немене, жаңағы машина туралы ма? Бермей отыр ма едiк?

	Бекер еткенсiң. Бермейтiн жер бұл емес! – дедi ол дiрiлдеп.

	– Үйретпе маған! Соқыр таяғын күнде жоғалтпайтынын бұдан былай есiңе ала жүр.

	– «Сүрiнген адам өзi тайғанаған тасқа өкпелемеуге тиiс» деген мақал сiздiң де ойыңызда болғаны жақсы.

	Көсебай Ержанға алара қарады.

	– Иә, солай, председатель? Ағаш звеносы десе берекең қашуын қашан қоясың? Звеноның адамдарына да тыныштық бермейсiң.

	Көсебай соңғы сөздi естiгенде Ержанға оқты көзiн қадады.

	– Солай, председатель! – Ержан бүгiн Көсебайға дәл осы жөнiнде келген-дi. Меңсұлуға байланысты сөздерi де бар едi. Бiрақ, оны қоя тұрып, звено жайын және айтып кеттi. – Қаулы алып, адам бөлген өзiмiз. Қаулы жаза салған сәлем хат па екен? Екiншiден, сенi машина бермей отыр деген ой менде болған жоқ. Шынын айтайын, егер бермегенiңдi бiлсем де, бергiзген болар едiм.

	Аузындағы насыбайын Көсебай сұқ қолымен алып тастады.

	Даусы қатты шықты:

	– Бәрiн өзiң-ақ билегiң келедi екен ғой?

	– Одан емес, жұмысты тездету мақсатымен. Егер Дарқан жеке басының пайдасын көздеп машина сұраса, берме. Өкпелесе, кешке берген тайлағын қайтып алсын. Ал колхоздың болашағы үшiн қам жеп жүрген болса, оны, қайта құрметтеу керек. Кiсiнiң жаңалық үшiн әуестiгiн арттырудың тете жолы осы.

	– Сонда жаңалыққа қарсысың демекшiмiсiң? Көрермiз! Тың жердi игеру, азық-түлiк молшылығын жасау, сенiңше, ойыншық екен ғой!

	– Мұндай сөздер айтуға әлi ертерек. Егiн егу жақсы. Бiрақ, көшеттер мезгiлiнде әкелiнбей, белгiленген участоктарға отырғызылмай, бар мүмкiншiлiктi қысқа ойлаумен қолдан шығарып алсақ, онда жаңалыққа қарсысың деп, кiмге болса да айтуға тұрады. Қазiр уақыттың өтпеу жағын ойлану ең пайдалы.

	– Мiне қайда мәселе? – деп, Көсебай орнынан қайта тұрды да, қалтасынан ендi папиросын iздей бастады. – Барлығың да ақылды боп бара жатырсыңдар. Артта қалған тек мен ғана көрiнемiн. Жарайды, әйтеуiр, бiр жансебiлдi таптыңдар ғой. Билеп-төстей берiңдер, билей...

	Көсебай кенет ашуды қойып, ренiш бiлдiре сөйледi. Даусы да қамыққан адамдай, бiр түрлi мұңлы шықты.

	– Расында келiсу деген жақсы, Көсеке. – Ержан да ендi жәй түсiндiрдi – Бiз осындай келiсе бiлмегендiктен бiраз кадрды былғап алдық.

	Ержанның кадр жөнiнде ненi меңзеп отырғанын Көсебай түсiне қойып, бәрiн жуып-шая бастады.

	– Жарайды. Қызмет бабы ғой мұның бәрi, – деп ол папирос тартты да, қайта отырды.

	Үй iшi бұрыннан көлбей жатқан көк түтiнге сықала түстi. Дем алу да қиын. Әсiресе, Ержанның тынысын тарылтып барады. Ол орнынан үндемей тұрды да, екi қолын артына қайыра ұстап, сәл еңкейе жүрiп барып, терезенi ашты. Таза ауа кеңсе iшiндегi түтiннiң ысты иiсiн лезде қуып шықты. Ойында кадр жөнiнде күдiк жатқан Көсебай төмен қарап қалған.

	Ержан әрлi-берлi жүрдi. Терезе алдына бiрнеше рет барып, бiрнеше рет кейiн қайтты. Белiнен төменiрек айқастыра салған қолының саусақтарын қимылдатып-қимылдатып қояды. Көз алдында Меңсұлу. Бұдан бiр сағаттай бұрын сол келiншекпен болған әңгiмесiн есiне қайта түсiрiп жүр. Келiншек Ержанға барған едi. «Жоқ, – дедi Ержан iшiнен, – айтпай болмайды!» Ол Көсебайға қарамай:

	– Сiзбен тiптi, бөтен мәселе жайында сөйлеспек едiм. Жаңағы әңгiмелер бөлiп кеттi. Келген себебiм де сол едi, – дедi ол.

	Басын кенет көтерiп алған Көсебай жәй сөйледi.

	– Тым қажет нәрсе ме едi?

	– Өте қажет.

	– Онда сөйлесейiк.

	– Сiздiң әйелiңiзден партия ұйымына түскен арыз бар.

	Ержан Көсебайға тiк бұрылды. Шонданайы үстiнде бос жатқан оң қолы басына барып қалғанын өзi де сезбедi. Үнемi қопырап, дударлана тұратын қою қоңыр шашын ұзын саусақтарымен умаждай сығымдап, бұрынғысынан да гөрi қопыратып жiбердi де, қайта босатты.

	– Арыз бар?! – дедi Көсебай таңданып.

	– Иә, арыз бар, – деп, Ержан, бейне соған да өзi айыпты адамдай, председательдiң сеп-семiз жылтыр бетiне қарады. Имие еңкейiп, креслоның екi басынан шеңгелден ұстап, үнсiз мөлиiп тұр.

	Көсебайдың өзiмшiлдiгi қозып кеттi де, мәселенiң байыбына бармай, сұрақты қысқа бердi.

	– Немене, ажырасамын деп пе? Сүйген жiгiтiмен көңiлдерi табысып қалған болды ғой онда!

	– Мүлде басқа. Комсомол мүшесi Меңсұлу өзiнiң өмiрден тыс қалып бара жатқанын айтады.

	– Ол қалай болғандағысы, түсiнбеймiн! Мүмкiн қала қатындарындай тапа-тал түсте құшақтасып көшеде жүрмеймiз дейтiн шығар!

	– Олай да емес. Қысқасы, колхоз жұмысына қатысқысы, еңбек еткiсi келедi. Көпшiлiкпен, халықпен араласқысы келедi. Сiз оған жол бермейдi екенсiз. Бiр-екi рет жұмысқа барған жерiнен де қайтарып алыпсыз. Арызы – осы.

	– Еһе-е! – деп Көсебай даусын маңғаздана соза түсiп, бiраз отырды. – Солай де...

	– Солай. Әуелi өзiңiзбен сөйлескiм келдi. Пышың-пышың әңгiме көпшiлiкке де тарап кетiптi. «Бастығымыздың көрсеткен үлгiсi осы болғаны ма?» – дегендi әркiмнен-ақ есiтесiң. Жақсы сыбыс емес. Меңсұлудың арыз беруi де орынды. Бұған не дейсiз?

	Ержан креслоға қайта отырды. Көсебай тұнжырай түсiп, терiс қарады. Оның көзi плакаттағы қыздың көзiмен және кездесiп қалды.

	– Не дейтiнi бар? Құдыреттiң бәрi қолыңда емес пе? Мен бiр жүрген түктi түйнекпiн дедiм ғой жаңа...

	– Алда-жалда партия жиналысына мәселе қоямын деп отырған мен жоқ. Шөптiң басы жел тұрмаса, қозғалмайды. Көп аузына көлденең тұру қиын, Көсеке. Қызу күндер алда. Бiлгендер бiлсiн, бiлмегендер сезбей қалсын. Ертеңнен бастап Меңсұлуды өз звеносына жұмысқа шығарыңыз. Iстесiн еңбек етсiн! Екеумiз осыған келiселiк.

	Әлдеқандай ауыр салмақ Көсебайды басып, жаныштап бара жатқандай. «Арыз берген, өз әйелiң өзiңе қас жау. Көрпеңнен шұбар жылан шықты деген осы!» – дейдi ол iшiнен. Дыбыс шығармай, даурықпай, бiтеу күйiнiп отыр. Ол Ержанға бiр-екi рет ала көзiмен қарады. Жұрттың бәрiн желкеме мiнгiзiп қойған сен деп соққысы кеп тұрды да, тiлiн тыйды. Сырын iшiне бүктi де:

	– Жарайды, менде тұрған билiк болса, көндiм! – дедi.

	– Мiне, ендi келдiңiз! – дедi Ержан қуанып. Көсебай орнынан тұрып, ерсiлi-қарсылы жүрдi. Басына әр қилы беймаза ойлар келдi. «Пәлем, тұра тұр. Сен қаншықты құтыртып жүрген Дарқан. Ендi бiраз күнде оныңның да хәлiн көрермiн. Қап, оңбаған Күйiкбасов-ай, iстi сағызша соза бердiң-ау! Егер қанымнан жаралғаның шын болса, осы сапар асығымды алшысынан бiр тұрғызып бересiң. Әйтпесе бар ғой, сенiң жалпы мен туған елдiң баласы болғаныңа тышармын!»





«Қоян қашты» кезiнде


	Дарқан көшеттерiн әкелiп түсiрдi де, үйiне кеш бата келдi. Участок басында анасы мен Меңсұлу болмаған. Звеноның өзге мүшелерi көшеттiң бәрiн отырғызғанша солып қалмасын деп, қазып қойған орға тамырын төмен қаратып көмiп тастады. Осы жәйiттi Дарқан анасына қысқа баяндады:

	– Апа, көшеттердi жеткiздiм. Өзiмiздiң баудан алатынымыз дайын ба едi?

	– Дайын. Отырғызу қашан?

	– Ертеңнен бастаймыз. Ауданнан мамандар да келедi.

	Раушан қуанып қалды. Ол осында Ақтоты жайын сұрап алмақ ниетiмен баласына бағдарлай қарап едi, Дарқан онша көңiлдi емес екен. Жүзi салқын, қабағы қатыңқы көрiндi. Ана жүрегi шыдамады. Аузына келiп қалған сұрағын бейне жұта салғандай кiдiрдi де, шаруа жайын сөз қып кеттi.

	– Жақсы, балам, жақсы! Әр iстi өз мезгiлiнде бiтiргенге не жетсiн, – дедi даусы дiрiлдеңкiреп.

	Дарқан жалт қарады. Апасының әжiмдi ақ жүзiне екi тамшы жас дымқыл сызық iз тастап, төмен жылжып барады екен. Дарқан кiлт бұрылды. Далаға шығып бара жатып:

	– Менi қойшы, өлмеспiн де, әлгi сорлы Талбикенi айтсайшы! – деген ана даусын естiп қалды.

	Раушан дұрыс айтты. Расында оған барып тұру керек едi. Кешкi тамағын iшiп-жей сала Дарқан Талбикенiң үйiне кеттi. Қарт ана жалғыз отырған екен. Өңi жүдеу. Көзiнiң алды былшықтанған. Шекесiн қыса тартқан қара ноқаттары бар кiшкене ақ орамалы астынан қопырап шығып тұрған самай шашының ағы бұрынғысынан көбейiп-ақ қалған тәрiздi. Қолы тек отырмайтын кемпiр пiлте шамның сығырайған жарығында әлдене тiгiп отыр. Есiк қағып кiрiп келген Дарқанды көргенде: «Беу, сенбiсiң, қарағым!» – деп орнынан ыршып тұрды. Қалың көрпеше үстiнен көтерiле бере сүрiнiп құлай да жаздады.

	– Отыр, қарағым, отыр! – Ана бәйек боп Дарқанның үстiне түсiп, айналып – үйiрiлiп жатыр. Дарқан iрге жақта тұрған орындыққа отырды. – Несiне именесiң, жоғары шыға бер, төр деп тартынба, рұқсат еткенiм қашан! – Дарқанды ақыры төрге отырғызды. – Құдайдың көзi тура боп, перiштенiң көңiлiнен кетпесiн. Илаһи көзiң жамандық көрмесiн, – деп бетiн сипады.

	Дарқанның iшi жылып кеттi. Өзiнiң басы қатып жүргенде, шешесi Раушан тәрiздi бұ да көзiнен сорасын ағызып, кiсiнiң жiгерiн құм қылар деп ойлаған едi. Талбике өйтпедi. Өзiнiң қалбалақтаған ақ көңiлдiлiгiне бағып сампылдай сөйлеп, Дарқанның көңiлiн қайта бiраз көтерiп тастады.

	– Жалғыздың жары құдай, шырағым, – дедi ол күле отырып. – Тотыжан туа жалғыз емес едi, қайтейiн, пешенесiнде бар екен. Бектемiрiм тiрi жүргенде мұндай пәлеге кезiгер ме едi? Қазiр, әйтеуiр, басына түстi. Болған iске болаттай бол дептi ғой бұрынғылар. Олар бiлмей айтпаған. Жылаған, күйреген кiсi мендей-ақ болар. Содан пайда жоқ екен, оны Тотыжанымның өзi үйреттi. «Аққа күйе жағылмас» деп отыр-ау, қарағым!

	– Сiз қашан көрдiңiз Тотыны? – деп сұрады Дарқан.

	– Бүгiн де барып келдiм. Сенi жаңа ғана келiп кеттi деген-дi. Көшеттерiңдi жеткiзiп алдың ба?.. Е, дұрыс. Ендi егуi қалған екен ғой.

	– Ертең отырғызамыз.

	– Жүдә жақсы. Құдай қаласа асарыңа барамын. – Талбике жымиып қойды. – Бiрер шыбықты мен емес, Тотының қолы деп шанышайын. Раушанды да көрмегелi бiраз күн өттi. Байғұс, о да қам көңiл боп жүр ғой.

	– Апам ба, о кiсiнi қойыңыз, тiптi, жүнжiп кеттi. Өзiңiз бiр ақыл айтып, қуат бермесеңiз болар емес. Бiздi тыңдамайды.

	Талбике қатты күрсiнiп қалғанын өзi де сезбедi. Орамалының ұшымен көзiн сүртiп, аз-кем үндемей отырды.

	– Иә, оның да шықпаған жаны жүр ғой. Сенiң өмiрiңдi тiлеп бес жыл сарғайды. Аман сау келдiң, көзайым болдыңдар, ендi мынадай қырсық тап болды. Бұл көрем дегенi ме едi оның?

	Ана тағы да үндемей қалды. Дарқанның көзiн ала бере, орамалының ұшымен жанары алдын сүрттi.

	– Жылады деп қалма Дарқан! Әшейiн сүртiнгенiм ғой. – Талбике шын-ақ жылап отыр едi. – Әй, жасаған-ай, сөзiмнiң бiрiн бастап, екiншiсiне көше бердiм-ау! Сөйтiп, мен Тотының халiн бiлiп шыққан соң, құдайға шүкiр, өзi сауығып келе жатыр, ә, байқадың ба? – Дарқан қостап басын изедi. – Әлгi тергеушiсiне кiрдiм емес пе! Өзi бiр үкi көз жiгiт екен. Мен де айттым-ау, бiраз ойдағыны. Әй, шырағым, – дедiм, – құдайдың iсiн былай деме! Анау қаусаған шалды неге ұстап отырсың? Менiң қызымның үстiнен де қағаз жазыпсың ғой, құдайлығыңды айтшы, соның дұрыс па? Өзi өлiп кетсе, қайтер ең. Жазығы малмен бiрге болам деп, қаза аузынан қалғаны ма? – дедiм ғой. Дарқан аң-таң бола қарады да, езу тартты.

	– Иә, сонда не дедi үкi көзiңiз?

	– Әй, шырағым-ай, мен оның несiне түсiнiп жатырмын. Әйтеуiр, әрнәрсе деп түсiндiрген болды. Сыңайы iстiң бәрi осы жақта көрiнедi ғой. Бұдан өзiң не бiлесiң?

	Дарқан сырын ашқан жоқ.

	– Еш нәрсе бiлмеймiн, әже. Әуелi Тоты айығып кетсiншi, – деп салды.

	– Жөн, шырағым, жөн. Әбеу, мен саған шай қоюды да ұмытыппын ғой! – Талбике орнынан қалбалақтап тұра бастады.

	– Ой, жаным-ай, ат соғып тастаған ба, белiмнен шойрылып қалыппын. – Ол белiн ұстап аз тұрды. Еңкейiңкiреп жүре бердi. Бiрақ, Дарқан жiберген жоқ. Ана ерiксiз көндi.

	Ендi бiраздан кейiн Дарқан үйiне, тiптi, көңiлдi қайтып келе жатты. Ойында Ақтоты емес, оның мынадай ақ жүрек, кiшiпейiл анасы едi. Кенет алдынан ит ерткен бiреу кес-кестеп өте бердi. Сабалақ жүндi, салпаң құлақ, қасқа бас қара ит екен. Осындай аңшы иттiң әнәугүнi Көсебай соңынан ерiп жүргенiн көрген-дi. Бұл кiм екен? Әрiрек бiр үйлер маңында аңшы итке ме, әлде ит ерткенге ме, табалап қалып жатқан жай иттер даусы түнгi ауылды басына көтерiп те жатыр. Дарқан сәл кiдiрдi. Құлағына:

	– Нағашы-ау, бiреу қуып бара ма, сонша неге жылдамдатып кеттiң! – деген таныс дауыс жеттi. Оң қол жағында қалып бара жатқан бiр үй iргесiнен өтетiн жалғыз аяқ жолмен жайлап басып екi адам келедi екен.

	«Бертай ғой бұл! Қайдан жүр екен?» Iле екiншiсi де сөйледi:

	– О, шояным-ай, тергеушiнi тергеп нең бар, жүре берсiн. Жаңа Көсекең үйiнде Ақылбикенiң қолынан бiр пиялай шай iшпей сусыным қанар емес деп отырмады ма?

	Дарқан жүре бердi. Көңiлiндегi күдiгi айқындала түскендей. Үйiне келе сала жатып едi, көпке дейiн ұйқысы келмедi. Талықсып барып кiрпiгi iлiндi. Алайда, таңертең ешкiм оятпай-ақ, алакеуiмнен тұрды. Қорасында әрлi-берлi жүрiп едi, уақыт өтпедi. Сиырдың жаңа ғана сауған тола кесе сүтiн сiмiртiп салды да, жұмыс басына қарай тартты.

	Арманы көп жiгiтке осы көктем ұзақ бiр ғасырдай көрiнген. Ақыр оған да жеттi. Жылқы оқиғасынан кейiн көңiлi әрнәрсеге алаң бола жүрiп, қыстай қар тоқтатып, қалқалар, мұз тоспалар жасаған участогына бүгiн алғашқы шыбық қадамақ. Жер жыртылып, тырма салынып, агрономиялық шаралар да жасалды. Қазiр көшеттердi ұялап отырғызу, кей жерлерге ағаш ұрығын себу, қолалап, қаламшалап егу жұмысына кiрiсу ғана қалған.

	Бұған жауапты – Дарқан. Жұртқа сездiрмегенмен, ол iштей аса қобалжулы. Көңілi де бiр жерде емес. Ынтасы ауған шаруашылықты ұқсата алмаймын ба деп те қорқады. Ал аудан жұртшылығы зор маңыз берiп, «Шолпан» колхозының бастамасы жаңалық деп және отыр. Күнi кеше Көсебайды, Ержанды, звено бастығы Дарқанның өзiн аудандық партия комитетi бюроға әдейi шақырып алған. Бюро мүшелерi бiр ауыздан: «Бастамаларың жақсы, сүрiнсеңдер, басқа колхоздар сендерден үлгi алсын» – дедi. МТС-тiң аға агрономы Елена Алексеевна, тiптi, звеноның әрбiр мүшесiмен сөйлесiп, күнде араласып жүр. Мұның бәрi Дарқанның мiндетiн арттыра түсiп отыр.

	Ағаш отырғызу, орман алқабын жасау сияқты шөл далалықта бұрын болып көрмеген шаруашылық туралы ойлау жеке бiреулер үшiн, тiптi, ақылға сыймайтын iс екенi және бар. Аудандағы кейбiр сыңаржақ қызметкерлердi атамағанда, Көсебайдың өзi ше?

	Кейде Дарқан осылай да ойлап кететiн. Сол кезде оның жүрегi қақ айрылардай суылдап, бойында кенет бiр сенiмсiздiк те пайда бола қалушы едi. Соңғы кезде Ақтотының басына түскен iстер, бұл жөнде өзiнiң жiберген қателерiн есiне алғанда, көңiлiндегi бар өмiр программасының быт-шыты шығатын.

	Дарқан ағаш отырғызатын жерге де жеттi. Сәл өтпей-ақ адамдар жинала бастады. Талбике ана кешегi сөзiнен таймаған екен. Аяғын жас адамнан да ширақ, әрi жылдам басатын кәрие келiп те қалды. Жүнжiп жүрген Дарқан шырт ұйқыдан оянғандай, сергiп сала бердi.

	– Ұжымдық салтымыз ғой, қарсы ал бiздi! – деп жымиып келедi Қарғабек. – Осындайда қол ұшын тигiзгенiмiз шеккi болмас дедiк. Әйтпесе, артып жатқан уақытымыз жоқ!

	– «Ер мойнында қыл арқан шiрiмес» деген, Қарғабек. Ертең сенiң де қауырт күндерiң басталады. Сонда қарап қалмаспыз.

	Қарғабектiң дәндi егiс бригадирi екенi, биыл едәуiр-ақ тың жердi игеру жайында үлкен мiндет алғаны жұрттың бәрiне мәлiм едi. Сонда да бүгiн Дарқан звеносының iлкi рет ағаш отырғызатынын өзi бiлiп, бiрнеше адаммен жәрдемге келген. Ол қазiр қуақылана сөйлеп тұр.

	– Жарайды, ұмытпаймын, Дарқан. Алмақтың да салмағы бар демексiң ғой. Бiрақ, есегi лайдан өткен соң, кейбiреулер ұмытып кетушi едi, сен де соның кебiн киiп жүрмесең болғаны да!

	Бiр шетте жаңа ғана жеткен Раушан мен Талбике кездестi. Раушан ұзын бойлы, арық келген Талбикенi құшақтай бере:

	– Апыр-ау, құдағисыз ба, келерiңiздi не ғып бiлмедiм екен? – деп, солқ-солқ жылап жiбердi.

	Талбике өйткен жоқ. Аз-кем сұрланған жүзiне дереу-ақ қан жүгiре тiл қатты.

	– Беу, Раушан-ай, өзiң, тiптi, күйгелек екенсiң ғой. Кеше Дарқанжанның айтқанына сенбеп ем. Сүрт көзiңдi! – деп, Раушанды құшақтаған өз қолын да босатты.

	Көптiң көңілi осы кезде және бiреуге ауды. Оң көзiнiң үстi көгерiп, сол жақ самайы мен бетiнде әлдене жырып тырнағандай таңбасы бар Меңсұлу топқа кеп қосыла бердi. Оны бұрын көрген Айбала қасына жан ұшыра жүгiрiп барғанын сезген де жоқ.

	– Жаным-ау, саған не болған? Кеше жұмысқа да шықпадың ғой. Сырқаттанғаннан саусың ба? – деп сұрап жатыр ол.

	Меңсұлу өзiне көптiң назары ауғанын сезiп, қысқа жауап қатты:

	– Ауырып қалдым.

	Қарғабек жұртқа сездiрмей, Дарқанға қарады. «Сенбе бұл антұрғанға. Көсебай екеуi тағы да итше шайнасқан ғой», – деп тұрған тәрiздi.

	Меңсұлу осы жаралы күйiнде де әдемi-ақ едi. Ол Айбаланың тасасында тұрып, өзiне көз қиығы түскен Дарқанға жалын атқан ызамен қарады. «Менiң осы халiме сен кiнәлi. Обалым қыл мойнында кетедi. Сенi қайта көргеннен бергi кешiрген күнiм осы. Бұл қасiрет ендi менiмен молаға да бiрге түседi!» – дегендей. Дарқанның түсi бұзылып, кiлт бұрылып кеттi. Меңсұлу да жалт ете Талбикеге тақау барды, иiле сәлем берiп:

	– Қуатты барсыз ба, шеше? – деп амандық сұрасты. Ақтотының халiн де бiлiп жатыр.

	Осы екi ортада МТС-тен шақырылған мамандар да жеттi. Бастап келген Елена Алексеевна. Ол көп жұртты көрiп қатты риза болды. Адамдарды екi-екiден жұптап, жұмысты дереу бастап та жiбердi. Дарқанкөңiлдi-ақ. Талайкүндердiңжегiдейжегендүрбелеңiнiң бәрiнен қазiр-ақ арылғандай, асқақ бiр сезiмде жүр. Мына жұрт оны осы сәттiң өзiнде-ақ шыңға көтерiп тастағандай. Қарғабек:

	«Колхозда бiр ғана Көсебай деп ұқпа» – деген едi-ау. «Ай, қалайы қасығым-ай, өзiң бiлесiң!» – деп iшiнен жымияды. Солай жүрiп ол сол ғана қисық тiгiлген көшет қатарын көрсе, не өзi жөндейдi, не басқа бiреулерге дұрыстатады. Көктемнiң жiбек желiне әлi сәби бұтақтары дiрiл қағып тұра қалған көшеттер оған қандай жылы! Дәл ертең әр бұтақ жапырақ жайып, сұңғақ бойы желкiлдеп көз тартқанда, қуаныш та қойынға сыймас деп, көңiлдiң келер күйiн де салмақтанды.

	Осы бiр кең алқап, сонау дала, егiс аралықтары – жасыл жапырақты ну ағашқа бөленген козхоз жерi – көз алдына елестей қалады. Алма, жүзiм бауы, түрлi жиде жемiстер...

	Қазiр Дарқанның басында тек осындай ойлар ғана.

	Қарғабек жанынан өтiп бара жатқан Еленаға естiрте сөйледi:

	– Шiркiн, ағаш өссе, осында өссiн! – дедi ол қуақылана. – Бұл жерге ағаш түгiл, әдемi қыз келiншек өсiрiп шығаруға да болады! Елена оған жалт қарады. Ол қазақша жөндi сөйлей алмағанмен, жақсы түсiнетiн. Қарғабекке жымия үн қатты:

	– Әдемi қыз-келiншек дедiңiз бе, жас жiгiт? – деп Елена әр сөзiн бөлiп ежiктеп айтты. – О, қандай тапқырсыз. Да, қазақтың байтақ даласында, ах, қанша сұлулар жатыр. – Ол Қарғабекке жақын келдi. Жiгiттiң қуақы әзiлiне лайық жауап тапқанына өзi де мәз бола жымиды. Анадай жерде тұрған Дарқанға естiрте және сөйледi. – Өте ақылды сөз. Бай жердiң көп қазынасына қол салу сiз айтқан сұлуға ұмтылу ғой. Сiздерде: «Адам көркi шүберек, ағаш көркi жапырақ» деген мақал бар. Зор мағыналы мақал!

	– Керемет, – дедi Қарғабек. – Халық айтса, қапы айтпайды.

	– Егер соған: «Жердiң көркi ағаш» деп қосса, қалай болар едi?

	– Тiптi, жақсы! – Қарғабек келiншектiң жайдарылығын ұната жауап бердi.

	Елена адамдардың жiтi қимылына бұрын да iштей риза едi.

	Қарғабекпен сөйлескен соң, тiптi, көңiлденiп кеттi де:

	– Жаль, жаль! Жоқ екен. Мына жерге көксұлтан отырғызса, қатып-ақ кетер едi! – дедi. Дарқан елең еттi.

	– Не дедiңiз? – деп, ол Еленаға жуық келдi.

	– Көксұлтан көшетiн айтам. Жақсы-ақ болар едi.

	Агрономның көңілi кеткен жемiс ағашын Жаппас пен Зәуреш жеткiзiп те қойған едi. Дарқан соны айтты.

	– Шының ба? – Елена таңдана сұрады. – Оны қайдан алдыңдар, бiзде жоқ едi ғой!

	– Менiң қорамда ол өскелi қашан...

	Елена сүйсiнiп қалды. Ол ендi Дарқанның ағашты аңызақ желден сақтау туралы кешегi ортаға салған ойларын мақтай бастады.

	– Тiптi,, бар ғой, ондай әдiс... – деп, ұзақ бiр лекция оқығандай, шабыттана сөйледi. Дарқанның ондағы пiкiрi осы кезден-ақ, ағаш отырғызған далада жел қағатын ықтырма жасау жайлы болатын. Бұлардың әңгiмесiн Айбала мен Меңсұлудың салған әнi бұзды. Ол екеуi тең жұп едi. Бiрi жер қазып, екiншiсi дайын шұңқырға көшет отырғызып жүрген. Айбала ай-күнiне жетiп отырмағанымен, аяғы ауыр келiншек.

	Тек өзi жылқы құрсақты болғандықтан iшi онша бiлiнбейтiн.

	Қазiр тегеурiндi Меңсұлумен тайталасып, қалыспай келедi.

	Оларға бiр жақтан Зәурештiң нәзiк болса да өктем даусы қосылды. Бiрте-бiрте әнге елiккен адамдар көбейе бердi. Тiптi, Жаппас та қызып кеттi. Өзiнше келiстiрдiм-ақ дегендей, гүргүр етедi. Түбi түскен шелектей доңылдап, жұрттың күлкiсiн келтiрдi. Меңсұлу оны бiр рет түйреп өттi.

	– Бейшара-ау, ән сенiң неңдi алған? Бүлдiрмесейшi? – деп мазақтады.

	Жаппас ду еткен жұртқа қарап өзi де күлдi. Меңсұлуға жақындай бере:

	– Жеңеше, таңдайыңнан айналып өлейiн. Әндi саған-ақ бердiм. Тек жүзiңдi суытпашы? – деп, келiншектiң бөксесiнен ырабайсыз қағып қалды. Меңсұлу бұрыла бере оның жағына салып жiбердi. Мұны жұрттан бұрын байқаған Елена:

	– Аха, хороша Маша, только не наша, – деген орыс мақалын келтiрiп қатты күлдi. Жаппас қалың қабағының терең ұңғылында жатқан көзiн сонда да Меңсұлудан алмай, аңырайып қарап тұр. Жұрттың өзiн әжуа еткенiмен де iсi жоқ. Ырс-ырс күледi. Сағы сынбай, әзiл айтып жатыр.

	– Жеңеше, және ұршы. Жүрегiмде өзiң салған мыңдаған таскене бар. Қозғалып кеттi ғой. Меңсұлу үшiн Айбала жауап бердi:

	– Неңе мәзiктiң? Балтаға басын тосқан өгiз сияқтанбай, шешен екенiңдi өлеңмен дәлелде! Болмаса, таскененiң емi жер май. Соны iш те, күнде жат, – дедi.

	– Ол өлең бiлушi ме едi, жер май iшкенi жөн болар! Екi әйел дуылдаған жұрттың ендiгi сөзiн тындамай, шырқап кеттi. Өлеңiн Жаппасқа тиiстiрдi.



	Ол ағашы Тәшкеннiң, бұл ағашы,

	Тоқылдайды ұстаның қолағашы!



	Шынар-ай,

	Саған да болдым құмар-ай,

	Қайткенде көңілім тынар-ай!

	Он сөзiме сен, Жаппас, бiр сөз айтпай,

	Бүйтiп адам болғанша өле қалшы!



	Жаппас-ай,

	Кешiре көр жақпаса-ай, Жаныңды

	Бiрақ, сақташы-ай!



	Көпшiлiк Жаппасты және мазақ еттi. Бiрақ, одан өлең шыға қойған жоқ. Тер басқан бұжыр қара бетiн жеңiмен сүртiп:

	– О, антұрған Меңсұлу, қарғыс атсын сенi! – деп гүр-гүр күлген болды.

	Ендi Жаппас қалды да, жалпы айтыс туралы сөз кеттi.

	– Қане, бұл екеуiмен сайысатын кiм бар? – деп шулады әйелдер.

	– Ешкiм жоқ. Еркектердiң ауыздары буылды!

	– Масқара!

	– Ұят, ұят!

	Қарғабек шыдамады. Өлең десе арқасы қозып кететiн әдетi бар.

	Ол сөзiн Меңсұлуға арнай шырқады.



	Меңсұлу атың жақсы, өзiң жақсы,

	Айтайын мен бiр жұмбақ соны тапшы!

	Өмiрлiк тәжiрибең бар ғой бiраз, –

	Не тәттi дүниеде, не зат ащы?



	Меңсұлу күрегiне сүйене тұрып қалды. Қарғабектiң сұрағы жүрегiн тiлiп өткендей. Көзiн ойнақшыта, жiңiшке бiткен қара қасын бiр қыбыр еткiздi де, ұзын кiрпiгiн жалп-жалп қағып қалды. Бiрақ, кiдiрмедi. Өзiне қосылмаған Айбалаға да қарамай, жауап бердi.



	Не тәттi, не зат ащы дедiң маған,

	Берейiн жауабын да ендi саған.

	Тәттi сол – сүйгенiңмен өмiр сүрсең,

	Ащы сол – өз теңiне қосылмаған.



	Меңсұлу шуылдаған көппен де iсi болмай, көз қиығымен Дарқанға қарады. Бiрақ, ол қазiр Ақтотыны ойлап кеткен-дi. Меңсұлудың назарын байқамады. Ал Қарғабек ендi Меңсұлуды қалайда мұқатуды мақсат еттi. Көп ойлап та жатқан жоқ. Қазақтың алғашқы екi жолы айтайын деген пiкiрiне ұйқасымы жағынан ғана жәрдем беретiн қарапайым бiр ауыз өлеңiн соғып жiбердi.



	Келе жатқан ана кiсi, қандай кiсi?

	Басында қалпағы бар дардай кiсi.

	Бетiне түскен таңба қамшы iзi ме –

	Болмаса, айтшы батқан, кiмнiң тiсi?!



	Меңсұлу жауап iздеген жоқ. Ол күрегiн жерге тастап жiберiп, отыра кеттi. Көптiң де у-шуы басылып, тынып қалысты. Жалғыз Жаппас қана мәз.

	– Ә, өзiңе сол керек, антұрған. Менi жаңа жүндей түтiп ең, қалай екен, айызың қанды ма? – деп мұқатты ол.

	Ұйымдық iске ғана емес, мынадай ел салтына да Елена аң-таң едi. Меңсұлудың мұңайып қалғанын көргенде шошына тiл қатты:

	– Жақсы болмады, жақсы болмады! – деп әркiмге жалтақтады.

	– Меңсұлу, сiз ренжiдiңiз бе? – Ол келiншектiң қасына жүгiрiп барды.

	Меңсұлу орнынан жымың етiп қайта тұрды. Еленаның көңiлi сонда ғана жай тапты.

	Күн бойы осылай жұмыс iстеген адамдар төрт гектар жерге төрт сала етiп әр түрлі жемiс көшеттерiн, жиектерге қарағай, қайың сияқты көпжылдық ағаштарды кеш бата отырғызып болды. Бұған Елена Алексеевна керемет қуанды. Дарқан да кең алаңға жап-жаңа отырғызған жiңiшке шыбықтарға қызыға қарады. Сонау айрықша участокқа, егiндiк жер аралықтарына отырғызылатын ағаштар туралы, арық бойларына, колхоздың болашақ көшелерiне қаламшалап тiгiлетiн тал, теректер, қайындар жайында ойлап кеттi. Өз қиялына берiле бердi. Замат жауырынынан бiреу қапсыра құшақтап ап, оны көтере жөнелдi.

	– Әкел берi, әкел!

	– Қоян қашты жасаймыз!

	Көпшiлiк жабылып кеттi де, Дарқанның қашып құтылуына мұрша бермедi. Бiр жұмыс бiткенде сол iстiң басшысын бейне қашып бара жатқаң қоянға теңеп, оны ұстап алған боп, өз бiлгендерiнше «жазалау» халықтың салты болатын. Көпшiлiк нендей жаза қолданса, өкпелеуге жазаланушының ешқандай қақысы жоқ. Ақырында оған мал сойдырып жейтiн. Қазiр Дарқанға сол үлес құрығы түстi. Әй-шәйға қарамай, көп жан оны бас салды. Бiреулер үстiндегi бар киiмiн шешiп алып, той жасап бергенше қайырмау керек деп жүрсе, бiреулерi мойнына су құю керек деп те шулайды. Бiреулер оның басын тырнап, көзiн уқалап жатыр. Бұған күлмей, таңдана қараған Елена Алексеевна ғана.

	– Ендiгi еңбек сенiкi, Дарқан!

	– «Қоян қашты» тойын жаса!

	– Уәдесiн алмай, босатпаңдар!

	– Мә су, құй мойнына!

	Жұрт ентiгiн де басқан жоқ едi. Ағаш егiлген жердiң арғы басын жағалай, желе жортып бара жатқан төрт аттыға олардың көздерi түстi.

	– Мыналар кiмдер едi!

	– Екеуiн танып тұрмын, ана бiреуi кiм болды екен! – деген Қарғабекке Жаппас iле жауап бердi.

	– Танымай тұрғаның аудан қызметкерi – тергеушi.

	Алдындағысы Көсебай, артқы екеуi Жүлдебек пен Бертай ғой.

	– Iм-м, – дедi Қарғабек. – Жүрiстерi қызық екен!

	– Олар таңертең қырға кеткен едi, келiс жағы қыр емес, тоғай ғой.

	Жаппастың сөзiн Сағынтай толықтырды.

	– Аң аулап келедi. Көрдiң бе, әрқайсысында мылтық бар.

	Аттылар ұзап кеттi. Бұл далада не iстелiп жатқаны олардың ойларына кiрiп те шықпағандай. Елена Алексеевна үнсiз қарап тұр. Ал Дарқанның есiне түндегi көргенi қайта орала бастады.





Сұрақ белгiсiне ұқсас жiгiт


	Меңсұлу өтiп кеткен төрт аттының қайдан келе жатқанын жақсы бiлетiн. Кеше түнде үйiнде болған жiгiт – тергеушi Күйiкбасовтың бейнесiн әлi ұмытқан жоқ. Оны Бертай нағашым деп таныстырған. Көсебай екеуi бiр елдiң баласы. Сонда Жүлдебекке де жекжат болғаны. Үшеуi бiрдей аса құрметпен қарсы алған қонағы едi. Бiрақ, Меңсұлу бұл жiгiттi жете бiле алмай қалды. Алдыңғы күнгi ұрыс-керiстен кейiн бетiне түскен дақ оны қонақ алдына кiргiзiп, еркiндетпеген. Сыртта жүрiп тамақ пiсiрдi. Кейiн екiншi үйге барып жатып қалды. Тек кейбiр сырларын ғана сезген едi. Таң қылаң бере бәрi Бертайдың елiне кеткен. Ағасы шақырыпты. Олардың қазiргi жолы сол үйден.

	Жұмыстан қайтқан Меңсұлу осылай ойлап келедi. Оның Көсебаймен керiсi алдыңғы күнi түнде болған.

	Кеңседен түсi бұзылып, түндей түнерiп қайтқан Көсебай көпке дейiн үндемей отырып, кенет, түсер бүркiттей Меңсұлуға шүйiлген. «Не деп сандырақтап жүрсiң, шұбар жылан. Көрпемнен шыққан сұм!» – деп ақырған.

	Меңсұлу әңгiменiң не туралы екенiн түсiне қойды. Күндiз партия ұйымы секретарына берген арызы есiне түстi. Осындай боларын сол кезде-ақ бiлген. Қорғануға тура келдi. Өйткенi, бұл семья арасындағы жай бiр керiс емес, ошақ басынан, от қасынан аспайтын жадағай сөздер де емес едi. Көп күндер, тiптi, айлар бойы iштей күйзелiстiң, әбден ашындырған ренiштiң ожар күшпен шаппа-шап келуi болатын. Әсiресе, звено көктем шыға iске кiрiскеннен берi күнде бiр жаңа мiнездер көрсетiп жүрген Көсебай ендi жұмысқа баруды тоқтат деп қасарған. Меңсұлу звенодан кетсе, көзiне күл толғандай бола бердi. Ең құрығанда, өз құрбыңмен қатар жүрген қандай, шiркiн!

	Үйде ұрыс басталды.

	– Егер мен көрпеңе кiрген жылан болсам, онда неге қуып шықпайсың? Жоқ, өзiм-ақ кетейiн бе? – деп қасарды Меңсұлу.

	– Аһа, солай ма? Сонда барарың кiм, Дарқан ба?

	– Оны жыланнан сұрамас болар.

	Көсебай бұдан кейiн сөзге келген жоқ. Меңсұлуды қамшының астына алды. Меңсұлу да қарманып қалды.

	Қай кез екенi есiнде жоқ. Меңсұлу тысқа шықты. Бiр нәрсеге көзi жеттi – жүндей түтiлiптi. Удай ашымаған жерi қалмаған. Аяқ-қолы сырқырайды. Басы да айналып, көзi бұлдырап тұрған тәрiздi. «Қандай жауыз едiң, Көсебай? Бiр шоқ гүл емес пе ем, үзiп алып умаждап-ақ тастағаның ба? Ендi мен кiмге керекпiн? Аяқ астында солып бiткенiм ғой?..»

	Меңсұлу қора сыртына, ашық далаға шығып тұрды. Тыныш түн, қыбыр еткен жан жоқ. Бар әлем тегiс ұйқыда секiлдi. Ол қатты күрсiнiп, терең бiр тыныс алды. Көкiрегi қарс айрылардай, өксiк бiресе дiрiлдетiп, бiресе солқылдатып қояр емес.

	Тас төбеден қараған толық ай сәулесi жер бетiне мол түсiп тұр екен. Аппақ ай бетiне қарап қалған Меңсұлу оның жүзiндегi таңбасын байқап, бейне бiрiншi рет көргендей, назар аударды.

	«Екеумiз де жаралы екенбiз ғой, сенi кiм соғып едi, сорлы-ай?..»

	Меңсұлу бойы бiрте-бiрте сергiп, жандана бердi. Көктем түнiнiң желпи ескен майда желi оған: «Оян, оян», – деп ақырын қытықтағандай. Ол көп тұрды. Алаң етер пенде жоқ. Аспанда үнсiз жылжыған айдан бөтеннiң бәрi тып-тыныш. Меңсұлу ендi үйге беттедi.

	– Меңсұлу, жеңеше? – деген бiр үнге селк ете, жалт қарады.

	– Жеңеше, мен ғой, мен! Шошымашы?

	Меңсұлу аз-кем дiрiлдей, қалт тұрып қалды. Не бәрi қас қаққандай уақыт iшiнде басына көп ой кiрiп шықты да, кенет, Жаппастың алып құшағына қарай атылды. Оның көрiктей кең кеудесiне жабыса, өте бiр ыстық сезiммен бұжыр қара жүзiн, добалдай түрiк ернiн, бұрын-соңды болмаған құштарлықпен сүйе бердi. Сол замат өзiнiң де жауырындары сытырлап, жапырақтай езiлiп бара жатқанын сезiне бастады...

	Көз алдына Көсебайдың сол күнi үйге кiрiп келгендегi бейнесi елестеп өттi де, оның өзiн аяп та кеттi. Бiрақ, кенет және қатайып, iшiнен зекiдi. «Қарғыс атсын сенi, Көсебай. Өзiңдi де, менi де есуас еттiң. Әлi бiз екеумiз талай-талай жынданармыз. Перi соққыр, сен менi шұбар жылан дедiң ғой. Аша бер көрпеңдi, бұдан былай оның iшiнен жын-сайтанның нағыз ойнағын көретiн боларсыз. Ендi күнде бiр айдаһармен арпалысып, бiрге ұйықтап, бiрге оянарсың!»

	Қас қарайып қалған. Меңсұлу үйiне жақындай бере, кiшкене арық жағасына отыра қалды да, жуына бастады. Аз болса да тынық су сылдырап ағып жатыр. Әлдеқайда асыққандай.

	«Адамның өмiрi де осындай-ау! О да осылай ағады-ау! Мен де өмiр дариясының бiр тамшысы емеспiн бе? Тамып түстiм, әзiрше бармын. Ал ерте ме, кеш пе жерге сiңiп жоқ болуым хақ. Бiрақ, мен мына дүниеден не көрдiм деп кетем?..»

	Орнынан тұрып, бет орамалымен қолын сүрте берген бiреудiң қараңдап келе жатқан тысыры естiлдi. «Көсебай болар, – деп ойлады. – Жоқ, мүмкiн емес. Жаңа олар Жүлдебектiң үйiне бұрылған. Ендi қашан келерiн кiм бiлсiн?» Тысыр жақындай бердi. Меңсұлу қараңдағанның кiм екенiн бiлiп, қуанып кеттi. Ол Дарқан едi. Алдынан жүгiрiп шықты.

	– Дарқан?

	Кiлт тоқтаған Дарқан үнсiз.

	– Қалай адасып кеткенсiң? Жолың бұлай емес едi ғой.

	Меңсұлу iркiлмей, Дарқанның қасына жетiп барды. Бiрақ, дәл одан әрi не iстерiн бiлмей, тұрып қалды. Жүрегi лүп-лүп соғып, тұла бойы дiрiлдеп, тынысы да жиiлеп кеттi. Арыстандай айбаты бар Меңсұлу, асау келiншек, әп-сәтте көнбiс пiшiнге енiп, айдында тұрған жiгiттiң әмiрiн күткендей, тәкаббар мойнын төмен идi.

	– Кiмдi күтiп жүр едiң, Меңсұлу? – дедi Дарқан. Меңсұлу әлi төмен қарап тұр. – Кiм едi, ә?

	– Турасы бұ сапар ешкiмдi де күткем жоқ-ты. Бiрақ, сенiң алдыңнан сонша несiне жүгiре шықтым екен? Бәрiнен де сол қабырғама батып тұрғаны!

	– Сенде ондай қабырға бар ма едi?

	– Сенiкiнен гөрi мықтырақ па деп ойлаймын. Дарқан үндемей, төмен қарап тұрды да:

	– Рас, сенде бәрi де бар. Сенем. Сайтан алғыр, өзiң, не дегенмен, жау жүрексiң. Қалай ғана еркек боп жаралмадың екен? Зор бiр қолбасы боп шыға келер ең, – деп, шын-ақ таңданғандық бiлдiрдi.

	– Бiр мәрте болса да, мойындағаныңа рахмет. Жүректi түсiнер жүрек саған да бiткен бе деп тұрмын. Мен адасқаныммен, Ақтоты адаспапты!..

	Меңсұлу осыны айтты да, ышқына ұмтылып, Дарқанның мойнына оралды.

	– Кейде сенi көргiм келмейдi. Көзiме шалындың-ақ бар ғой, тұра қашып, безiп кеткiм келедi. Ал кейде... Мойныңа асылып өлуге де әзiрмiн. Түсiнемiсiң, мойныңа асылып өлуге!.. Тiптi, ол ғана емес, аяғың астында тапталып, жаншылып құрып бiтсем арманым болмас едi деп ойлаймын. – Ол бейне жас баладай, не айтып не қойғанын өзi де сезбедi. Сұлық тұрған Дарқанның бетiне жабысып, кез келген жерiнен сүйе бердi. Дарқан өлi жандай сiресiп, қимылсыз, әрекетсiз қалған. Келiншек сөздерiнiң бiрiн естiсе, бiрiн естiмей, сазарып тұр. Бетiне әр сапар, шоқтай басылған жылы ерiн ғана емес, сүйкенген сайын қытықтай түскен қас пен кiрпiк те есiн шығарып барады. Меңсұлудың көзiнен жылы жас сорғалап тұрғанын да сездi. Бiрақ, өз бойы селк етер емес, семiп бiткен сүлде қалпында. Бiр кезде:

	– Жә, Меңсұлу, бөгеме! Мұның қажетi қанша? – деп, Дарқан шегiне бердi.

	Иiлмес темiр, баған тәрiздi сiрескен денеге жан бiткендей. Бiрақ, өзегiне оралған сұлуға бұрылар емес. Меңсұлу оның мойнынан қолын ала бердi де, отыра кеттi. Ол со замат және ұшып тұрып, Дарқанның қолынан шап бере ұстады.

	– Жүр, отырайық! Ана бiр жер, тiптi, оңды-ақ. Бiздi жан сезе қоймас, – деп, екiншi қолымен қарама-қарсы тұсты меңзей көрсетiп, Дарқанды тарта бастады. – Қорықпа, мен адам жегiш емеспiн, өзiңдей жанмын. Жұтып қояр айдаһар деп те ойлама? Етегiңе намаз оқып, дүниенiң бар қызығын тәрк еткен пенде емес шығарсың! Дарқан қозғалған жоқ. Меңсұлу алға тартқан сайын, ол кейiн кетпесе, iлгерi басар емес. Үндемей, шегiншектеп тұр.

	– Жүр деймiн! Немене, осы жерге жабысып қалғансың ба? Үнсiз Дарқан iшiнен өзiмен өзi сөйлестi: «Ой, сайтан алғыр-ай,

	нағыз қанды ауыз қасқыр қаншығы болған екенсiң-ау!»

	Осыдан кейiн ол Меңсұлудың қолынан босанып, алыстай бердi. Меңсұлу оған қайтып жуыған жоқ. Даусын сиқырландыра, ендi кекете сөйлеп тұр.

	– Кеттiң бе? Мә, басыңа менiң орамалымды сала кет. Саған сол лайық. Ал сен басыңдағыңды маған бер. Қайтесiң оны көзге күйiк қылып! Ынжық неме...

	Дарқан қайрылмай алыстап кеттi. Меңсұлу сiлейген күйiнде әлi тұр. «Бертай құрлы да ақылы жоқ. Қайранда қалған балықтай есеңгiреп, не болып, не қойғанын да бiлер емес...»

	Бiреудiң сыбдыры оның ойын бөлiп жiбердi. Манағы Дарқанның жолымен Жаппас келедi екен. Ол әуелi кiлт тоқтап, аңырып қалды да, дереу жақындай бердi.

	– Жолы болар жiгiттiң жеңгесi шығар алдынан! Менi күтiп тұр ма едiң, Меңсұлу! – деп кейде жәй күлгенiнiң өзi оқыранған сәурiктен кем соқпайтын Жаппас келе Меңсұлуды құшақтай алды. – Мана не деп ең? Кiсiнi тiрi өлтiрдiң ғой. Сондағың... Қане, сол таңдай асты тамағыңды...

	Меңсұлу сезiнер емес. Семiп қалған.

	Өңкеңдеп, кең қанатын жая берген Жаппас келiншектен кешегi мiнездiң бiрiн де көрген жоқ. Оның құшағында тұрған Меңсұлу қасаптағы терiсiн сылып, iлмекке асып қойған қой етi сияқты сүлде ғана. Қалай қозғаса, солай бұрылып, қай жерiнен кесiп алса да, қалай боршаласа да, көнiп тұр. Оттай ыстық бұрынғы дене қазiр мұздай суық. Жылы, жұмсақ ерiндерi де тоңазып қалған. Оралымды қолдары қимылсыз, алау ұрған бетте жалын жоқ, кейде ерке, кейде мысқылы зор күлкiсi де естiлмейдi. Бәрi сөнген, бiткен.

	Жалпас шошына тiл қатты:

	– Жеңеше? Апыр-ау, Меңсұлу, өзiңе не болған?

	Iле қайтқан жауап жоқ. Алып құшақ орап алған балғын сұлу дене былқ-сылқ. Кейде қатты күрсiне алған тынысы болмаса, шын-ақ өмiрсiз, өлi жан. Бiр кезде аз-кем дiрiлдеп, тәкаббар мойнын бұра қозғалды да:

	– Босатшы азырақ, түк көрмеп пе едiң?.. Кiсiнi демiктiрiп өлтiрерсiң сен аусар! – дедi. Даусы қысылып шықты. – Түймелерiмдi ағытшы? Ой, ебедейсiз делқұлы, қайда барасың, жағамның деймiн, жағамның!

	... Кiшкене арықтың суы манағы бiр үнмен әлi сылдырлап ағып жатыр. Үнiнде де, ағысында да өзгерiс жоқ. Сыбыры мен сылдыры бiрдей. «Менiң сезiм ағзаларым бiр күнi құрып бiтуi мүмкiн, ал мына су сылдыры, оның өзiнше салған таусылмас таза әнi дүниеден кетуi мүмкiн емес, – деп ойлады Меңсұлу. – Әлi талай кiрiмдi өз көзiм тiрiсiнде жуып беретiн де осы арықтың суы ғой. Кiрiмдi кетiрер-ау, күнәмдi кетiре алар ма екен?»

	Меңсұлу шағын арыққа еңкейе бердi. Мөлдiр таза су бетiнен күндiз көретiн келбетiн қазiр көре алған жоқ. Келiншектiң жүрегi суылдап кеттi. «Шынымен-ақ менiң бетiм қарайып кеткен бе?» Ол жан-жағына жалтақтай қарады. Жүзi емес, түннiң өзi де қап-қара екен. Жер бетiне ай сәулесi ақ дидарын әлi жаймапты. Меңсұлу қолын суға ендi алаңсыз батырды.

	Осыдан бiраз уақыт өткен соң Меңсұлу өз ошақ басында отырды. Тамақ та әзiр екен. Үйде Көсебайдың бiр жақын жеңгесi жүретiн. Көбiнше тамақ жағы соның қолынан шығушы едi, бүгiн де қарап қалмапты. Меңсұлу әзiр ауқатты ас бөлмесiнде отырып iштi. Аузы аста болғанмен, ойы әлдеқайда. Көз алдынан Дарқанның жана бiр әзiрдегi ұсқыны кетер емес. «Нағыз сорлы, бейшара жан. Сiреседi де жүредi». Ол дереу тұрды да, қонақ үйге барды. Жарға сүйей қойылған үлкен шар айна тұратын. Өз мүсiнiнен бейне әлдененi жоғалтқан жандай, айна алдында шыр көбелек айнала қарады.

	Бәрi бұрынғы қаз қалпында сияқты. «Еркек бiткеннiң назарын бiр аудармай қоймаған мына мүсiн Дарқанның жүрегiн жiбiтпей-ақ қойды-ау! Қап, осы ызаңа...»

	Меңсұлу өз ойын тұжыра алған жоқ. Қора iшiнде бiреулердiң сөйлескен дабыр-дұбыр дауыстары естiлдi. Селт етiп, сыртқа шыға бергенде Көсебай, оның соңынан ерiп келе жатқан үкi көз тергеушi мен Жүлдебек қарсы жолықты. Және бiрер қадам артта шайқалақтап Бертай келедi екен.

	– Меңдеш, қонақ келдi, – дедi Көсебай тiлi сәл күрмелiңкiреп.

	– Жеңгей, сәлеметсiз бе? «Тойған үйге тоғыз қон» деген, дәм айдап тағы да келiп қалдық, – деп, осы үйдiң есiгiне тәжiм еткен адамдай, иiлiп-бүгiлiп, үкi көз жiгiт те теңселiп тұр.

	– Па, шояным-ай, бiздiң жеңгейдi оған тарылады ғой деп пең?

	– дедi Жүлдебек аяғын әлтек-тәлтек басып.

	Меңсұлу оларға қонақ үйдi ишарат еттi. Бiрақ, тым көңiлдi Жүлдебек кiшкене көзiнiң жиектерi ғана жылтырап, есiк аузында тұрып алды. Бiресе Көсебайды, бiресе Күйiкбасовты сүйедi. Ыржия жымиып, алға басқан аяғы кейiн кетедi. Майда жорға тiлi де тәттi-ақ. Оның сырына қанық Меңсұлу Күйiкбасовтың көзiн ала бере:

	– Әй, жынша үйiрiлмей, кiрсейшi iшке! Жұрттың бетiндегi кiрiнен түк қалдырмай жалап бiттiң ғой. Ертеңге де қалдыр азырақ! – дедi.

	Жүлдебек сәл iркiлiп қалды.

	– Жеңеше?..

	Меңсұлу ендi оған сөз айтып үлгiрмедi. Көсебай қонақтарын үйге өзi бастады. Олар iшiнде стол, орындықтары жоқ, төрден есiкке дейiн кiлем, алаша төселген, оның үстiне жұмсақ көрпешелер жайылған кең бөлмеге кiре бердi. Тергеушi атанған үкi көздi Меңсұлу шам жарығында ендi толық көрдi. Жiпжiңiшке, тiп-тiк арық жiгiт екен. Иық жағы етегiне қарағанда кең молдау келген шұбатылған плащ кигендiктен бе, ұзын тұлғасы ту сыртынан үлкен леп белгiсi секiлдi едi. Қазiр бас киiмiн шешiп, жалбыраған жылтыр қоңыр шашын кейiн қарай қолымен сипап, адамға қарсы бажырая тұра қалғанда, бет-әлпетi сұңғақ сұрақ белгiсi сияқтанып кеттi. Оған қалқиған сыпыра құлағы, кiшiрек, Бiрақ, қырғидың тұмсығы тәрiздi бүкiр мұрны, сопақ бiткен жақ сүйегi, сақал сыз сүйiр иегi, бадырайған дөп-дөңгелек ала көзi, қанша сылап-сипағанмен, қушық маңдайы үстiнен үрпие қалған қалың шашы да, себеп боп тұрғандай.

	– Қане, отырыңыз, қонақ! – деп, Меңсұлу төрге шыға бере әлденеден үрiккендей состия қалған Күйiкбасовқа сыпайы үн қатты. Ол жiгiт бетiнен бұ жолы көзiн ала алмады. Қаншама қарамайын десе де, назары ауа бердi. Жүлдебектiң даусы және еркiн шықты.

	– Ау, жас жiгiтi! – дедi ол Күйiкбасовқа иiле ишарат етiп.

	– Жеңешем өтiнiп тұр ғой, отырайық! – Бәрi көрпеше үстiне жалп-жалп қона бердi. – Бiлiп қой, тергеушiжан, бұл жеңгеңнiң де жаны бiздiң үйдегi жиенiң Ақылбике сияқты. Бұлар бiр кiршiксiз жандар. Бәрi мына Көсекең берген тәрбие, шырақ!

	Көсебай жайғаса отырды да, Меңсұлуға қарады.

	– Ал, Меңдеш, қазан көтер, тамақ ас! Оған дейiн ана бiр тентек суың мен ащы-тұщыларыңды әкелшi, ермек ете тұрайық.

	Меңсұлу далаға үнсiз шықты. Түннiң де бiразы болып қалған.

	Қазiр ауыл адамдарының көбi-ақ ұйқыға кеткен уақыт.

	Меңсұлу ас қамына кеттi. Көсебайдың жеңгесiн де оятқан жоқ. Ол ошақ басындағы сыпаша үстiнде, жамбасына бiр бөстектi тастай салып қисайған екен. Мұның да сiлесi қатып жүрген шығар деп ойлады да, өзi әрекет жасай бердi. Бiр кезде қазан да қайнады. Үйде отырғандардың ауыздары бұл уақыт iшiнде бiр де тынған жоқ, үй iшi көк ала түтiн. Гу-гу әңгiме, бәрi де шешен-ақ, тiлдерi әлдеқашан күрмелгенiмен де iстерi жоқ. Әрқайсысы бiрбiр жастықты шынтақтай шiрене созылған дастарқанның бiр шетiнде қаңсып қалған талай шынылар жамбастап сулап жатыр.

	Тола-тола тарелкелердегi ащы-тұщылардың да берекесi кетiп-ақ қалыпты.

	Үйге бiр кiрiп, бiр шығып жүрген Меңсұлу сұрақ белгiсiне ұқсас үкi көз жiгiт сөзiн тыңдауға ынтықты. Не деген шешен едi? Қызара бөртiп алған. Аздап тамағын қырыңқырай шығаратын даусы да салмақты-ақ. Ұзын кiрпiктерiн жиi қағып, кейде тiлi орамына келмей, күрмеле түсiп, ұзақ-ұзақ сөйлеп кетедi. Абзалы бiлмейтiнi жоқ шығар. Адам атадан бергiнiң бәрiн қолымен өрдiрген дәл өзi ғана тәрiздi! «Өмiр деген ағыны қатты дария, – дейдi ол бiр-екi ықылық атып қойып. – Оған қарсы жүзе бiлмесең, сенi ағызады да кетедi!»

	Ол сөйлегенде көздерiнiң жанары кетiп, әлсiреп сөнейiн деп тұрған шам сияқты өңгелер тына қалысады да, сол жiгiттiң аузына қарасады. Әсiресе, Көсебай мен Жүлдебек шынтағындағы жастыққа қолын тiрей көтерiлiп, есi кете тыңдайды.

	Iшiп алса, Бертай тым жайсыз адам екен. Жайшылықтағы жайсаңдығының қазiр бiрi жоқ. Былқ-сылқ етiп отыр. Ол кейде кенет дарақылана тамағын жырта күледi. Ал кейде, тiптi, ешкiмнiң сөзiне байланысы жоқ сандырақ тәрiздi бiрдеңелердi бүйiрден бұрқ еткiзiп, кiрпiдей жиырылып, пысылдап кетедi. Мұнысы да күлгенi. Аузы босады дегенше қолы рюмкеге қарай жүгiредi де, «бұл менiң мiне, менiң нағашым!» – деп басқаларды iшуге шақырады. Өзi со замат қағып салып, сәл ғана тыжырынады. Содан кейiн Күйiкбасовтың аузына қарап, сықылық атады. Жұдырығын түйiп, өзiмен-өзi сөйлесiп кетедi. «Мен оған көрсетем, тiсiммен шайнап өлтiрем. Мына қолыммен кеңiрдегiн жұлып алам!» – деп, өзiн-өзi және мақұлдап қояды. Тiсiн қайрап шиқылдатады, өз кеудесiн өзi тоқпақтайды.

	Күйiкбасовтың күйi жақсы-ақ. Ол бiресе отырып, бiресе жамбастай жатып, көбiне өмiр туралы сөйлеп кетедi.

	– Өмiр дегеннiң өзi қарап тұрсаң, атысып, табысып жатқан майдан тәрiздi. Соғыста құрбансыз жеңiске жете аласың ба? Жоқ, әрине. Бiреулердiң өлiгi үстiнен жүрiп өтпесең, кеңiстiктегi көп толқынның бiрi боп қала бересiң. Мысалы, манадан берi Дарқан деп, Ақтоты деп отырсыздар. – Тыжырына бiрер жұтынып, ықылық атып алды. – Бұлар кiшкене адамдар. Бiрақ, олардың да жағаласар құрбылары бар. Бертай қызға ғашық. Рас ғашық екен, онда мақсат бар. Сүйгенiңмен қосылған жақсы. Егер ол көнбейдi екен, мұқату қажет. Қыздың сүйгенi Дарқанның мойнына да құрық салу керек. Майдан деген осы емес пе? Бұлардың өлiгi үстiнен сен жүрмейдi екенсiң, онда белiңнен басып өтетiн солар болады. Солай ғой өмiр, ә? Ал, екеуiн де езiп өтетiн мүмкiндiк қазiр қолымызда. Ол – кешегi боранда өлген жылқы. Өмiр тартысына қажет болған үлкен фактының дәл өзi осы!

	– О, шояным! Қара, алыстан ойлайды. Бiз болсақ, тiптi, мына жерде, бөрiкпен соғып алатын мөлшерде жүрмiз екен ғой!

	– Тоқтай тұрыңыз, Жүлдеке? – дедi Күйiкбасов. – Мына жиенiм Бертай үшiн емес, үлкен жиенiм Асакеңмен қандас ағамыз Көсекең үшiн бұл iстi алдым ғой. Маған да тiреу керек. Әйтпесе, өзiм мерт болам.

	– Сол тiреуiң не тұрады? – деп Жүлдебек Күйiкбасовқа қарап жымиып қалды.

	Осы жерде Бертай дарақылана тағы бiр күлiп алды да, жалпы сөзге қосылды:

	– Асылбай көкем айтты емес пе? Ол тәспиғын тәуете ұстап отырып: «Тiренер тiреуiңнiң бәрiн риза етер өзiм болам» – демедi ме? Мына Көсекең де соны айтып отыр, – деп тоқтады.

	– Жә, – дедi Күйiкбасов, – бәрi де болады. Мен олардың басын шырмап кеп берейiн, көрiңдер де тұрыңдар. Әуелi өздерiн еркiнсiтiп, аз уақыт босатып аламын. Сонан соң және бiр шиырып бергенiмде, томп-томп құлайды. Сонда Дарқанның несi қалар екен!

	Бұлар шiңкiлдей, дарылдай, еңк-еңк күлiстi де, сыртта тыңдап тұрған Меңсұлу дiрiлдеп кеттi. Оның жүрегi алқымына тығылды. Мана өзiн ренжiтiп кеткен Дарқан туралы... «Сiрә, көзiн жоймақ қой. Сонда қалай, қамамақ па? О, залымдар!..»

	Меңсұлу айғайлап жiбере жаздады. Үйге кiрiп барып жанжал салғысы да, ертең бұл сөздердi жұртқа жаямын дегiсi де келдi.

	«Бiрақ,... Бiрақ,!..» Оның көзi бұлдырап, манағы бiр жәйттер есiне түсiп, Дарқаннан жирене бердi. Жүрегi Дарқанды бiресе отқа итерiп, бiресе қызғыштай қорғады. Теңселе, тәлтiректей барып отыра кеттi де, тез тұрып өз бөлмесiне кiрдi. Сол бойда керует үстiне сылқ ете құлады. Қанша жатқанын бiлген жоқ. Бiр кезде

	Көсебайдың балпылдай сөйлеп келiп тұрғыза бастағанын сезiндi. Меңсұлу басын көтерiп, оған алара қарады. Бiрақ, Көсебай:

	– Оу, тамақ қайда? Сен өзiң... – деп килiктi.

	Меңсұлу орнынан лып тұрып, манадан iшiне сыймай жатқан жалынын бiр-ақ шығарды.

	– Мiне, тамақ! – Көсебайдың бетiне ол шапалақпен салып жiбердi. – Жейсiң бе, ал ендi менi де же? Қан iшер жауыз!

	Көсебай не дерiн бiлмей состиып қалды. Ендiгi минутта Меңсұлудың даусы қатты шықты. Оны қонақ үйдегiлер де естiп тұра жүгiрiстi. Сұрақ белгiсiне ұқсас жiгiт табалдырықтан аттай бере, тәлтiректей барып, бармақ сынды имек мұрынмен жер сүзе құлап түстi де, қайта көтерiлдi. Меңсұлу бәрiне тура қарап:

	– Жауыздар! – деп және айқайлады.





Таң алдында


	Соңғы күндерi Ақтоты оңала бастаған. Төсегiнен бiреудiң жәрдемiсiз тұрып түседi. Өңi аурухананың өзi жатқан көрпетөсегiндей аппақ. Екi иiнiнен кеудесiн баса төмен құлаған қос бұрымы, сондай қас пен кiрпiк, үлкен көздерi ғана бұрынғы түсiн бермептi. Жанарының оты сөнбеген. Бүйректей сүйкiмдi томпақ беттiң қызылы аққа ауысып, жұқа ерiннiң қызғылт реңi аздап бозаң тартқан. Ақ маңдай да, тура бiр кiшкене сызықтай келiстi мұрны да қалпында. Ал меруерт тiстерi сыпайы күлiсiне әлi де келiсiп-ақ тұр.

	Күндер өткен сайын Ақтоты толыса бердi. Ажарлана, нұрлана түстi. Жас дене қатты жабысқан кеселдi бiр жола жеңдi.

	Түн едi. Ақтоты әлдекiм түртiп қалғандай шошып оянды. Жан-жағына елегiзе қарады. Сопақтау кiшкене бөлмеде екi адам жататын. Өз керуетiне қарама-қарсы қабырғада он бес жасар бiр қыздың төсегi бар-ды. Аттан құлап, оң аяғының жiлiншiгi мертiккен жас қыз «Ынтымақ» колхозынан келген. Аяғы гипсте. Мұнда жатқанына да бiраз болған. Соңғы кезде оның да хәлi жақсы. Қазiр шырт ұйқыда екен.

	Ақтотының ұйқысы қанып қалыпты. Алғаш елегiзген қыздың көңiлi жай тапты. Шам жақпақ болды да, кiлт тоқтады. Әуелi, ойына келгенi – кеше бастаған бiр кiтабы бар едi, төсегiнде жатып соны оқу болатын. Аурухананың қатаң тәртiбi есiне түстi. Шам жақпай тоқтағаны да содан.

	Бiрақ,... түн қандай әдемi! Терезеден ай сәулесi түсiп тұр. Дала аппақ. Еденге түскен сәуле бейне төгiлген ұндай. Ақтоты ақырын тұрып барып, терезе алдына орындық қойды да, ақ далаға ынтыға қарады.

	Осы түн Ақтотының ойына көп нәрсе алып келдi. Талай арман ағысын, өткен кездердiң кейбiр естелiктерiн көз алдынан бiр-бiр өткiздi. Соңғы боранды күндер... Ажалдай аузын ашқан қауiпқатер. Ысқырған, ызыңдаған, ыңыранған түн мен күн. Теңiз толқынындай бұлқынған жер мен көк. Қалаған сәтiнде жұта салғысы келген аждаһадай қорқынышты-ақ емес пе едi! Қалайша тiрi қалған? Мал түгiл өздерi көрiнген сайда, кез келген үрiндi астында қатып-семiп қалмағаны ғажап-ақ!

	Ақтотының денесi дiрiлдеп, жүрегi су еттi. Көзге түртсе көрiнбестей қараңғы түнде мыңғырған жылқының кiсiнеп, оқыранып, шұрқыраған дауыстары ұлыған боран үнiмен қосылғанда күңiренген дала келбетi қыздың тынысын тарылтып, бiр мезет есiнен тандырып та жiбергендей.

	Сол сапарларда барлық сәтсiздiкке қазiр ол тек өзiн ғана кiнәлi санап отыр. «Егер Наурыз атайдың тiлiн алып үйге қайтқанымда, өз орныма қарулы жiгiттердi жiбергенiмде, мүмкiн... Сөз жоқ, мал да аман, жан сарсаңы да аз болушы едi. Сонда Дарқан?.. Мүмкiн ол мұндай пәлеге жолықпас едi. Бертай, Наурыз атай және бiр жiгiт болса, онда... Әттең, кейде бiлгеннiң тiлiн алмаймыз. Қайран менмендiк-ай! Сол күнi Бертай да талай қақсап едi-ау. Үйге қайт. Жалғыз жабағының тұмсығын қанатпаймын. Тек маған сенiм бiлдiр дегенi... Бiрақ, ол қай сенiмдi айтты екен?.. Мен оны қалай түсiндiм?..

	Әлдене сықырлап кеткендей болды. Артынша құлағына бiреулердiң даң-дұң дауыстары жеттi. Ойы бөлiнген Ақтоты ендi бiлдi, таң алды екен, тiптi, құланиектенiп қалған. Қыз орнынан жылдам тұрды да, есiктi болар болмас ашып, саңлауынан дауыс шыққан жаққа сығалай қарады. Үлкен коридордың бiр жағы аурулар жататын бөлмелер едi де, екiншi жағы қатар айналы қабырға болатын. Келген, кеткендер сол коридор арқылы жүредi. Есiк алдында күндiз-түнi бiрдей кезекшi отыратын. Жаңағы дауыстар сол жерде екен. Бүгiнгi кезекшi әйел анайылау келген Балым атты орта жастан асыңқыраған адам едi, бiр қанаты ашық есiк аузында шырылдап тұр:

	– Айттым ғой, қазiр мұнда кiруге болмайды. Жо-жоқ күнiм, аурулар әлi ұйықтап жатыр. Бұл несi, таң атпай жатып, өзiң, әкем, қызық екенсiң!

	Онымен сөйлесiп тұрған да әйел. Бiрақ, сөзi қыршаңқы.

	– Сор маңдай-ау, басың айналып қалған ба! Таң атпадың қалай? Теке сұраған шыбыш тәрiздi шыбжыңдай бермей... өзiң әуел жанжағыңа көзiңдi ашыңқырап қарасайшы!

	– Бетiм-ау, ендi не дейiн! – Есiк аузындағы әйел бетiн шымшыды. – Шырағым, өзiң жап-жас бала екенсiң. Кiсiнi неге балағаттайсың? Таң алды, таңның атқаны бола ма екен, өзiң әкем...



	– Немене, шалың ойыңа түсiп кеттi ме? – Сыртта тұрған әйел өз сөзiне өзi сақылдай күлдi. Дереу кезекшiге таяу келдi де, жымия тiл қатты. – Шалыңның, апа, есiңе түскенi жақсы. Себеп тауып, бара сала бiр рет сүйетiн боласың.

	Есiк аузындағы әйел ернiн сылп еткiзiп, бетiн және шымшыды.

	– Осы күнгi жастардан ұят кеткен десем, сыпыра айыптаған болар ем. Шешеңдей кiсiге, көтек-ау, о не дегенiң? Шалы құрсын, бара сала оның сақалын сапсаңдатып сүйе қоятын не, қажыдан келiп пе?

	Сырттағы әйелдiң даусы тым саңқылдап кеттi. Ол ендi «сiз» деп сөйлесе бастады.

	– Сүймесеңiз де шалыңыз есiңiзге бiр түстi ғой, апа. Атайдың сiз айтқан сапсаңдаған сақалынан айналайын. Ендi тым болмаса, осым үшiн iшке кiргiзiңiз, не шақырып жiберiңiз ше?

	– Жо-жоқ, шырағым, атамаңыз!

	Дегенмен Балымның даусы манағыдай емес, жұмсарып барады. Ол өзi ақкөңiл адам. Кейде сондайынан жөн бұзып, кейiн бас дәрiгерден сөз естiп қалатыны бар. Олардың сөзiн есiткен Ақтоты:

	«Кемпiр байғұс бүгiн де сондай бiр қолайсыз жағдайда қалмаса едi», – деп тұр.

	– Мен бiлем, ол қыз қазiр сауығып қалған. Адамға жақсылық iстейтiн пенде болсаң, не шақыр, не менi жiбер, – дедi сырттағы әйел және «сен» дей бастап. – Қорқатын бастықтарың бұл кезде бөкселерi көктен кеп ұйқтап жатқан болар! Жiбершi мені Ақтотының есiгiне...

	Ақтоты өз атын естiгенде елең ете, шошып кеттi. Есiктi серпе ашып, тысқа шыға бере Меңсұлуды көзi шалды. Ол кемпiрден бойын асыға iшке қарап тұр екен. Ақтоты кiлт тоқтап, есiктiң тұтқасын қайта ұстап, кейiн шегiншектей бердi. Қас қаққанша ойына көп нәрсе кiрiп, көп нәрсе шықты. Соңғы кездерде Меңсұлу туралы естiген жақсылығы да, жамандығы да аз емес-тi! Тартынғаны содан. Бiрақ, жасырынып қалуды еп көрмей, қадамын және алға басты.

	Меңсұлудың да көзi шалған екен. Ендi ол Балым кемпiрдi итере-митере iшке кiрдi.

	– Ақтоты, жақсымысың? – дедi ол жайдары. – Мына бiр қағып қойған жанды шегелерiң қандай қиын едi! Балға түгiл, балтаға да иiлер емес.

	Балым жалтақтап, кезекшi дәрiгердiң келiп қалуынан қаймығып, Меңсұлудың соңғы сөздерiн естiген де жоқ. Бiрi ентелей жүгiрiп, бiрi сұрлана кiдiрген екi адамның арасында қалбалақтап, егер бұлар жуысып кетсе аурухананың барлық тәртiбi бүлiнiп кететiндей, безек қағып тұр. Бiрақ, олар, әсiресе Меңсұлу тыңдар емес. Қалбалақтаған кемпiрдi шынтағымен итерiп жiберiп, Ақтотыны құшақтап алды. Оның сұрланған бетiнен сүйiп, сәл дiрiлдеген иығына қолын салып:

	– Тәуiр болдың ба, Тоты? – деп жатыр. Даусы да манағыдай емес, мүләйiм, нәзiк.

	Қорқып кеткен Балым кемпiр шын састы. Коридордың сонау басындағы кезекшi дәрiгер бөлмесiне жалтақ-жалтақ қарайды. Беймезгiл келген бiреудi аурумен кездестiрiп, тәртiп бұзған кiм? Әрине, Балым. Ендi қайтпек? Ол өзiн түйiп қалған, әрi жәбiрлей сөйлеген Меңсұлуға баж ете де түскен жоқ. Iстер амалы қалмай, екеуiн жауырындарынан әнтек сүйеп, Ақтоты жататын бөлмеге сүңгiтiп жiбердi де, есiктi жаба салды.

	– Жексұрын жанды қуыршақ, – деп сыбырлады Меңсұлу. – Манадан берi-ақ осылай етпей ме? Егер өзiң шығып қалмасаң...

	– Ол үй iшiне алақтай қарады. – Немене, екi адам жатасыздар ма? Мынау бiр жап-жас бала ғой!

	Ақтоты терезе алдындағы жалғыз орындықты төсегi жанына әкелiп, Меңсұлуға нұсқады. Өзi кереует үстiне жайғасты. Меңсұлу отыра берiп, дәрi сiңген бөлменiң иiсi қолқасын атып, қатты түшкiрiп қалды.

	– Айығып келе жатқаныңды естiп, қуануда едiм. Бiрақ,...

	– Меңсұлу аз-кем кiдiрдi. – Бұрынырақ көңiл сұрап соға алмадым. Айыпқа бұйырма, Тоты. Өзiң сауығып бiттiң бе? – деп және сұрады.

	– Шүкiр. – Ақтоты басын изеп төмен қарады.

	– Айықсаңболғаны. Амансауқалдың, соныңөзiқандайқуаныш! Бiрақ,... – Меңсұлу тiлi күрмеле тоқтатады. Жайшылықта ойнақшыған көздерi жасаурап кеттi. Замат ол Ақтотыға тiке қарап, сөзiн жалғады. – Бүгiн бiр себеппен келдiм. Егер сол себеп болмаса...

	Ақтоты жан ұшыра, шоши үн қатты.

	– Меңсұлу! Не айтпақсың? Жаным-ау, өзiң тағы не пәле ала кеп ең?

	– Алып келгенiм көп, Тоты. Айран сұрай келсең, шелегiңдi жасырма, – дептi ғой.

	Ендi Меңсұлу ұзақ сөйлеп кеттi.

	– Мен туралы нендей ойда екенiңдi сезем. Өз iсiмдi өзiм де жасырған жан емеспiн. Талай жiгiттiң басын шырмадым, шырмап та келем. Соның iшiнде мүмкiн саған да қиянат жасамақ болған кездерiм бар шығар. Ойымды кешiресiң бе, жоқ па – ерiк өзiңде. Асылы, кекiл қалар кiрiм жоқ. Мұны да ұғып қой. Бiреуге жамандық ойлай бiлген жан, жақсылық та ете алмаса, оның несi адам! «Бөрiнiң аузы жесе де қан, жемесе де қан» деген. Менi жұрт бөрiге теңейдi. Оны да бiлем. Айта берсiн. Азар болса, Көсебай менi қоя берер. Сонда да өлмеймiн, көңілім де баяғыдай қалпында қала бередi. Менi байым қоя берсе, бiреудiн байын әш-пiш демей-ақ тартып ала қоям. Бөтенге қиын болғанымен, бұл кәсiпке кетсем, маған оңай. Әрине, айтайын дегенiм бұл емес. Мұндай былапыт сөздердiң саған керегi де шамалы. Тiптi, керек емес. Жасымыз қатар болғанмен, сенен гөрi бұл iске машықпын. Мүмкiн менiң бақытсыздығымның өзi де дәл осы мiнезiмнен шығар. Мейлi, оған да өкiне қоймаймын. Әркiмнiң бойына бiткен қасиетi бар емес пе? Келiншектiң сөзiн тыңдаған сайын Ақтоты әр қилы ойға бата бердi. «Бұл өзi не айтпақ болып отыр? Апыр-ау, қайдан келiп едi!»

	Меңсұлу ендi әңгiменiң турасына көштi.

	– Екi күн болды, бiздiң үйге тергеушi келiп кеттi. Бiр сұмдық есiттiм.

	Ақтоты жұлып алғандай тiл қатты.

	– Тергеушi келдi? Қай тергеушi? Әлгi...

	– Қанша тергеушi бар едi? – Меңсұлудың ойына сұрақ белгiсiне ұқсас жiгiттiң келбетi түсiп, күлiп жiбере жаздады. – Ауданда сол сабазың бiреу-ақ емес пе? – Ол өңi бұзылып кеткен қыз келбетiн көрiп, шошына кiдiрдi. Не дерiн бiлмей, аз ойланып қалды да, жақында тергеушi Күйiкбасовтың аузынан естiгенiн, басы өзiнiң күйеуi болып ендi Дарқанға шүйiлген ұжым туралы бiлгенiн толық баяндап шықты.

	– Менiң түсiнуiмше, – дедi ол, – сен осы төсектен тұрысымен түрмеге барасың. Дарқанның да iсi шатақ. Екеуiңе қазылған ор дайын тұр. Жаным, Тоты, естiген құлақта айып жок. Содан берi бiздiң үйден де берекет кеттi. Көсебай екеумiз қазiр мысық пен күшiктеймiз. Сұмдық емес пе? Мiне, өзiңе келген себебiм. Кеселмiн, аудандық дәрiгерге барам деп, түнде шығып кетiп ем, ертерек қамданған екем. Есiк аузында көп кiдiрдiм. Көршi бала әлi қақпа алдында тұрған шығар. Алып бара жатқан ауруым жоқ. Қолымнан келгенi осы, сендерге тiгiлген көздiң хабарын жеткiзу болды.

	Бұл сөздердi Меңсұлу көңілі бұзыла, қинала отырып айтты. Барған сайын қуарып, өзгере берген Ақтотының аянышты халi оны да езе түскен.

	– Ғапу ет, Тоты, – дедi ол көзi жасаурай. – Таң атпай жатып мазаңды алдым. Кешiгiп айтқанша, ауыр тисе де, көзiңді жеткiзейiн дедiм. Ағайындық, рулық жағы бөлек екi қазақтың басы қосылса, бiрiн бiрi кемсiту, ретi келсе, орға жығуды ойлап жүретiн әдетiмiз қашан қалар екен? Мүмкiн менiң ақылым мұндайдың егжей-тегжейiне жете бермес. Түсiнiгiм рас нашар. Таласпаймын. Бiрақ, кейде ошақ басында отырып, ал кейде қалың төсек үстiнде, жылы көрпе астында жатып естiгендерiм денемдi түршiктiредi. Ол бiздiкi емес, бөтен деп соғады ғой. Осы да сөз боп па? Қасқыр екеш қасқыр да өз күшiгiн жемейдi, тобынан жерiмейдi ғой. Бiздерге не болған? Қит етсе, талап тастауға дайын тұрамыз. Ендi көзге шалынып келе жатса, бұл бiздiң сайдың шөбi емес деп, жұлып салдыруға әзiр-ақпыз. Мүмкiн қателесермiн, сiрә, бәрi көкiректiк, осы күнгi тiлмен айтсақ, надандық емес пе екен?

	Өзi де сезетiн шындық едi, сондықтан Ақтоты Меңсұлудың бұл соңғы пiкiрiне дау айтпады. Қызды ойландырған келiншектiң бөтен сөздерi. Қырылған жылқы дауы. Кейде: «Сол күнгi апатқа Бертайдың қатысы жоқ па екен? «Ашу дұшпан, ақыл дос» дегендей, менiң сөздерiмдi кек тұтып, әдейi қастандық жасамады ма екен?» деп ойлайтын. Мына соңғы күндерде Бертайдың жақыны Күйiкбасов арқылы шырмап келе жатқан торды сезген қыз бұл күдiгiне сенгендей де. Бiр күштi құрсау қапсыра құшақтап, сығып бара жатқандай сезiнетiн. Өзi ғана емес, адалдығынан бөтен сүйенерi жоқ бейкүнә Дарқан екi ортада бос кетiп барады-ау деп те қынжылатын. Сол жорамалдары бүгiн дәл келгендей.

	Ақтоты басын төмен сап, отырып қалды. Меңсұлу да ендi үн қатқан жоқ. Ол мұңайған қызға қарап қалған. Далада таң әбден атып болды. Коридорда ерсiлi-қарсылы жүрген адамдар тысыры жиi естiле бастады. Гипстегi қыз да оянды. Ақтоты көзi терезе жаққа түстi. Қос терезе ортасында ашық калған, елеусiз, кiшкене қуыста кеше ғана бiр шыбын өлiп жатыр едi, қазiр сол жәндiк жыбырлап қозғалып тұр. Жан кiре бастаған. Тiптi, қыс бойы тыныш жатқан қуысынан шығып келедi. Көктем желi оған тыныс дарытып, өмiр берiптi. Ақтотының көзi тайып кеттi. Меңсұлуға қарады.

	– Өмiр дегеннiң осындайы бола берерiн кiм бiлген. Бiреулер таң алдында осылай тiрiлiп, бiреулер қайта өлiп жатады. Қарашы, Меңсұлу! – дедi. Серiгiне терезе қуысынан шығып келе жатқан шыбынды көрсеттi. – Өмiр сүргiсi келедi. Паразит. Кең дүние оған да тыныс дарытқан. Талай тәттiнi шiрiтедi, бүтiндi бұзады. Сонда да оған кеңiстiкте орын бар. Ал ешқандай күнәсiз жандар ше?

	– Ақтоты бiр сәт үндемей отырды. – Осындай паразиттiң оларға кесiрi тиедi.

	Ақтоты төсегiне жантая берiп, солқылдап жылап жiбердi. Екi иығы селкiлдеп өксiдi. Меңсұлу оның үстiне құлардай, жан ұшыра төндi.

	– Тоты, Тотыжан! Адал жан ешқашан да айыпты болмайды. Басын жәй көтерген Ақтоты салмақты үн қатты.

	– Ризамын, Меңсұлу. Бiр ғана өтiнiшiм бар: Елена Алексеевнаға жолық. Маған тез келiп кетсiн. Екеумiз кеше көп сөйлескен едiк. Мұндай ойлар басымызға да келмеген-дi. Ал бүгiн...

	Бөтен сөз айтуға Ақтотының шамасы келмедi.

	– Жарайды, Тоты. Тек мықты, берiк бол.

	Меңсұлу үйден шыға бердi де, Ақтоты төсегiне құлай кеттi.

	Оның қызуы лезде көтерiлiп, қайталап қалды.

	Бiр кезде ол басын көтердi. Даладан дыбыс күттi. Коридор жақтан естiлген әрбiр тысыр оған Елена Алексеевна сияқтанды. Коридор да, үй iшi де кейде тым-тырыс бола қалады. Сондай бiр кезде Ақтотының құлағына ұшып бара жатқан жалғыз шыбынның ызыңы жеттi. Ол манағы таң алдында тiрiлген шыбын. Қазiр кеңiстiкте еркiн жүзерлiк хәлге жеткен. Әне ол терезе жақтан ызыңдай ұшып барып, есiктiң пердесiне қонды. Ақтоты оның дыңылдай қалқып бара жатқанын да, қонғанын да көрдi. «Ақыр ұшып та кеттi. Менiң тiлегiм де осы төсектен тұра ұшып шығу едi. Шыбын құрлы да болмасыма көз жете бастады. Бұл төсектен тұрсам, екiншi төсек, абақты төсегi күтiп тұр. Бiрақ, жазығым не?»

	Ақтотының көзiнен бiр тамшы ыстық жас домалап түстi. Осы кезде есiк ашылып, оның iзiнше Елена Алексеевнаның кiшкене талдырмаш бойы көрiндi.

	– Елена! – деп ентiге үн қатқанын Ақтоты байқамай да қалды.





Оқыста


	Дала бүгiн тым көңiлдi, тым көрiктi.

	Соңғы бiр апта бұл өлкеде жауынды өткен. Кеше де кешке қарай құйып берген нөсер мана таң ата басылып едi. Қазiр аспан ашық, көкте шөкiмдей де бұлт жоқ. Уақыт сәске кезi. Жаймашуақ күн бiрте-бiрте ысып келедi. Бұрын да көкпеңбек жер бетi осы жаңбырлардан кейiн түктi кiлемдей құлпыра түскен. Сан қилы өсiмдiк белуардан кеп, жайқалып, жайнап тұр. Күн қызған сайын топырақтың дымқылы азайып, кебiртең тартып барады. Қалың шөптiң шығы әп-сәтте буға айналып, ауаның салмағы арта түскендей.

	Жалпақ дала жас баланың тәнiндей балбырап тұр. Иiсiне жан тояр емес. Гүлден гүлге қонған әр қилы көбелектер жай басып келе жатқан Дарқанның сонау балалық шағын есiне қайта әкелдi. Бiр кезде оған көгалдың көбелегiн ұстап жинаудан қызық еш нәрсе жоқтай едi. Жалаң аяқ жар басып, қызыл аяқ қыр кешiп қуатын да, көзiне түскенiн тұтқын етпей тынбайтын тынышсыз, тентек бала болатын. – Көбелек былай тұрсын, көрiнген құс балапанына да ол әуес. Не биiк жарларға ұялаған ұзақ қарғаның балапанын темiрқанат күнiнен алып өсiретiн. Жастайынан адамға үйренген ұзақ қарға үлкейген соң да кетiп қалмай, ауласында үй құсындай боп жүре берушi едi. Ұзақ қана емес, Дарқан талай жабайы кептердiң балапандарын солай асырған. Олардың әрқайсысын тамақтандыруды да жақсы бiлген. Қарға баласын шегiрткемен, кептердi тарымен тойындыратын едi. Құстары қашан жетiлiп кеткенше ол күн ұзаққа тыным көрмейтiн де.

	Дарқанның темiрқанат кезiнен асырамаған құсы да кем де кем. Шешесiнен талай-талай таяқ та жеген. Кейбiр құстардың баласы тым беймаза келедi. Соның бiрi ұзақ қарға. Сәл қарны ашса болғаны, қарқылдап, шақылдап бiтедi. Сондай кезде Раушан: «Мына бiр пәлелерiң құлақ миымды жеп қойды, мазаны да кетiрдi», – деп баласын жақсылап ұрысқанымен қоймай, сабап та алатын. Бiр күнi, тiптi, жетiлiп қалған ұзағының оқтаумен салып қалып аяғын сындырғаны да бар. Бiрақ, Дарқан оны да жазып алған. Сынған аяқты қалып сияқтандырып, әдейi жасаған ағаш арасына салып байлап, оның үстiнен шүберекпен таңып қойып едi, бiр жетiнiң iшiнде жетiлiп кеттi.

	Көңiл құшын көтере түскен далада келе жатқан Дарқанның пейлi қазiр тым кең едi. Өйткенi, соңғы кезде Ақтоты әрi айығып, әрi жала-пәледен құтылып қайтты. Наурыз да шыққан. Жақында Дарқанның өзiн де тергеушi шақырып алып, iстi қысқартқанын айтқан. Содан берi Дарқан көңiлiндегi жаз аса көркем болатын. Iште жүрген көп күдiктi ой, қасiреттен арылып, күннен-күнге түрленген дала тәрiздi жайнап сала берген.

	Осы келiсiмде ол бiр мезет сүйген жарын, қосылар күнiн ойлап кетедi. Шымыр күн бара-бара тас төбеге шығып алды. Болар-болмас жел бар. Ол көктем даласының майсасын жай ғана тербеп тұр. Гүл, бәйшешектiң жұпар исi бұрынғыдан да аңқи түскен.

	Дарқан жемiс участогына келдi. Әлi жетiлiп, өзегi бекiмеген алуан сортты жемiс ағаштар жапырағы желмен ойнап, дiрiл қағады. Бағбан жiгiт қырат бауырына отырғызған болашақ орман алқабынан жаңа әзiрде шығып едi. Қазiр ол кейде ыңылдай әп салып, жымия күлiп те қояды. Көз алдында жас шыбықтар, қиялында Ақтоты. Той туралы не ойлап жүр екен? Ұмытар iс ол емес. Ендi алдағы күзде...

	Оқыс бiр дауыс селк еткiздi де, Дарқанның айрандай ұйыған ойын шайқап жiбердi. Меңсұлу екен. – Жел қай жағыңнан соғып тұр едi, Дарқан?

	Қипақтай, күмiлжiп қалған жiгiт аузына қапелiмде жауап берерлiктей сөз түспедi, күдiктi ой келдi: звеноның өзге мүшелерi арық қазып, осы участокқа су жеткiзу қамында жүр. Бұл неге бармаған?

	– Үндемейсiң ғой? – Меңсұлу жуықтай бердi және бұрынғыдан жәй сөйледi. – Ғафу ет, Дарқан? Жұмыстан қашып жүр деп ойлап қалма. Өзiңе әдейi... ие, осы жұрт деген...

	– Не жұрт? Арық қазып қайтесiңдер деп жатыр ма?

	– Жоқ, Дарқан. – Ол мүләйiмсiп езу тартты. Алғашқы ойнақы қалпы өзгерiп, бет әлпетi жуаси түскен. Үнiнде әлдеқандай шерлi зарығу бар. – Арық қазылып жатыр ғой. Ол туралы болса, келiп қайтем.

	– Ендi не туралы?

	– Ақтоты айтқан шығар?

	– Ол маған көп нәрсе айтты.

	– Мен туралы ше?

	Дарқан ойланып қалды да, күле жауап бердi.

	– Сен туралы ма?

	– Иә. Бiраз шалап шайқаған болар.

	– Өткен iстi қайтесiң, Меңсұлу. Одан гөрi еңбек еткен дұрыс қой. Жұрттан бөлiнiп...

	Дарқан өзi мен Меңсұлудан бөтен звено мүшелерi жүрген тұсқа қарады. Олар сонау көз жетер жерде осы участоққа су әкелетiн арық қазып жүр. Меңсұлу да сонда болуы керек едi, мұнда неге?.. Дарқан түйiлiп, қабағын шытты. Бiрақ, Меңсұлу оның ойындағы күдiгiн қағып әкеттi.

	– Қынжылма, Дарқан. Нормамды орындап кеп тұрмын.

	Сенбесең тексерiп көрерсiң.

	«Сенбесең?»... Звено адамдарының бәрi Дарқанға айдан анық. Меңсұлу шын қатуланып кiрiссе, әп-сәтте екi адамның түстiк жұмысын бiр өзi бiтiрiп жүре бередi. Мүмкiн қазiр де солай шығар?

	– Сен барлық әйел баласымен осылай сөйлесесiң бе, жоқ менiмен ғана ма? Дарқан, бiр рет тура жауап бершi? – деп Меңсұлу оған жақындай түстi.

	Дарқан мырс еттi. Антұрғанның қойған жауабын қара. Көзiнде ыза ұшқыны бар. Бұрынғыдай шәлкес мiнезiне жарасып тұрған ойнақылық та жоқ. Кiсiге жақындай түскенде қытықтап өткендей, қылықты қасиетi бұ сапар сезiлмейдi. Бәрi сап болған, бiткен тәрiздi.

	– Күлме! Бiз талай рет күлiскенбiз. Бүгiн жылап сөйлескiм келiп тұр. Ие, ие, Дарқан. Сенiң қызың мен туралы бiраз шалап шайқаған болар деуiмнiң де жөнi бар. Сезiп те тұрмын. Мен, ең алдымен, әйелмiн ғой. Әйел жүрегi көз жасынан жаралған. Екеуi туыс. – Ол сәл мүдiрiп көзiн сүрттi. – Көрдiң бе, егер жiгiт болсам, бұлай солқылдап тұрмас ем. Мен өзiңнiң бiр рет те жылағаныңды көргенiм жоқ. Ал сен соңғы кезде жан азабын аз тартқан жоқсың. Өзiңдi арадай талады емес пе? Соттамақ та болды. Бiрақ, сыр бермедiң. Ешкiммен беталды таласпадың да. Iстiң ақырын күттiң. Мүмкiн бұл жөнде саған Ержанның ықпалы әсер еткен шығар. Ақтоты болса, анадай хәлде жатты. Егер ол еркiн жүрсе, сен үшiн талай рет егiлгенiне куә болар ем. Өйткенi, о да әйел атаулының бiрi. Ер көңiлдi әйел жарала бередi, Бiрақ, оған бiткен жүрек ана жүрегi. Ана жүрегi мейiрбан. Егер мен Ақтотыға өсек жеткiзген болсам, ол мүмкiн, аналық мейiрбандылығымнан шығар. Есiткен құлақта жазық жоқ. Жұлының үзiлгiр Күйiкбасов әлi тiрi жүр. Жан күйзелткен сөздерi мына құлағымда қазiр де дыңылдап тұр.

	– Өзiң не демексiң, Меңсұлу. Күйiкбасовтың жазығы не? Және маған несiн айтасың, – дедi Дарқан.

	– Асықпа. Қуырып жеп қоя салатын бидай емессiң ғой.

	– Ә, мүмкiн, жесең жеп қоярсың. Дәл қазiр қазаның ысып-ақ тұрған көрiнедi, – деп, Дарқан және мырс еттi.

	– Үйтiлiп қалармын деп, жүрегiң дауаламай жүргенi сондықтан екен ғой. Е, нәуетегiм. Әркiм сырын айтса да, шынын айтады. – Меңсұлудың даусында сәл өзгерiс пайда болды. Тәкаббар кеудесiн шалқая көтерiп, кейпiнен бұрынғы ашық, ақ жарқын қалпына келе жатқан тәрiздi бiр елес жарқ еттi. – Бiрақ, – деп ол және мұңайды. – Мен сияқты жұрттың бәрi есебiнен жаңыла бермегенi мақұл. Бұл жөнде сенiң ынжықтығың, бәлкiм, маған сор әкелгенiмен бөтенге... Жо-жоқ! Лайым iстiң аяғы осымен бiтсiн. Қарабет, өтiрiкшi болсам, мен ақ болайын. Бiрақ, олар әлi...

	Меңсұлу сөзiн бiтiрмей тоқтады. Дарқан оған секем ала қарады.

	– Қарамай-ақ қой, күдiгiң белгiлi. Бәрiбiр ендi сыр шешпеймiн. Айтпағым аз емес едi. Не пайда, түсiнiп жатқан сен жоқ оны. Несiне әуре болам.

	Сонда да Дарқан ойланып қалды. Осы кезде жасыл даланы ерке жел желпiп өттi. Көк майса, жас ағаш бұтақтары сiлкiне қозғалды. Дала шудасы жал-жал боп қатпарлана, толқындана, белестене құлпырып кеттi. Көз алдындағы көп шыбық жапырақтары желмен iлесе ұшып кетердей, сабағына тырмала жұлқынды. Меңсұлу бұрыла берiп едi, етегiнен әлдекiм тартып қалғандай болды. Ол артына жалт қарады. Қау боп өскен бiр түп шытыр екен. Алдынан өте бергеннiң шабуынан өзiнiң көптеген, Бiрақ, әлсiз тiкендi басымен iлiп қап, қайта босата қойып, киiм иесiне: «Жоқ, саған тиген мен емес» дегендей, басын қалтаңдата шайқап тұратын бұл бiр қызық өсiмдiк. Меңсұлу елеген жоқ, Дарқанға бұрылды.

	– Иә, Дарқан, айтарым көп-ақ едi. Сорым қайнап, өзiңмен шын бетпе-бет келгенiмде бәрiнен ажырап қалам. Жұптап алған сөздерiм iрiген сүттей жентектелiп, ыдырап кетедi. Сенiң жүзiң, көзқарасың маған мына бiр соғып өткен желдей. Айырмасы сол – мына жел майдай жұмсақ. Ал сенiң желiң – қатты. Тiптi, бар ғой, кеудеме түйiлген бар зәрлi уыттың түгiн қалдырмай айдайды да кетедi. Не сұмдық екенiн түсiнiп жетпей-ақ қойдым.

	– Осың шының ба, Меңсұлу?

	– Мүмкiн өтiрiк те шығар. Жүрегiмде өзiң өсiрген бiр түп тiкендi шытыр қалып қойған деп сендiре алам ба? Жоқ, оған бөтен сенгенмен, сен сенбейсiң. Асылы соның дұрыс.

	Екеуi де үнсiз тұрды. Дарқанның көзi жаңа ғана Меңсұлудың етегiнен тартып қалған шытырға түстi. Кетпеннiң жүзiмен нұқып едi, «мен ешкiмге тигем жоқ» дегендей басын және шайқады.

	– Бұл қу мұнда қайдан кеп шыққан? Дарқан шытырды шауып тастады.

	– Өсiптi ғой. Бiрақ, өзiн кескенiңмен тамыры қалып қойды емес пе. Ертең тағы да жетiледi.

	– Онда және кесемiз.

	– Иә, онда және кесесiң. Бiрақ, сорлы шытыр жақсыларға керегiм аз, сүйкiмсiз екем деп құрып кете қоймайды, өсе бередi. Адамда да сондайлар бар.

	– Дұрыс айтпадың. Бұ да қажет шөп. Жiбек құрты осы шығырдың арасында жiбегiн жақсы орайды.

	– Жiбек құртын өсiру бiздiң колхозда жоқ шаруа. Сенi мен маған бұл – тiкендi шытыр ғана. Ешқандай мал да жемейдi.

	Тiкенекшiл түйе екеш, түйе де жемейдi. Жедi дегенше iшi кебедi, – деп келiншек терiс қарады. Көзi жасаурап, жыпылық қақты.

	Меңсұлу осы күндерi қатты күйзелiсте едi. Ақтоты ауруханадан шығып, оның үстiне жылқы жайындағы жұмысы да жақсы тынып қайтқан соң Меңсұлуға қолайсыз кейбiр сөздер тарап кеткен-дi. Оның ауырып жатқан Ақтотыға барғаны, тергеушi Күйiкбасовтың «сенiмен қоса Дарқанның да көзiн жоймақ» дегенi ендi тек өсек болды да шықты. Дарқанның шешесi, звеноның және басқа мүшелерi Меңсұлуға жол берудi қойған. Екi сөздiң бiрiнде оны қағытып, тiл тигiзедi. «Сен де бiр, жолда жатқан сүйек те бiр. Ондай сүйектi қай ит кемiрмейдi» деген Раушан сөзi әсiресе, бататын. «Ауру адамға не теңiңмен бардың. Ақтотыны қайғықасiреттен өлтiргенде Дарқан өзiңдi ала қояр деп ойладың ба? Сендей келiн көргенiмше, менi қара жер тартсын», – деп те салған едi Раушан. Меңсұлу бармағын тiстеп, iшiнен тынғаннан бөтен еш жауап қата алмаған. Бара-бара ол өзiнен өзi, тiптi, қорланатын болды. Ақтотыға неше қат жолығып айтпақ боп талпынса да, ретi келмей-ақ қойды. Бiр жағы қолайсыз да көре бередi. Бүгiн Дарқан звено адамдарынан бөлек жерде iстеп жүрген соң, Меңсұлу тиiстi нормасын бөлiп алып, жұрттың бәрiнен бұрын бiтiрдi де, Дарқанға келдi. Ондағы ойы: өз күйеуi Көсебай мен Күйiкбасов бастаған топтың мақсаты әлi бiтпегенiн айту. Дарқанды көрген соң босаңсып кеттi. Айтпақ болғандарым және терiс кетсе, әбден шермендем шығар деп ойлады. «Ақтотының өзiне сездiрсем қайтер едi? Ақылды қыз едi ғой, түсiнер?» – деп те тұр. Бiрақ, Дарқан оның абайын бөлдi.

	– Шылым тарт, Меңсұлу? – Ол қалтасынан темекi алды. –

	Кейде әжептәуiр-ақ бұрқылдататын едiң ғой.

	– Әкелшi, сорсам сорайын.

	Екеуi газет қағазына темекi орай бастады. Сәлден соң қолдан үгiлген ащы темекiнiң қою түтiнi бұл кезде тына қалған желсiз ауада көлбей қалқыды. Меңсұлу көзiн жұма, құшырлана сорып тұр. Бiр-екi рет лап ете жанған темекi қағазының жалын отын демiмен үрлеп сөндiрдi. Бiрақ, көзi қарауытып, жаңа ғана тыныш тұрған бар әлем лезде құлаған көшкiнге ұқсап, дөңгелей жөнелдi. Аяқ-қолы дiрiлдеп, буындары босап барады. Ендi бiр сәтте ол темекiсiн тастай бере отыра кеттi.

	Дарқан шапшаң барып басын сүйедi.

	– Немене, елтiп қалдың ба? – дедi ол жымия күлiп.

	Меңсұлу жауап орнына басын изедi. Жанары сөнiп бара жатқан жан тәрiздi әлсiз денесiн өзi игере алмай, Дарқанның құшағына ене қисайды. Өңi құп-қу.

	Дарқан тап қазiргi секундте үлкеннен жәрдем күткен бейкүнә сәбидi еске түсiрген Меңсұлуды игерген жоқ. Аяғын соза отыра кетiп, келiншектiң басын кеудесiне қыса ұстады. Бетiн Дарқанның көкiрегiне басып, әлсiз оң қолын жiгiт мойнына орай салған

	Меңсұлу үнсiз. Келiншектiң қолтығы астынан көтере ұстаған Дарқан бұдан әлдеқайда жас шағында көзi түскен бiр затты дiр ете сезiндi. Оның салалы саусақтары төңкерiлген сырлы кеседей екi анардың бiрiне тидi. Өзiне есi кете жармасқан балғын сұлудың тұла бойындағы қалшыл сол сырлы затты да тербейтiн тәрiздi. Әйел алмаған жiгiт сезiмiн ойнақы келiншектiң құлындағы қалпында тұрған сұлу денесi егеп-егеп жiбергендей болды. Оқ тиiп жараланған ақ марал тәрiздi өзiнiң кең кеудесiнде сұлқ жатқан, жиырма бес жасар әйел тұлғасына әнтек көз жiберген Дарқан жүрегi тулап кеттi. Ол дiрiл жеңген бойын билей алмай, бiр сәт дегбiрсiздене алас ұрды. Өңi өзгерiп сала бердi де, қалың кiрпiктерi тынымсыз қағылды. Соңғы кезде әдейi өсiрiп жүрген сиректеу болса да, сұлу мұрты, тұрқы ұзын қою қара қасы жыбырлап, ерiндерi бүлк-бүлк қимылдады. Өткiр көздерi қызыл шалған бүркiт көзiндей, тырнағындағы жемтiгiне әрi қадала, әрi сабырсыздана қарайды. Созып жiберген өз аяқтары да бiресе бауырына тартылып, бiресе қайта созылып, тыпырши бердi. Ол бұл кезде орамалы мойнына қарай сырғып та кеткен Меңсұлудың жалаң басына иегiн сүйей сыбырлады:

	– Меңсұлу, қалай басылайын дедi ме? – деп келiншектiң желкесiнде жатқан сол қолымен оның сүйiр иегiн әнтек сүйеп, бетiн өзiне қаратты.

	Меңсұлу дәрменсiз сәбидей момақан, Бiрақ, дертке толы жүзiн көтерiп Дарқанға бұрылды. Дарқан оның бетiнде көп айлар, күндер бойы зарыққан қасiрет-қайғының топталған жиынтығы тұрғанын сезе қойған жоқ. Бұған дейiн дәл өзi талай рет меселiн қайтарған келiншектiң бота көздерi жасаурай жалтылдап тұрғанмен, әлi де сұп-сұр бетiн қыршып алғысы кеп еңкейе бердi. Маңдайынан суық тер бұрқ еткен Меңсұлу шошып оянған елiктей, ыршып түстi де, Дарқанның құшағынан бұлқына шығып, артқа шегiндi. Сұрқай жүзiне лезде қан жүгiрiп, алқызылдана қалды. Со замат өзiне лып ұмтылған Дарқанның кеудесiне күнге тотыққан сүйрiктей қолын тiреп тұрды да, әмiрлi үн қатты:

	– Тоқта!

	Дарқан аң-таң боп, кiлт кiдiрдi.

	– Тырп етпе. Тыңда сөзiмдi! – деп, келiншек және өктем сөйледi. Бiрақ, Меңсұлу ойындағысын бiрден айта алған жоқ. Тұттыға тұрып Ақтотыны көз алдына келтiрдi. «Өткендегiм бiр сәрi, ендiгiм не? Өзiме жоқ бақытты өзгеден қызғануым бекер болар. Аттың жалы, атанның қомында татқан ләззәтiм құрсын. Қыз көңілін онысыз-ақ қабартып алдым, соным да жетер» – деп ойлады.

	– Құлағым сенде, Меңсұлу. Бол жылдам! – дедi Дарқан тыпыршып.

	Меңсұлу оның бетiне сүзiле қарады. Өз бойынан да, Дарқаннан да бұрын-соңды сезiлмеген өзгерiстер байқалғандай. Ол Дарқаннан:

	– Мұндай қасиет саған қашан дарып едi? Екеумiз бiр қазанда қайнай алмайтын жандар едiк қой? – деп сұрады.

	– Немене, тәнтi ете алмадым ба?

	– Жоқ, Дарқан, тәнтiмiн. Бiрақ,...

	– Айта бер. Өзiң әуел сауықтың ба? Шырайың сонша бiр пұл боп кеткенi несi? Қатты елiттiң бiлем, – деп алабұрта сөйледi.

	– Сауығып қалдым. Сонша несiне сора қойдым екен?

	– Нәпсiң жаман, Меңсұлу. Бiрақ, саған темекiнi үнемi шегу керек екен. Байқадың ба, құлқыныңды бiрден-ақ тойтара қойды,

	– деп Дарқан қыңырайды. Меңсұлу да қарап қалған жоқ. Қасара түстi.

	– Шенеп, мiнеудi де үйренiп қалыпсың.

	– Артық кетсем ғафу ет, Меңсұлу. Тек сезiп, бiлгенiмдi ғана айтамын.

	– Жоқ, бiлген де, сезген де жоқсың. Менiң құлқынымды сасық темекi ғана тия алмас. Мысымды сындырып, басып тұрған...

	Меңсұлу оң қолының бас бармағын тiстеп, сәл қобалжыды.

	Дарқан оған жақындай бердi де:

	– Мысым дейсiң бе, оны басқан кiм, әбес айтып қалдың ба деймiн, Меңсұлу, – деп жымиды. – Кiмдерiң бар! – Меңсұлу ендi желкесiне сырғып түскен орамалын жөндеп жатып сүлесоқ күлiм қақты. – Кiмдерiң бар. Өз зауқына өзi ие емес, бiр қар ғой деп ойлайтының белгiлi. Бiрақ, иемiн, сабазым. – Ол меруерт сияқты аппақ тiстерiн көрсетiп, көздерiн сығырайта күлiмсiредi. – Иемiн! Мейлi – мекерлiк деп ұғын, мейлi – уәждi сөз деп бiл, маған бәрiбiр, – деп тұрды да, сөзiнiң соңын қатулана түйдi. – Асылы, адамды бiр қырынан ғана емес, жан-жақты ұққан жөн!

	Дарқан сұсы қайтып, төмен қарады. Ойына әлденелер келдi. Бiрақ, Меңсұлудың көңілiндегi түйткiлiн таппады. Қырсау сұлу ненi жорамалдап, ненi меңзейдi? Қатпары көп қарын сияқты-ау өзi!

	Олар ендi бiрiн-бiрi арбасқан адамдай қарасты. Екеуiнiң түпкi сарайларында екi түрлi арпалыс бар. Бiрi: тек зауқым түссiн, қолыма қалай қондырам десем де, қай саққа жүгiртпек болсам да еркiмдесiн дейтiн ойының ұшын таппай отыр. Екiншiсi: рас, сен үшiн қазiр құрбан болуға дайынмын. Нанбасаң «өле ғой» деп көршi? Өле салам. Тек мәңгi жұмылып бара жатқан жанарым iшiнде сенiң жаңағыдай бiр еңкейiп келген ұсқының қалса, солып үлгiрмеген бетiме тиген жылы ернiңнiң дағы қалса, бiттi – армансызбын. Бiрақ,... о, табынған ием, мен де адаммын ғой. Ақтотыны қайтем? Мүмкiн ертең-ақ айтқаным дәл келер. Көсебайлар... Бiрақ,... бүгiн?.. Ие, оның көңілінде жұмбақ тас жатыр деп қиналды. Ақтоты бейне Меңсұлудың, тiптi, қазiргi отырысына дейiн көрiп тұрғандай бола бередi. Бұрын-соңды есiне кiрiп шықпаған ойлар келедi, елестер елестейдi.

	Екеуi осы әлетте едәуiр отырды. Шоқтай батқан шымыр күн тас төбеге жеткен. Адамның белуарынан келiп қалған жас ағаштардың әр түрлі өңге шөптермен араласқан дымқыл ыстық исi аңқиды. Жасыл жапырақтары желкiлдеген желек тәрiздi нәзiк шыбықтардың қазiр торғай паналар да саясы жоқ. Дарқан мен Меңсұлуға жақын-ақ жердегi жапырағы қалыңдау өскен алма ағашы түбiнде сол торғайдың бiрi отыр. Ол қанатын әнтек жаза түсiп, кiп-кiшкене аузын ашып, майда-мамық жүндi тамағынан бүлк-бүлк дем алады. Тарыдай ғана дөңгелек көзiн отырған екеуден бөтен жаққа бұрар емес.

	Торғай тыныштығын Меңсұлу бұзды. Ол қолына iлiнген бармақ басындай кесектi, ешқандай мақсатсыз, ыңғайы келген тұсқа лақтыра салып едi, кiшкене бейкүнә құстың қасына барып түстi. Ол ұшып кеттi.

	– Сөйтiп, – дедi Дарқан енжар ғана тiл қатып. – Айбарың аю шошытарлық сайтан емес пе ең. Саған не болған? Және аузыңда бiр сөзiң бар ғой. Неден шошындың? Ал егер қызбалық жасаған болсам, ғафу ет, Меңсұлу?

	Меңсұлу ойындағысын айта жаздап барып тоқтады.

	– Ел аузына елек қоюға болмайды. Қазiр сен де солардың бiрi сияқты сөйледiң. Ал мен сыйлағанның құлымын. Бұл келiсiм...

	Дарқан келiншекке шұғыл бұрылды. Оның жұмбақтап отырғаны не екенiн аңғарған тәрiздi. «Сайтан алғыр-ай, лайлатпай жүрмейсiң-ау. Және бiр қоябаның көзiң ашқалы отыр екенсiң ғой», – деп өзiнше ойлап кеттi. Ендi қайтып үн қатпай, орнынан тұрды. Оған iлесе, етегiн екi қолымен бiрдей сiлке қағып, Меңсұлу да көтерiлдi.

	– Әттең, – деп Меңсұлу әлдеқандай аяулы затынан айрылған жандай күрсiндi. Сол-ақ екен, бұларға жақындап келiп қалған Ақтотыны көзi шалып, әуелi қуана, аз-кем күлiмсiрей қарап қалды да, кенет тұла бойы шымырлап, түршiгiп кеттi. Екi бетi дуылдап, өрт шалғандай ысып сала бердi. Оның даусы қатты шықты. – Мiне, тағы да нәлет атты менi. Тағы да әбден ластандым. Қап!

	Осы кезде лезде-ақ қасаң тартып қалған жер бетiне екпiндей басқан аттың жұмыр тұяғы тиiп, тап-тұп ете анық естiлген тысырға Дарқан да жалт қараған едi. Ақтотыны көзi шалысымен о да селк еттi. Құты қашып, қатты сасып қалды. Қас пен кiрпiк қаққандай бiр сәт iшiнде өзiн үлкен ирiмге күмп берiп кеткендей сезiндi. Аптыға алақтап, тал қармаған адамша бiресе кетпенiне қарай ұмтылып, бiресе оны да қоя салды. Ақыр соңында Ақтотыға қарай жүгiрдi.

	– Апыр-ау, қайдан жүрсiң, Тоты? – деп, ол қыздың шылауына жармасты.

	Үндемей қалған Ақтоты: «Сұмдық-ай, бұлар жұрттан ала бөтен мұнда не ғып жүр? Үстi-бастарын қара. Мәссаған! Өздерi күлге аунаған тауық сияқты. Жүзiқаралар!» – деп ойлады.

	Шылауына жармасып, жалпақтаған Дарқанға қыз қадала қарады. Меселi қайтып, аза бойы түршiктi.

	Меңсұлу Ақтотыға жақындап барды да:

	– Амансың ба, Тоты? Неге түйiлдiң. Сөйлесейшi? – Булығып тұрған қыз оның сөзiн елеген жоқ. Iшiнен: «Тiлiңе түйнеме шықсын» – деп, терiс бұрылды.

	– Ендеше жүр былай, – дедi Меңсұлу оның тiзгiнiмен өзi ұстап. – Келгенiң жақсы болды. Екеумiз оңаша, бетпе-бет қалып сөйлесейiк. Мүмкiн түсiнiсермiз.

	Сазарған қыздың даусы қатқылдау шықты:

	– Жарайды, болсақ болайық!





Арбасу


	Таңертеңгi уақыт. Жiбек жел ақырын ғана желпiп тұр. Азанғы дала сан түрлi бояумен әдейi сырлап қойғандай. Алуан зерден киiм киiп, сабат самалға құлпыра, жайнай түскен. Жер бетi адам қолымен әдейi жасаған гүлзар тәрiздi. Жұпар иiстi гүлдер шешек атып, ырғалып тұр. Сарғалдақ, қызғалдақтар күрең көде мен селеу, бетеге арасында шоқтай жайнайды. Бұлтсыз, ашық аспан да күндегiсiнен бөлек. Жел лебiне болар-болмас жыбыр қағып, толқып жатқан жер теңiзiне үңiле, телмiрiп қалғандай. Көз ұшында, сонау алыс көкжиекте, екi алып бiрiне-бiрi қабысып, құшақтасқан тәрiздi. Кең аспан, жазық дала – дәл қазiр бұйдалап байлағандай бiр түстес.

	Далада салт атты бiреу келе жатыр. Ол жан-жағына аса зер сала телмеңдей қарайды. Ауыздығын қарш-қарш шайнап, кейде жұлқына барып топ бидайықты тiсiмен жұлып ап, ептеп шалып келе жатқан атымен де iсi жоқ сияқты. Жүрiсi баяу.

	Бұл Дарқан едi. Қайдан келедi, не бiтiрiп жүр, ол үшiн аз-кем кейiн шегiнейiк.

	... Колхоз басқармасының өткен түнде болған жиналысынан кейiн Дарқан мен Ақтоты көпшiлiктен бөлек кеттi. «Жолдарың болсын, сәуiр болмай, тәуiр болмас» дептi ғой бұрынғылар. «Сiрә, сендер үй болмай, жұртпен бiрге жүрмессiңдер», – деп Айбала сөзбен бiр шымшып та қалған-ды. «Тиме, тиме. Айбала, тамызығы құрғақ жандар ғой, лап етiп кетер де, пәлесiне бiз қалармыз. Тағы да дүрдиiп, кiнараттап, жонын бұрып жүрер?» – деп Қарғабек қалған.

	Екi жас арасында, шыныңда да, дүрдеараздық бар-ды. Ана бiр күнгiден берi Ақтотының бiр сыры iшiнде. «Тапа-талтүсте екеуi не ғып жүр» деп қалған. «Егер Меңсұлу дұрыс адам болса, ауырып жатқан маған не деп барды? Неге өсек айтты?» – деп те ренжитiн. Меңсұлумен бетпе-бет жүрiп сөйлескеннен кейiн де Ақтоты осындай ойда едi. Айтқандарына сенiп тұрса да, көңілі бiр қайтқан адамға жуғарада иiле қоймайтын.

	Дарқан мен Ақтоты сол беттерiмен ауыл шетiнде, айлы түн аясында едәуiр жүрдi. Сөз де, сыр да көп едi. Игi ойлар, жүрек төрiнде лүпiл қағып, қылаң берiп тұрған нәзiк сезiмдер бiр ауық билеп кетсе де, ортаға жуғарада түсе қоймады.

	Түн де, уақыт та ұзай бердi. Айнала тып-тыныш. Жалғыз-ақ шырылдауық шегiрткенiң шыр-шыр етiп, түн тыныштығын селт еткiзген даусынан бөтен үн жоқ. Мана бiр кезде ауылдың о жер, бұ жерiнен кейде сықылық атып, кейде созылта ән шырқаған жастар даусы да қазiр естiлмейдi. Терезеден жылтыраған ең соңғы шам көзiн жұмғалы да бiр ауық уақыт өттi.

	– «Ах, Меңсұлу, қашан да тигiзер пайдаң осы. Бiздi мынадай хәлге ақыр жеткiзiп те үлгiрдiң!» – деп ойлады Дарқан. «Менiң одан қандай жазығым бар едi? Соңымнан күндiз шам алып iздегендей, сонша не iстеп ем!» – дейдi Ақтоты ойы.

	Iштерiнен осылай ойлағандарымен, бiрi де сыртқа шығарар емес. Соңғы үш күн екеуiн де жүдетiп-ақ тастаған. Меңсұлу сол күнi айтудай айтып-ақ едi. Түсiнгендей болған Ақтоты «ендi қарыз-қауғамыз жоқ. Адалдығыңа рахмет» – демеп пе едi?

	Бәрiн бiле, түсiне тұрып Дарқанға қайтып жолықпай, кетiп қалған Ақтоты фермадан бүгiн ғана оралған. Үш күндiк өмiр өзiне де қиын-ақ соғып едi. Дарқанды көрген соң нiлдей бұзылды. Басында қайтер екен деп едi, өзi iшiнен тынып жүрген Дарқанның өтiрiк, шыны аралас лап ете жалпылдай қоймайтын ауыр мiнезi бәрiн бүлдiрдi. «Мен не де болса кештiм. Еш нәрсе көрдiм деп ойламай-ақ қойдым десем, мынау неге бұртияды?..» деп ойлап қалған. Содан әлi үнсiз.

	Дарқан да iштей бей-жай. «Әлдекiмдер сияқты көрiнгенге көз сатқаным, сiрә, қасиетсiздiгiм емес пе екен?..» Ол Ақтотыға бiр сөз айтуға оқталса болғаны, бұдан үш күн бұрынғы Меңсұлудың сұлу бойына ауған ашқарақтығы есiне түсе бередi. «Әй, өзiм де бiр маубаспын. Жоқ, олай емес, тiптi, Меңсұлудың нәуетегi дұрыс. Әйтпесе, бұл не өзi? Түктен түксiз... Осы бар ғой. Ақтоты менi ол үшiн, ие, дәл сол бiр күнгiм үшiн емес, осы болбырап, божырап келе жатқаным үшiн...»

	Дарқан кенет Ақтотының бетiне қарады.

	– Тоты? – дедi ол, сәл батылдау үн қатып. – Отырайық. Түн қалай жақсы едi? Есептi дос айрылмас деген бар. Баймұрат атайдың тiлiмен айтқанда, арамызда болған артық-ауыс сөздердi есеп-қысап кiтабынан шығарып тастасақ қайтедi?

	Ақтоты күлiп жiбердi.

	– Есептесiп көрейiк.

	Олар ұзақ отырды. Бiрте-бiрте сөз де жалғасып кеттi. Үш күндiк дерттен, қапас тығырықтан екеуi де құтылғандай. Көңiлсiз түн жайнап сала бердi. Аппақ ай нұры лезде бұған дейiнгi кездескен, көздерi көрген, жандары сезiнген айлы түннiң бәрiнен де асып түскендей.

	– Таң да жуық, – дедi бiр кезде Ақтоты. – Қарашы, Сүреннiң шоқысы көрiне бастады.

	– Көзiңнiң түскенi жаңа ма? Оның шоқысы үнемi солай көрiнбеушi ме едi?

	– Бәсе, солай екен-ау!

	– Таңның жуықтағанына ол өлшем бола қоймас. Әлде шаршадың ба?

	– Жоқ. Шаршау деген не? Ауырған қай шынашағың. Кел, уқалап қояйын?

	«Атпаса екен, осы таң!» – деген ой екеуiнiң көңiлiне де бiрдей келдi. Екеуi де оны үнсiз ұғысты. Дарқан Ақтотының сымбатты мүсiнiне, жарқ еткен жанарына армансыз тоя қарап:

	– Ақтоты? – дедi.

	– Ау.

	– Жүр, атқа отырайық. Сенi фермаға апарып тастайын?

	– Кеттiк ендеше.

	Бiрiнiң қолынан бiрi ұстап, қатар басып келедi. Қыздың сұлу саусақтары Дарқанның уысында жоқ болып кеттi. Жiгiт мас адам секiлдi.

	Екеуi аз уақыт өтпей-ақ ат үстiнде бара жатты. Бiр кезде Ақтоты: «Жетсең, ал!» – деп Дарқанның бөркiн ала қашты. Жiгiт қуа жөнелдi. Түн тыныштығын бұзған аттар дүбiрiн жақтырмай, соңынан абалап шапқан иттер даусы қосылғанда, ұйқыдағы ауыл үстi азан-қазан болды.

	Дарқан қызбен қатарласа берiп, аш белiнен орай ұстап, бетiнен сүйiп алды. Шын қашса, көп атты маңына да жуытпайтын жүйрiкке мiнгенмен, Ақтоты ат басып әдейi тежеп, тек сылқсылқ күле бердi...

	Бұлар сол әлетте талай қырқа, белдерден өтiп, ойға алған жерлерiне де жақындады. Шығыстан құланиектенiп сызат берген таң бiлiндi. Еттерi қызып, желiгiп алған жүйрiктер көкке шапшып қит етсе, лып ұшқан құстай ауыздықпен алысады. Ойнақтай басады. Жастар фермаға жақын аласалау төбешiкке жеткенде ғана ат тiзгiнiн тежестi.

	– Жеттiк, – дедi Ақтоты.

	– Иә, фермаң алдымызда тұр. Ендi қалай жүремiз?

	– Жетер, келесi күндерге де қалсын.

	– Мен әлi тойғам жок.

	– Онда тағы да жарысып алайық!

	– Е, болсын. Бiрақ, ендi жетсем бар ғой, өбiс түрi... Ақтоты жымың етiп, төмен қарады.

	– Жоқ, жарыспай-ақ қояйық. Қарызың мойнымда болсын.

	Кешке анама барам. Кел.

	– Жарайды.

	– Уәде осы, ал ендi қош бол.

	– Қош, Тотым...

	Ақтоты атының басын бұра бере Дарқанның жаурынынан қамшымен тартып қалып, зыта жөнелдi. Жiгiт қуған жоқ. Анадай жерге барып, артына бұрылған қызға қамшысын үйiрiп:

	– Ұмытпа, ақысын еселеп төлейсiң, – деп күлдi.

	– Жадыңда мықтап сақтағайсың. Ағаштарыңның жапырағын санап жүрiп, ойыңнан да шығып кетер, – деп, қыз фермаға қарай кеттi.

	... Жоғарыда таң мен табиғаттың әдемi бiр көрiнiсi кезiнде, кең далада жалғыз жортқан Дарқан осы сапардан оралған едi. Ол Ақтотының тәттi қылықтарын ойлап, көз алдына елестетiп келедi. Бет алысы – болашақ орман алқабы жақ.

	«Ағаштарыңның жапырағын санап жүрiп, ойыңнан да шығып кетер», – дедi-ау. Ол iшiнен күлiмсiрейдi.

	Дарқан биылша ұзындығы бiр километр ғана жерге отырғызылған ағаштарына жеттi. Бұл участок ендi бiрер айдан кейiн осы өңiрде басталатын аңызақ желдiң нағыз ұрымтал жерi. Ол – көктем күндерiнiң бүгiнгi сәнiн аз тәулiктiң iшiнде тегiс жалмай салатын жел. Шөп атаулының мезгiлiнен бұрын солып, дереу-ақ түп тамырымен қурап бiтетiнi де небәрi бiр жетiлiк сол аңызақтың кесiрiнен-дi. Қара жолдың тозаңын топандай суырып, аспанда құйындатып ойнақ салатын, кеңiстiкте үнемi мұнартқан топырақ жауыны ғана тұратын кез де – сол кез. Өрт түтiнiндей қаптаған қалың шаңның арасынан күн көзi де доп-домалақ, қыпқызыл шоқ тәрiздi көрiнетiн.

	Дала сөлiн жыландай жалаған осы аз күндiк апат, құм қозғалған жәйсiз күндер есiне түскен Дарқанның жүрегi сазғандай шымырлады. Оған: «бәлем, қыруар еңбек сарп етiп, аңызақ желдiң аузына азық даярласақ, барлық достығымыз сол күнi-ақ көрге кiрер де, сосын кейбiреулердiң қабырғасы күйрер» деген Көсебай сөзi естiлгендей болды.

	Дегенмен, Дарқан өзiн-өзi жұбатты. «Атаңнан мал қалғанша тал қалсын!» деген мақалды өткен күзде, ағаш өсiретiн звеноны құрардағы жиналыста, колхозшылардың қайта-қайта айтып, қыза сөйлегенi оның және есiне келдi. Әсiресе, Ержанның сол күнгi сөзi, оның дәлелi Дарқанды таң қалдырған. Егер Ержан болмағанда Дарқан күшсiз едi. Оны қолдаған колхозшылар тәуекелге бел байлады. Дарқан да сол тәуекелдi берiк ұстап едi. Ендi не?... Әлi кiп-кiшкентай емен, қарағаш, қайың, жыңғыл, үйеңкi тағы басқа ағаштардың мықырайған бойларына қарап тұрып, сол мақалды iштей қайталай айтты да, бөтен шөптерi шабылып топырақтары қопсытылған жас шыбықтардың арасымен атын жетелеп, жәйiмен жүрiп кеттi. Қаз-қатар отырғызылған шыбықтар самал желге дiрiлдеп, жас жапырақтары судыр-судыр етедi.

	Жетегiндегi аты елең еттi де, құлағын тiкiрейтiп, алысқа қадала қарады. Дарқан да сол тұсқа назар аударды. Көз көрiм жерде бiр атты адам шоқытып келедi екен. Дарқан келе жатқанның Көсебай екенiн шүбәсiз таныды. «Бұл пәле таң атпай қайдан жүр? Тағы да бiлгiшсiнiп опына бастар. Жарайды, келсең кел. Оңашада тәзiрiңдi берiп, шатасқан жүйкелерiңдi ептеп емдеп жiберейiк!»

	Көсебай алакеуiмде бұл жерде жан болмас деп ойлаған-ды. Өзi МТС-қа барып, шөп шабатын машина жайын сөйлесудi сылтау етiп ерте аттанған. Бiрақ, мұнысы дұшпан көз жасағаны едi. Шыны тергеушiге жолығу болатын. Кеше Жүлдебек, Бертай үшеуi көп сөйлескен. Сона бiр кездегi келiсiм бойынша, Ақтоты сотталуы керек. Сол iс ұзап бара жатыр. «Дарқан бәрiн ұмытты. Тiптi, той жасау әрекетiнде жүр. Ақыры итше үрiп қалдыңдар дейтiн де көрiнедi. Расы солай болатын сиқымыз бар ғой» деп, әлгi екеуi мұның құлақ миын жедi. Күйiкбасовқа барып, осы мәселенi бiр жақты етiп қайту негiзгi жұмысы едi. Жол-жөнекей, басқарма жиналысы сайын өзiне үнемi қатты таяқ болып тиетiн, орман алқабы есiне түсе кеттi. Қасында осындай ешкiм жоқта еркiн аралап байқау үшiн әдейi бұрылған. Бiрақ, ойлағанындай болмады, ағаш арасында Дарқан жүр екен.

	– О, бағбан жолдас, өзiң, тiптi, қарғадан да бұрын тұрады екенсiң-ау. Ағаштарың түсiңе енгеннен сау ма?

	– Сәлеметсiз бе, – дедi Дарқан, председательге құрмет көрсетiп.

	– Кейде түсiме енетiнi де рас.

	– Ғажап екен, түсiңе қыз енетiн кезiңде... – Көсебай әуелi қарқылдай күлiп алды. – Әрине, мұндай ғадетiңе түсiнемiн. Ал ендi осы тiршiлiгiмiз түбiнде әншейiн бiр сандалбай болып қалмаса не ғылсын...

	– Сiз-ақ қорқа бересiз. Қашан қуанар екенсiз бiр!

	– Кәне, көрейiкшi өзiн.

	– Көрiп тұрған жоқсыз ба?

	– Қасармай-ақ жүре берсейшi! Бүгiн төсегiңнен қартайып тұрған адамдай, тiптi,.. мен саған өк деп айдап жiбере салатын өгiз емеспiн ғой, председательмiн.

	Дарқан Көсебаймен қатарласа жүрiп кеттi. Құбылмалы, бiрде көл, бiрде шөл мiнезi бар Көсебай дереу сабасына келдi. Ендiгi сөзiн жәй бастады.

	– Маған қорқа бересiң деп кiнә артасың. Қорықпай қайтейiн. Сонау сулы жердегiлерiң өссе, мүмкiн, өсер. Ал мына сусыз далаға, аңызақ желдiң нағыз деңгейiне келiп, ағаш өсiрем деуiң колхоз үшiн тек кесiрлiк емес пе? Мен осыны айтсам да, жүзiқара болып бiттiм ғой! – деп Көсебай шомбал денесiн тiк ұстап, тоқтай қалды.

	Дарқан шыдамады.

	– Бұныңыз – өлшемей тон пiшу. Сiз бiлмегенмен, бұған ауданның көзi жетiп отыр.

	– Жететiн түгi де жоқ. Бәрiнiкi алаңғасарлық болжал, бiлдiң бе? Бастаушы серкелерiң әлгi ата қораз сияқты Бегiмбет пен соның қарамағында iстейтiн ана бiр, көңiлдесi ме, кiм бiлсiн, агрономсынғанжелөкпеәйелғой. Ешкiнiңасығындайбоп, сол әйел де... Ай қойшы өздерiн! Оның күйеуiн де бiлем. Аукомпартияның қызметкерi. Тiзгiнiн тықылдаған нақұрыс шүйкебасына берiп қойған сорлы жiгiт. Сiрә, сол әйел мынау шөл даланы қурай шанышсаң да көгерiп шыға беретiн туған Россиясының сазды жерiндей көрiп жүрсе керек. Ол тықылдақ көбiк ауызға Бегiмбет қосылғасын не оңатын едi? Бәлемдер, әлi осы қылықтарың үшiн қыт-қыттап қоразша қышқыратын боларсыңдар!

	Бойын ашу кернеп, ыза жеңген Дарқан мырс етiп күлдi.

	– Атаңның басына күлесiң бе? Қане, өтiрiк дей қойшы осымды!

	– Әмбiлеусiз, ақсақал.

	– Әмбiлеу? Мен бе? Мен әмбi, наданмын, ә?

	– Нағыз өзi емес, анайылаусыз дедiм ғой. Көсебай жарылып кетердей, қатты ашуланды.

	– Демек, анайы, әмбi, қараңғы Көсебай болдық. Жарар, аттың жалы, атанның қомында бiр атақты және арттырдым.

	Дарқан ұялып қалды. «Аузымнан қалай шығып кеттi. Осы сөзiм үшiн Көсекең емес, өзiм надан болып шықтым емес пе? Түу!»

	– Саспа, бiлгiшiм. Шынымды айтсам, сен бала, нағыз айшығы айналған әумесерсiң! Барып тұрғап әшәддiсiн. Мұным хақ. Қазiрдiң өзiнде-ақ мына үзiлiп кетейiн деп тұрған нәзiк қурайларың да осы сөзiмдi, тiлi болса, рас дер едi. Әттең, жоқ. Олар ертең соғар керiмсалға дейiнгi өмiрiмiздi санап жүрген көбiк ауыз қожамызға өзiмiз де күлемiз дер едi. Әттең!.. Бiрақ, мейлi, шыдай тұрайық. Кiмнiң әмбi, кiмнiң нақұрыс екенiн мезгiл жеткенде көрермiз.

	Қатал, қияс сөздер ерегiс тудырды. Дарқан да бұрқ еттi. Бiрден «сен» деп сөйледi.

	– Не десең о де, ақсақал. Дегенмен, ретi келгенде ескертейiн осы өзiң айтқан «қурайлардың» өмiрi сенiң де, менiң де өмiрiмнен ұзағырақ болатынына әбден сенемiн. Ала қанат, қара құйрық сауысқантәрiздеснақсүйерақылгөйлерiңәлi-ақбоқсасыпқалады.

	– Әр сөзiн зiлдей салмақпен сыздана шығарып, Көсебайдың бетiне бүрке салды да, терiс бұрылып кеттi.

	Председатель тұқыра қараған күйi, үндемей қалды. Дарқан өзiне ызғар шаша тап берер Көсебайды күткендi. Iшiнен «ұрып көрсiн. Өткен, кеткен есемдi бiр-ақ қайтарайын» деп тұрған. Бiрақ, Көсебай үндемей, атының тiзгiнiн бiресе оң қолына, бiресе сол қолына лып-лып алмастыра бердi. Бойын билей алмай тұрғаны анық. «Қап, сенi ме!.. Шолжаңдап-ақ кеткен екенсiң. Демiңдi қалай басқанымды көрерсiң әлi. Көзiңе көк шыбын үймелетермiн. Бұл сапар сүйгенiңнiң мойнын үзсем, ендi бiрер айда құрықты өзiңе салармын. Мүмкiн, Ақтотымен бiрге де ұшып кетерсiң. Көп жылқыны құрттың. Тiптi,, ол болмағанда, шүкiр, осы қурайларыңның өзi-ақ байлап, матап бере алады».

	Дарқан ашудан тез қайтты.

	– Көсеке, – дедi ол председательге бұрылып. Сыпайы сөйлеп, жадыраңқы түр көрсеттi. – Кiм бiлсiн, әйтеуiр, еңбек етiп жатырмыз ғой. Алдын ала сәуегей болу ешкiмге жарасып тұрған жоқ. Кезiнде көрермiз. Қуанышы да, қасiретi де ортақ iс емес пе?

	Председательге бұл сөз ұнап кетi. Және iшкi сырын жасырын сақтап қалуға қолайлы-ақ. Ол жылы шырайға риза болғансып, жадырай қалды.

	– Қу бала, – дедi даусын да тез өзгертiп. – Жол тауып кеттiң.

	Өкпем жоқ. Жүр, көрсете бер, мен көруден жалықпаймын.

	– Бәсе, жақсы гүлге ара да қонады деген. Сiз одан гөрi жоғары сатыда тұрған бастықсыз. Бұ да бiр гүл. Көз қырыңызды сала жүрмегенмен, бiр қарап өтуге тұрады. Асылы, бiлмегенiмiздi үйретiп, ақыл айтсаңыз, қандай жақсы болар едi!

	Олар ағаш арасын аралап кеттi.

	– Орман өсiру, – дейдi Дарқан, – оңай емес. Қап, мынаны қараңыз? – Ол бiр түп емендi көрсеттi. – Түу, перi соққырлар-ай, құртқан екен! Мынаны осылай құлатып кеткен кiм деп ойлайсыз? Әрине, малдың аяғы. Оңбаған малшылардан-ақ құтылмайтын болдық. Қанша айтсаң да кәр етпейдi. Өткен күнi ғана сау едi. Бүлдiргенiн-ай, қап!

	Көсебай мал басқан емендi көрiп, онша қинала қойған жоқ. Бiрақ, Дарқанның сөзi бастыққа айтылған арыз екенiн ұғынды, колхозшылардан ежелгi есiтетiн шағымдарға жауап берiп үйренген әдетiнше:

	– Батшағар, кiм екен мұнда мал жiберiп жүрген, ә? Кiм де болса, әлгi өзiң айтқан әмбi жан екен! – деп ашуланған, құлап жатқан ағашқа жаны ашыған адамдай кейiс бiлдiрдi. Дарқан iшi аши тұра, сөзiн жалғады.

	– Мiне, мынау емен деген ғажап ағаш, – дедi ол. – Ғалымдар ол туралы: «Емен жылы киiнедi, жалаңбас өседi» – деп жазады.

	– Апыр-ай, ә? Жарықтығың тамаша ағаш екен ғой!

	– Тамаша, ақсақал. Ол алғашқы жылдары, тамыры жерге әбден тереңдеп бекiп алғанша, тым шабан өседi. Соңынан бiрден көтерiледi. Бұл кезде еменге жақын жердегi ағаштардың көбi өсуiн тоқтатады да, кейбiреулерi өзiнен өзi қурап та бiтедi. Ал «емен болса, көкке қарай шарықтай бередi.

	– Солай де? Бiрақ,... – деп ол басын шайқап бiраз тұрды. – Осы сахарада, мына тұрған шыбықтан да кәтте ағаш өскенiн көресiң деп соқтың-ау! Iләжi бар дүние ме екен соның?

	Әрине, сiздi қазiр сендiре алмаймын. Өйткенi, сiз тауықтың алдына тары сеуiп, зор бәлеге қалдым ғой деп жүрген адамсыз.

	Дарқанның сөзiн тыңдаған сайын Көсебай қырсыға түстi. Естiгенiнiң бәрi ақылға қонбас аңыздай. Орман алқабы жайында кейде айтылып жүрген сөздерге: «Менi осы бiр үгiт-ақ қажытты» деп, шатынап шыға келетiн кездерi аз емес едi. Қазiр сондай бiр жындары қозып, арқа-басын құрыстырып та бара жатқандай. Iшiнен: «Iм-м, дұрыс, соқ-соқ, былшылды. Өлер бала молаға қарай осылай жүгiретiн. Сенiң де жолың солай қарай тартып-ақ тұр екен!» – дейдi.

	– Сонымен, – дедi ол сызданған ашуын сездiрмей, – бiздi келешекте шын жарылқайтын сенiң осы қурайларың болады екен ғой! Сыңайы, егiнiмiздiң түсiмi де еселеп артып-ақ кете ме, қалай?

	Iштей арбасқан Дарқан, Көсебайдың мысқылын ұқпаған адамша, сұрағына жауап қайтарды.

	– Бiздiң звено колхозға бұл күнде масыл болғанмен, келешегi үшiн пайдалы, Көсеке. Орман алқабы жасалған өңiрдiң түрi, түсi бiрдей өзгеретiнi анық. Тiптi, әр гектар жерден алатын астық өнiмi де үш-төрт процент артады. Ал жоңышқаның гектарынан бес центнерге дейiн, кейде онан да көп өнiм алынады. Шөп те солай. Әңгiме осы шындықты ұғынып, колхозды сол хәлге жеткiзу үшiн күресуде болып отырған жоқ па, Көсеке?

	«Колхоздың масылы» деген сөзге председатель жан ұшыра шап бердi. Дәл ойында жүретiн сөз едi. Шыдамады. Осы жерде ретiң бiр келдi ғой дедi де, пiкiрiнiң шет жағасын айтып салды.

	– Басқаны бiлмеймiн, ағаш өсiру звеносы масыл екенiн түсiнгенiңе рахмет, шырағым, – дедi ол. – Соншалық көп шерткен ертегiңнiң iшiндегi нақты түйiрi осы сөз болды. Дәл бүгiн пайдалы үлес қоспаған шаруаның бәрi көзге шыққан ноғаладай. Звеноңның қыруар шығынынан бөтен тұлдыры жоқ. Егiн егiп, мал өсiрiп жүрген колхозшылардың еңбегiн жеп, масыл боп отырсыңдар ғой. Ертеңгi салыңнан, iләжi болса, бүгiнгi қара шәйiм жақсы емес пе?

	– Мүмкiн сiз үшiн солай шығар, – деп салды Дарқан.

	– Е, солай емей, өзiңнен бөтеннiң бәрi татып алмас есер, түк түсiнбес көк ми ғой деп пе едiң? Баймұрат қарттың есеп-қисабы дұрыс.

	– Тiптен де олай емес.

	– Қой, шырағым. Керiлдеспейiк. Саған ақыл айтып болмайды. Әкеңдей адамдармыз. Бiрақ, сен үлкендi үлкен деп бiлмейсiң. Олардың моласын өлмей жатып қазып қойғансың. Үйiн жын ойнақ еткенсiң. Сондықтан...

	Дарқан председательге аң-таң бола қарады. Екеуi азға дейiн үнсiз тұрды.

	Бұл кезде тау асып, күн де шығып келе жатты. Аспан мен жер арасы қазiр құшақтарын жазып, ендi бiрiне-бiрi алыстан жымиып күле қарағандай. Тек Дарқан мен Көсебайдың арасы ғана алшақ. Бiрi: «Үнiңдi өшiрер сағатым жақын» десе, екiншiсi: «Жеңер күнiм алда» деп тұр. Үнсiз арбасады, мөлие қарасады. Ендi бiр сәтте Көсебай атының тiзгiнiн қағып қалып:

	– Кеттiм. Бәрiн де кезiнде көре жатармыз! – деп жүре бердi.

	– Сол дұрыс! – дедi Дарқан. – Кезiнде көрейiк.





Үкiм


	Көктемде үстi-үстiне құйған қалың жаңбырлардан кейiн ауадан бiр тамшы тамбай қойды да, аңызақ желдi шiлде ерте басталды. Июльдiң орта шенiнде-ақ аспан айналып жерге түскендей ысып берген. Ендi айдың ақырында тым қайнап кеттi. Тас төбеден шақшиған күн найзадай қадалады. Даланың тақыры табан қарыса, жол топырақтары қи шоғының қозы тәрiздi. Оңтүстiк Қазақстанның нағыз ми қайнатар күндерi жеттi.

	Кеше ғана жұпар аңқыған даладан бүгiн күйiк исi келедi. Сан қилы балауса шөптердiң қураған сояу-сояу шыбықтары ғана қалтиып тұр. Кербез сұлу даланың күн сайын қыртыс-тыртысы көбейе түскен. Жалғыз-ақ, күн ысыған сайын, қызыл-күрең тiкендi шыбықтары шешек атып, жетiле беретiн жантақ пен құлқайыр сияқты өсiмдiктер ғана оқта-текте кездеседi де, сонау алыстан көз тартады.

	Суалып, божырай бастаған дала сонда да сергек-ақ. Шоңайна, шытыр, темiртiкен секiлдi, атқұлақ, есек мия, сүттiген тақылеттi қурап үлгiрген түз өсiмдiктерiнiң сәл ғана елп еткен самал желге сылдыр-сылдыр қосқан үнi оны мүлгiтер емес. Өгiз семiрер өлеңдi сайлардан: дуадақ, құр, бөдененiң ауық-ауық шiңк-шiңк, қырққырқ әнге басқан дауыстары да даланың бiр қайтарған күйiсiндей. Сондай-ақ қия жарлармен бiр кезде нөсер жауын тасқыны бұзып, келе-келе терең арнаға айналып кеткен жыралар маңында бұл тiршiлiк тынысы тым басым. Тiп-тiк жарлардың бетi құжынаған құс ұяларына толып кеткен. Iндерi аузында отырып шықшықтаған шымшықтың, гүр-гүр зiкiр салған кептердiң бас-аяғы жоқ, бiтпес әуенi ертеден кешке дейiн саябыр таппайды.

	Кейде биiк аспанда жазық дала қойнынан белiне ұшып, көкке заулай көтерiлген жалғыз бозторғай жүредi. Ол әуелеп барып, бiр межеге жеткен соң, қос қанатынан әлденеге iлiнiп қалғандай, үнсiз қалықтап тұрады да, кенет допша төмен құлап, қалың өлең құшағына қайта енiп, суға түскен тастай батып кетедi. Сол-ақ екен, оның артынша, әлдеқайдан, сахараның қанды тырнақ тағысы – қырғидың, не қаршыға, лашын, ителгiнiң осы маңнан сып еткен көз iлеспес елесi ғана көрiнiп қалады да дереу iз-түссiз ғайып болады. Немесе сонау биiк аспанда еркiн қалқыған бүркiттiң ызбарлы, сестi тұлғасы жалт етедi. Ол тым жайбарақат. Осы сахара кенересiне өзiнiң сансыз жемтiгiн бытырата өргiзiп жiберiп, ендi соларды түгелдеуге шыққандай, жер бетiн қыран көзiмен сүзе шарлап бара жатады. Бұл мезетте манағы сай-сала, жар-жыралардағы өзiнше масайраған құстардың көмейлерiне замат қылтанақ тұрып қалғандай, дымы өшедi. Бәрi де сақтана жылмиып, алыстан жеткен ызбарға шошына құлақ тiгедi. Лезде өте шыққан қауiптен кейiнгi аз ғана үнсiздiк бiрте-бiрте тағы да қалпына келiп, әлiне қарай жамырап, шырқау тоқтамы жоқ бiр сарында және жүре бередi.

	Тас төбеден шақшиған күн барған сайын, жер бетiне жақындай түсiп, бар жайды талмаусырата, ұзақ-ұзақ тұрып алады. Бейне оңтүстiктiң осы даласы оның алыс жол жүрiп шаршап келгенде дем алып, түстенiп өтер бекетi сияқты.

	Шаңқай түс мезгiлi. Күннiң шыжығаны сонша, айнала аппақ болып тұр. Табан астына қараудың өзi қиын-ақ. Адам көзi әлденеден мұқалғандай, Тiптi, ұялғандай, жыпылықтай бередi.

	Дәл осы шақта «Шолпан» колхозының орталығына қарай, бұл күнде орман алқабының ағаштары отырғызылған баяғы қырат жақтан бiр әйел жаяу келе жатты. Көз ұшында ноқаттай боп көрiнгенi мана едi, әлi жақындар емес. Ол кейде табан тiреген жерiнен қозғалмай, қос алақанымен iшiн басып, қаққан қазық секiлдi сiлейiп қалады. Бiрақ, отырмайды. Iлбiп және жүре бастайды. Бiрер қадам басады да, тұра қап дем алады. Сол кезде жан-жағына жиi қарайлап, әлдекiмдi күткендей, iздегендей кейiп бiлдiредi. Оның жанары ауылдың ортасын ала қарайған бiр үйге әсiресе көп түседi. Өңi жүдеу де емес. Қып-қызыл екi бетi нұрлы-ақ. Тек әр замат шаншып өтетiн iшiн ұстай алған шақта ғана балғын жүзi ағарып, тiптi, бiр сәт бозарып та сала бередi. Шөлiркеп, кезерген жұқалаң ерiндерi жыбырлап тамсанады. Қатты тiстенiп алған. Сөйте тұра ол жассыз мөлдiреген көздерiмен кейде жалын ата күбiрлейдi: «Апырым-ай, сен ауыл осынша алыс па едiң?»

	Бұл әйел – Айбала едi. Ол мана бiр кезде, түк шаруасы болмаса да, орман алқабы жаққа барған. Звено адамдарын, жас ағаштарды көрiп, жаңалықтар болса есiтiп қайтам деп ойлаған. Өзi жұмыс iстемегелi де едәуiр уақыт өткен-дi. Айы, күнiне жетiп отырғанына қарамап едi. Ендi мiне құттыханасына жетудiң өзi мұң болып келедi.

	Ол бұдан бұрын да осылай барып қайтып жүрген-дi. Бүгiн де сол кездерiмнiң бiрi деген де қойған. Бейғамдығына өкiнiп, кейде күйеуiн қарғап-сiлеп те алады. Аузына жайшылықта Қарғабекке айтып көрмеген сөздер түседi: «Жаның шыққыр қу көбелек, қайда жүр екенсiң кәзiр?.. Саған бәрiбiр ғой, түгiң де кетпейдi.. үһ!

	Тым болмаса, шiркiн-ай, мынадай iш ауруын саған неге бермейдi екен?»

	Жаны сәл саябыр тапқан кезде бұл оғаш ойларына өзiнен-өзi езу тартады. Бүгiн ертемен ауданға шақыртыпты деп кетiп бара жатқан Ақтотының сөзiн есiне алады. «Жүр, больницаға ала кетейiн, жат барып. Қажет кезiнде дәрiгерсiз қиналып қаларсың», – деген-дi ол. «Әттең-ай, жақсы ақыл едi-ау. Дұрысырақ неге ойламадым екен?»

	Айбала үйiне жетпей тоқтамасқа ант еткендей, әйтеуiр қыбырлап, қыр асып келедi. Шiркiн, бiр жұтым су...

	Жете алар ма? Тым әлсiредi. Айналасы тұманданып, көзi қарауытты. Тәлтiректей бастады. Есi ауытқып кеттi.

	Осы кезде бiреудiң:

	– Ау, келiншек, не болды? Жүрiсiң жаман ғой! – деген таныс дауыс оны ерiксiз жалт қаратты. Дарқан екен. Жiгiт манадан-ақ мұның iзiн қуып, бар пәрменiмен жүгiрген едi.

	Айбала үн қатқан жоқ. Дарқанға сүйене берiп едi, ол еңкейе түсiп, келiншектi жас бала секiлдi оң иығына лып отырғызып та алды.

	– Бәсе, апам сезген-ақ екен!

	Дарқан ұшып келедi. Айбаланың өңiнен, жүрiс-тұрысынан, оның бойында толғақ барын Раушан байқап едi. Ол кетпесiн деп соңынан қарап тұрды. Шыдай алмады. Үйiне ертiп апар деп Дарқанды жүгiрттi. Дарқан анасының бұйрығымен келгенiн айта тұрып, Айбалаға кейде әзiлдеп те қойды.

	– Өзiм де ойлап ем. Науады солай, сол қатын бошалап жүрмесiн деп жүгiрдiм ғой.

	Айбала құрбы сөзiн жауапсыз қалдырды. Сөйлеуге шамасы да келген жоқ.

	Үйiне жеткен соң Айбала дереу айығып сала бердi. Аз өтпей-ақ және тыпыршыды, қалпына қайта келдi. Осы кезде бейне аңдып тұрғандай, ауылдың тәуiбi, қара кемпiр де зiкiрiн сала үйге кiрдi. Барлық қимыл қозғалысы осындай бiр қиыншылық кезде мұндай адам көктен түседi-мiс дейтiн өкiлдiң дәл өзi сияқты.

	– О, Бибатпа ханым! Оңай жолыңды, Мұхамбет пайғамбарым ұстаған қолыңды бер. Қинама пақырыңды? Сипа сауырынан, арылт азабыңнан? – дей келiп, Айбаланың өзi сырқырап тұрған белiне теуiп-теуiп еттi. Сонан соң шалғайымен сипап, әлдене деп күбiрледi.

	Бар етi сүйегiне жабысып қалған тыриған арық кемпiрдiң бiлерi де жоғарыдағы сөздер екен. Сарнап, қайталай бередi. Көк тамырлары тарам-тарам, көсеудей қап-қара бiлегiн түрiп алған. Бата оқыса да, ем айтса да Бибi фатима айналасынан ұзар емес.

	– Я хақ. Е, атыңнан айналайын Бибатпа. Өзiң оңғар, өзiң бер!

	Сипа сауырынан, арылт азабыңнан!

	Жұмысында жүрген Қарғабекке Дарқан ат шаптырды да, өзi участкалық дәрiгерге жүгiрдi.

	Уақыты жетiп, жарық дүниеге қарай жол тартқан бала әлде қара кемпiрдiң: «Шешеңдi қинамай тезiрек шық-шықтаған» тiлiн алды ма, әлде жөнi сол болды ма, Дарқан дәрiгерге кетiсiмен-ақ, әйтеуiр: «Мен де бiр жiгiт, келдiм орталарыңа!» – дегендей, адамдық алғашқы үнiн есiттiрдi. Жалаңаш батыр iңгәлап, өршелене бұлқынатын да сияқты. Өзiнше ашу, айбат көрсетiп, дүниеге келгенiн, тумай жатып-ақ әке-шешесiне мiндет етiп жатқандай.

	Участкалық дәрiгер орта жасқа келiп қалған, сөзiне орысшаны араластыра соғатын қазақ әйелi едi. Өзi де бес биенiң сабасындай жұп-жуан. Ыстық күнде алқынып, бiр қадам басуы мұң болды. Оның барлық дәрiгерлiк керек-жарағын өзi арқалап алса да Дарқан кешiктi. Қанқа салған қауындай, айқыш-ұйқыш, одырбұдыр денесi су терге малынып, қысқа жеңдi ақ жiбек көйлегi етiне жабысып қалған дәрiгердi үйге көтергендей зорға жеттi.

	Бұлар келгенде есiк аузында зiңгiттей бiр кер танау, қара келiншек iшiнде дымы жоқ құр келiнi тоқ-тоқ түйiп тұр едi. Қолының күшi де бiраз бар екен. Келсапты шiрене көтерген қалпы перiп кеп жiбергенде, келi қақ айрыла жаздап, тоқ етедi де, кер танау өз салмағына өзi соқтығып, ыңқ ете қалады. Әр соққан сайын, солай ыңқ-ыңқ дем алған ол, зор бiр iс бiтiрiп тастап, онысын әлдекiмдерге бұлдаған кiсiше, сәл қарлығыңқыраған жуан даусын сәндете соза үй iшiне қарап:

	– Түстi ме, түстi ме? – деп, айқайлайды. Сол кезде үй iшiнен:

	– Түстi, түстi! – деген манағы қара кемпiрдiң тот басқан қаңылтырдай, қық-қық еткен үнi естiледi. Ол сөйте тұра: «Отқа май салыңдар!» деп те бұйырып қояды.

	Сондай-ақ, далада, терезе тұсында, орта жасқа келген бiр ер адам жүр. Ол басына сәлде орап, құбылаға бетiн туралап алған. Көзi жұмулы. Екi құлағының iшiне екi саусағын тыға ұстап, азан шақырып тұр. «Аллаһуәкбар, аллаһуәкбар!» – деп, аржағын бұлдыратып, жыбырлатып кетедi. Не деп тұрғанын өзi де бiлмейтiн сияқты. Әйтеуiр, оның да сырттан тiлеген тiлегi Айбаланың аманесен босануы болса керек. Алла атын қайта-қайта атап, мүлгiп қапты. Түртiп қалсаң, бiлер емес.

	Дәрiгер әйелдiң онсыз да қайнап келген денесiне шоқ түсiп кеткендей, лап еттi. Ол:

	– Это что такое, а? Вот еще, – деп айғайлады. Құр келiден ала алмай жүрген өшi бардай, босқа тоқылдатып тұрған кер танаудың қолынан келсапты жұлып алып, қора iшiндегi шұқанаққа лақтырып жiбердi. Одан соң сәлделi еркекке беттеп едi, ол бұл кезде көзiн ашып алған екен, басы ауған жаққа қарай зыта жөнелдi. Дәрiгер оны қойды да, үй iшiне қарай жүрдi.

	Онда да таңқаларлық жәйттер көп едi. Қайдан естiгенiн кiм бiлсiн. Ақылбике де жеткен екен. Ол Айбаланың екi бiлегiнен қатты ұстап, табанын жерге тiрей, шiрене алға тартқан күйде:

	– Тарт ойбай, тарт. Босатып алма, босатып! – деп, тықылдап тұр. – Жаппар ием жарылқай гөр. Үкiмiңдi жеңiлдет. Менiң қолым емес. Бибатпаның қолы, Бибатпаның!

	Қара кемпiр де Айбаланың сырт жағынан кеп тас кенеше жабысыпты. Оны қапсыра құшақтап отыр. Тарамыс саусақтары келiншектiң iшiне, тiптi, батып кетiптi. Ақылбике кемпiрдi асықтыра түсiп:

	– О, қақсал, қауқарың қайда кеткен. Кеудесiнде шыбыны бар кiсiдей қимылдасаңшы! – деп қояды.

	– Аянып жатқан мен бе, келiн-ау!

	– Түстi десеңшi, түстi де? Әй, кәрi перi-ай, қап! Шiрене тарт, шiрене!

	Жаны қысылған Айбала қатты тiстенiп алған. Күйзелген ащы даусы оқта-текте тiстерi арасынан ысылдай шығады. Кейде талықсып кетiп, ол үннен де қала бастайды. Дәрiгер әйел:

	– Ей, варвары, оставьте! – деп ақыра кiрдi.

	Жалт-жалт қарасқан белсендiлер саяз судың шабағындай, шоршып-шоршып түстi. Қолдарын босатып жiберiп едi, әлсiз әрi қапы тұрған Айбала сылқ ете құлады. Дәрiгер әйел жүгiре барып, Айбаланы жөндеп жатқызды да, үрейлi кемпiрдi:

	– Иди к черту – деп, шынтағымен нұқып жiберiп, состиып тұрған Ақылбикеге жақын келдi. – Ах, ты бродяга. Ыңғай осындай жерден табыласың-ау, сен тықылдақ. Сейчас же катись. А то! – деп оны да итерiп еттi. – Иди, мұндай емiңдi үйiңе бар да, анау оңалмас күйеуiң Жүлдебекке iсте!

	– Оны сен болмасаң, мен тудыра алмаймын. Дәрiгерсiң ғой, мүмкiн емiң қонар, – деп, ерiндерi жып-жып еткен Ақылбике сумаңдап жауап қатты.

	– Әй, жарқыным, пока есть возможности, кет дереу!

	– Кетсең кет. Сенi мен шақырғаным жоқ. Дәрiгер әйел қайнап кеттi.

	– Если будешь так болтать, – дедi ол тiстенiп. – Сорынды қайнатып, сотқа беремiн. Одан да табаныңды жалтырат бұл жерден! Понятно!

	Ақылбике салғыласа беруге әзiр-ақ едi. Бiрақ, «сот» деген бiр ауыз сөз оның дiңкесiн құртты. Үйде әйел босандырады деп протокол жазылса болды, кетiп жатыр. Кесiрткенiң бауыры тәрiздi ақ сұр өңi қуарып аз тұрды да, қотыр ешкiдей үй қабырғасына сүйене-сүйкене жүрiп, үйден шыға бердi.

	– Ну вот, так лучше! – деп дәрiгер әйел қалды. Үнсiз тұрған қара кемпiр, сiрә, ұялып та қалған сияқты. Ашулану орнына:

	– Е, шырағым, өзiң жеттiң ғой. Қолдан келерi сол болған соң қайтемiз. «Қой көрмесек те, ешкiлi байдың қызы едiк» дегендей, бiз де талай баланы дүниеге әкелген жандармыз. Тек бақырға адайынан берсе болғаны да, – деп тұр ол. Бет-аузы жыбырлап, тура қарай алмады.

	Дәрiгер әйел кемпiрге ендi зекiген жоқ. Оған үнсiз алара бiр көз тастады да:

	– Бала қайда? Ну-ка, өлтiрiп алған жоқсыңдар ма? – деп сұрады.

	Сол кезде құндақтаулы баланың iнгәлаған даусы естiлдi. Дәрiгер оны барып көрдi. «Аһа, ендiгiсi жолдасы екен ғой» – деп ойлап, өз жұмысына кiрiсiп кеттi.

	* * *

	Бұл күнi күн қораланып, қызарып барып, ерекше батып едi. Жылдағы тәжірибелерге қарағанда оның аңызақ жел тұрар көз алдындағы белгi екенiн бiреу бiлiп, бiреу аңғарған жоқ. Жас нәрестенiң шiлдеханасында болған Дарқан да той жасап, өз қуанышымен жүрген Қарғабек те сезбедi. Аулада бiрыңғай отырған жастар жағы көңiлдi-ақ. Дарқан солардың арасында. О да қызу. Себептi де, себепсiз де ыржақтап күле бередi. Ән салып, би-билеуден ешкiмдi алға салар емес. Әшейiнде аузынан бiр ауыз сөз шығуы мұң секiлдi едi, бүгiн, тiптi, шешен-ақ. Маған тайласың бар ма дегендей, ортаға шыға бере дөңгелене жөнейдi. Қарғабектiң тұянадай үйiнiң iшiне жайласқан қарттарға дейiн есiк-терезеден Дарканға қарап қалған. Тұс-тұстан:

	– Бәрекелде, бәрекелде! – деген дауыстар жiгiттi онан сайын елiктiре түстi.

	– Оу, Дарқан, бiр пәс өлең де айтайық? – дедi Жаппас. Жұрт оны қостап, кеу-кеулеп кеттi.

	– Е, бәсе, мұның да әуезiн естиiкшi?

	– Жұптап жүрген әуенiң бар ма едi-әй, дәуқара?

	– Еһе, Жапекең гөй-гөйi таусылса, дөй-дөйiмен-ақ, аллаға шүкiр, құмарларыңды қандыра алады.

	– Уау, жұртшылық. Тұра тұрыңдаршы бiр пәс. Сiрә болмаса, Жапекең өгiз боп өкiрiп, түйе боп боздап та құтыла салады.

	– Қыр құрбақасының даусын айнытпайды.

	– Қаздай қаңқылдап, текеше бақылдайтыны да бар.

	– Келбетiн қарашы сабаздың. Намаздыгер, намазшамның қауқайған көлеңкесiн көр де, оны көр!

	Бiр ауыз ұсыныс жасаймын деп, мың ауыз бәле сұрап алған Жаппас қайда кiрерiн бiлмей, көптiң ортасында құйған қоладай маңқиып тұр. Ұялғаны ма, қысылғаны ма – еңк-еңк күле бередi. Күн қаққан қара қошқыл жүзi күреңденiп, шұңғыл көздерi жұмылып кеткен. Қарашығы ғана жылт-жылт етедi. Оның сөзiн Дарқан сөйледi.

	– Қысылма, Жаппас аға, – дедi ол. – Екеумiз-ақ айтып берейiк!

	– Ә, жарайды, жұбай табылды. Кәне, басташы бiрiн? Дарқан халықтың бiр өлеңiн шырқады.



	Бiр күйi домбыраның терiс қақпай-ды,

	Жiгiтке қырық бесте қыз жақпайды.

	Жiгiтке қырық бесте жаққан қыздар

	Орындай Сарыжанмың бұлғақтайды,–



	деп тоқтап едi, жұрт дуылдап кеттi.

	– Дарқан, ағаңды әбден сыйладың!

	– Байғұсың отызға келмей жатып қызға жақпай жүргенде, қырық бестi есiне салдың-ау!

	– Қап, обал-ақ болды ғой!

	Жаппасқа жұрттан ала бөтен тақылдаған Меңсұлудың мазағы өттi.

	– Өзiң айтшы, Меңсұлу өзiң? – дедi ол гүрiлдеп. – Қырық беске қыз атаулы қалай қарайтын едi?

	Дарқан тағы да бiр ән салды.



	Айта бар барсаң сәлем қызданайға.

	Бөксесi жалғыз жатса мұздамай ма?

	Қызға да оңай емес жасы жетсе,

	Көз тiгiп көрiнгенге сыздамай ма?



	Жаппас ән айтылып болған соң Меңсұлудың бiлегiнен ұстай алды.

	– Жеңеше, неге үндемейсiң? Өзiң бiр тақылдатшы таңдайыңды.

	Даусыңды естiмегелi де көп болды ғой, құрғыр.

	Меңсұлу сытылып кетiп, шеткерек барып тұрды.

	– Қасақана Ақтотының ауданға кетiп қала қойғанын қараңдаршы, – дедi бiр дауыс.

	– Соны айтам-ау. Ол болса, ендiгi талай ән сорғалар едi.

	– Дарқан бүгiн жарады.

	– Әсте мұндай желiккенiн көрген емес ем.

	– Жүдә, бiр күйiттi күнi екен дә бүгiн.

	– Жүлдебек көрiнбейдi ғой!

	– Жылт еткеннен құр қалмайтын-едi. Кеселден сау ма екен өзi!

	– Председатель келмеген соң, о да үлкейiп жатқан шығар.

	– Бертай да жоқ қой.

	Көңілi әрi-сәрi Меңсұлуды жұрт еркiне қойған жоқ. Бiрi ән сал десе, екiншiсi жаңағыдай биле деп, әзiл айтып, қылжақтайды. Дарқанның көзiмен оның көзi, осы кеште әлденеше рет шағылысып қалды. Қандай жылы едi? Iшек-бауыры езiлiп кете жаздады. Қанжар сұғып алғандай, жүрегi тыз-тыз еттi. Меңсұлу ойлап кеттi. Бiтiп бара жатқан жараның аузын осы Дарқан неге жаңғырта бередi?

	– Жiгiттер, күй тыңдайық, күй, – деген дауысқа келiншек жалт бұрылды. Қолына домбырасын ұстап Қарғабек келедi екен. Жұрт жамырап кеттi.

	– Отыра қал ортаға!

	– Ой, Жаппас, өңкимей былайырақ ығыссайшы?

	– Сағынтай, сен де көрсет өнерiңдi? Қарғабектен кем бе едiң? Оған бiреу Ақтотының құлағына үкi байлап, пернелерi ара-

	сына айна отырғызған домбырасын ұстата бердi. Оны мана Дарқан алдырған. Сағынтай Қарғабектен бұрын отыра қалды да, домбыраны сөйлетiп жiбердi. Тепкiнi қатты бiр күйдi безектеттi. Бiреулер

	«Серпер» десе, екiншiсi «жоқ, «Сарыарқа» дейдi. Дуылдаған көп дауыс. Домбыра шегiнен кейде бәсең, кейде жоғары шыққан сазды үн тыңдар құлақ iздегендей шарқ ұрды.

	– Паһ, паһ! – дейдi қызып алған көптiң бiрi. – Құйқылжытады-ақ екен балаң.

	Оны қостағандар бал арадай ду-ду етедi.

	– Уау деген екен!

	– Ойдәйт десейшi!

	– Қасқаның қолын қарашы-ай, қолын!

	– Ой пәлi, перiнiң жиенi!

	– Әкем-ау, мынаның тағасы (нағашысы) құды перi шығар. Саусақтарында ойнақ сап жүрген соның сайтаны болды. – Қайдам, жүдә...

	– Әйтеуiр, бiр кәрәмәтi бар саусақ бұл.

	– Қара, қара. Жындай жорғалайды.

	Күй емес, жiгiттiң шек қаққан саусағы сонша сөз болды. Дардар күлкi, гу-гу әңгiме аула кенересiнен алысқа кетiп жатыр. Әлдекiм Сағынтайды тоқтатты.

	– О, бала, қоя тұр бiр пәс. Бүгiнгi кештiң иесiн тыңдайық ендi? Қарғабекке кезек тидi. Ол «Әсемқоңыр» күйiн жайлап бастады. Домбыра тiлi құлаққа жайнаған жаз үнiн, оның әсем лебiн жеткiздi. Жұпар аңқыған ен даланың қоңыр салқын жiбек желi есе жөнелгендей. Нәзiк мелодия бiрде төбеңде қалықтаса, бiресе керемет қанатының әр талын желпуiш етiп, сенi ақырын ғана желпiгендей. Замат алып бiр ана кейпiн көз алдыңа әкеледi. Ол жұмсақ алақанымен жүзiңнен сипағандай, еркелеткендей, әлдилеп тұрғандай. Кейде шат даусы еркiн саңқылдап күлетiн де, кiсiнi қытықтап, мәпелеп сүйетiн де сияқты. Бiресе иiскеп аймалағандай, қаз тұрғызып жетелегендей де болып тұр.

	Мейiрбан ана толғауы бiр сәт заман бейнесiн де көз алдыңа елестеткендей едi. Сол кезде әр тыңдаушының ойына сұлу дүние, Отан түстi. Отан ана өз перзентiне өнегелi үкiм айтып, оны гүл бақшалы бейбiт елiнде ақырын ғана қозғап, алтын бесiгiнде тербеттi. Бар жұрт асқақ бiр сезiмге бөлендi. Күй үлкен ана – Отанның алып жүрегiн баяндады. Жай басталған «Әсемқоңыр» шарықтап барып бiттi.

	– Ой пәлi!

	– Қатырады-ақ екен мынауың.

	– Қарғабек-ау, өзiң шығарған жоқсың ба, бұл күйдi?

	– Жоқ-е. Дина шешемнiң сүйiктi бiр немересiне арнаған күйi ғой.

	– Бәсе, бәсе. Жарықтық асыл екен ғой, тегi. Сондай қолдар да жер астында қалады-ау, ә?..

	Әсiресе, жастар жағы бұл күнi тым кеш тарасты.

	* * *

	– Қарғабек, бiлдiң бе, Ақтоты келмедi ме екен? – деп таңертең және сұрады Айбала. Кеше аман-есен босанып, көңілі жай тапқаннан кейiн, бойы сәл сергек тартқан кезде оның екi сөзiнiң бiрi Ақтоты болған-ды. Жолдас қызын көргiсi кеп, сұрай берген.

	«Әлi келген жоқ, үйiнен де хабар алып тұрмыз», – деген жауаптан кейiн бiр түрлi сұлқ түсiп, ренжiгендей жатты. Қасынан құйынша үйiрiлiп шықпай жүрген Меңсұлумен онша сөйлеспедi де. Бiр ретте оған:

	– Маған онша алаңдамай-ақ қой, Меңсұлу. Ойын-сауықтан қалма. Қарғабек қонақты аз шақырмаған екен. Жәрдемiңе рахмет. Есесiн бiр күндерi мен де қайтарармын, – деп, келiншекке екi-ұшты мағынасы бар сөздi айтып та салды.

	Меңсұлу бiраз томсырайып, көңiлiне дық алғандай үнсiз тұрды. Бiрақ, Айбаланың емеурiнiне де түсiндi. Мұндай бақытты күндердi о да ойлайтын. Жар құшқан соң бала сүюдi арман ететiн едi. Әсiресе, Көсебайды айтсайшы! Ол бұл жөнде көп айтады.

	«Меңдеш-ау, бiзге бiр күшiк керек қой. Ермек, ермек керек. Ана жаман Жүлдебектiң балаларын қарашы? Сол үйге барған сайын әуесiм келедi», – деп қоймайтын. Бiрақ,...

	Iшiнен ана болуды тiлегенiмен, Меңсұлу қорқа берушi едi.

	«Көсебай үшiн жақсы-ақ, ал мен үшiн әзiрше... Кiм бiлсiн! Бiздер мүмкiн...» – деп ойланып қалатын. Кейде осы ойынан соң қатты күйзелiп, жүдеп жүретiн. Айбаланың жаңағы сөзiнен кейiн және қобалжып, әр түрлі қиял басты. Бiр сәт балалы болғысы кеп кеттi. Жүгiрiп далаға шықты. Билеп жүрген Дарқанды көрдi. Көзi жасаурап, не iстерге бiлмей, дуылдаған көптiң бiр шетiн ала тұрды. Сол кезде жанына Көсебайдың жеңгесi келдi. Көсебай жiберiптi.

	«Қайным үйге...» – деп ол бiрдеңе айта берiп едi, Меңсұлу қартаң тартқан әйелге оқты көзiн ата қарап, қолын сiлкiп қап қайтарып тастады. Әйел ендi бiрнәрсе деуге бата алмай тұрғанда, Меңсұлу ортада әлi дөңгелеп билеп жүрген Дарқанды жүгiрiп барып ұстай алды. Ай-шайға қарамай, онымен иiн тiресе билеп те кеттi. Қолдар соғылып, у-ду көбейе түстi. Меңсұлу тоқтамай биледi. Құйындай үйiрiлiп ортадан шықпай қойды. Бiрде Дарқанды қатты қысып алды да, жiбермей, құшырлана шыр айналып ұзақ-ұзақ жүрдi. Отты көзi жасаурап, тiстенiп алған. Қимыл қозғалысы жел ұшырған қаңбақтай тым ерен. Жүрген жерi досы бар, дұшпаны бар көптiң бас қосқан ортасы екенiн де ұмытқан. Дарқан алғаш қызыға түскен едi, бара-бара келiншектiң соншалық ерсi қимылынан ұяла бастады. Қызуы лезде тарқап кеттi. Бiрақ, Меңсұлу оны екшелеп қоймады. Ақыр өзi де, Дарқан да шаршады. Келiншек келеден шықты да, жұрттың дүрлiге, жапырлап, тұс-тұстан жаудырып жатқан әр қилы сөздерiнiң бiрiне де құлақ салмай, ас үйге кiрiп кеттi. Артынан Көсебайдың жеңгесi келдi.

	– Шырағым-ау, сонша саған не көрiндi? Жайырақ билеуiңе болмай ма? Ертең жұрттың бетiне қалай қарап жүресiң? Көтек-ай, ұят дегендi де ойлап қойсаң еттi, – дедi бетiн шымшып.

	Меңсұлу ырсылдап, қабынып тұрған. Жасы үлкен адамның сөзiн елеген жоқ. Өзiн жақсы да көретiн. О кiсi де Меңсұлудың өткiр мiнезiн ұнатып, iштей сыйлайтын. Ол жай сөйледi.

	– Жүр, кетейiк? Қонақ келетiн көрiнедi, – деп Меңсұлудың қасына таяу барды. Меңсұлу оған және жалт қарады.

	– Қонақ былай тұрсын, қазiр Көсебайдың әлдеқашан өлген әкесi тiрiлiп келсе де бармаймын. Өзiң күте бер.

	– Тағы да тулап бiтер қайным!

	– Мөңкiсе де мейлi. Жер тартсын қайныңды. Айтар сәлемiм сол. Кете бер, мен бүгiн Айбаланың қасында болам.

	Бiр айтқанынан Меңсұлудың қайтпайтынын бiлетiн жеңгей бөтен ләм-мим демей, шығып кеттi. Бiрақ, ол Көсебайға көрiп, естiгенiнiң бiрiн де жеткiзген жоқ. Онда да қонақ күтiсiп, жұмыс iстеп жүр екен дей салды. Көсебай тiстенiп, қабынып iсiп-кеуiп отырды да, Жүлдебектiң үйiне тартты. Ол үйде Күйiкбасов бар едi. Бүгiнгi iстiң жайын председатель өзiнiң оңаша бөлмесiнде отырып тыңдамақ болған-ды. Ретi келмедi. Әңгiме жайы былай едi:

	Ауданға Ақтоты бүгiн кенет шақыртылған. Асықтырғаны сонша, тiптi, үйiне келiп дұрыстап киiм киiп, тамақ та iше алмады. Оның бұл шақырылысы жайлы ауылда түрлi жорамал болып едi. Әркiм әр қилы тана тағып жатқан. Айбала қызды таңертең көрдi. Оқуға шақыртқан шығар деген оймен, әзiл шыны аралас: «Тойың болайын деп, үзеңгiге аяқ салып тұрсың. Биылша желiкпей-ақ қой. Институтты сырттан оқып та бiтiруге болады», – деп тәптештеген. Ақтоты Айбаланың сөзiне күлдi де қойды. Өзiн ауданның дәрiгерлерiне ала кетейiн деп сонда айтып едi. Айбала көнбедi. Ендi бiреулер, тiптi, басқаша жорыды. Жалғыз-ақ Дарқан, жұрт сияқты, етегiне бал ашқан жоқ: «Бара көресiң ғой. Сонан соң ойласармыз», – деп қалды.

	Сөйтiп, Ақтоты ауданға тартты. Жалғыз кеттi. Оның не үшiн шақырылғанын Көсебай, онан соң Жүлдебектiң үй iшi ғана жақсы бiлетiн. Бiрақ, ешқайсысы сыбыс бiлдiрген жоқ. Көсебай сұрағандарға:

	– Тез жетсiн дегеннен басқасын бiлмеймiн. Ана бiр күнi облыстық кеңес болады деп жатқан. Мүмкiн соның бiр әзiрлiгi шығар. Сол жолы аудандық комсомолдар комитетi Ақтотының оқуын сұрап едi. Институтқа бiржола барып оқыр дегендi ескертiп едi, – дей салды.

	Жұрттың жорамалдары председательдiң осы сөзiнен өрбiген-дi. Бiрақ, Ақтотыны аудан көңiлдi қарсы алған жоқ. Ол орталыққа жеткесiн, ең алдымен, кiмге барарын бiлмедi. Аудандық комитетте онымен ешкiмнiң шаруасы болған жоқ. Бiрiншi секретарь, МТС директоры және бiрсыпыра басшы қызметкерлер облысқа кетiптi. Аудандық атқару комитетi мен ауылшаруашылық бөлiмшеге барып едi, ондағылар: «Не ғып жүрсiң?» – деп, қайта өзiн кiналағандай болды. Аудандық комсомолдар комитетi де шақырмапты. «Шақырған ендi кiм?»

	Осыдан кейiн Ақтоты ешқайда бұрылған жоқ. Бейне арқасынан сұрапыл дауыл итермелегендей ышқына, дедектей басып, ұзын коридормен жүрiп отырып, тысқа шықты да, қорадағы керме ағашта байлаулы тұрған атына отырып алды. Тура колхозға қайту керек. Шоқытып бара жатып, Елена Алексеевна есiне түстi. «Соға кетейiн. Келгенiмдi естiсе, ренжiп қалар. Бiр жаманы бұл мезгiлде ол үйiнде болмайды ғой. Тәуекел, бәлкiм, үйiнде шығар...»

	Қыз атының басын Еленаның үйiне бұра бердi. Замат құлағына бiр дауыс жеттi.

	– Парманова, берi бұрылыңыз!

	Ақтоты дауыс келген жаққа жалт қарады да, бұрындары әлденеше рет көрiп жүрген бiр адамға көзi түсiп, жүрегi су еттi. Түсi тым суық көрiндi. Қақпа жақтан екiншi адам және шыға келдi. Олар Ақтотыға жақындай түстi. Алғашқысы – өзiне таныс тергеушi Күйiкбасов.

	– Кiмдi шақырасыз, менi ме? – деп сұрады Ақтоты аз кiдiрiп, даусы шаңқ етiп қатты шықты.

	– Иә, сiздi азамат Парманова, – дедi Күйiкбасов. Үнiнде аздап кекесiн бар. Қанын iшiне тартып, сұрланып алыпты. Ақсиып күлген сияқтанады. Үкi көзi бадырайып, қыздың өңменiнен өтiп кеткеңдей. – Жүрiңiз, iркiлмеңiз!

	Ақтоты дегбiрiн басып, дереу жөнделiп алды. Осы соңғы үш-төрт айда тергеушi Күйiкбасовпен талай рет кездескенiн есiне түсiрдi. Боранда суыққа ұшып өлген жылқылар дауын бiр жақты ете бергенде, екiншi, үшiншi дау басталған. Бiр күнi өзiнiң күнде мiнiп жүрген атын аяп, үйiрден асау байталды ұстап ерттедi де, үйiне келдi. Қонып қалды. Түнде өз қорасына байлап, алдына шөп салып қойған байтал таңертең қараса өлiп жатыр. Оралмаған да, буынбаған да. Ешқандай себеп жоқ сияқты. Кейiн оның шөппен қоса у тас жеп өлгенi анықталды. Тергеушiге қайта-қайта келуiне о да бiр себеп болып едi. Сөйтiп жүргенде, осы тiптi, жақында Дарқан бiр су жорға дөнендi өлтiрдi. Ол фермаға келiп қонып қалды да, ертеңiне ауданға, МТС-қа кеттi. Жас ағаштарға бүркетiн дәрi алу керек екен. Ауылға кеш келiп, дөнендi көгалға тұсап қоя бере салады. Түнде әлденеден үрiккен жас мал терең шұқырға құлап, о да арам өледi.

	Дарқан ертеңiне председательге барып, дөненнiң құнын ешқандай дау-жанжалсыз-ақ өзi төлейтiнiн айтқан. Бiрақ, Көсебай оны да материал етiп тергеушiге берген-дi. Күйiкбасов Ақтотының бұрынғы iсiне бұны да қосып, басын шырдай қылып едi. Қазiр Күйiкбасовты көргенде Ақтоты және пәле болатын шығар деп қалған. Түсi суық тергеушiден iштей қорқатын да. Алғаш көргенде жүрегi суылдап, өңi қашып кеткенi де содан-ды. Екеуi бетпе-бет отырғанда тергеушiге жеңiстiк бермей, сөзден де ұсталмай талай таң қалдырғаны бар. «Өзiңiз тым қайсар, бiр бет адам екенсiз» деп Күйiкбасовтың әлденеше айтқанын да есiткен едi. Ендi және тергейдi екен ғой. Күйiкбасовтың пейiлi солай. Ақтоты iшiнен: «Және пәлеге кезiктiм-ау» деп ойлады да, өзiн-өзi баса тұрып:

	– Құлағым сiзде, – деп тергеушiге жақын барды.

	Күйiкбасов артық сөз айтқан жоқ. Қызды аудандық сот кеңсесi орналасқан кiшкене жайдақ қора iшiне өзi бастап кiрдi.

	– Түсiңiз, атыңызды ана жерге байлай салыңыз. Ақтоты атын бiр түп өрiктiң бұтағына байлап, тергеушiге қарап тақылдай сөйледi.

	– Немене, менi шақыртқан тағы да сiздер ме едiңiздер? Құпия бұл не шақырыс?!

	– Құпиясы несi? Повестка жiбергенбiз.

	– Повестка?.. Алғаным жоқ...

	Повестканы Ақтотыға бермей, оны Көсебайдың жасырып қалғаны Күйiкбасовқа белгiлi едi. Кеше Бертай арқылы аудандық соттан өзi жiберткен. Түннiң бiр уақытында қайтып оралған Бертай бар сырды айтып та келген-дi. Повестканы Ақтотыға көрсетпеу, оған болатын сотты жұртқа жария етпеу бұлардың күн бұрынғы ұйғарымы едi. «Сотқа барасың десек, iс бүлiнер. Ауыл адамдары түгiл, аудан басшыларының құлағына жетiп қалса да, бұл iс өре таппайды. Ресми жағы дұрыс болу үшiн мен повестка жiберткен болайын өңгесiн үшеуiң бiтiрiңдер», – деген осы Күйiкбасовтың өзi болатын. Колхоздан тез оралған Бертай:

	«Бәрi көңiлдегi жерден шығады. Ертең пәлен сағатта қыз осы жерде болады. Сот алқасы дайын тұрсын, – деп қалды председатель. Жүлдебек айтқан мезгiлiнде жетедi. Ендiгi салмақ өзiңде!» – деп, дәлдиген танауын қолының сыртымен бiр сипап, самайын қасыған-ды. «Құпия бұл не шақырыс?» – деп сұраған Ақтотыға жауап бере тұрып, Күйiкбасовтың ойына келгендер осы жәйттер едi.

	Қыз оның бетiнен аяр, мұғамыр жанның белгiсiн оқыды.

	Күйiкбасовқа аз-кем тесiле қарап тұрды да:

	– Ендеше мен келдiм! «Қане, не жұмысыңыз бар едi? Егер колхоздың суыққа ұшып өлген малы жайындағы ескi әңгiме болса, ол дау әлдеқашан бiткен. Соңғы байтал мен дөненнiң әңгiмесiн де бiлесiз. Сонда не шаруа? Жоқ, әлде сiздiң нақсүйерлерiңiз және бiр жаланы жеткiздi ме? – деп тоқтады. Өзi ширай түскен. Даусында да, бойында да қалтырау, қорқу жоқ, қайта қайсарлық ерегiс бар.

	– Олар күйе жағуға шебер. Сiз де өмiрде қате баспайтын туысқандарыңызға шын берiлген азамат екенiңiздi көрсетiп келесiз. Қолдарыңызда заң да, билiк те бар. Қап, несiн айтам. Бiлмей кеп қалдым. Әйтпесе, бұл үйге ендi келмеске бекiп ем.

	Күйiкбасов жалтара күңк еттi:

	– Жүрiңiз! Бұл сапар мен емес, сiздi шақырған сот, – дедi де, кiлт бұрылып мекеме есiгiне қарай жүрдi. Ақтоты «сот» деген сөздi естiгенде, көйлегi iшiнен көп құмырсқа жорғалап өткендей, аза бойы шымырлап кеттi. Жүрегi де қарс айрылардай лүп-лүп соқты. «Апыр-ау, мұнда қай заманнан берi алты аласым, бес бересiм болған едi? Ғажап!» Ақтотының бүкiл бәденi құрысып, безгек болғандай түршiктi. «Сот шақырған! Неге?!»

	Сырттан кiрiп келгенде сол жақтағы есiкке назары ауды. Оның жарында: «Мәжiлiс залы» – деген жазу тұр. Сол есiктi бiреу ашып қалды да, көрiнер-көрiнбестей, елең етiп со замат жаба қойды. Тек қара көлеңкедей бұйра шашы, сұрқай бетi мен жалт еткен көзi ғана елес тәрiздi болды да жоғалды. «Бұл кiм, Бертай емес пе? Иә, сол!» – деп Ақтоты ойын тұжырып та үлгiрген жоқ, терезе тұсынан лып-лып басып өтiп бара жатқан Елена Алексеевнаны көзi шалды. Орнынан атып тұрып терезе айнасын алақанымен қатты-қатты соғып жiбердi. «Елена, Елена!» Бiрақ, ол естiмедi, бұрылған жоқ. Қағылез, жеңiл денесiн тiк ұстап кете барды. Ақтоты қуып жетпек боп сыртқа жүгiрдi. Үлгiрмедi. Есiк аузында кездесе кеткен Күйiкбасов оны жiберткен жоқ.

	Арада көп өтпей-ақ, Ақтоты мәжiлiс залына, сот алдына келдi. Ол ұзын стол басында отырған сот алқасы үш адамды ғана емес, шеткiректе кiшкене жеке столға орналасқан, толықша келген жас әйел сот секретарын да көрдi. Мойнын әнтек бұрыңқырап, төңiрегiне назар аударып едi, танитын ешкiм жоқ сияқты. Өзiнен бiрер орындық артта әлдекiмдер отыр. Ақтоты олардың беттерiне қарауға шыдамады, ұялды.

	Судья, жалтыр бас, үлкен қой көздi, мұрынды келген толық денелi семiз адам екен. Ол алдында жатқан қағаздарды бiрер аударыстырды да, сот мәжiлiсiн ашып, даусын қаттырақ шығарып:

	– Айыпкер Ақтоты Парман қызы, орныңыздан тұрыңыз! – дедi. Ақтоты тұрған жоқ.

	– Мен айыпты емеспiн. Совет заңына қайшы келер не iстеппiн? Әуелi қане, соны түсiндiрiңiз! – деп отырып алды. Кенеттен мұндай қайсарлық өзiне қайдан пайда болғанын байқамады. – Ешқандай қылмысым жоқ! – дедi ол тағы да.

	Сот председателiнiң сол жағында отырған орта бойлы, сiреңке қара кiсi Ақтотыға жылы шырай көрсетiп: «Тұрыңыз, тұрыңыз» дегендей қолымен ымдады. Ақтоты тұрды. Судья оның не жөнiнде айыпталатынын оқып шықты. Колхоздың боранға ұшып өлген сексен үш жылқысы жайындағы ескi әңгiменi сыдыртып өттi де, оған арам өлген байталды, жорға дөнендi қосты. Бәрi Парманованың қоғам мүлкiне салқын қарағандығынан деп тұжырды.

	– Ендi түсiнген шығарсыз?

	– Бұл iс әлдеқашан-ақ бiткен, қысқартылған болатын, – деп Ақтоты сәл бұрылып залдан тергеушi Күйiкбасовты iздедi. Бiрақ,ол көрiнген жоқ. Судья қызды қатты зекiп тоқтам айтты.

	– Қысқарту соңғы екi фактi анықталғанша, яғни уақытша болатын. Мiне – ол документтер. Бұрынғыларын оқып, келiсiм бергенсiз. Қол қойған өзiңiз. Созбаққа, талқыға салатын, бұл колхоздың жиналысы емес. Заңға қарсы болсаңыз, оны тұжырымды айтыңыз. Тергеушiнiң сотқа ұсынған материалы бiз үшiн түсiнiктi. Оны оқып таныстық. Сот алқасы ешқандай күмән келтiрмейдi.

	– Ол жан-жағындағыларға қарап, солай ғой, ә, дегендей басын изедi.

	Ақтотының жүйке-жүйкесi құрып кеттi. Көз алды тұманданып, басы айналып барады. Тек судьяның «куәлар келдi ме» деген сөзi ғана оның ойын бөлдi. Артқы жақтан:

	– Осында, – деген дауыс естiлдi.

	– Жүлдебек Пiлтебеков!

	– Мен.

	Ақтоты дiр ете қалды. Дауыс иесiне жалт бұрыла жаздап тоқтады.

	– Куә, Бертай Нарынов!

	– Осындамын!

	– «Куә?.. Ғажап екен!»

	Ақтоты өзiн ендi билей алмады. Арт жаққа жалт бұрылды. Куә емес, айыпкер есебiнде сот скамейкасында отыруға тиiстi Бертай босағаға таяу, қараңғылау жерде тұр екен. Ол өзiне назары ауған Ақтотыға жанары алды кiлегейленген көзiн бiр тастап үлгiрдi. Ұшқын атқан қыз көзi оған оқтай қадалды. Бертай сiлейген күйi, жансыз жандай қимылсыз тұр.

	Бұдан әрi процесс басталды да, амалы бiткен Ақтоты адуын арыстың ығымен алға, белгiсiз бағытқа қарай ағып бердi. Әлдеқандай күштi иiрiм оны ерiксiз шыркөбелек айналдырып, ұршықтай үйiрiп әкеттi.

	– Демек, жақтаушы керек емес қой сiзге?

	– Менiң түсiнуiмше, жақтаушыны кiнәлi адамдар ғана, қажет етедi. Ал мен сiзге қылмысым жоқ деп тұрмын.

	– Ендеше тағылған айып бойынша бiлетiнiңiздi айтып шығыңыз.

	Ақтоты мүдiрген жоқ. Сөзiнiң аяғында сондай тылсым кезiнде өзiнiң сыртта қалмай, оқиға iшiнде жүргенiн, шамасы келгенше жылқыларды аман алып қалуға себi тигенiн баса айтты.

	– Расында, – дедi Ақтоты, – сот әдiл болса, бұл iстi әлi де жете тексеруi керек. Сонда нағыз қылмыс иесi табылар едi де, ол бүгiн сот алдында тұрар едi. Ал соңғы екi фактi – өлген байтал мен дөнен

	– бұл жерде материал боп жарымайды. Олардың құны қолхозға төленiп те қойылған.

	– Бәрi анықталған. Оқиға iшiнде ферма меңгерушiсi өзiңiз және сiздiң сүйген жiгiтiңiз Дарқан бар. Солай бола тұра сонша мал неге қырылған? – дедi судья.

	Ақтоты мүдiрiп тұрды да:

	– Өзiңiз сол боранда қайда едiңiз? – деп судьяға қарсы сұрақ қойды.

	– Сотқа жауап берiңiз. Менiң қайда болғанымның бұл жерде қажетi жоқ. Егер сол күнi тебiнде жүрмесеңiз мәселе басқа едi. Болдыңыз. Сонда кiм жауапты дей аламыз?

	«Кiм жауапты?» Ақтоты не дерiн бiлмей тұрды. Судья қайта сұрады.

	– Оған жауапты мен, – дедi қыз бетi дуылдап, өкпесi аузына тығылғандай қысыла айтты. – Сiз жағдайды ескеруге тиiстiсiз. Қора-қопсысы орман-тоғайы жоқ қу далада қыруар малды қолтығыма қысып жылына алам ба? Бұл жағын неге ойламайсың?

	– Демек, айыптысыз ғой, ә?

	– Егер iс мәнiне жете үңiлмей, көз жұмбаймен бiтiре салам десеңiз, кiнәлi – мен. Өйткенi, ферма меңгерушiсi өзiммiн.

	«Көрдiң бе?» – дегендей, судья жанындағыларға кезек-кезек қарап қойды.

	– Сөйтiп, сiз өзiңiздi айыпты есептейсiз ғой, – дедi судья, осы бiр сөздi жаны жақтырғандай тағы да қайталап.

	– Жаңа айттым ғой. Бұл жөнiнде мен айыпты емеспiн демеймiн. Қыз жан-жағына және қарады. Оның көзi Күйiкбасовты iздедi. Колхозға күнде шабуылдап, справка жиюмен көп шұғылданған тергеушiнi бұл жерден таба алмады. Сол кезде көзбен көрiп, құлақпен естiп, ой жетiп тұрған iске сонша справка не үшiн қажет екен деп күлетiн. Ендi көзi жеткендей. Күйiкбасовтай тергеушiнiң бұ заманда да тiрi жүргенiн ойлап кеттi.

	Ақтоты өзiне орта бойлы, сiрiңке қараның қабағын шыта қарап отырғанын байқады. Ол мұның аңғал жауаптарына риза болмағанын сездiргiсi келгендей едi. Ал, Ақтоты оған мән бере қоймады. «Ешқашан шатасқан жоқ. Менi бостан-босқа соттап жiбере алмайды. Қиналар нем бар?» – деп iштей мықты сенiмде отырды.

	Әлгi кiсi шыдамады:

	– Сiз, ферма меңгерушiсi болғандықтан, атқарып жүрген мiндетiңiзге байланысты мәселеге әрқашан да жауапты адамсыз. Ол жағын қазiр сөз етпей-ақ қояйық. Бiрақ, дәлiрек айтқанда, апат болған жылқылар үшiн өзiңiздi қылмыстымын деп бiлесiз бе? – дедi.

	Ақтоты ойланып қалды. Мәселенiң төркiнi қайда екенiн ендi түсiнгендей.

	– Жоқ, қылмысты емеспiн, – деп жауап қайтарды.

	Орта бойлы кiсi блокнотына әлденелер жазған болды да, судьяға қарап, өңге сұрағым жоқ дегендей басын шайқады.

	Судья аз тұнжырап отырды. Кенет шатынай сөйледi.

	– Заң әр тұста әр қилы емес, барлық жерде бiр түрлi. Ол күллi аужайды шайқап берсе, үйітiлген үйректей жарқыратады да тастайды. Заң сөз бен... нетпейдi... жәдiгөйленбейдi. Сiз ферма меңгерушiсi екенiңiз рас қой, рас. Фермадағы iстер, үлкен шығындар үшiн кiм жауап бередi? Әрине, сiз. Заңды ғой – заңды. Қане, айыпкер азамат, осыған қарсы жауабыңыз болса айтыңыз? – дедi.

	Ақтоты үндей алмады. Судья бiр емес, екi рет қайталап сұрады.

	Ақтоты үнсiз тұра бердi.

	Үзiлiс жарияланды. Арадан жарты сағат өтпей үкiм оқылды. Қоғамдық малға жаны ашымағаны үшiн ферма меңгерушiсi Ақтоты Парман қызына он жыл абақтыда отыру жазасы берiлдi. Бiрақ, ауа райы нашар болғанын, айыпкердiң тәжiрибесiздiгiн ескере келiп бес жылы қысқартылды.

	– Үкiм жайында жоғары орындарға шағым беруге болады, – деп аяқтады судья.

	Өңi сұлқ түсiп кеткен Ақтоты отыра кеттi. Көз алды қарауытып, абақтының қараңғы үйлерi елестедi.

	– Мен қосылмаймын. Секретарь, протоколға жазып қойыңыз! – дедi орта бойлы кiсi.

	Сот бiттi. Залда тысырлаған дауыстар естiлдi де, дереу-ақ басылды. Ақтоты қатуланып орнынан қапыл тұрды. Сот алқасы столында ешкiм қалмапты. Қыздың көзi терезе тұсынан манағыдай лыпылдай басып өтiп бара жатқан Елена Алексеевнаны шалды.

	– Елена! – деп терезеге қарай жүгiрдi.

	Замат Ақтоты қасында тұрған қарулы жанды көрдi. Милиция формасындағы адам: «Сiз ендi былай жүрiңiз!» дегендей, басын үнсiз былғаң еткiзiп, есiк жақты нұсқады.

	Бағынбасқа Ақтотының шарасы қалған жоқ...

	Көсебайдың өз бөлмесiнде отырып Күйiкбасов пен Жүлдебек, Бертайдан еркiн естiгiсi келгенi қазiрше Ақтотыны кiрттер еткен осы үкiм жайы едi.

	– Бiреуiн шырмадық. Ендi аз күнде Дарқанның да күшiн керемiз, – деп күлдi Көсебай.





Ашындырған айла


	Раушанның қолындағы кетпенi жерге түсiп кеттi.

	– Не дедiң, Меңсұлу? – дедi ол селк етiп.

	– Ақтотыны бес жылға кесiптi!..

	– Ақтотыны бес жылға кесiптi!..

	Айбаланың қасынан мана күн шыға кеткен Меңсұлу үйiне барған бойда Көсебайдың жеңгесiнен естiгенi осы суық хабар едi. Аяқ астынан бұзылған күн райына ренжiп кiргенде, ол мына сұмдықты бiлiп, тас талқан болды. Бейне бiреу оны есiктен кiре бергенде әдейi аңдып тұрып, маңдайынан салып қалғандай, әуелi аңырып тоқтап қалды да, кенет қарт әйелдiң етсiз, қу сүйек бiлегiнен ұстай алды. «Не дедiң, сеп не тантып тұрсың? Өңкей мысық тiлеулi мұндарлар!» – деп әйелдi жұлқылай бастады. Түсi бұзылып, ерiндерi кезерiп, қабарып шыға келдi. Шатынап, қарт әйелдiжарыптастайтындайтөндi. Келiнiнiңқаһарынанқаймығып қалған әйел отыра кеттi. «Менiң жазығым не? Қайнымнан сұра. Айтып жүрген солар ғой!» – деп төргi үй жақты меңзедi.

	Меңсұлу жүгiрiп сонда барды. Киiмiн де шала шешiнген Көсебай кереует үстiнде талыстай боп жатыр екен. Меңсұлудың көзiне ол қазiр қанға тойған қызыл төбеттi елестеттi. Бетi күреңiтiп, iсiнiп те кетiптi. Жұлқылап көрiп едi, оянар емес. Өлгенше iшкен, мас. Былқ-сылқ етiп, көзiн ашпай қойды. Меңсұлу кереуеттен тартып түсiрдi. Сонда да тiлге келмедi. Қатулы келiншек бiр шелек суды әкелдi де, оның үстiндегi киiмi, астыңдағы көрпе-төсек бүлiнедi-ау деп қараған жоқ, екi аяғы талтайып, кереуетке басын сүйеп ұйықтап жатқан Көсебайдың дәл төбесiнен төмен қарай құйып кеп жiбердi. Сар еткен су председательдiң iш киiмiнiң балағынан сорғалаған күйi табанынан бiр-ақ шықты. Көсебай шошына айқайлап түрегелдi.

	– Бұның не-ай, сайқал?

	– Мұным солай, кәрi төбет. Кiмнiң қанына тойып келдiң?

	Көсебай әйелiнiң ойын түсiндi. Қазiргiсiне түндегi ашуы қосылды да, бұрқ еттi.

	– Сенiң! – деп ақырған ол Меңсұлуды бас салды. Әйелiн бүркiттей бүрiп алды да, лақтырып жiбердi. Меңсұлу үйдiң төргi қабырғасына барып ыңқ ете соғылды. Көсебай онымен де қоймай жүгiрiп кеп теуiп қалды. Және ұшып түскен Меңсұлу тұра сала күйеуiн шелекпен ұрды. Мас адамның маңдайын шелектiң түбi тiлiп кеттi. Араға жеңгесi түстi. Меңсұлу далаға шықты да, тура Ержанға барды. Еш нәрседен хабарсыз. Ержан аң-таң. Содан Меңсұлу жұмыс басына келдi. Тек Раушанға ғана естiгенiн қинала-қинала зорға айтты. Дарқан ол кезде жоқ едi.

	... Бүгiн керiмсал соғып тұр.

	Ақтотыны сотқа шақыртқанда, әсiресе, Көсебай мен Жүлдебек жылда болатын осы күндердiң басталар кезiн мұқият зерттеген. Бәрi қарбалас келсiн деп ойлаған. Олар жаңылыспады. Күткен жел Ақтоты сотталған күннiң ертеңiне гулеп бердi.

	Дарқанда зәре қалмаған. Оның басына ана бiр күнгi Көсебай айтқан сын сағат шын-ақ туды. Даңғыл жолдар шаңы бүгiн аспанда. Ыстық жел жер құйқасын тырнап, уiлдеп тұр. Дүниенi қара құйын қаптап алыпты. Аспан асты қою шаң. Жел үйiрiле, орай соғады. Адам түгiл, төрт аяқты малдың да, қанатты құс, жортқан аңның да түрлерi өзгерiп кеткен. Тынымсыз ұйтқыған құйын кейде қалың тұманға, ендi бiрде, бар даланы қаптап кеткен бұрқасынға ұқсайды. Сарыбалақ өңiр ыстық жел құшағында. Уақыт ұлы сәске кезi едi. Орман алқабы жасалған участокқа қарай Дарқан ентелей басып келедi. Ерiндерi кезерген. Өңi қарауытып кетiптi. Көздерi де сұсты-ақ. Қатыңқы қабағы оның iшi-сырты бiрдей астан-кестен екенiн айтпай-ақ ұғындырғандай. Маңдайын ақ орамалмен шарт байлапты. Иiнi күнге күйiп ағарып кеткен тiк жаға гимнастеркасының түймесi салусыз. Жауырынынан аққан тер сыртына шығып кеткен. Ол звено адамдарына жақындап келгенде:

	– Бұл бiр амалы жоқ ауру болды ғой! – деп гүр-гүр еттi Жаппас.

	– Бүйте берсе, шыбық түгiл, темiрдi де жандырып жiберер.

	Дарқан оған жалт қарады, Бiрақ, үн қатқан жоқ. Звено мүшелерi шабықтап жүрген жас ағаштар арасын аралап кеттi. Жiгiтке Ақтоты туралы естiген суық хабарды айтуға ешқайсысы бата алмады. Меңсұлу да тiстенiп тұр.

	Мана бiр әзiрде Дарқан жемiс ағашының участогына кеткен болатын. Сулы жерде өскен емес пе, өңiн берер емес, жайқалып тұр. Көктемнен бергi сiңген еңбек босқа кетпейтiн сияқты. Көп қиыншылықпен арық қазып әкеп, екi рет су iшкiзген жас көшеттер тамырын едәуiр-ақ тереңге жiберiп үлгiрген екен. Ыстық жел көп болса, бiрен-саран жапырақтарын соғар. Одан келер қауiп жоқ. Дарқан сол бетiнде арық бойларына, болашақ құрылыс маңына отырғызылған ағаштарды да көрiп қайтты. Әзiрше олар да жақсы. Сiрә, бой бере қоймас. Сұра жақын, сазды жердiң ағашы да, көгал шөптер де жапырағы желмен ойнап жайқала түскен. Ендiгi қатер осы құрғақ даладағы, әрi аңызақтың ең ұрымтал жерi – орман алқабы мен егiн участоктары аралықтарына отырғызылған ағаштарда екен.

	– Бар күштi осында жұмсағанымыз жөн болар, – дедi ол көрген, бiлгенiн жолдастарына түгел айтып.



	Звено мүшелерi азырақ көңiлденiп қалды. Манадан берi сазарып тұрған Меңсұлу да кетпенiн қайта көтердi.

	– Ендеше, тек қана шабықтау болсын iсiмiз. Бөтен шара жоқ, – деп жүре бердi де, қайта бұрылды. Дарқанға қарады. Оған тiлiнiң ұшында тұрған сөздi айта жаздап тоқтады. Дарқан:

	– Дұрыс айтады Меңсұлу, – деп кетпенiн құлаштай соғып iске ден қойып кеттi. – Шабықтау жартылай суғару демеп пе едi агрономдар.

	– Әй қайдам! Құрғақ қасық ауыз жыртардың керi келiп жүрмесе... Бұ дүние тым...

	Дарқан басын көтерiп алды. Сөзiн де бiтiрмей, жайлап басып кетiп бара жатқан Жаппасқа қарай үн қатты.

	– Жапеке-ау, сонша не болған бүгiн?

	– Сұрап қайтесiң, өзiң де көрiп тұрған жоқсың ба? Әшейiн, жатып қалғанша, атып қал ғой мұнымыз. Бiрақ,.., ие, бұ да түк емес-ау, кесiр деген... – деп, сөзiнiң ақырын және айтпай тоқтады. Дарқан үндеген жоқ. Екi ойлы тұрған Жаппастың көңiлсiз ұсқынын өзiнше қазiргi қиыншылыққа шыдамағаны ғой деп түйдi де, кетпенiн шаба бердi. Жас ағаштардың мұндайда түбiне топырақ үйiле берсе зияны жоқ екенiн звенода Жаппастан артық бiлетiндер аз екенiн ойлап кеттi. Сол себептен де оның қазiргi қисаңына Дарқан қыза қоймады. Жұрттың бәрiне естiрте:

	– Бос керiлден пайда жоқ. Ендiгi мiндет шабықтай беру болсын! – деп үзiлдi-кесiлдi айтты. Звено мүшелерi жұмысқа қайта кiрiсе бердi.

	Дарқанның жанында қалған жалғыз Меңсұлу едi. Ол ендi шыдамады. Жiгiтке үрейлене жақындап кеп, жыламсыраған дауыспен:

	– Есiттiң бе, Дарқан? Ақтотыны бес жылға кесiптi, – дедi... Дарқан шошып кеттi.

	* * *

	Аудандық партия комитетiнiң бiрiншi секретары Әйтiм Досымов облыс орталығында болған жиналыстан кейiн ауданның шаруашылығына өте қажет бiр мәселенi тиiстi орындармен сөйлесiп алмақ ниетiмен және бiр күнге қалды да, Бегiмбет Сариев тағы басқа бiрнеше адам түнделетiп ауданға қайтты. Бегiмбет жол бойы ауа райының бұзылғанын, кейде бұл керiмсалдың көк егiндерге де зиян екенiн ойлап едi. Бүгiн ертеңгiсiн кеңсесiне қарай келе жатып, ол күннiң түндегiден де нашарлап кеткенiн байқады. Аспан әлемi жентектелген жүндей. Тұтасқан бұлт та емес, мұнар де емес. Қою қара түтiнге көбiрек ұқсайды.

	Бегiмбет кеңсесi алдында Елена Алексеевнаны кездестiрдi. Өзi бұл әйелдiң күйеуiмен жасты едi. Қарамағында iстейтiн адам бола тұрса да, кейде ол Еленамен қазақтың әдетiне басып, қалжыңдаса беретiн. Қазiр де сол үйренiсiп қалған әзiлiн қоздыра түстi.

	– А-а, Елена Алексеевна! – дедi ол күлiмсiреп. – Таң атпай жатып бұл қай жүрiс? Ана жаман шалың екеуiңiз келiспей қалған жоқсыздар ма? Иә, ол соққан да қартайып қалды ғой. Ай, жауыз кәрiлiк-ай, кiсiнi аямайсың-ау!

	Өз құрбысымен де, оның әйелiмен де қазақ салтында солай сөйлесе беретiнiн жақсы түсiнiп алған Елена әшейiнде Бегiмбетке сөз бермейтiн. Ал бүгiн жайдары емес екен. Бегiмбет, онысын сезе тұра, қалжыңын тимады.

	– Әлде ауа райы туралы арыз айтпақсыз ба? Ол болса, қолымнан келерi жоқ. Ал егер... – Бегiмбет жымиды. Самайын қырау шалған қою шашын қолымен сипап қойды. – Дегенмен, иә, күннiң сыңайы жаман. Көсебайдың, ағаш өсiретiн звеносы қайтер екен, ә? Бүгiн сонда бiреуiмiз баруымыз керек. Кiм барады, ә?

	Бiрақ, Елена Алексеевна директордың кабинетiне енгенше үндеген жоқ. «Мүмкiн, мен, шынында да, бұл әйелдiң жынына тиiп келе жатқан шығармын», – деп ойлады Бегiмбет.

	Әңгiме мүлде басқаша боп шықты.

	– Таппадыңыз, Бегiмбет Сариевич. Мұндай да iстер бола бередi екен! – деп Елена Алексеевна директордың алдына бiр жапырақ қағазды тастай салды. – Мiне, қараңыз, Көсебай не iстеген. Осылай болып кетуi де мүмкiн-ау деп, сiзге анада айтқанымда күлiп едiңiз.

	Бегiмбет орындыққа отырмай, түрегеп тұрған қалпында қағазды оқып шықты.

	«Елена! Сона бiр күндерi өзiң айтқан «сюрприз» дәл осы бүгiнгi көргендерiм емес пе екен? Әйтеуiр, қалай болғанын бiлмей қалдым. Бiздiң председателiмiз ауданда малшылардың жиналысына бар деп жiберiп едi, мұнда Күйiкбасов менi тура сот залына жетеледi. Соттады. Колхоз малын «қырғынға ұшыратқаным» үшiн бес жыл түрме жазасына кестi. (Әуелi он жыл едi, оның бесеуiн әлденеге жатқызып қысқартты. Түсiнбей де қалдым). Сонымен, мiне, дәл қазiр түрмеде отырмын. Түсiм екенiне де, өңiм екенiне де сену қиын. Егер өңiм десем, сонда мен қылмысты адам болғаным ба? Елена, менi бес жыл емес қинаған, басқа түссе қайтем, ол күндер де өтiп кетер. Әттең-ай, кiсi осылай да шырмалады екен-ау!

	Ақтоты».

	Бегiмбет тiлi байланғандай сазарып, Елена Алексеевнаға қарай бердi. Шынында да Елена бiр кезде айтқан едi. Бегiмбет күлген де қойған.

	– Менiң ертелетiп сiздiң жаныңызды тосқан шаруам осы, директор жолдас. Қазiр Досымовқа барайық. Бұл сұмдық емес пе? – дедi Елена. Еңсесiн езген зiлдi Сариевтiң иығына арта салғандай, директорға сүзiле қарады.

	– Қазiр, Елена, қазiр! Әттең-ай, Әйтiм Досымовтың бүгiн жоқ болғаны-ай!

	– Ол қайда? Келген жоқ па сiздермен?

	– Жоқ, – деп, Бегiмбет шұғыл оң жағына бұрылып, телефондар тұрған тумбочка үстiне қондырылған кнопкаға еңкейе бергенде, ұзын денесiн ирелеңдетiп Ержан кiрiп келдi.

	Бегiмбет те, Елена Алексеевна да ендi Ержанға дүрсе қоя бердi.

	– Бассыз елдiң итi ыржақай, сендер не боп барасыңдар?! Қане, кiмдi соттадыңдар? Не үшiн? – деп Бегiмбет орнына отырды. Ерiндерi дiрiлдеп, тамсана бердi.

	Ержан табалдырықтан бiр-ақ қадам аттаған едi. Сол орында азға дейiн қалшиды да қалды. Мана Меңсұлудан естiген осы суық хабардың жайымен келген. Сол бойда Көсебайға барып едi, ол қайтадан мас болып жатып қалыпты. Оятып сөйлесе алмады. Тiптi,, бұрқырап жөндi жауап та берер емес. Жүлдебектiкiне соғып едi, онда Күйiкбасов жатыр екен. Бұрыннан iшi сезсе де әшейiн бiр жай сөздер ғой деп, онша мән бермей жүрген күдiктерiне сенгендей болды. Ендi көп аялдамай, тура ауданға тартты. Жол-жөнекей аттың тiзгiнiн тартпады. Шапты да, желдi де. Ыстық жел топырақ бораны өзiн де, атын да әбден меңдеттi. Ол тура райкомға, Досымовқа тартты. Бiрақ, секретарь жоқ болғасын ешкiмге жолықпай осында келдi.

	– Ал, Ержан жолдас, не ғып мөлиiп қалдың? Кiмдi соттап, мақтанғалы келдiң? – дедi Бегiмбет.

	Ержан жақындап кеп тұттыға, қатты күйзеле үн қатты:

	– Жоқ, жолдас директор, мүлде олай емес. Соттаған сен. Мен соның ақиқатына жеткелi келiп тұрмын! Бiздiң Көсебай қазiр әбден құтырды. Сот та өзi, тергеушi, прокурор да өзi. Атарман, шабармандары жанында. Қой дер қожа, әй дер әже жоқ оған. Кәдiмгi шылық пен былыққа белшесiнен әбден батып алған. Еркелеткеннiң бiрi сенсiң, Сариев жолдас. Ендi, мiне ерiң, мынадай да қимыл жасай бастады.

	Бегiмбет үндемей қалды. Рас, Көсебайды талай-талай жақтағаны бар. Бiрақ, онымен ауыз жаласқан жерi жоқ. Барлық қарым-қатынасы жұмыс бабында ғана. Кейде оны өкiрте сынайтын кездерi де болған. Ал қазiр мына Ержанның еркелеттiң дегенi несi?

	– Ержан, – дедi Бегiмбет телефон тұтқасына қолын созып...

	– Мынау жел емес, түу, лапылдап тұрған жалын ғой. Күнi кеше ауданның ауасы қандай ғажап едi. – Ол тұтқаны қайта қойды. – Ә, иә. Ержан жолдас, сөйтiп, айыпты өздерiң де. Одан соң Көсебай, ә?

	– Менiң тергесiп тұратын уақытым жоқ. Қане, Парманованы

	неге, қалай соттадыңдар, соны айтыңдаршы? Кабинет iшi бiр сәт тым-тырыс бола қалды.

	Бегiмбет Сариев әлi үндемей тұрған Елена Алексеевнаға қарады. Одан соң Ақтотының стол үстiнде жатқан хатын қолына алды да, Ержанға ұсынды.

	Хатты оқып шыққан Ержан сылқ етiп отыра кеттi.

	Бұдан кейiнгi iстер тез қимылға көштi. МТС директоры облыстық партия комитетiне телефон соқты. Әйтiм Досымовты тауып алды. Онымен сөйлесiп болды да, телефон тұтқасын қоярқоймастан жатып Ержанға бұрылды.

	– Сен, Ержан, – дедi ол, – дереу колхозға қайт. Мұндағы мәселемен мен шұғылданам. Секретарь қазiр өзi де жолға шығайын деп тұр екен. Тез жетпек болды. Саған айтқаны – кешке партия жиналысын әзiрлесiн, сонда сөйлесемiз дедi.

	* * *

	Әйтiм Досымов ол күнi келмедi. Ержан тым кеш жатты. Бiрақ, түн бойы тыныштық көрген жоқ. Кiрпiгiн кiрпiгiне тигiздi дегенше, көз алдынан қайдағы бiр елестер кетпей қойды. Соңғы айларда түнемелiкке мұндай болған емес-тi. Науқасы күштi адамдай кәдiмгi төсекте жатпағанмен, ара-тұра бойы ауыр тартып, делсал боп жүретiн кездерi көп едi. Бiрақ, бiр тәуiрi ұйқысы жақсы болатын. Кейде ол мұнысына әжептәуiр-ақ мақтанатын. «Менiң жанымды алып қалып жүрген жалғыз ғана қамқоршы досым бар. Ол – ұйқым. Қанша шаршап, жадасам да, еркiн жатып, мықтап ұйқтап тұрсам бiттi, тыңайып, құр аттай боп түрегелем», – деп отыратын.

	Бүгiн тым жүдеп тұрды. Көзi iлiнсе-ақ түс көрдi. Және ыңғай атысып-шабысып жатты. Соғыс күндерi екен. Ержанның астында қазiргi кезде мiнiп жүрген ақжал торысы. Қолында қылыш, иығында бурка. Қашқан жауды қуып барады екен, – дейдi. Жел көтерген етегi ақжалдың сауырында ойнап, алып қанат сияқты кең жайылған. Кейде оның аты жерде емес, ауада қалқып бара жатқандай. Ержан өзiн биiктен жемтiгiне қарай шүйiлген қыран құсқа балайды. Қашқан жауды олай да, былай да тiлiп өтiп жүр. Ержан көңілі мәз-мәйрам. Қаруын оңды-солды сiлтеп, бұрынғысынан да қатты күш алды. Айғайлап ұран салады, ура-а! Өз даусынан өзi шошын оянды. Төсекте жатыр. Терлеп, тiптi, әлсiреген. Керуетiнен құлап түсуге де сәл қалыпты. Аяқ-қолы дiрiлдейдi, жүрегi лоблып ойнап тұрғандай. Көзi тынып, басы айналады. Тынысын да зорға алатын сияқты. Жан-жағына үрейлi қарай бередi. Бiр тәуiрi – жас балалары оянып кетпептi. Бәрi рахат ұйқыда екен. Әйелiнен бөлек жатқаны қандай жақсы болған. О да еш нәрсе сезбептi. Мұндай кездерде, шырт ұйқыдағы бейшараны талай соғып жiберiп немесе теуiп қалып, шырылдататыны бар едi. Төсегiнде бiр аунап түскен Ержан еш нәрсе болмағандай, өзiнен-өзi ұялып, үндемедi. Жастығын дұрыстап жастанып, үстiндегi простынясын жөндеп жамылып алды. Бiрақ, денесiнiң дiрiлi басылар емес. Бұлшық еттерi бүлк-бүлк қозғалады. Кейде жиiлете тартып-тартып қалады да, көсiле созып жiберген аяғы кенет шоштаңдап кетедi. Кейде, тiптi, сарт етiп үйдiң жарына барып бiр-ақ тиiп жатыр. Бетi мен ернi де бұрынғысынан көбiрек қимылдап, жыбырлайтын тәрiздi.

	Мұндай кездердi басынан аз өткiзбеген Ержан ентiгiп, шаршап қалғаны болмаса, онша үрейленген жоқ. О жер, бұ жерiн уқалап, көп ойланбай денесiне мейлiнше еркiндiк бердi. Солай өзiмен-өзi алысып жатып, бiр кезде ұйықтап кеттi.

	Бiрақ, тулаған жүйкелерi Ержанды тыныш дем алдырмады. Оның миында және айқас, арпалыс басталды. Бұ жолы да соғыс. Өзiнiң батальоны екен, – дейдi. Шабуылға шыққан. Қым-қуыт. Еш нәрсе бiлiп болар емес. Тарс-тұрс, ың-жың. Айнала өрт, түтеген түтiн, қызыл жалын. Жау жағы бiресе көзден ғайып боп, көрiнбей кетедi де, бiресе самсап, төңiректе шымалдай өрiп, қарағұрым боп жүредi. Қатарын бұзбай, бар қаруын кезей ұстап келе жатады. Замат оның бәрi бiте қап, ертегiлердегiдей, сенiп болмас жәйттер тiзбегi-өтедi. Танктер қоңыз боп ұшады, көбелек боп қонады. Үстiнде жау солдаттары. Олар Ержандарға қарап ысқыра ма, мазақтап күле ме, әйтеуiр бiрiнен соң бiрi ғажап сахна елестейдi. Ержан әлдеқандай биiк шоқыда тұр екен, – дейдi. Бұ да мықты. Шапса қылыш, атса оқ өтпейтiн киiм етiптi. Ашулы әмiрi тым қатал. «Жойыңдар, құртыңдар, бiрi де тiрi кетпесiн!» – дейдi ақырып.

	Аузынан сөз емес, оқ бұрқырайды. Қойны қоншы толып кеткен самолет. Жауына қарай топ-тобымен келелеп ұшырады екен, – дейдi. – Олар дұшпан шебiне жетiсiмен қоңыздай құжынаған танктер қас қаққандай уақыт iшiнде, бiрi қалмай, төгiлген ақ тары боп кетедi. Ержанның самолеттерi сол бойда тауық бола қап, ен далаға шашылған мол дәндi тере бастайды. Ендi бiр қараса, жер қайысқан әскердiң тамтығы қалмаған. Соғыс даласы тып-типыл. Ержан жеңiске масаттана күледi. Бiрақ,...

	Дереу, тап бiр жерден шыққандай, жаңа соны оқиға дамып жүре бердi. Қазiр ғана аяқ астында тапталып қалған жау әскерi дүр етiп қайта көтерiлдi. Әр көз шамдай жанады. Сан мың көз, сан мың шырағдан сияқты. Үстерiнен нөсердей құйып тұрған оқты допша қағып алып, Ержандарға қарай қайыра лақтырды. Мұның адамдары баудай түсе бастады. Өлiктер төбе-төбе.

	Үрейi қалмаған Ержанның көзi және бiр сұмдықты шалды. Адамның қурап қалған қу басы. Ол майдан даласында тiсi ақсиып жатқан-ды. Қу бас кенет тулап, домалап түстi. Жан бiтiп тiлге келдi. Аузынан ақ көбiк бұрқырайды. Жанарынан жас болып қып-қызыл қан ағып тұр. Ендi бiр сәтте ол еңгезердей, қап-қара адамға айналады да, көрер көзге сан құбылып өзгере бередi. Бiресе қызыл шырайлы, бiресе шикiл сары кiсi бола қалады да, замат, қайтадан түнерiп, түндей қарайып алады. Ашулы даусы гүрiлдеп әлдене дейдi де, Ержанға қарап тiстерiн ақсита ыржияды.

	Ержан атып жатыр. Әр оғы көздеген жерiнен қадалады да, үңiрейте тесiп өтедi. Қара дәу былқ етпейдi. Жығылу түгiл, оқ тидi екен деп ойлар да емес. Алған бетiнен қайтар ол жоқ. Тесiп өткен оқ орнын қолымен бiр сипаса бiттi, бұрынғысындай бүпбүтiн болып шыға келедi. Сөйтедi де, Ержанға қарап, бүкiл денесi селкiлдеп күледi. Даусы тас жарғандай уытты. Сақпандай сақ-сақ етедi. «Ехей, ат және, армансыз бол! Әйтпесе...» – дейдi ол, мазақтай айғайлап. Қап-қара мойылдай мұрты қынабынан суырылған қылыш сияқты. Онысы кейде тiкiрейiп, әр талы шашылар найзадай боп тұра қалады. Қара дәу Ержанға, тiптi, жақын кеп қалды. «Ат, аяма!» – дейдi ол ақырып. Ержан ата-ата оғын да тауысты. Дәу қара кейде оқты қолымен-ақ қағып алып, кiсiнеген айғырдай, әлемдi жаңғырта күлiп қояды.

	Екеуi алыса кеттi. Бiрiне-бiрi қарш-қарш шайнасты. Гүрс-гүрс құлап, қайтадан тiресе тұрып, шарт-шұрт айқаса түседi. Жаңа әзiрде ғана быт-шыт болған батальон адамдары лезде бұрынғы қалпына келiптi. Бәрi бұларға қарап тұр екен, – дейдi. – Дұшпан жағынан да көп кiсiлер жиналған. Олар соғысты қойып алысқан екеудi тамашалайды. Бұлардың күресiп, жұлқысып жатқан жерi, ендi қараса, майдан даласы емес, кәдiмгi кең бiр стадион алаңына айналып кетiптi, – дейдi. – Әлдекiмдер палуандардың басына ақша тiгiп, ерегiсiп тұр. Ержан жоғарыға қараса, ақбоз атына мiнiп атасы әлдеқайда ұшып барады. Ол: «Жығылма, Ержан, жығылма!» – деп айғайлап өттi. Ержанға жаңа қуат пайда болды. Қара дәудi жерге атып ұрып едi, ит жығыс болып екеуi де жамбастай жатып қалды. Тiресiп, бiрiн-бiрi аудара алмады. Ызалы Ержан қаттырақ күш жұмсап едi қара дәудiң жауырыны жерге тие бастады. Тiптi,, көшкен таудай боп аударылып барады. Ержан дұшпанының бетiне масаттана қарады. Бақса күресiп жүргенi, қара дәу емес, – Көсебай. Ол көзiн Ержанға күлiмсiрей қадап, ыржаң-ыржаң етедi. Ержан ашуланды. Көсебайды бөкседен теуiп кеп жiбердi. Сол кезде оның аяғы полға қатты тидi де, артынша өзi бар салмағымен гүрс ете құлады. Көзiн ашса және түсi екен. Ол орнынан зорға тұрды. Әйелi шошып оянған екен.

	– Не болды, не болды? – дедi ол сасқалақтап. Ержан төсегiне

	қайта жата берiп, болар, болмас үнмен жауап бердi: – Жәй, әшейiн... түк те болған жоқ.

	– Ендеше тарсылдатып не ғып жүрсiң?

	– Простыням үстiмнен сыпырылып түскен екен, соны алдым.

	– Жайырақ жүрсең қайтедi? Кiсiнiң зәресiн ұшырып... Балалар оянып кетер демейсiң-ау. Тысқа шыққан жоқсың ба?

	– Жоқ. Е, айтпақшы, шығып келдiм, – дей салды Ержан.

	– Қап, менi оятпағаның-ай! Зәрi құрғыр қыстап қалған екен..

	– Есiмде болмапты.

	– Ендiгәрi бар ғой, ә, жатарда шәй iшпеспiн. Сен-ақ осы шайсiрейсiң де отырасың. Саған ерiп мен де iшiп қоям. Ол пәле түнде тұрғызбай қоймайды.

	Әйелi сыртқа шықты. Ержан, тiптi, болдырып қалыпты. Терiн сүртiп, қатты-қатты тыныс алып, солығын басты. Бүгiнгi түн алдындағы жаны күйзелген жайларды бiртiндеп есiне түсiрдi.

	Ойлап кеттi. Кешегi атқан таң. Онымен қоса келген жамандық та сансыз екен. Жiпке тiзген моншақтай бiрiнен соң бiрi көз алдынан өтiп жатыр. Әсiресе, ауданға барып қайтқаннан кейiнгi көргендерi жанын түршiктiре түседi. Алдынан жылап шыққан Талбике бұған не деп, не қоймады? Сай-сүйегiн сырқыратты. Естiмеген сөзi жоқ. Жауызсың, қас дұшпансың да, – дедi. Үйiң күйсiн. Бала-шағаң зарласын. Мендей боп қақсап қал! – деп те қарғады. Әлжуаз кемпiрге бұл не айта алды? Ләм-мим деген жоқ. Бәрiн мойнымен көтердi. Одан сәл ғана бұрын, жолда Дарқанды жолықтырып едi. Ауданға барады екен. Секретарьдың өзi бүгiн осында келетiнiн ескертiп зорға қайтарған. Соңынан бiлдi, ол Көсебай мен Жүлдебектi қан жоса қып кетiптi. Күйiкбасов осында деген соң көп iздептi. Бiрақ, таба алмаған. Бертайды ерте кеткен тергеушiнiң қайда зытқаны белгiсiз. Көсебай мен Меңсұлу арасы тым шиеленiсе түсiптi. Меңсұлу ажырасуға бел байлаған. Ауданнан келе сала Көсебайды кеңсеге шақыртып ап, қатты жүз шайқасқан Ержан оның әйелi кетпек боп жатыр дегендi естiгенде және күйзелдi. Ойлап-ойлап кеп, екеуiн жарастыруға өзi кiрiстi. Ержанды барынша сыйлайтын Меңсұлу мынадай сәтсiз күндерi бiр шеттен бүлiк шығармай-ақ тұра тұруға көндi.

	Ержан партия жиналысын шақырды. Айбаладан басқа коммунистiң бәрi келдi. Маңдайын байлап алған Көсебай да отырды. Бүгiн бәрi бiрдей аузына су алғандай үнсiз. Әшейiнде жиналыс басталғанша құлақ тұндыратын гу-гу әңгiменiң ұшығы да жоқ. Мұндайда аузын бассаң, арты сөйлейтiн Жүлдебек едi, о да төмен қарап мөлиiп қалыпты.

	Далада уiлдеген жел. Керiмсалдың кешке қарай аздап ыстығы басылыңқырапты. Бiрақ, кабинет iшi қайнап барады. Сонда да бiрде-бiр тырп етпей, аудандық комитеттiң секретарын күткен коммунистер, көздерi жылтырап, шыдап-ақ отыр. Бар күшiн бәрi бiрдей жиналыстың ашылуына сақтап, сөз келгенде бiр-ақ ағытылғысы келетiн сияқты.

	Түнгi сағат онды соқты. Секретарь әлi жоқ. Ержан жиналысты ертеңге қалдырайық, – деп ұсыныс жасады. Ешкiм қарсы болмады.

	Ержанның қабағы үйiне келгенде де ашыла қоймады. Күндегiдей балаларымен де ойнап-күлiп сөйлескен жоқ. Тамақ жемей, тұнжырап отырып, шәй iштi. Оның ұсқынына қарайлай берген әйелi артық сөз айтып мазаламады. Шәйдi күйеуiмен жарыса бiраз сыңғытып алды да төсегiне барып жатты. Ержан тысқа шықты. Аула iшiңде әрлi-берлi көп жүрдi. Басы дың-дың. Бүгiнгi оқиғаның бәрiне өзiн айыпты санады. Мұным аңғалдық, ессiздiк. Есiте, бiле жүрiп пәленiң алдын ала алмадым, – деп өкiндi. Үйге әбден шаршап, әлсiреп кiрдi. Төсегiне жатты. Кiрпiгiкiрпiгiне iлiнген сайын азапқа бата бердi.

	Ержан екiншi жамбасына аударылып түстi де, терең тыныс алып, күрсiндi.

	* * *

	Әйтiм ойға шомып отырып, қанша уақыт жүргенiн бiлген жоқ. Шофер машинаны колхоз кеңсесiнiң қарсы алдына әкелiп тоқтатқанын бiр-ақ сездi. Ол кабинадан шығып, шаң басқан үстiбасын қақты да, iшке кiрiп кеттi. Бiрнеше бөлмелi кеңседе бухгалтерден басқа жан жоқ екен.

	– Сәлематсыз ба?

	Есеп-қисабына үңiле түскен бухгалтер Баймұрат қарт үрiккен лақтай, селк еттi. Шоқша сақалы шошайып, көзiнен көзiлдiрiгiн қалай жұлып алғанын өзi де сезбей, жалт қарады. Әйтiмдi әрең танып, орнынан қарғып тұрды.

	– Келiңiз, келiңiз! – дедi ол не айтарын бiлмей..

	– Отыра берiңiз. Председатель қайда?

	– Председатель? Ол ма, ол жоқ едi мұнда, жоқ едi, – деп Баймұрат асығып, сасқалақтады. Кешеден бергi болып жатқан оқиғаны жасырғысы келгендей қипақтады.

	– Жоқ едi дейсiз бе? – Әйтiм ойланып қалды. – Қайда болды екен, ә? – деп ол самайына ақ кiре бастаған шашын қолымен сипады.

	– Маусым кез ғой, шырағым, маусым кез. Әркiм өз мiндетiн орындап жүрген жоқ па, орындап. Бүгiн мына бiр керiмсал деген, иә, керiмсал тұрып кеттi. Мұның ақыры жаман болатын, ақыры. Қайдам, балам, қайдам?..

	Бiреу қуып келе жатқандай, сонша дегбiрi қашып, қипақтап тұрған қартқа Әйтiм жымия қарады да, оны қоштап қойды.

	– Дұрыс, ақсақал, дұрыс. Сiз де өз мiндетiңiздi атқарып отыр екенсiз ғой?

	– Дәл солай, шырағым, дәл солай, – дедi қарт, есеп шотты жатқан орнынан жұлып алып. – Мынау не? Бұл шот, есеп шот. Өзi де қартайған, менi де қартайтты бұл, қартайтты. Сонда да колхоздың барлық кiрiс, шығысы осы екеумiздiң мойнымызда.

	Әйтiм тағы езу тартты. Баймұрат та секретарьдың пейiлдене бастағанын сезiп, еңк-еңк күлдi.

	– Қалай, биыл еңбек күнге берерiңiз көп пе?

	– Көп, шырағым, көп, – деп айтып салған Баймұрат ойланып қалды. – Жалпы түсiм жылдағыдан еселеп артады, еселеп. Бiр ғана Қарғабектiң өзi биылғы ашқан тың жерден отыз центнерден астық бермек, астық. Әрине, аз емес. Бұрын-соңды бiздiң колхоз көрмеген табыс. Бiрақ, түсiмсiз бiр кәсiбiмiз бар, шырағым, кәсiбiмiз. Егерде сол бiр кәсiптi, ие, кәсiптi...

	– Баймұрат аржағын айтпай тоқтады. Әйтiмнiң сыңайын байқады. «Осының өзi бар сырымызды бiлiп кеп тұрған жоқ па екен?»

	– Оныңыз не едi, ақсақал? – дедi Әйтiм қарттың көкейiндегiсi ағаш өсiру звеносы екенiн сезе тұрса да, бiлмегенсiп.

	– Онымыз, ие, онымыз, – Баймұрат кiбiртiктедi. – Бау, ағаш звеносы. Басқаны бiлмеймiн, өзiм қазiрге осы звенодан көрiп жатқан жақсылығым жоқ, жақсылығым. – Ол қолындағы шотының бiр тасын қағып-қанғып сырт еткiздi. – Қып-қызыл шығын.

	Әйтiм қарттың сөзiн бөлiп кеттi.

	– Өзiңiз ғана солай ойлайсыз ба, жоқ колхозда сондай дейтiндер және бар ма?

	– Бар болса, бар шығар... Әйтеуiр өзiмде осы пiкiр бар екенi рас, осы пiкiр.

	– Өзiмде демеңiз, председатель екеумiзде деңiз, ақсақал. Солай ғой? Әрiректен ойлау керек. Бау жасау, орман алқабын өсiру звеносы бiр жылдық емес, ол көп жылдық игiлiк. Сiз оған бүгiн мысқалдап берсеңiз, ертең батпандап аласыз.

	Қарт есеп шоттың тасын ендi кейiн қарап қағып жiбердi де:

	– Әй қайдам, шырағым, қайдам, – деп, басын шайқады. – Сүт көп, көмiр аз нәрсе-ау өзi, нәрсе-ау!..

	Баймұрат терезеден сыртқа көзiн салды. Далада – дауыл. Тыс түгiл, үй iшi тым ысып кеткен.

	– Мiне көр. Бұл түк қалдырмайды, түк.

	– Неге қалдырмайды? Әлi белгiсiз. Мүмкiн... Баймұрат қолын сiлтедi. Әйтiмнiң ашаң келген бойын өз көзiмен өлшегендей қарап қалды да, сөйлеп кеттi.

	– Мен есептiң адамымын, есептiң. Маған кiрiс керек, кiрiс. Өгiз тiлiн құйрығына жеткiзедi, құйрығына. Ал менде ондай мүмкiндiк жоқ. Менiң мүмкiндiгiм осы тас. Сол арқылы мен де турасын айтам, турасын. Әне күткен аңызақ, иә, аңызақ. Ол ендi ағаштардың топанын ғана қалдырады, топанын. – Қарт есеп шоттың бiр тасын және кейiн қарай қайтарды. – Колхозға бұл пайда ма? Қып-қызыл шығын, шырағым, қып-қызыл.

	Шал сөйлеген сайын қыза түстi. Өз дегенiнен қайтар емес.

	Әйтiм үндемей тұрды да, ендi кейiп сөйледi.

	– Аңызақ дейсiз. Бүгiн ол қорқытып тұр. Мүмкiн сiз айтқандай-ақ нәтиже берер. Жас ағаштар құрып кетер. Сонымен iс бiттi деп қарауға бола ма? Жоқ, болмайды. Жеңу жолын iздеймiз. Ақыр жеңемiз. Бiз әлi, ақсақал, бұл мәселе жайында талай терiс пiкiрлермен кездесермiз. Олардың тiлi қазiр жаңағы өзiңiз айтқан өгiздiң тiлi сияқты құйрығына жетiп жүр. Тiлi түгiл, тұқылынан да ажырап қалғанын бiр-ақ бiлер әлi.

	Баймұраттың қоңыр қой көздерi алақандай болып, шошып кеттi. Аузына жөндi сөз түспей састы.

	– А-а, солай ма, шырағым, солай ма! – дей бердi.

	– Солай, ақсақал. Ал аңызақне? Ол шөлдаланыңеркесi. Ағашты жерде аңызақ жоқ. Үлкен-үлкен ормандар болмаса, теңiздiң суы әлдеқашан тартылып қалар едi, дүниенi құрғақшылық қаптап алар едi де, өмiр бiтер едi. Көрдiңiз бе, ағаш дегеннiң не екенiн? Сiздiң ағаш звеносы туралы осы әурешiлiктен бiрдеңе шықса, сақалымды қырықтықпен қырқып берейiн дегенiңiздi естiгемiн. Бiрақ, олай қиналудың қажетi бола қоймас, ақсақал.

	Баймұрат бiресе күлiп, бiресе шошынып тұр. Шошынса да, күлсе де, Әйтiмнiң бетiне қарайды. Ерiксiз мойындап та жатыр.

	– «Бұзау көп емсе, iшi кебедi, бос жүрсе, сүттi төгедi» деген, ие, – деп ол секретарьдың бетiне және қарады. – Бiр кезде, шырағым, ойымдағымды лық еткiзгенiммен, iшiм кеуiп жүрушi едi, iшiм. Бетiме айтып, келешекте сүттей төгiлетiн арымды сақтап қалуға көмектестiң. Қайттым сол пiкiрден, қайттым!..

	Осы кезде кеңсеге Дарқан кiрдi. Түсiнен адам шошырлық.

	Сәлем де берген жоқ. Қолындағы кетпенiн еденге тарс соғып:

	– Көсебай бар ма осында? – деп сұрады.

	Бұрын Дарқанды көрген жанның бәрi иi жұмсақ, қыз мiнездi дейтiн. Ашуы жоқ жiгiт атанған. Ыржиып күлiп қана тұратын. Бұған, дейiн талай рет көрген Әйтiмнiң де оған берген мiнездемесi осындай едi. Дәл қазiр көзi түскен Дарқан олай емес. Қаһарлы, сұсты. Ызалы көздерi жалт-жұлт етедi.

	– Председательдi сұрап тұрмын, атай! – деп ол Баймұратқа шұқшиды. Баймұрат ендi қатты шошынды. Манадан берi Әйтiмнен өзiнше жасырдым, – деген құпиясы жарыққа шыға келетiн болды. Оның үстiне кеше Дарқанды сыртынан көрiп, жүрiсiнен секем алып едi. Қазiр мүлде жаманға жорыды. «Есi ауысқан екен, сұмдық-ай!»

	– Әй, шырағым, жаным, шырағым! Бұ несi бұл, бұ несi! – деп сасқалақтап Дарқанның алдына жүгiрiп барды. – Әйтiм, қарағым, жаңағы ағаш өсiру звеносын басқаратын жiгiтiмiз осы, жiгiтiмiз. Дарқан бүгiн де жұмыс iстей алмаған-ды. Кеше ашу үстiнде Көсебайды бас салып сабағанын ғана бiледi. Бүгiн ойына баяғы Асылбай түстi. Ол Бертайдың ағасы. Көсебаймен бәрiнiң ымыжымы бiр. Осы iстiң бәрiн Дарқан сол Асылбайдан көрдi. Бұрын да залымды қолыма қалай iлiктiрер екем, – деп жүретiн. Мына оқиғадан кейiн ойы мүлде қабына түстi. Өзiн ашындырған айланың түпкi барып тiрелер қазығы Асылбай, – деген тоқтамға келдi. «Көсебайдан қазiр барам да сұраймын. Шыныңды айт. Асылбай нең болады? Бұл iске оның қатысы қалай? – деймiн. Одан соң не iстерiмдi өзiм бiлемiн!» – деп ойлаған. Жолда келе жатып Асылбайды жанары алдына қайта-қайта келтiрдi. Жұртты әлi де арбау үшiн қолына таспих ұстаған жалтыр шеке, кемиек, алдауға әзiр тұрған ұры көз, мыжырайған қызыл шал қиялынан кетпей-ақ қойды. Тобылғы шыбығының түйiнiндей ғана тәйпиген пұшық мұрнына дейiн көз алдында тұр. Сонау жас кезiнен берi есiнен шықпайтын талай залымдық қылықтары бiрiнен соң бiрi ойына оралып, бұрынғы өшпендiлiгi үстiне өшпендiлiк қосыла бердi. Бiр кезде сол сұлбасында тұрғандай болып елестейдi де, оған қарай Дарқан тұра ұмтылады. Өзi де сабағынан үзiлiп түсуге, сәл ғана қап, әбден елжiрей пiсiп тұрған шалды езiп, мылжалап тастай салғысы келедi.

	Осындай есi бiр кiрiп, бiр шыққан адамдай, қиялымен алыса жүрiп, кеңсеге кiрiп келген Дарқан, әсiресе, Баймұрат қартты сұмдық шошытып едi. Жiгiт алғаш байқамаған адамның аудандық партия комитетiнiң секретары екенiн ендi ғана аңғарды.

	– Сiз де осында екенсiз ғой! Бiз сiздi де күте-күте шаршадық! – дедi ол сызданып.

	– Дарқан, айнам балам, айнам! Ойпыр-ай! – дей бердi Баймұрат. Дарқан шегiнбедi. Секретарьдың бетiне шақшия қарап, iшiндегiсiн ақтарып салды.

	– Ауданыңызда не жаңалық бар? Озат малшылардың кеңесi жақсы өттi ме? Және кiмдi шақырғалы келдiңiз? Мен дайын! Абақтыларыңыздың iшiне бiр сыюға сиямын. Бiрақ, кейiн олқы кеп қалмасам, – неғылсын. Қараңғы үйдiң төбесi тесiлiп, қабырғасы сөгiлiп қалып жүрсе, маған өкпелемессiздер!

	Ол соғып жiберетiн адамдай оңтайлы тұрған. Ендi жауап күткендей. Әйтiм әлi үнсiз. Не дерiн де бiлмедi, Дарқанның ашынған жанын түсiнiп тұр.

	– Неге үндемейсiз, секретарь жолдас?

	Әйтiм қызарып кеттi. Баймұрат қарттың одан бетер үрейi ұшты. Тұла бойы дiрiлдеп, иегi иегiне тимейдi, сақалы да селтеңселтең етедi. Ол Дарқанға және ұмтылды.

	– Ай, уай, бейшара бала, бейшара! Абақтың не, абақтың? – Қарт Әйтiмге жалынышты кескiнмен қарайды, күндей керме,

	– дегендей. – Есiнен шатасыпты бұл жiгiт, есiнен. Қап, шұнақ құдай-ай, шұнақ! – Оның бiлуiнше, бұлар қазiр айқаса түседi. – Әйтiм, шырағым, Әйтiм!

	Әйтiм қарттың кеудесiне алақанын төседi.

	– Қария, азғана сабыр етiңiз? Бұл жiгiтпен әуел ұғысайық. Түсi аппақ ұндай Дарқан сол сазарған қалпында тұр.

	– Мейiлдерiң, шырақтарым, мейiлдерiң. Керiсi құрысын, керiсi, – деп қарт бухгалтер кiдiрiп қалды. Әйтiм ес-түсi жоқ Дарқанның қолынан ұстады.

	– Ашынған жанда айып жоқ. Кел, отырайық? Әтештер соғысса бiрiн-бiрi тұмсығымен шоқып, кеудесiмен қағысады. Бiрiнiң айдары қақайды, екiншiсiнiң жүнi жұлынады, қауырсыны сынады. Ал бiз олай төбелеспейiк. Көптi ашындырған айла сырын сен тыңда, мен айтайын.

	Дарқан отыра кеттi. Әйтiм баяндай бердi.





ЭПИЛОГ


	Сонау керiмсал жел састырып, Ақтоты мен Дарқан басына бiраз қиын-қыстау iстер түсiп, қыз заңсыз қамалып, содан кейiн көп ұзамай ауылына қайтқаннан берi үш жыл өтiп едi.

	Күн екiндiге барған кез. Алматы арқылы келетiн поезд кiшкене станцияға жетiп тоқтады. Дарқан заттарын буып-түйiп, манадан берi вагон есiгiнiң терезесiнен қарап тұрған. Перрондағы қарбалас адамдардың iшiнен ол екi жасар қызын көтерiп алған Ақтотыны көрiп, секiрiп жерге түстi.

	Сағынған жүректер табысып, бiлектер айқаса кеттi.

	Оқшауырақ тұрған сырын берсе де, сынын бермеген қызыл шырайлы әйел бұларға емiрене қарады. Таңдайы тақ еткендей, нәзiк бiр үнмен:

	– Беу, қайтсiн ендi! – дедi әйел. – Бақытты болыңдар, қарақтарым.

	– Сiзге де сондай бақыт тiлеймiз.

	– Рахмет! Бiр кезде мен де өздерiңдей болғам, шырақтарым. Бiрақ, жолдасымды соғыста жоғалттым, – деп әйел ауыр күрсiндi.

	Дарқан мен Ақтоты да күрсiнiп, әйелдiң бiтпес қайғысына қоса мұңайды. Әйел көп ортасына сiңiп көрiнбей кеттi.

	Көктем.

	Машина теңiз бетiнде сәл ғана теңселген кемедей, тегiс даламен зырғып келедi. Рульде отырған Ақтоты жанындағы Дарқанға да, оның алдындағы қызына да ауық-ауық қарап қояды. Әке мен баланың шынайы достығы оны әлдилеп, тербете түскендей.

	Ақтотының Алматы туралы, ауыл шаруашылық озаттарының онда өткен слеті жайлы сұрағына Дарқан қысқа жауап қайтарып келедi.

	Бұлар ауылдың өкпе тұсындағы баяғы Дарқан армиядан қайтып келе жатқанда тоқтаған қыратқа қалай жеткенiн сезген жоқ. Дарқанның ойына сол бiр өткен кез түстi. Ол машинаның алдыңғы терезесiнен «Шолпан» колхозының қазiргi келбетiн көрдi. Уақыт та дәл сол күндегiдей ымырт кезi едi.

	– Аз кiдiршi! – дедi Дарқан Ақтотыға. – Сiрә, осы жерден ауылдың жаңа түрiн көргенiң бар ма, Тоты?

	– Талай-ақ көргенмiн.

	– Тағы да бiр қарайық.

	– Жарайды, жүр.

	Екеуi машинадан түстi де, қызын ортаға алып, бiраз жерге дейiн жәймен жүрiп кеттi.

	Бұл баяғы, 1946 жылдың күз күндерiнде Дарқанның қырат басына шыға келiп ұзақ қараған ауылына мүлде ұқсар емес.

	Сондағы иiр-иiр көшелер мен жәпiрейген қисық, қыңыр үйлердiң көбi бүгiн жоқ. Жаңбыр мүжiп, төбесiнен су аққан кепелер де азайып қапты да, тәртiппен салынған жаңа ақ үйлер көбейе түсiптi. Ауыл айналасы жасыл белең, жас орман. Қазiр өздерi тұрған бұрынғы жай бiр жалаңаш жатқан қырат – бұл күнде жасыл белес атанған.

	– Паһ, мыналардың тұрысын-ай! – деген дауысқа екеуi бiрдей жалт қарады. – Ауыл ұсқынын бүгiн ғана көргендей, телмiрiп қалыпсыңдар ғой?

	Меңсұлу келедi екен. Мiнгенi велосипед. Жүрiсi құйын сияқты. Бұлдыратып кеп қастарына тоқтай қалды да, жерге дiк етiп түстi.

	– Кеткенiң кеше ғана емес пе едi, Дарқан? Дереу-ақ сағынып қалғансың ба?

	Дарқан келiншекпен әуелi амандық сұрасты да, қарсы сұрақ қойды.

	– Өзiң ше, сағынбас па едiң?

	– Мен бе? – Меңсұлу сәл бөгелiңкiреп жауап бердi. – Басқаны бiлмеймiн, қазiргi мына жасыл белес, одан соң сонау алқап... – деп, ол қолын созып, колхоздың осы арадан көрiнiп тұрған жемiс бауы жағын нұсқады, – талай еңбегiм сiңген жерлер ғой. Маңдай терiң тамшылап жүрiп жасаған дүние тәттi болатын көрiнедi. Сiрә, осыларды сағынатын шығармын.

	Ақтоты селқос тұр едi, оны Меңсұлудың соңғы сөздерi елең еткiздi.

	– Не деп кеттiң, Меңсұлу?

	Меңсұлу үндеген жоқ. Ақтоты ендi күле сөйледi.

	– Көз көрмес, құлақ естiмес жаққа жол тартқаннан саусың ба? Дарқан Ақтотыны қостай үн қатты.

	– Рас-ау, үйiнде отырар орындығы, кiлем, киiзi, тiптi, шамы да жоқ жерге баратын кiсiше... – деп жымиды. – Солай ма? Ендi сөйтiп, бұл, жарық дүниенi мәңгi-бақи ұмытам дейсiң бе?

	Әшейiнде өткеннiң орағын, кеткеннiң кетпенiн алған Меңсұлу үнсiз тұрды. Ол күрсiндi де, Ақтотының тұлымшағы селтиген қызын жерден көтерiп алды. Қуыршақтай сүйкiмдi баланы бауырына қыса сүйiп-сүйiп, босатты.

	– Солай, – дедi келiншек. – Әзiлдi айта бiлу үшiн де ақыл керек. Бiздiң бұл бiр жақсы қасиетiмiз ғой, Тоты. – Ол Ақтотыға қарады. – Жұрт менi өлсе екен десе, дей берсiн, Бiрақ, мен өлмеймiн. Ал осы өлкенi қай жерде, жүрсем де сағынуға сағынам. Өйткенi, туған жер ғой шiркiн. Қазiр бұл жерден татар дәм-тұзым таусылды, кетiп барам!

	Дарқан да, Ақтоты да Меңсұлуға аң-таң бола қарады. Ойламай айтып қалған сөздерiне ұялып қалды.

	– Рас, рас. Кетiп барам. Көсебай екеумiз ажырастық!.. – дедi де, Меңсұлу бұдан кейiн себебiн сөйлеп кеттi.

	... Осыдан сағат жарымдай уақыт бұрын, соңғы бiр апта бойы жоқ боп кеткен Көсебай үйiне қайтқан. Қасында Бертай бар. Екеуi де көңiлдi. Астарында велосипед. Көсебай қызара бөртiп алған, тым шат. Дұшпанының үстiнен құс, астынан ит жүгiртiп қызығына белшесiнен батып кеп тұрған жандай. Екi езуi екi құлағында. Есiктен кiрер-кiрместен: «Айтып ем ғой Меңсұлу, әлi сүт көп, көмiр аз деп. Уақыт жетедi, мен де қайта тiрiлем, сонда бiреулердi тiрiдей iреймiн демеп пе едiм. Қуана бер, бүгiн сол күнiмдi қайта тудырып қайттым!» – деп келдi.

	Бертай да мас. «Менiң құтым сенсiң, сенiң жұтың менмiн. Сонда да қумадың, аулақ бол, жоғал маңымнан демедiң. Айналайын, ағатай!» – деп кеп сүйедi ол Көсебайды. Меңсұлу бiр сәт Көсебай председатель кезде, оның жанды көлеңкесiндей, қасынан қалмайтын Жүлдебектi ойлап кеттi. Кейде үшеуi осылай бiр тiзiле қалушы едi-ау! Бiрақ, Көсебай орнынан түскеннен берi Меңсұлу бұл үшеуiнiң ондай кезiн көрген емес. Ұмытқан. Жүлдебек болса, сол күнi-ақ бұл үймен ат iзiн кескен. Ол Көсебайға: «Осы сағаттан бастап сен менi көрген жоқсың, ал мен сенi көрген емеспiн!» – деп кеткен. Ақи-тақи айтқаным, – деген. Қазiр сол Жүлдебек қана жетiспей тұр.

	Соңғы айларда Көсебай екi күннiң бiрiнде ауданға шапқылаушы едi. Облысқа да талай рет барған. Бұ сапар да үйден шыққанда ауданға кеттiм деген-дi. Жылдан аса уақытты солай еткiзiп келедi. Одан бұрын о жер, бұ жерде аздап iстеп едi. Қазiр оны да қойған. Колхоздан көшiп те кетпедi. Кетпейiн деген ол жоқ, Меңсұлу көнбедi. «Қайда зытам десең де еркiң. Төрт құблаң түгел ашық. Жүре бер. Мен қозғалмаймын. Өзiме осы туған қотыр даламнан артық жер жоқ», – деп отырып алған. Әйелiн тастап Көсебай да кете қоймады.

	– Ендi маған Көсебай тәуелдi емес, – дедi Меңсұлу кәдiмгi жайдары қалпына келiп. – Жұртқа бiздiң күйiсiмiз жараспайтын адамдар екенiмiз әлдеқашаннан-ақ белгiлi едi ғой. Орнынан алынып, басына iс түскен шақта кетiп қалудың iләжiн таппап ем. «Көсебайдың бақыт құсы басында тұрғанда әйелi болып, өкшесi сәл қисайған кезде тастап кеттi» деген атаққа қалуым хақ едi. Колхозда бұрын қалай еңбек етсем, содан айнымадым. Бұл жағын өздерiң де бiлесiңдер. Күйеуiмдi табалап, ендi құрыдың деп, кемсiтпегенiм де жұртқа аян. Ол жұмыс iстемеседе ешкiмнен кем болмадық. Көсебайдың бұрынғы әйелдерiнде қалған балаларын да ұмытқам жоқ. Күйеуiмнiң тiлiне ермедiм, қайта оларға өзiм жәрдем берiп тұрдым. Ал ендi... – Меңсұлу аз кiдiрдi.

	– Иә, ал ендi, не боп қалды? – дедi Дарқан. – Сен өзiң...

	– Бүгiн ол мықты. Бiр колхозға қайтадан бастық болам деп отыр. Болсын. Бiрақ, мен ендi онымен тұрмаймын. Өзiне солай деп айттым да.

	Көсебай үйiне келе сала Меңсұлуға мынадай да деп соққан.

	«Сүйенген тауларым аман болсын. Солар тiрi тұрғанда мен құрымаймын демеп пе ем? Мiне, байың тұғырына қайта қонатын боп қайтты! Әрине, Ержан емес қондырған, басқа, басқа жаны ашырлар!»

	Меңсұлу күйеуiнiң мұндай сөздерiн бұрын да еститiн. Бүгiн де естiдi. Бiрақ, Дарқан мен Ақтотыға бiрiн де жеткiзген жоқ. Тек өзiн ғана айтып тұр. – Мейлi, маған Көсебайдың бақыты таймағаны керек. Сондай кезде ажырассам, өсектен де аулақ болам. Мiне, бүгiн ол үйге тазарып, күшейiп кiрдi. Бурадай қаршылдап, тiсiн қайрап, табынып отыр. Әр азуы алты қарыс боп шыға келген. Қарсы келген дұшпанымның бәрiн сағызша шайнап тастай салам, – дейдi. Күштi-ақ. Ал мен оның сонысына қуандым. «Ендiгi жолың құт болсын, жұт болсын, маған бәрiбiр. Бiрақ, сау бол», – дедiм де, шықтым да кеттiм. Менi бұдан былай осым үшiн де айыптайсыңдар ма?

	Ақтоты шыдамады, сұрап жатыр.

	– Тап осы күнiңде ме? Киiм-кешектерiң қайда? Ақыр кететiн болсаң, өзiңе тиiстi мүлкiңдi неге алмадың?

	– Пiшту! – деп қолын сiлiктi Меңсұлу. – Маған дүние-мүлiктiң керегi жоқ. – Ол үстi-басына қарады. Жаздық жеңiл көйлек пен кеудешесi ғана. Аяғында көнетоз жайнақ табан туфли. – Осым да жетедi. Артығын теуiп кеттiм.

	– Түсiнбей тұрмын. Шының ба, Меңсұлу? – дедi Ақтоты ендi сенерiн де, сенбесiн де бiлмей.

	– Ақтоты-ау, «бас бiлген өгiзге өк деген – өлiм» дептi ғой. Мен бас бiлгелi де бiраз уақыт еттi емес пе? Киiм керек болса, өзiм де тауып кие алам. Тек мына велосипедтi ғана мiнiп кеттiм. Жаяу салпақтағаннан гөрi бұным дұрыс қой!

	Меңсұлу содан кейiн Ақтотының қызын және бiр сүйдi де, велосипедiне лып етiп қайта отырды, – Қош болыңдар! – дедi ол жымиып.

	– Ау, Меңсұлу, сен сонда қайда барасың?

	– Ата-анамның үйiне, ата-анамның! «Бiрлестiк» астық совхозында ғой олар. Баяғы маған араз боп көшiп кеткеннен берi сонда тұрады. Бүгiн барып өздерiн құшақтап-құшақтап сүйем. Ал, сау болыңдар!

	Ендiгi минутта Меңсұлу құстай ұшып бара жатты. Артына қарап-қарап қояды. Дарқан мен Ақтоты оған қолдарын ерiксiз бұлғап қоштасты.

	Тамылжыған көктем кешi келедi. Сәл ғана желпи соққан жiбек жел ағаштармен жарыса өскен балғын шөптi де қытықтап, ойнап тұрғандай. Ұясына батып бара жатқан күн алыстан бейне алтын табақ сияқты. Оның нұрлы сәулесi бұл күнде қалыңдап кеткен жас ағаш жапырақтары арасынан сызаттап өтiп, әдемi бiр өрнек жасап тұр. Айнала сан қилы оймышы бар әсем кiлемдей.

	Әр алуан шөп, гүл бәйшешек исi жұпардай аңқиды.

	Дарқан мен Ақтоты бұл кезде өздерiнен, тiптi, алыстап кеткен Меңсұлуға қарады. Велосипедiн құйғытып бұлдырап барады.

	– Әттең-ай, – дедi Ақтоты көзi жасаурап. – Меңсұлуға бiр ауыз жылы сөз тауып айта алмадық-ау. Қандай асыл жан едi! Тең теңiмен, тезек қабымен, – деп бұрынғылар бекер айтпаған екен ғой.

	– Менiң де көңiлiмдегi осы едi, Тоты. Бiрақ, Меңсұлу қашанда қор болмайды. Ер жүректi адам ол. Жылы сөзге зәру де емес.

	Олар машинасына қарай жүрдi.

	Кенет электр шамы – жарқ еттi. Қою ымыртта күңгiрттенiп бара жатқан колхоз ауылы сымбаттана түстi.

	– Парктi қарашы, Дарқан. Қандай әдемi!

	– Қайдан парк болсын. Әлi ерте ғой, Тоты.

	– Я, әлi ертерек. Бiрақ, болады ғой түбiнде.

	Дарқан үндемей тұрды. Күлiмсiреп, әйелiне бұрылды.

	– Колхоздың сендей жас председателi үшiн әлi асатын белестер көп. Ал белес асу – тауыққа балапан аштырып, алдына тары себуден гөрi қиынырақ, Тоты!..

	Олар машинаға отырып ауылға қарай бара жатты. Көп ұзамай алдарынан Көсебай кездестi. О да Меңсұлу сияқты велосипедке мiнген. Дарқандар жақындап келгенде Көсебай жол шетiне түсе қап, қолын көтердi.

	– Меңсұлуды көрдiңдер ме? – дедi ол жастардың өзiне берген сәлемiне де жауап қайтармай.

	– Көрдiк.

	– Қайдан?

	– Үйiне, әке-шешесiне кетiп барады, әке-шешесiне.

	Көсебай маңдайының терiн сүртiп,кешкiымыртқараңғысында созыла түскен қаражолға, сонау алысқа, көзiн қадай шұқшиған күйде тұрып қалды. Ақтоты машинаны қозғады. Олар бiраз жерге барған соң кабинадан бастарын шығарып Көсебайға қарасты. Велосипедiне қайта отырған ол Меңсұлу кеткен жолға түсiп ап тартып барады екен.





	Оглавление

	Туған жер

	Ана құшағы

	Жолың болсын, Тоты!

	Ат үстiндегi ой

	Меңсұлудың күлкiсi

	Күдiктi кездесу

	Дарқан

	Жасқа малынған орамал

	«Атаңнан мал қалғанша тал қалсын»

	Бiр шөкiм бұлт

	Ақтоты

	Бетпе-бет

	Кек жолында

	Түн жамылған белгiсiз жан

	Алғашқы қадам

	Қастандық

	Түнгi дүрбелең

	Тiрi ме, өлi ме?

	Беймаза ойлар

	«Қоян қашты» кезiнде

	Сұрақ белгiсiне ұқсас жiгiт

	Таң алдында

	Оқыста

	Арбасу

	Үкiм

	Ашындырған айла

	ЭПИЛОГ





