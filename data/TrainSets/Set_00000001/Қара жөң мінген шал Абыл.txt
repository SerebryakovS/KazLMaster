	Сұлтанәлі Балғабаев

	Қара жөң мінген шал Абыл





	Повесть





	Бip жақ беткейін шығыстан соққан мазасыз жел тынымсыз үрлеп, тоздыруға айналған ұзынша құмның күнгейінде ескі тоқал там тұр. Тамның есігінің алдында бұтағы сиреп, діңі қурауға айналған үлкен қарағаш бар. Әріректе, қызылшақа балапан шеңгел өскен ойпатта айналасы ат шаптырым, теріскейінде биік бастырмасы бар үлкен қора көрінеді.

	Бұл – «Қоныстану» колхозының Түйесарай дейтін қыстауы. Қыстаудың батысы – сонау дарияға дейін созылып жатқан жиделі, шеңгелді қалың тоғай, шығысы – тораңғылды, қоянсүйекті бұйраттардан басталып сексеуілді шабырға ұласып кететін жазық дала.

	Бір мың тоғыз жүз елуінші жылдың басы. Ақпан айының ортасы.

	Бұл жақта биыл қыс жылдағыдан қатты болып, қар қалың жауып, күн суытып тұр. Көкжиектен құлақтана көтерілген күннің сәулесі қар бетінде жалт-жұлт ойнағаны болмаса дүниені жылытуға шамасы жетпей, ұланғайыр даланы сықырлаған аяз, ыңырана соққан қарлы боран билеген. Қақаған суық, әсіресе, түнге қарай күшейеді; тіршілік атаулыны түгелімен жоқ қылып жіберуге бекінгендей кәріне мініп, жер бетін қысқыштай қысады. Дарияның сіресіп қатқан қалың мұзы осыншалықты қысымға төтеп бере алмай, жеті түннің ішінде сатыр-күтір жарылады; кәрі жиделердің діңі шытынап, енді қайтып көктемеуге, қурап, құлауға бет алады.

	Қақаған аяз, қарлы боран қалың тоғайдың ішін де азынатып тұр: анау-мынау суықты елей қоймайтын қырғауылдар енді ұзақ түнде ағаш басына қонақтап шығуға шыдай алмай, жүндері үрпиіп, қалың бұталардың түбіне тығылады. Даланың ақ тушадай қояндары ай сәулесі шағылысқан бозамық дүниенің ішінде иір-шиір жымға түсіп, таң атқанша жортады. Қарға аунағалы қып-қызыл болып құлпырып кеткен түлкілер де суық пен аштыққа төзе алмай, түнімен сүмеңдеп жемтік іздейді. Кейде қалыңның бір түкпірінен үйір-үйірімен жүрген аш қасқырлар байқалады: төбе-төбенің басына шығып отырып жарыса ұлығанда, зарлы дауыстары ыңырси соққан суық желге араласып алысқа кетеді. Кейде ол дауыстар қалың тоғайдың қиян түкпірінде жалғыз-жарым отырған қыстауларға да жетеді. Сол сәтте қыстаудағы ит біткен айналаны азан-қазан қылып шуылдасады. Оларға қосыла қараңғы түнді дүр сілкіндіріп, аспанға бір уыс шоқ шашып мылтық атылады. Сосын бәрі де жым-жырт қалыпқа түседі. Аш қасқырлар бүкеңдей желіп, боз мұнар дүниенің арасымен қалыңға сіңіп жоғалады. Иттер де тынышталып, жылы, қош иісі бұрқыраған шөптің қуысына тығылады. Бүкіл жер-дүниені сақылдаған сары аяз, қорқынышты қараңғылық қайта билеп алады.

	Осы қақаған суықты елемейтін, қорқынышты түннен сескенбейтін жалғыз-ақ жан иесі бар. Ол – қызыл бура. Қызыл бураның тұрпаты өзге түйелермен салыстырғанда пәлендей үлкен де емес еді: бұл екі өркеші екі жағына қисайған, шудасы қалың, тізесінің жүндері қап-қара көп буралардың бірі. Тек жазды күні жардай болып семіргенде өркеші тікірейіп, тұла бойын қалың ет басып, домаланып қалады. Анадайдан қарағанда жер бетімен қызыл бура емес, үйдей қызыл тас аударылып, төңкеріліп келе жатқандай әсер береді.

	Қызыл бура көп жылдан бері осы «Қоныстану» колхозының ең үлкен бурасы еді. Қазір колхоздың толып жатқан жұмыстарын атқарып жүрген қалың шудалы, айыр өркешті қызыл түйелердің көбі осының үрім-бұтақтары болатын...

	Жылда осы уақытта қызыл бура әбден бабына келіп жарап, колхоздың бүкіл інгендерін алдына салып, аузынан ақ көбік ағып өрісте гүр-гүр етіп жүретін. Бұл кезде оның жолын бірде бір жан көлденең кесіп өтпейтін, тіпті, адамдардың өзі аулақ қашуға тырысатын.

	Сөйтіп, қызыл бура бір-екі ай жиделі, шеңгелді тоғайды, сексеуілді жазықты жалғыз өзі билеп-төстейтін. Бірақ биылғы қыста сол дәурені көзден бұл-бұл ұшты.

	Қызыл бура жылдағы мерзімі келгенде тұла бойындағы қаны қыз-қыз қайнап, бабына келіп үлгерген. Бірақ күтпеген жерден оны түйелерден бөліп, екі аяғын тұсап, жуан кендір бұйда тағып, ұзын сарайдың түкпіріне тұқырта байлап, оңаша қамап тастады.

	Қызыл бура әуелі түйеге тән сабырлығына бағып үн-түнсіз жатқан, бірақ екі-үш күннен кейін шыдамы таусылды. Алдына қойған судан да, шөптен де татып алған жоқ. Қамалған қапасының жуан жиделерді айқыш-ұйқыш қағып жасаған есігі бар еді, соны сындырып кете жаздап, құтырған аңша жанталасып, бұлқынуға кірісті. Тіпті, аяғын тұсау қиғанын да, мұрнынан көбік аралас қызыл қан аққанын да елеместен қапастан құтылу үшін жұлқына берді. Бураның бұл жанталасы күніне екі рет – таңертең және кешкісін айрықша шырқау шегіне жететін. Сарайдың ортасында үлкен ашық алаң бар – таңертеңгілік пен кешкілік бүкіл түйе осында жиналатын. Сол сәтте қамаудағы қызыл бура көзінен от шашып, тісін қашыр-құшыр қайрап, жиде есіктің алақандай тесіктерінен сыртқа өшіге қарап жұлқынғанда бүкіл түйесарай дірілдеп кеткендей болады. Қызыл бураның сонша ызаланатын себебі қапасқа қамалғаны ғана емес; қылқа мойын бір үлектің сарай ортасында інгендердің бәріне шекесінен қарап, одыраңдап жүруі еді.

	Бұл жүні тықыр, ерні салбыраған, басы оқ жыланның басындай бірқырым етсіз жып-жылтыр, тамағының асты мен желкесінде бірер шөкім шудасы ғана бар, жалғыз өркешті, мойны қылқиған, сирақтары ұзын, ұсқынсыз үлек еді. Жекпе жек келгенде қызыл бураның бір сілкуінен қалмайтын әлжуаз сияқты, сондықтан да оны алғаш көргенде өзіне пәлендей қарсылас болар деп қауіптенбеген. Енді сол үлек бір кезде қызыл бураның алдында жүрген бүкіл інгенді өріске иіріп шығарып, иіріп қайтарып жүр. Түрі бұрынғыдан бетер сиықсызданып кеткен, жалғыз өркеші оң жағына жапырайып құлаған, іші сымдай тартылған, мойны мен аяқтары мүлдем ұзарған. Сыртынан қарағанда аянышты, жел лүп етсе құлап қаларлықтай болып әрең жүрген сияқты. Бірақ сонысына қарамастан өте ашушаң, қимылына көз ілеспейді, мойнын жерге салып жіберіп, арбаңдап желгенде не бір жас, жүйрік інгеншелерді де аттап бастырмайды; шап-шағын денесінде алапат күш бар, ең мықты інгендердің өзі өркешінен бір тістегенде белі майысып, бақ етіп шөге кетеді.

	Мұны көргенде қызыл бураның көзі мүлдем тұманданады.

	Кейде қылқи мойнын үлек сарайдың қақ ортасында, қызыл бураның көз алдында көлденең тұрады. Өзіне-өзі аса риза болғандай басын сәнмен шайқап гүрілдейді. Көзінің қиығымен қамауда тұрған қызыл бураға бір түрлі аянышпен, мүсіркеушілікпен қарайды. Сәлден кейін дүр-дүр сілкініп, мойнын төмен салып қаптаған інгендердің бірін гүрсілдетіп қуа жөнеледі.

	Қызыл бура аяғындағы тұсауды, басындағы кендір бұйданы үзе жаздап алапат күшпен тулайды.

	Оған мына қора түбіндегі қапасқа не үшін қамалғаны мүлдем түсініксіз еді, сондықтан да ол інгендерді мұның көз алдында аласапыран етіп қуып жүрген қылқи мойын үлекке ғана емес, бүкіл тіршілікке, жан-жануарларға, адамдарға, әсіресе өзінің иесі – Абыл түйекешке аса ызалы еді.

	***

	Бүгінгі түн де қызыл бураға тым ұзаққа созылған сияқтанды. Қысқа күннің сәулесі аязды аспанда өлеусіреп сөнгені қашан; өрістен қайтқан түйелердің жылы қораларға кіріп, күрт-күрт күйсеп жатқандары қашан; Абыл түйешінің сарайдың жалпақ есігін мұқият жауып, маң-маң басып үйіне кеткені қашан; бірақ таң әлі сыз беретін емес. Қызыл бура осы ұзақ түн бойы бір сәт дамылдап, бауырын жерге тигізіп шөккен жоқ; тісін сықыр-сықыр қайрап, ызалана гүрілдеп қазығын шыр айналып жүрді де қойды. Қыл арқаннан жасалған жуан тұсау аяғын қажап, қызыл етін көрсетіп тастады; жуан тобылғы мұрындығы кеңсірігін жыруға айналды, бірақ бура мұның бірін сезген де, елеген де жоқ, көздері қып-қызыл болып, қорқынышты сәуле шашып, аузынан аққан ақ көбігі бүкіл омырауын жауып жанталаса берді. Қазіргі сәтте бураның түрі тірі жанның зәре-құтын алардай еді; іші қылдырықтай болып омыртқасына жабысып қалған; желкесі сауыс-сауыс; кеудесінің жүні сабалақтанып кеткен; төсіндегі мүйіз қабыршақтар бұрынғыдан бетер өсіп, айқындала түскен. Егер аяғындағы тұсау шешіліп, басы босап, ақ көбік аққан аузын арандай ашып тұра ұмтылса жолында тұрған нені болса да жапырып жіберетіндей. Осы бір алапат күштің, ызаның әсері шығар, қыстың қақаған аязы бураға мүлдем әсер еткен жоқ. Тіршілік біткеннің бәрі суықтан жан сақтай алмай дірдек қаққан қараңғы түнде оның тұла бойы қыз-қыз қайнап өртеніп тұрды. Осы жанталасқан күймен қызыл бура қыстың ұзақ түнін әрең өткерді. Таң атуға айналып, төңірек бозамықтанғанда аяз мүлдем күшейді. Қызыл бураның аузы-мұрнынан будақтаған бу тар қапастың ішін түгел алып кетті. Сәлден кейін күн көкжиектен қылтиып көрінді; түйесарайдың биік дуалдарының басына қызыл сәулелер шағылысты. Іле сарайдың ауыр есіктері сықырлап ашылды. Ар жағынан бүкіл түйенің иесі – Абылдың өзі көрінді. Бұл орта бойлы, төртбақ, денесі шойыннан құйылғандай мығым, қолдары сом балғадай жуан, бидай өңді, дөңгелек жүзді алпыстан асқан шалдау кісі еді. Соңында өзіне ұқсас, бірақ жүзі жылтыр қара Рахман деген баласы бар.

	Бұл кезде түйелер жабық қорадан, бастырманың астынан күншуаққа шыға бастаған. Ең әуелі екі иығын жұлып жердей гүрілдеген ашулы буыршындар көрінді. Сосын бүйірлері тоқ, өркештері баладай сары інгендер шықты. Қара көлеңке қорада іштері пысып, жарық дүниеге әрең жеткен тайлақтар сарайдың ішінде жарысып ойнақтайды. Бір кезде жан-жағына алақ-жұлақ қараған қылқи мойын үлек көрінді. Буыршындар одан тайсалып, қораның арғы бұрышына кетті.

	Сарайдың бір шетінде Абылдың өзі қазып алған терең құдық бар. Беті тақтай қақпақпен жабылған, түбі сексеуілдің томарымен шегенделген, жанында үлкен астау бар. Абыл ернеуіне бір аяғын тіреп тұрып, содан үлкен қара шелекпен су тарта бастады. Асықпай-аптықпай бір қалыпты қимылдайды. Қара шелектің суы ұзын науаға сар-сар төгіледі. Түйелер астау жанына қаз-қатар тұрып, иелері сияқтанып, асықпай, баппен су ішуге кірісті. Дәл осы сәтте түйе сарайдың ішінде ешкім күтпеген тосын оқиға болды. Мойны қылқиған үлек жылы жатағынан шыққалы астауға жоламай, сыртқа, өріске кеткенше асығып, үлкен албардың біресе арғы басына, біресе бергі басына барып, тықыршып жүрген. Бір кезде суға қанып, оңашаланып шыға берген әдеміше қызыл інгеншені алдына салып қуа жөнелді. Қызыл інгенше қорыққан сыңай танытып, лыпылдап желіп, албарды жағалап қашты. Бірақ алысқа ұзай алмады. Қылқи мойын үлек оған қызыл бура қамалған есіктің тұсына қабаттаса бергенде жетті. Сол бойда алдыңғы өркешінен тістей сілкіп тартып қалды. Қызыл інгенше бақ етіп етпетінен түсті.

	Сол мезетте қызыл бура қамалған қораның есігі сатыр-күтір етіп құлады. Іштен ашына күркіреген қызыл бураның өзі көрінді. Бураның кендір бұйдасы мұрындыққа тақау жерден үзіліп кетіпті, енді тұсауы шешілмеген күйі қосаяқтап келеді. Сол екпінмен көзді ашып-жұмғанша қылқи мойын үлекке жетіп қалды. Үлек те бураның күркірі естілген сәтте жалт бұрылған; екеуі де ауыздарынан көбіктері ағып сарт-сұрт айқаса кетті. Қызыл бура қарсыласын қос аяқтап атылған күйі ұшырып түсірмек болып өкпе тұсынан күйрете сокқан, бірақ үлек құламады, тек тізелері дірілдеп етпеттеп барып, лып етіп тұрып кетті. Сосын қызыл бураның еті қашып, жапырайған алдыңғы өркешіне ауыз салды. Тісі пышақтай өткір еді, өркешке кірш-кірш қадалды. Қылқи мойын үлек шірене тартқанда өркештің терісі дар-дар жыртылып, үзіліп кете жаздады. Қызыл бура кәдімгідей теңселіп қалды. Сол бойда оның да тісі үлектің жалғыз өркешіне тиді, өркештің өлі жүні бұрқырап ұшты. Екеуінің де түйесарайды жаңғырықтырған күркірі қосарлана шықты; екеуі де тістеген жерлерін жібере салып, бірін-бірі айнала беріп төспен соқты. Сосын мойындарына жабысты. Бұл жолы бірін-бірі өлтірмей босатпайтын сыңайлары бар еді – осы кезде дедектей жүгіріп Рахман жетті. Қолында ұзын сойылы бар еді, келген бойда тістесіп жатқан екі түйені басқа-көзге төпелеп ажыратуға кірісті. Қарсыласының тегеурініне төтеп бере алмайтынын сезді ме, жоқ, сойылдан жасқанды ма, бір кезде қылқи мойын үлек қызыл бураның қысқыштай құрсауынан бұлт етіп сытылып кетті. Басын шайқап-шайқап қойып, теңселіңкіреп қалың түйелерге қарай тарта жөнелді. Қызыл бура соңынан тұра қумақ болған, аяғындағы тұсау кедергі жасады. Жете алмайтынын сезгендей және бір ашына күркіреді. Сосын Рахманға бас салды. Рахман қашып үлгермеді, әйтеуір, бұғып үлгерді. Қызыл бураның тісі арқа тұсына ілікті. Жігіттің үстінде қалың мақта салынған сырмалы күпәйкесі бар еді, сол жанын аман алып қалды. Бураның тісі тәніне тиген жоқ, бірақ аяғы тырбаңдап жерден көтерілді. Ашулы бура жігітті аспандата көтерген күйі шайқап-шайқап, биік сарайдың қабырғасына періп жібермек еді. Осыны сезген Рахман жанталаса қарсыласып бақты, қолы бураның жуан тізесіне іліккен. Қарулы жігіт тізеден қапсыра ұстап қатты да қалды. Қызыл бура тісін сықырлата қайраған күйі басын жоғары көтермек болған, бірақ Рахманды жұлып әкете алмады. Сосын ашуы бойына симай, екінші мәрте жұлқыған, бұл жолы жігіттің қолы әлсіреп босап бара жатты. Енді біттім-ау деген мезгілде көмекке әкесі келіп үлгерді. Ол құр қол еді, әйтсе де ойланған жоқ; ұмтылыңқырап барып бураның жоғары көтеріле берген мойнына жармасты. Қарулы саусақтары қалың шуданың арасындағы алқымға іліккен; бар күшін салып аямай қысты. Ашулы бура бір сәт тым-тырыс бола қалды; ұшқын шашқан қорқынышты көздерінен бырт-бырт етіп екі-үш тамшы жас төгілді. Демін бітеп, тұншықтыра қысқан күштің не екенін түсінбегендей басын ақырын шайқады. Шірене көтерген жігіті дүрс етіп жерге құлап түсті.

	– Ой, шірік неме, байқамайсың ба? – деді Абыл сүріне-қабына тұрып жатқан баласына қаттырақ жекіп. – Тез жіп әкел, мынаны байлап тастаймыз.

	Рахман қора жаққа жүгіріп кеткен, бірақ оңайда жатқан жіп таба алмады ма кешігіңкіреп келді. Абылдың қолдары ұйып, әлсірей бастаған, бура да соны сезсе керек, жанталаса бұлқынып, босанып кетті. Сол бетімен алды-артына қарамай сыртқа ұмтылған, аударылып-төңкеріліп, тұсауды елемей қосаяқтап шапқанда екпінінен дауыл көтерілгендей болды. Сарайдың жартылай ашық есігін салдыр-гүлдір еткізіп шыға бергенде аяғына салынған тұсау да үзілді. Бостандық алған қызыл бура енді мүлдем құтырынды, сексеуілді шабырды бетке алып тапырақтай жөнелді. Сарайдың алдында қалың түйеден бөлініп екі-үш інген жүр еді, соларды алдына салып қуа кетті.

	***

	Түс ауған шақ еді. Қар жамылған сексеуілді шабырмен аяңдап келе жатқан екі атты көрінді. Екеуі де көңілді еді; әлгінде ғана құм ішінде отырған бір жылқышының үйінен түстік жеп шыққан; енді екі беттері қызара бөртіп, қыстың қызыл шұнақ аязын мәнзүр қылмастан, құлаққа ұрған танадай жым-жырт даланы жаңғырықтырып қарқ-қарқ күліп, ашық-жарқын әңгімелесіп келеді.

	Жолаушының бірі – осы «Қоныстану» колхозының бастығы Қойлыбай, екіншісі – ауданнан келген өкіл Әжібай. Өкілдің жұмысы колхоздағы мал қыстатудың жағдайын тексеру, Қойлыбайдың міндеті – оны баратын жеріне апарып, аралатып қайту.

	Әжібай – қалың тонның ішінен қара китель киген тышқан көз, шикіл сары кісі. Алғаш келгенде Қойлыбайдың әрбір сөзін кіржие тыңдап, қай-қайдағы зымиян сұрақтар қойып, зәресін ұшырған.

	Қойлыбайдың қорқатындай да себебі бар еді – биыл қар қалың, күн суық болып, малшылардың жағдайы қиындап тұрған. Шөбі шамалы, қорасы аңғал-саңғал қыстаулар баршылық. Енді соның бәрін мынау шақылдаған сары өкіл қағазға тізіп түсіріп, ауданға жеткізсе, басына қара аспанның төнуі әбден мүмкін. Осыны ойлағанда Қойлыбайдың жүрегі біраз суылдаған. Сөйтсе, бекер қорқыпты. Әжібайдың әңгімесінің алды қатты болғанымен, арты босаңси берді. Қанша қаталмын дегенмен ол да қазы-қартаны жек көрмейді екен; бірер жүз граммды қағып салса, жүзі гүл-гүл жайнап, көңілденеді екен; Қойлыбай оны жақсы деген шопандардың үйіне апарып қонақ етіп еді – аңқытып әңгіме айтып, тыңқылдатып домбыра шертіп, өзгеріп шыға келді. Сонда барып Қойлыбайдың иығынан ауыр жүк түскендей болды, өкілдің тізгінін біржолата өз қолына алды. Оны жағдайы жақсы деген қыстауларға ғана апарды, «Қардың қалыңдығына, күннің суықтығына, ауа-райының қолайсыздығына қарамастан біз өйтіп жатырмыз, бүйтіп жатырмыз», – деп мақтаныңқырады. Бұл сөздердің өкілдің құлағына кіргенін байқағасын көңілі біржолата орнына түсті. Енді оны мүлдем риза етіп жіберу үшін түйесарайға апармақ болды. Түйеге арналып салынған мұндай кең, үлкен сарай «Қоныстану» колхозы түгілі, бүкіл ауданда жоқ. Келген-кеткен кісілерге Қойлыбай оны өз қолымен салдырғандай болып үнемі мақтанышпен көрсететін. Тек ептеп мазасыздандыратыны – түйесарайдың иесі Абыл шал тілі удай ащы, мінезі қырсық кісі. Көңілінің қошы болмай жүргенде кездессе, адамның ойына келмейтін бір пәлелерді лақ еткізіп айта салады. Мынау қонақ екен, мынау ауданнан келген өкіл екен, мынау колхоздың бастығы екен деп ешкімнің көңіліне қарамайды. Сонысын ойлағанда Қойлыбай кейде Абылды түйеден мүлдем босатып жібергісі келеді, бірақ орнына адам табылмағасын еріксіз діңкесі құриды. Амал жоқ, қасына ерткен біреу-міреу болса Түйе сарайға көбіне түске таман келеді. Мұнысы – күндіз Абыл үйде болмас, мал соңында жүрер деген кішкене қулығы. Бүгін де міне осындай мақсатпен келе жатқан...

	...Сексеуілді шабырдың іші жолсыз еді. Қойлыбай тезірек түйесарайға соғып, сосын жарық барда орталыққа жетіп алмақ болып, төтелей тартқан. Астына мінгендері колхоздың қыс бойы жем жеп, бастарымен алысып тұрған күйлі аттары еді, қалың қарды елемей, соқтыртып жүріп келе жатты.

	Кенет бір қапталда жайылып жүрген түйелер көрінді. Екі өркештері баладай семіз, қоңды екендері сонадайдан байқалады.

	– Е, мынау біздің түйелер ғой, – деп қуанып қалды Қойлыбай. – Көрдіңіз бе, шетінен семіз!.. Қыс бойы осы қалыптарынан танбайды; жем-шөбі жеткілікті, өзге колхоздардың түйелеріндей далаға түнеп, қаңғырып жүрмейді; жылы қораға жатады, күн сайын құдықтан жылы су ішеді. Сөйтіңдер деп өзім мықтап тапсырма беріп қойғам.

	– Е, дұрыс екен, – деді Әжібай. – Түйелерді өсіру керек... Көбейту керек. Жолымызда жүр екен ғой, өздерін көре кетейікші.

	Екеуі аттарының басын түйелерге қарай бұрды. Әңгімемен отырып аңғармай қалыпты, жақындап келгенде бір-ақ байқады – түйелердің біреуі бура екен. Бұларға құйрығымен санын шапаттап, басын қақшитып, одырайып қарап тұр.

	– Ойбай, мынау құтырынған бура екен; бір пәле жасап жүрер, – деп Қойлыбай атының басын ірке беріп еді, өкіл тоқтай қоймады:

	– Ой, жалғыз бура екі адамға не қылар дейсің, – деп жүре түсті.

	Осы кезде бура күндей күркіреп, тісін сықырлата қайрап, бұларға тұра ұмтылды.

	– Ойбай, қашыңыз!.. Қашыңыз! – деп Қойлыбай айқай салды. Өкіл де екі айтқызған жоқ, атының басын бұра салып безе жөнелді.

	Қойлыбайдың астындағы аттың аздап үркектігі бар еді, бұл соны біле тұрып, жайлы жорғасына қызығып мініп шыққан. Қызыл бура күркіреп төніп қалғанда үркек ат көз ілеспес жылдамдықпен жалт бұрылып, беті ауған жағына шаба жөнелді. Қойлыбай ауып түсе жаздады. Қарсы алдынан гулеп соққан желдің әсерінен көзінен жас парлап, етек-жеңі далақтап, ердің басынан қос қолдап ұстай берді. Ойлы-қырлы демей ұрып келе жатқан ат біраз жерге барғанда ғана Қойлыбай есін жинағандай болды. Сыпырылып түсуге айналған тізгінді ала беріп көзінің қиығымен артына қараған – зәресі ұшып кетті. Қызыл бура басын төмен салып, омырауын ақ көбік жауып, қарды бұрқырата әлі қуып келе жатыр екен; Қойлыбай аттың сауырына қамшыны қалай көміп-көміп жібергенін аңғармады. Ат енді мүлдем ышқынды. Бірақ бура мен екі ара жақындамаса алыстаған жоқ. Қойлыбайдың қорқыныштан көзі тұманданып, тынысы тарылды. Баяғы бір заманда пәленше деген кісіні түгенше деген бура шайнап, төс табанының астына басып, жаныштап өлтіріпті деген қай-қайдағы әңгімелер есіне түсті. Тып-тыныш жайларына кетіп бара жатқанда әдейі туралап, пәлеге жетелеп апарған өкілді жеті атасынан сыбап үлгерді. Сосын атты жанталаса қамшылай берді. Қанша шапқанын аңғарған жоқ, әйтеуір, бір кезде сексеуілді жазықтың шетіне шығуға айналды. Алдан әр тұста шоқ-шоқ тораңғылдар өскен қалың құм көрінді. Құмдардың ық бетінің қары қалың еді – соған жеткенде ат омбылап, әлгіндегі қарқынынан айырылып қалды. Табаны жалпақ, сирақтары жуан, күшті бура қардың қалыңдығын мүлдем елейтін емес; бұзып-жарып төне түсті. Жеті басты жалмауыздай ысылдап демалғаны, тісін қайрағаны енді Қойлыбайдың дәл құлағының түбінен естілді. Бірақ Қойлыбайдың артына бұрылып қарауға, қолындағы қамшысын сілтеп жасқантуға дәрмені жетпеді; үн-түнсіз атының жалына жабыса түсті. Міне, бура да жетуге айналды, қарсыласуға шама келтірмейтін алапат күштің тапап жіберуге бейімделгенін Қойлыбай көрмей-ақ сезді, өлді деген осы шығар деп ойлаған; әйтеуір астындағы ат соңғы сәтте жалт бұрылып үлгерді. Қойлыбайды атымен қоса өкпе тұстан ұрып, ұшырып түсіретін есебінен сәл мүлт кетсе керек, бура гүр-гүр етіп, тапырақтаған бойы жанынан зу етіп өте шықты. Ат шоңқайып отырып барып, қайта түзелді. Сосын қалың қарды омбылап тағы қашқан болды. Бура екпінін тоқтата алмай біраз жерге барып, аударылып-төңкеріліп, кейін бұрылды. Қойлыбай аттың мына қалың қардың ішімен қалай қашса да құтылмайтынын сезген; сасқаны болар, бір түп биік тораңғылмен қапталдаса бергенде қарғып жерге түсті. Тораңғылдың діңі жуан, бұтақтары иір-иір қалың еді, жүгіріп жеткен күйі бұтақтың біріне жабысып, жанталасып жоғары өрмеледі. Тораңғылдың басындағы мұздақты қар сау-сау етіп мойнына төгілді; бірақ оны елемеді; өлдім-талдым дегенде қауіпсіз биікке шығып алды. Шабынған бураның үзеңгісі салақтап бос кетіп бара жатқан атта шаруасы болған жоқ; гүрілдеп тораңғылға ұмтылды. Екпінін тоқтатпаған күйі тораңғылды кеудесімен бір соғып өтті. Тораңғыл басындағы қар бұрқ етіп жерге түгел төгілгенмен өзі құлаған жоқ; сәл-пәл дір еткені болмаса, мызғымай тұра берді. Ағашты қапсыра құшақтаған Қойлыбай енді не болар екен деген қорқынышпен төменге көз жіберді. Қатты соққыдан бураның өзі де есеңгіреп қалса керек, басын бірер шайқап, дүр-дүр сілкініп алып, тораңғылға қайта тиісті. Бұл жолы бар күшін жинап, алдыңғы аяқтарын бүгіңкіреп, қап-қара төсімен ышқына ұрды. Тораңғыл сәл-пәл сықырлап, ұшар басы шайқалғаны болмаса мызғымай тұра берді. Бура мүлдем ашынса керек, өкірген сияқты жаман дауыс шығарып, жуан ағашты қарш-қарш шайнады, ақ сары ұлпа қабықтар бұрқырап ұшты. Содан кейін бура тораңғылды үш-төрт рет сілкілей және соқты, ақыры құлата алмайтынын түсінсе керек, қарды бұрқырата тепкілеп, құйрығымен екі бұтын ызалана шапаттап, әлсін-әлсін гүрілдеп, тораңғылды айналып жүруге кірісті.

	Құтырынған бураның өзіне жете алмайтынын байқаған Қойлыбай да ес жинауға айналды. Ағашты құшақтап тұрып мойнын созып, айналасына көз жіберді. Алдымен іздегені Әжібай өкіл еді, – бірақ маңайдан қыбыр еткен қара көрінбеді. «Апырмай, бір жерде атынан құлап мерт болмаса жарар еді», – деп енді өзін емес, өкілді уайымдай бастады.

	Қызыл бура кететін емес, шатынаған көздерімен әлсін-әлсін жоғарыдағы Қойлыбайға қарап қойып, тораңғылды айналып әлі жүр.

	Қойлыбайдың тұла бойын суық сорып, қалшылдап тоңуға айналды. Көңіліне мына пәле жуық арада кетпейтін болса ағаш басында тұрып үсіп өлетін шығармын деген күдік кірді.

	Осы сәтте сексеуілді шабырдың ар жағынан желдіріп келе жатқан түйелі адам көрінді. Қойлыбай сыртқы түрінен шырамытты түйелі адам Абыл сияқты. Соңынан ерген атты адамы бар. Ол – Әжібай өкіл еді.

	Қойлыбайдың қорқынышы сап басылды, енді ол аман қалғанына қуанудың орнына, ауданнан келген өкіл өзінің ағаш басына шығып, бейшара болып тұрғанын көріп күліп кететін болды-ау деп намыстана бастады. «Қап, бәлем, осыдан қарап тұрыңдар, сен бураға да, сені дұрыстап бақпаған Абыл түйекешке де көресіні көрсетермін-ау», – деп тісін қайрады.

	Бірі түйеге, бірі атқа мінген екі адам лезде жақындап келді.

	Абылдың астында мойыны айыр түйеден гөрі нарға жақын, қалың шудасы қызыл да емес, сары да емес, қоңыр әрі тып-тығыз бұйра қара бурасы бар еді. Нар мая мен үлектен туған мұндай будан бураны бұл жақтағылар жөң деп атайтын. Түйе малының бұл тұқымы жүріске барынша мықты, мініске де өте төзімді болады. Соған орай, түйекештер мал қарауға шыққанда осындай жөңді мінуді қолайлы көретін. Абылдың астындағы қара жөңнің де аяқтары ұзын және бөренеден кесіп жасалғандай шомбал еді. Аяңында анау-мынау көлікті желдіріп отыратындай екпін бар; артындағы атты адам әрең ілесіп келеді.

	Әжібай өкіл қатты қорқып қалса керек, бірдеңе болса қаша жөнелуге дайындалғандай тізгінді жиыра ұстап оңтайлы отыр. Әлсін-әлсін Абылдың ту сыртынан басын қылтыңдатып, иттен қашқан мысықша тораңғылға жабысып тұрған Қойлыбайға қарап қояды.

	Қызыл бура кісілерді көргенде бұрынғыдан бетер шабынып, құтырынып кеткен, бірақ Абыл бейжай келе берді. Қолында сым қосып өрген үлкен түйе қамшысы бар екен, соны сығымдап ұстап алыпты. Қара жөң де былқ еткен жоқ, қызыл бураға менсінбеген қалыппен шекесінен қарап, қарсы беттеді. Қызыл бура қар жамылған тоңды бұрқырата тепкілеп, басын шайқап-шайқап, күркіреп тұра ұмтылған, жете бергенде Абыл жуан қамшымен құлақ шекеден тартып жіберді. Қызыл бура басы тасқа соғылғандай төрт аяқтап тұрып қалды. Абыл:

	– Ой, жайрағыр, жәйіңе жүрмей адам қуған неңді алған ей?!, – деп қамшысын және көтерген, қызыл бура жалт бұрылды. Омбы қарды тізеден кешіп, келген жағына қарай бұрқ-сарқ тарта жөнелді. Әжібай өкіл осы сәтте атын тебініп алға шықты:

	– Ойпырмай, Қойлы-еке, әйтеуір, амансыз ба?! Зәреміз зәр түбіне кетті ғой, – деп тораңғылдың түбіне жақындай берді.

	Қойлыбайда үн жоқ; қорыққандықтан ба, тоңғандықтан ба, тісі тісіне тимей қалшылдай берді. Абыл мен Әжібай екеулеп жүріп жерге әрең түсіріп алды. Қойлыбайға сонда барып тіл бітті:

	– Әй, сен шал, малына неге ие болмайсың?! Құтырған бураны неге бос жібересің?! – деп Абылға шүйілді.

	– Таңертең қорадан қашып шығып, таптырмай кеткені, – деді Абыл.

	– Неге қашып шығады?! – деп Қойлыбайдың көзі шақшия түсті. – Аудан түгілі облыста жоқ қора салып береміз. Соның есігін дұрыстап жабу да қолдарыңнан келмей ме?! Ие бола алмайтындарың бар, мықтап байлап тастамайсыңдар ма?!

	– Байлауын байлағанбыз, – деді Абыл сабырлы қалпынан танбай. – Түйенің тұқымы азып бара жатқасын биыл келеге түсетін інгендерге үлек жіберіп едік. Мынаны оңаша қамап тастағанбыз. Содан құтырынып жүргені ғой, әйтпесе, мұншалықты мінезі жоқ-тын.

	– Мұның бәрі бос сөз, – деді Қойлыбай түнерген күйі. – Сен мұның бәрін әдейі істеп отырсың. Ауданнан келген өкілге қастандық жасамақ болып, құтырынған бураны жолына айдап жібергенсің.

	Мынаны естігенде Абылдың бидай өңі күреңітті:

	– Танымайтын, білмейтін өкілде менің алты аласым, бес бересім бар деп пе ең?! Көп болса кілең жақсы қыстауларға соғып, нашар қыстаулардың төбесін де көрмей кететін көптің біреуі шығар. Одан бізге пайда да, зиян да жоқ, жүре берсін. Мұны мен түгілі, әлгі қызыл бураның өзі де біледі. Өкілді қумай, сені қуғаны тегін деп пе ең?! Қыстың түрі болса мынау, не жинаған шөбің жоқ; не әкелген жемің жоқ; көктемге қалай жетеміз, соны түсіндірші деп қуған шығар?! Астында әлекейдей жалаңдаған атың бар, тырағайлап қаша бергенше, бетпе-бет келіп соған жауап бермейсің бе?

	Абылдың сөзді көбейтіп бара жатқаны Қойлыбайдың жанды жеріне тигендей болды.

	– Әне, бұлар шетінен осындай. Бірдеңе айтсаң бітті, заң, зәкүн айтып бет бақтырмайды, – деп күмілжіңкіреп қалды.

	Қара жөң мінген жалпақ адамның ашуы әлгі құтырынған бурадан кем түспейтін шығар деп күдіктенсе керек, Әжібай өкіл де екі араға киліге берді:

	– Қойлыеке, құрысын, аман қалғанымызға шүкіршілік етейік. Қыстауларды осы аралағанымыз да жетер, енді елге қайтайық, – деп жік-жапар болды.

	Абыл бұдан әрі үндеген жоқ. Қойлыбайдың аты бір төбенің ар жағында шылбырын сүйретіп жайылып жүр екен, Әжібай барып ұстап әкелді. Кетерде Әжібай өкіл әзілдегені, әлде шыны екені белгісіз, әйтеуір бір ауыз сөз айтып кетті: «Ақсақал, Абыл деген атыңыз аңыз болып естілетін еді. Енді қартаяйын дегеніңіз бе, бір жаман бураны құтыртып қойғанша, басына тепкілеп, мініп алмайсыз ба?!» – деді.

	Әжібайдың мына сөзі Абылға төтенше әсер етті. Ешкімге сөзден есе жібермейтін кісі еді, осы жолы не тауып айтарын білмей қалды. Қара жөңнің үстінде күржиіп отырған күйі үн-түнсіз кері қайтты.

	***

	Абыл үйге малды түгел жайғастырып, түннің бір уағында кірді. Әйелі Жаңыл шәй дайындап күтіп отыр екен, терлеп-тепшіп ұзақ ішті. Төсегі пеш түбінде еді, шам сөнгесін көпке дейін ұйықтай алмады. Шынымен қартаяйын дегені ме, кім білсін, соңғы кезде осындай бір әдет пайда болып жүр. Бүгін де көзі ілінбей, тас қараңғы үйде бүкіл өмірі, өзі қысы-жазы тынбай шарлап жүретін ұлан-ғайыр кең дала сол қалпында көз алдынан өтіп жатты...

	...Қызылордадан Қаратаудың теріскей сілемдерін бетке алып, әйгілі шөл Бетпақдалаға қарай жүргенде көп ұзамай ұшы-қиырсыз ақ тақырлар басталады. Қыбыр еткен жан жоқ, көз тоқтатар қара жоқ бұл елсіз жапан, жылмиған дала ең ұшқыр деген көліктің өзінен де қалмай жарыса еріп отырады. Егер күн ашық болса, осы тақырлардың теріскейінен, аспан мен жердің араласып кеткен тұсынан ойдым-ойдым ақ таңдақ тұзды сор көрінеді. Бұл бір кезде кемерінен аса шалқыған, айналасы ну қамыс, қалың бидайық, ырғалған ажырық болған Телікөл дейтін көлдің орны. Телікөл деп атауы тегін емес; оған заманында Жетісудан шығатын Шу өзені құйған; теріскейден, сонау Сарыарқадан алып-ұшып Сарысу өзені жеткен. Телікөл осы екі өзенді тел еміп, жағасынан сабат самал есіп, айдынында аққу, қаз сыңқылдап ән салып, шалқып жатқан. Сол Телікөлдің батысындағы ұланғайыр тақырда қар еріп, жер-дүние көл-көсір болатын көктемнен басқа кезде бір тамшы су болмайды. Телікөл мен Сырдың арасын қатынайтын жұрт осы тақырды нар тәуекелмен жүріп өтеді. Әсіресе, жаздың аяғы мен күздің басында Сарысудағы жайлаудан қайтатын қойшылар күні-түні тоқтамай, үдере көшіп суға әрең ілігеді.

	Бұл өңірдің табиғаты да өте ерекше еді. Мұнда адам таңқаларлық бояу жоқ; сыңсыған ормандағыдай, немесе жасыл шалғынды жапан даладағыдай мың құбылған әсемдік жоқ; мұнда тек мезі қылатын, жанарды талдыратын бір ғана сарғыш түс бар. Бауырындағы сексеуілдің бұтағын құм тышқандар ұстарамен қиғандай етіп қырыққан жалпақ төбелер де – сарғыш. Бұйырғыны мен жусаны аңырай соққан аңызаққа шыдай алмай, оңып кеткен мидай жазықтар да – сарғыш. Тіпті, талтүсте дүние отты аңызақтың деміне өртенердей болып тұрғанда қарасаңыз – көкжиектің ар жағынан бұратыла билеп көрінген құйындар да – сарғыш. Әншейінде аспанның өзі зеңгір, көгілдір сияқты ғой; бұл кезде қарасаңыз аспан да – сарғыш.

	Міне, осы таусылып бітпейтін сарғыш далада көз тоқтататындай, көңілді елең еткізетіндей жалғыз нәрсе бар: ол – ағым. Таң ағарып атқан кезде айнала көкжиектен қаптап көрінген бұл сағым күн көтерілген сайын біртіндеп жақындап, түске қарай дүниені түгел билеп алады. Енді сарғыш бояулардың арасын дірілдеген ақ мұнар басады. Шөл даланың ана жері де, мына жері де кәдімгідей тұнық, ақ айдынға айналады. Жер бетінің бәріне жан бітіп, дірілдеп қозғалып, ақ айдынның ішінде жүзіп кетеді. Сексеуілді сарғыш төбелер етегі жерден кәдімгідей көтеріліп, әлдеқайда қалқып бара жатады. Алдан дөңгеленіп айдын көл көрінеді; көлдің жиегінде сексеуілдің суреті «суға» ап-анық түседі. Бұл суреттің анықтығы, дәлдігі сонша, олардың сағым екенін көріп, біліп тұрып сенбеу мүмкін емес. Тек әбден жақындап келіп шетіне іліге бергенде әлгі сағым көзді ашып-жұмғанша ғайып болады: орнында тақыр ғана жатады. Осы тақырлардың батыстағы бір пұшпағы Малақай тақыры деп аталады. Бағзы бір замандарда – мына жақтан Жетісуға, ана жақтан Сарыарқаға жауын-шашын бірдей мол түсіп, Шу мен Сарысу қосарлана керемет тасып келгенде Телікөл жусанды төбелердің, қоғалы, қамысты ойпаттардың арасындағы арнасына сыймай, ақ көбіктеніп бұрқырап, деңгейінен шығып кетеді екен. Сонда тасқын судың бір шеті осы күнгі Қызылорданың тұсынан, Қарамола деген жерден, ойпаңдарды, тақырларды қуып, әйгілі Сырдарияға барып құйған; екінші шеті Малақайға шығып мидай тақырлардың үстіне лап беретін болған. Сөйтіп, Бетпақдаланың бір шетіндегі жосылып еріген қар суына күнгей Жетісу мен теріскейдегі Сарыарқаның тасқыны араласып, ұланғайыр шөл мен мыс тақырлардың үстін ұшы-қиырсыз сапырылысқан тасқын алып кетеді екен. Сырдың ұрық шашу үшін тайызға шыққан сары сазандарының алды дарияға құйған Сарысудың суы арқылы шөл даланы басып өтіп, Телікөлдің қоғалы, құрақты айдынына жетіп, арты мыс тақырлардың үстіндегі қақтарды дауылша шайқап, асыр салып ойнайтын болған. Тақырлардың үстінде аққу-қаз сыңсып ән салып, шаңқылдаған шағала ұшқан. Бусанып жатқан қоңыр жондарда жап-жасыл раң, қызыл сары қызғалдақтар қаптаған. Бірақ арада бір, бір жарым ай өткенде мұның бәрі жым-жылас жоғалатын; қақтар тартылатын, гүлдер қуарып ұшып кететін. Ұшы-қиырсыз даланы сарғыш бояу жайлап алатын. Ыңырсып отты аңызақ соғатын...

	Абыл, міне, осы өңірде он тоғызыншы ғасырдың тоқсаныншы жылдарының басында дүниеге келіп еді. Есін білгелі көргені ұланғайыр шөл дала болды, титтейінен жалаңаш табанына жапанның көк шалғынын, ыстық құмын, тікенекті жазығын басып өсті. Даланың жұпар ауасымен тыныстады; ыстығына күйді; суығына тоңды; сондықтан да шығар, өзін осы жапан даланың бір бөлшегі сияқты сезінеді; бұдан басқа жерде өмір сүру, тіршілік ету деген қаперіне де кірмейді. Дүниенің бір түкпірінде пәлендей деген ел бар, жер бар деген бұған ертегі, аңыз сияқтанады. Оған кейде бұлдыраған көкжиектің ар жағы түпсіз кеңістік секілді көрінеді. Ол кеңістікте түк жоқ, жер-дүние дегеніңнің бәрі түйемен бүлкілдеп қанша желсең де жеткізбейтін шөл даладан ғана тұратын сияқтанады. Ұзақ ғұмырында бір ғана рет аудан орталығына барды, бір қыс Қарсақбайға сапар шекті – қалған уақыты түгелдей осы далада өтіп келеді. Бұл даланың бүкіл өзгерісі, жаңалығы – бәрі өзінің көз алдында. Ал жаңалық дейтінің жеткілікті, тіпті, қиял жетпейтін керемет еді. Баяғы ақ патшаның заманында, Абылдың бала кезінде осы шөлдің бір пұшпағымен, Сырдарияның жағасымен темір жол салынды; төбесінен түтіні, бауырынан буы бұрқырап, бұлардың өңі түгіл түсіне кірмейтін ғажайып нәрсе – отарба жүрді. Қыр қазақтары үшін бұдан асқан ғажайып жоқ еді – отарбаның әңгімесі шөл даланың түкпір-түкпіріне аңыз болып тарады. Оның кереметін көру үшін жер түбінен ат сабылтып келгендер де болды. Сөйтсе мұның бәрі бірінен бірі өтетін, адамның қиялына кірмейтін жаңалықтардың бастамасы екен. Арада он шақты жыл өтті ме, жоқ па, мәңгі жасайтындай көрінген ақ патша тағынан құлады. Бірте-бірте ол оқиғаның дүмпуі бұл елге де жетті, байлар конфискеленді, колхоз құрылды... оған ілесе отарбадан да өткен «қызықтар» шықты. Мыңдаған жылдар бойы құстың құсы ғана ұшқан шөл даланың аспанымен ауаны қақ айырып темір қанат ұшақтар самғайтын болды. Қара жердің шаңын аспанға бұрқыратып, екпінінен құйын көтеріліп машиналар келе бастады. Отыны да, майы да жоқ, дәнеңеден дәнеңесіз жанатын электр шамы шықты. Қабырғаға ілген қара табақ – сөйлейтін радио да таңсық болудан қалды. Кейде жайлауға кино келгенде ақ матаның бетіндегі жаны бар суреттерге Абылдың өзі де қызыға қарайтын болды.

	Сөйтіп, Абыл екі ғасырды ғана емес, екі дәуірді – бірінен-бірі кереғар екі заманды көрді. Кейде ойланып байқаса, жаңа ғасырдың, жаңа заманның өзгерісін, жаңалығын, талабын жатсынған жері жоқ; басқаны былай қойғанда «Қоныстану» колхозы құрылған күннен бастап оның белсенді мүшелерінің бірі болды; жақсылығы болмаса жаман атағы шықпады; аз да болса сауаты бар, уақыттың күнделікті ағымына үнемі құлағын түріп отырады. Сөйте тұра оның бойында өткен ғасырдың көптеген ерекшеліктері сақталып қалды. Бұл ең алдымен әлгі жаңалықтарға деген көзқарасынан, қарым-қатынасынан аңғарылатын. Неге екені белгісіз, бұл жаңалықтардың бәрі Абылды ептеп қызықтырғанмен біржолата еліктіріп әкеткен жоқ. Осыншама ұзақ өмірінде ол машинаға үш-төрт-ақ рет мінді. Сонда бір нәрсені байқады: әншейінде паң, ұшы-қиырсыз шалқыған кең дала зымыраған машинаға мініп шыққанда бар сұлулығынан, әдемілігінен айырылып, көкжиегі тарылып, шыр айналып, берекесі кетеді екен. Тіпті, қарсы беттен гулей соққан желде де, арттан бұрқырай көтерілген шаңда да түсініксіз бір асығыстықтың, алапат күштің екпіні бар секілденеді. Машинадан түскенде көзінің алды мұнартып, жүрегі лоблиды. Содан мүмкіндігі болғанша машинаға жоламауға тырысады. Барар жеріне алақұйын шаңдатып көзді ашып-жұмғанша жеткеннен гөрі асықпай, баппен жүріп барғанды ұнатады. Әсіресе, аяңы анау-мынау аттың жорғасына бергісіз қара жөңмен жүргенде рақат!.. Мұндай кезде ұшы-қиырсыз жалпақ дала күміс сағыммен ақырын дірілдеп, күн сәулесінің нұрына шомылып, жадырап, жайнап жатады. Абылдың тұла бойын, жан жүрегін рақат сезім билейді. Жарық дүниеде жер басып тірі жүру дегеннің мәнісі не екенін осы сәтте түсінгендей болады.

	Ұшы-қиырсыз жапан далаға шықса, көз алдына осыдан қырық жылдай бұрын дүниеден өткен әкесі елестейді. Әкесі Әлімбет бұйығы, ешкімнің бетіне қарсы келмейтін момын, жуас кісі еді. Дүние жинауға, малын көбейтіп баюға пәлендей ебі де, құлқы да жоқ-тын. Аздаған етікшілік, ұсталық өнері болды, бала-шағасын осы кәсіппен асырады. Алда-жалда көрік басудан, біз шұқудан жалықса бақырауық атаншалардың бірін мініп, дала кезіп кететін. Сылтауы – өрісте жүрген азын-аулақ малын қарап қарап қайту болатын, бірақ шын мәніндегі мақсаты – бой жазу, қыдыру екендігі, басқаны былай қойғанда, кішкене Абылдың өзіне де түсінікті еді. Әлекең айналдырған бес-алты қойының бірі үйелеп немесе ұйыққа батып, тырайып өліп қалса, оған титтей де қайғырмайтын. «Шығасыға дауа жоқ; жұрттың малы құсап, құдайдың мидай даласына жайылмаған обалы өзіне» деп қолын сілтей салатын. Екі-үш түйенің бірі ауыл төңірегіне тұрақтамай, басы ауған жағына қаңғып, жоғалып кетсе оған ренжімек түгіл қуанатын. Тіпті «А, құдай, жуық маңда таптыра көрме» деп тілеуі де ғажап емес еді. Өйткені, жоқ түйені іздеймін деген сылтаумен үш-төрт күн елсіз шөлді армансыз аралап, құмардан шығатын. Әуелгі кезде Абыл әкесінің бұл мінезіне мүлдем түсінбейтін, елсіз-күнсіз қу жапанды не іздеп, не қызық табам деп аралайтыны жұмбақ еді. Сөйтіп, өзі де есейе келіп байқаса, сырт көзге бұйығы көрініп, жым-жырт жататын баябан шөлдің жарқырап ататын таңында, мөлдіреген шаңқан аспанында, мың сан бояумен келетін көктемінде, гулеп соққан аңызағында, бозторғайларының шырылында таңғажайып сұлулық, мың түрлі әуенмен сыр шертетін сыйқырлы үн бар екен. Оның бәрі адамның кішкене күнінен қанына сіңіп, көкірегіне ұялап, сосын ақыр соңында ол адамның өзі де сол шөлдің бір бөлігіне айналып кететіндей екен. Міне, сондайда жаздыкүні көкмұнар сағым ойнап, қыста аппақ қар жамылып жататын ұшы-қиырсыз жапан дала мен бақырауық атанша мініп, қырдан қыр асып, бүлк-бүлк желіп бара жататын әкесінің арасында бір ұқсастық бар екенін байқайтын. Екеуі де дүние дүние болғалы өзгермей, бір қалыптан танбай мәңгі жасап келе жатқандай еді. Екеуі де бірін-бірі тілсіз ұғатындай еді.

	***

	Бір жолы түйелерінің бірі жоғалып, Абыл әкесіне ілесіп, жоқ іздеуге шықты.

	Мамыр айының ортасы, шөл даланың түкті кілемдей құлпырып, қызылды-жасылды бояуға малынып жатқан шағы еді: жусанды қоңырлар, сексеуілді, қоянсүйекті төбелердің бәрі жап-жасыл. Әр тұста өрттей қызарып, көздің жауын алып, мың түрлі сәуле шашып, құбылып ойнаған қызғалдақтар. Мыс тақырдың шеті кілегейленіп, қызара қабыршақтанып, кебе бастаған; тек орта тұстарында ғана ақырын дірілдеп, майда толқынданып жатқан қақ сулары көрінеді. Аспан тап-таза, көкпеңбек. Жер дегдіген, төбелердің беткейі құп-құрғақ, жамбасқа балауса көкті басып жата бергің келеді.

	Абыл әкесі екеуі сұлу даланы кезіп ұзақ жүрді. Бұл Сарысудан бөлініп шығып, Таңбалы нұрасының астымен Қаратауға қарай ағатын Боқтықарын дейтін өзектің аяғы еді. Соңғы кезде Боқтықарын тартылып, екі жағындағы көл табандар кебірге айналып, сораң басып, шаңытып жатқан. Бұлар әуелі осы сораңды табандарды жағалап, төбе-төбенің басына шығып, оңтүстік шығысқа қарай тарта берді. Айнала елсіз жапан, көзге қара шалынбайды.

	Абыл әрегідік шетсіз-шексіз жондарға қарай қашанғы жүре береміз, енді қайтатын шығармыз деп ойлап қояды. Бірақ әкесінен ондай ниет байқалмайды; не алыстамай, не жақындамай, бір қалыпты дөңгеленіп жатқан шексіз көкжиектен көз алмай тартып келеді. Және елсіз құба жонға неғұрлым тереңдеп кірген сайын соғұрлым көңілдене түседі. Бұл әкесінің алпыстан асқан шағы болатын, бірақ дәл қазір оның жүзінде сылаңдаған көктем секілді мөлдіреген тұнық шырай бар еді. Күнге тотыққан бетінің қызылы қоюлана түскен: әншейіндегі сұсты жанарынан енді төбе беткейлеріндегі мөлдір шуақ секілді жылы сәулелер төгіледі. Омырауын жапқан сиректеу сақалы көктемнің қоңыр, жұмсақ самалына ілесіп, даланың ақ күміс селеулеріндей болар-болмас тербеліп қояды. Құмшауытты төбешіктерге өскен шөлдің мыртық, буылтық-буылтық мықты сексеуілдері сияқты қысқа, қайратты қолымен атаншасын сипай қамшылайды. Құба жондарға қарай ұзап шыққан соң ыңылдап, бұл естімеген бір ескі әуенді әндете бастаған, әуен сөзінің аздап түсініксіздігі мен құлаққа тосын естілетін құпия саздылығы бұл әннің де мына дала сияқты барынша көне, ескі екенін аңғартатын.

	– Қайда кетіп бара жатырмыз? Жоқ түйелеріміз осыншама шығанға шығып кетпеген шығар, ауылға қайтсақ қайтеді? – деді бір кезде Абыл.

	Әкесі қоға салынған тып-тығыз жазының үстінде бұған сәл-пәл бұрылып отырды:

	– Енді біраз жүрсек жапырақшайыр өскен шұбарға шығамыз. Әрмен қарай әйгілі Бетпақдала басталады. Жоғалған түйеміздің біреуі тайлақ кезінде енесіне еріп сол жапырақшайырдың дәмін татып еді, соны әлі күнге ұмытпай, қартайған шағында және бір көріп, жайылып қайтайын деген шығар.

	Абыл әкесі көрсеткен жаққа қарады; көзіне түйенің аяңына ілесіп, шыр айналып қалып жатқан көкжиектен басқа ештеңе шалынбады. Тек мыс тақырлар, ойдым-ойдым жусанды қоңырлар таусылып, енді кілең көкпекті жазықтар, ұзын-ұзын белдер басталған. Шөбінде де, топырағында да Телікөл маңындағы, Сарысу бойындағы бұл көріп жүрген жерге еш ұқсастық жоқ. Тіпті, бұл өңірді шөл деп айтудың өзі қиын. Төбе беткейлеріндегі сексеуілдер Малақай тақырындағыдай мықыр, тырбық емес, көлеңкесіне атты адам түгел сыйып кетердей биік; бастары қалың әрі тұп-тұнық жасыл, жіңішке жапырақшалары қышқылтым шырынға толып, жарылып кетердей тырсылдап тұр. Ара-арасында енді ғана түйнек сала бастаған көкшіл жемістер көрінді. Көкпектер де қалың; атам заманнан бері адамның аяғы тимегені, малдың жайылмағаны аңғарылады. Осы көкпекті жонды өрлеп біраз жүргенде дала кейпі әлгіндегіден де өзгерді. Әуелі қалың көкпектердің арасында ұшар бастарында дөңгеленген шашақтары бар дала жуалары қаптап кездесті. Бәрі де шетінен биік, түйе үстінен сәл еңкейсең сабағына қол іліктіресің. Сәлден кейін ортасында гүлді өзегі бар, жер бетінен сәл-пәл ғана көтеріліп, жайқалып жатқан жапырақшайырлы жазық басталды. Осы жерге келгенде әкесі бұған бұрылды:

	– Енді екеуіміз екі бөлініп жүрейік. Сен осы бетпен тарта бер. Мен анау қарауытқан жалдардың үстіне шығып қайтайын. Алда-жалда бейсауыт жүрген малдың өзі, не ізі байқалса, маған белгі берерсің, – деді.

	Абыл басын изеді. Әкесі көлігін қаттырақ тебініп, Таңбалы нұрасының аяғына, шығысқа қарай қиыстап тартты. Бірте-бірте алыстап, сәлден кейін көкжиекпен астасқан қара жалдарға тырмысып шықты. Күн кешкіріп қалған мезгіл еді; қара жалдардың көлеңкесі ұзарып, аспанның шығыс жағы қара күлгін тартып, тұтаса бастады. Сол қара көлеңке дүниеге араласқан түйелі адамның тұлғасы бұрынғыдан да зорайып, бір түрлі тылсым, жұмбақ бейнеге ауысты. Жолбарыстың жоны секілді қара қошқыл жалдардың үстінде елсіз жапандарға қарай елбең-елбең желіп бара жатқан жолаушы жаңа ғана қасынан кеткен әкесі емес, мүлдем басқа біреу, бұл танымайтын, білмейтін, таңғажайып, жұмбақ жан тәрізденді. Оның кім екенін білмек болып қара жалдарға қарай жүйрік атаншасын қамшылап желе жөнелуден өзін әрең тежеді.

	Жапырақшайырлы даланы екі тұсынан қаусыра жүрген бұлар күн аясына қонып, айналаны қара көлеңке түн басуға айналған кезде қайта тоғысты.

	– Қалай, ештеңе байқаған жоқсың ба? – деді әкесі. Абыл басын шайқады.

	– Осыдан қозы көш жерде суы тұнық, терең қақ болуға тиіс, – деді әкесі. – Өте таңғажайып қақ, тіпті қайнаған шілденің өзінде де біржола тартылып кетпей мөлдіреп, тұнып жатады.

	Абыл ұзақты күн жүрістен қажып, шаршап келе жатыр еді, оның үстіне аспанды қалың бұлт торлап, түн көзге түртсе көргісіз қараңғы болатын ыңғай танытқан, қозы көш жердегі қақ шексіз алыс және ешқандай таптырмайтын сияқтанды.

	– Ол қақты қашан көріп едіңіз? Бәлкім, қазір орны да жоқ шығар, – деді күдіктеніп.

	– Бұдан жиырма жылдай бұрын барғанмын, – деді әкесі.

	– Ойбай, жиырма жыл болса қайда?! Сонша уақыттан бері ол қақтың өзі түгіл ізі де қалмаған шығар. Және болған күнде де, мына тасқараңғы түнде қалай тауып барамыз?!

	– Тауып барамыз, оған алаң болмай-ақ қой, – деді әкесі.

	Бұлар қараңғы түнді жарып тоқтамай аяңдай берді. Айналада жылт еткен жарық, селт еткен дыбыс жоқ; жым-жырт тыныштық еді. Не көріп келе жатқанын кім білсін, әйтеуір, әкесі алға түсіп, ақырын тепеңдеп, сыдырта аяңдайды. Тек әрегідік түйесінің басын тартып тоқтайды, далбайының құлағын түріп тың тыңдайды. Тұтасып тұрған бұлттардың арасына көз салады. Еңкейіп, қарауытып жатқан жерден бірдеңе іздейді. Сонда ол тылсым түннің ішінен бірдеңе естіді ме; бұлттардан жөн сұрады ма; түйесінің аяғының астынан бірдеңе көрді ме; уілдеген желден хабар алды ма – ол жағы белгісіз: әйтеуір, түннің бір уағында қалың көкпектің ортасында тым-тырыс тұнып жатқан қаққа келіп тоқтады.

	Сол жерге түнеп шықты. Таңертең оянғанда бала Абыл өз көзіне өзі сенбегендей болды. Әкесі шынында біліп айтқан екен, іздеген түйелері қаққа жақындау жердегі қалың жапырақ шайырдың ішінде жайылып жүр екен...

	Міне, осыдан бері талай жылдар өтті, бірақ сол бір сапар, дәлірек айтқанда, кешкі көлеңкеге араласып, қара жалдардың үстімен елбең-елбең желіп бара жатқан әкесінің бейнесі Абылдың әлі күнге көз алдынан кетпейді...

	...Шөл даланың бір қиырынан жападан-жалғыз бүлкілдеп желген түйелі адам көрінсе жүрегі шым ете қалады, әлдеқайдан келе жатқан бейсауыт жолаушы баяғы әкесінің дәл өзі секілденеді...

	Оның жер бетінде жоқ екенін және енді қайтып болмайтынын түсіне, мойындай тұра, неге екені белгісіз ылғи осылай ойлайды.

	Түйе мінген жалғыз жолаушыға өзінен басқа жан адам сезбейтін сағынышпен қарайды.

	***

	Әкесі дүниеден өткенімен артында ұланғайыр дала қалды. Ол кісінің осы далаға деген ынтызарлығы енді Абылға дарыды. Абыл ұшы-қиырсыз жапанды аралаудан шексіз ләззат табатын болды; оның сұлулығын тек көзбен емес, бүкіл болмысымен, жанымен, жүрегімен сезінетін жағдайға жетті. Былайша қарағанда жым-жырт, бұйығы секілденетін даланың мың түрлі әуенді тілін түсінетін, айсыз қараңғы түндерде айналасын «көріп» отыратын, қалаған жағына адаспай бара беретін адамға айналды.

	Сөйтіп, баябан шөлді армансыз шарлайтын болды. Мына жағы Қаратау, Бетпақдаладан бастап сонау Сарыарқаға дейін елсіз жапанды сан рет аралап шықты. Кейде апталап жоғалып кететін болды. Бұл түйекештердің басында жиі кездесетін жағдай еді... Өйткені, түйе деген түлік ауылдан ұзап жайылады. Және бастары бірікпей, көбінесе біреулері ойға, біреулері қырға кеткенді ұнатады. Әсіресе, көктемнің ортасынан бастап қара күзге дейін айрықша еркіндік алады. Абыл оларды өріске айдап салып, сыртынан қарап жүреді. Түйелер қалаған жерлерінен от оттап, қалаған суаттарынан су ішеді. Заты мал болғанымен, олардың да неше түрлі мінездері бар; мұндай бостандықты әрқайсысы әртүрлі түсінеді. Иелері айдап әкеліп тастаған өрістен көп ұзамай, жаз бойы айналып жайылып, іздей қалғанда үйреншікті суаттан табылатын жуас, момындары да болады. Ең тұнық суат, шөбі тіл үйіретін шұрайлы өріс көз көрмес, құлақ естімес жақта деп есептейтін; иесінің көзі тайса болды, сол жәнатты іздеп, жоннан жонға асып, сып етіп тартып тұратын қаңғыбастары да бар. Және бір таңқаларлығы, мұндай қаңғыбас түйелер Мінсең аяғын әрең басатын шабан келеді. Мына түрімен алысқа ұзамас деп бұйдасын мойнына түріп бос жіберсең, сәлден кейін жер жұтқандай жым-жылас болады. Иесі дереу ізіне түсіп қуа жөнелсе, төрт-бес төбенің ар жағына барғанда әлгі түйенің аяғы жерге тимей, басы қақшаңдап құба жонға тартып бара жатқанын байқайды. Жүрісінде шапқан атқа жеткізбейтін желмаяның екпіні бар. Иесі әрі таңырқап, әрі ашуға мініп, айқайға басады. О, ғажап!.. Иесінің төбесі көрініп, айқайы естілгенде басы қақшаңдап, сумаңдап бара жатқан түйе қас қағымда өзге қалыпқа ауыса қояды. Лезде мойыны имиген, басы салбыраған, аяғы маймиған, құйымшағы шөмиген әрі жаман, әрі шабан малға айналады. Иесі ұстауға бет алғанында тайраңдап қашуды да білмейді. Бұйдасын шешіп жатқанда осы жерге сүйретіліп әрең жеттім дегендей аянышты үн шығарады. Ауылға шейін жетекке әрең еріп келеді. Сосын тағы аяушылық білдіріп аяғына тұсау салмай бас жіберсе, көп ұзамай ізім-қайым жоғалады. Және бұл жолы бұрыңғыдан да гөрі шалымды, қуғыншыға оңайлықпен таптырмайтын тәсілге салып қашады.

	Абылдың көп өмірі қызыл бура сияқты қорқынышты, acay түйелермен ғана емес, міне, осы сияқты қулық-айласына құрық бойламайтын, тұлғасы таудай болғанмен із тастап қашқанда жер құрты сияқты қарасын көрсетпей кететін түйелермен «сайысқа» түсумен өтті.

	Әсіресе, Абылды сан рет сарсаңға салған мұрны жырық, өркеші жапырық, арық әрі бақырауық інген еді.

	Өзі шыр бітпейтін арық, оған қоса мұрны жырық болса, оның қыңыр және жетекке жүрмейтін тартыншақ түйе екені даусыз. Және ол кетегендегі жөнінен алдына мал баласын салмайтын. Сол жырық інген бір жылы Абылдың көзін ала беріп, әлдеқайда жым-жылас жоғалды. Және жай кетпеді, қашқан жағын білдірмеу үшін әрлі-берлі із тастап, біресе ауылдың шығысына, біресе батысына жайылып, бағытын білдірмей кетті. Абыл жаз бойы анда-мында шығып іздеді, бірақ босқа сандалып құр қайтып жүрді. Ұзын аққан Сарысудың арғы-бергі жағынан ондай түйе көрдім деген адам табылмады. Сөйтіп жүргенде жаз ортасы ауды. Абыл жырық інгеннен шынымен айырылған шығармын деп үмітін үзуге айналғанда өзі сияқты жоқ іздеген біреуден Малақай тақырының ар жағынан, Қаратаудың астынан жалғыз түйенің ізін көрдім деген хабар естіді. Соншалықты ит өлген жерде, елсіз жапанда жалғыз жайылуға жырық інген сияқты қыңыр түйенің ғана тәуекелі жететіні анық еді – Абылай пәлен күндік тамағын, сусынын қоржынға салып, қара жөңге мініп, жолға шықты. Телікөлден Малақайға қарай асатын тұста баяғыда суға кетіп өлген бес қыздың Бестам деп аталатын бейіті бар. Абыл соның тұсынан елсізге қарай тартты. Бұдан әрі, сонау тақырға дейін жусанды, баялышты бажырқай құмдар. Ара-арасында ащы сораң, көкпеңбек жантақ өседі. Елден қашып шыққан жырық інгеннің сол жерде жайылып жүруі әбден мүмкін еді. Абыл бір-екі күн бойы сандалып осы құмды кезді. Түк жоқ!.. Енді әрі асып, Малақайға жетіп қалғанда бір төбенің ық беткейінен жалғыз түйенің ізін көрді. Бұл кемінде оншақты күн бұрын түскен, енді әбден ескіріп жоғалуға айналған із еді. Ол Абылдың көзіне оттай басылды – бұрын талай рет соңына түсіп қуған, өзін талай рет әуре-сарсаңға салған, адам аяғы тимеген не бір жықпылдарға бастап апарған таныс із – жырық інгеннің ізі еді. Абыл қара жөңді борбайлатып, іздің бағытымен тұра ұмтылған, бірақ көпке ұзамады, сәлден кейін Малақайдың ұшы-қиырсыз ақ тақырлары басталып, із ізім-қайым жоғалды. Әйтсе де Абыл үшін осының өзі жеткілікті еді; жырық інген Малақайдың тақырын басып Қаратаудың астына қарай өтіп кеткенін түсінді. Содан Абыл қара жөңмен тепеңдеп араға бір қонып, әйгілі Қаратаудың теріскей сілемдеріне жетті. Жалаңаш таудың жыра-жырасын, жықпыл-жықпылын түгел шарлады. Бұл төңіректегі тірі жан бір соқпай кетпейтін бұлақтардың басын жағалады. Бірақ жырық інгеннің өзі тұрмақ, ізі де табылмады. Абыл енді қайтадан тақырға шығып жон асып, небір елсіз далалардан өтті: жапанда жортқан жалғыз жолбарыс сияқтанып кез келген сексеуілдің түбіне түнеді. Түйе жүруі мүмкін деген жерлерді арлы-берлі түгел шарлады. Ақыры, өзі әбден шаршап-шалдықты; жол азығы, сусыны таусылуға айналды. Қара жөң де бүйірі қабысып, қажи бастады. Мыс тақырдың үстіндегі күні-түнгі тынымсыз жүріс қойсын ба, бір жерлерге келгенде табаны тиіп, жүре алмауға айналды. Талай сүргінді басынан өткерген қара жөң өмірінде бірінші рет ыңырсыған дыбыс шығарды. Абыл енді ілдалдалап Телікөлге қарай бет түзеді. Табаны тиген ақсақ түйелі адам ұшы-қиырсыз ақ тақырлардың үстімен ұзақ ілбіді. Бір уақыттарда Малақай тақырының шетіне ілігуге айналды. Алдынан дірілдеген сағымға жүзген ұзынша төбе кездесті; содан асып түсе бергенде ар жағынан мойны сорайып, маң-маң басып келе жатқан бір түйені көрді. Дәл өзі! Пәлен күн бойы сандалып, жер-көкті шарлап іздеп жүрген жырық інгені!.. Бір жағынан шөл, бір жағынан ыстық діңкелетіп, әлі құрып, болдырып келе жатқан Абыл көзіме бірдеңе көрінген шығар; әбден таптырмай қойған жырық інген енді елеске айналған болар деп ойлады. Көзін уқалап-уқалап қайта қарады; жоқ, елес емес, кәдімгі жырық інгеннің тап өзі! Төбенің астынан сопаң етіп шыға келген иесіне мойнын созып, көзі алақандай болып таңырқай қарайды: «Ау, Абылекесі, бұл шынымен сіз бе; жерден шықтыңыз ба, көктен түстіңіз бе; елсіз-күнсіз жапан далада қайдан жүрсіз?» дейтін сияқты.

	Абыл қара жөңнің табаны тигенін ұмытып қаттырақ қамшылап, емпеңдеп жырық інгеннің қасына жетті. Жырық інген қашпады; тек: «Әй, саған дауа жоқ екен, көз көрмес, құлақ естімес шөлге қашып келсем де қоймай жүріп тауып алдың ба?» дегендей басын шайқап, бір рет бақ етіп, қимылсыз тұра берді. Абыл түйесінен түсіп, жырық інгеннің алды-артына шығып қарады; жаз бойы басы бос, еркін жүрген неме аздап қоң жинайын депті; жапырақ өркештері тіріліп, тікеюге айналыпты. Бірақ ең таңқаларлығы – жырық інгеннің әлгінде ғана су ішіп шыққандығы еді. Бұған тұсамысына жұққан батпақ, жарыла жаздап шермиіп тұрған қарны дәлел болатын. Абыл өз көзіне өзі сенбеді; бұл өңірден жаз ортасы ауғанда таңдай жібітетін бір тамшы су табу мүмкін емес сияқты еді.

	Жырық інгенде мұрындық болушы ма еді, Абыл оны ноқталап мініп қара жөңді жетекке алды. Ұзақ жүрмеді және бір төбеден асқанда ар жақ етектен, жалпақ тақырлардың шетінен айналасына түйежусан, сексеуіл сыңсып өскен дөңгелек қақтың үстінен түсті. Тұп-тұнық, мөп-мөлдір, бетінде күн сәулесі жалтылдап ойнайды.

	Абыл сонда барып таныды: бұл қақ – осыдан қырық жылдай бұрын әкесі екеуі келген қақ еді. Әкесінің сондағы айтқан сөзі рас екен – арада қаншама жылдар өтсе де қақ жоғалып кетпепті. Рас, көктемдегідей шалқыған айдыны жоқ; тартыла-тартыла келіп, үй орнындай болып, дөңгеленіп қалған екен. Енді айналасына өскен сексеуілдер мен қалың түйежусандар көлеңке түсіріп, біржолата кеуіп кетуден кәдімгідей қорғап тұрған сияқты.

	Шөлден қаталап келе жатқан қара жөң аяғын әлтек-тәлтек басып суға ұмтылды. Абыл анадай жердегі биік сексеуілдің көлеңкесіне жайланып, мосы көтеріп, қақ суынан шәй қайнатып ішіп, ағыл-тегіл терлеп жан шақырды. Қақтың басына бір түнеп, көлігін тынықтырып, өзі демалып, ертеңіне елге қайтты...

	***

	Абылдың бойындағы ересен күш-қуат арғы аталарының бірі Жанғабылдан қалған мұра болса керек. Жанғабыл өз заманындағы белгілі батырлардың бірі екен. Қазір Абылдың түйе жайып, барып жүрген Қалмаққырған, Білеуті өзендерінің бойындағы талай шайқастарға араласқан көрінеді. Қалың жауға жалғыз шабатын жүректі болғанға ұқсайды. Жұрт Абылды жас кезінде «сол бабаңа тартқансың» деп мақтап отыратын. Сондықтан да шығар, есін білгеннен бастап Абыл батыр болсам деп қиялдады. Жанғабыл бабасы сияқтанып егеулі найза қолға алып, жауға аттанатын, ұрандап жекпе-жекке шығатын кезді асыға күтті; мұндай қиялға берілген сәтте кеудесінде желік оянып, арқасы қозып, шыдамсызданып кететін. Батыр болуға сырт тұлғасы да келетін, қол-аяғы балғадай қарулы, қайсар болып өсті. Бірақ батыр болсам деген арманы бәрібір орындалмады. Бұл кезде ел іргесінде найзасын шошаңдатып тұрған жау жоқ еді, жұртқа жүрегінің түгі бар батырдан гөрі қой қайырып, түйе бағатын адам әлдеқайда қажеттірек болды. Сөйтіп, Абылды әкесі титтейінен мал соңына салды. Бала жүрегіндегі батыр болсам деген арманы ақырындап сөнуге, өшуге бет алды. Абыл өзінің мүлдем басқа заманда, басқа ғасырда туғанын ептеп те болса түсіне бастады. Ендігі жерде «Білекті – бірді жығар, білімді – мыңды жығар» дәуір келерін жобалаған секілді. Он үш он төрт жасқа толғанда оқып, сауат ашуға ниеттенді. Бірақ ауылда мектеп жоқ еді; молда ұстайтындардың өзі де сирек болды; білімге сусаған бала Абылдың тауы шағылды. Ақыры, бір іске тәуекел етті. Абылдың өзінен жеті-сегіз жастай үлкен Алып деген ағасы бар еді; ол Абылмен бір әке, бір шешеден туғанмен оған мүлдем ұқсамайтын, мінезі, іс-әрекеті мүлдем өзге кісі еді. Алып көбіне жеңіл-желпі жұмыс істейтін, жанының тыныштығын көбірек ойлайтын, сырбаз, сері жан болатын; Қыр мен Сырға даңқы түгел жайылған көк жорға аты бар – дүрлеп тұр еді. О замандағы көк жорғадай аттың қадірі мен құны қазіргі колхоздың бір жүк машинасынан артық болмаса кем емес. Ағасының ешкімге қимайтын осы жорғасын Абыл бір түнде ұрлап мініп, Телікөлден сонау Сырға, бұрынғы Ақмешіт, қазіргі Қызылордаға қашты. Он үш, он төрттегі бала елсіз шөл даланы жападан-жалғыз өзі кесіп өтті. Аман-есен Ақмешітке жетіп, ондағы бір мүфтидің қол астына барып хат таныды. Бірақ ұзақ оқи алмады, атақты Көкжорғаны ұрыға алдырды; өзі тілі ащылығынан, бірбеткейлігінен мүфтидің көңілінен шықпады; сөйтіп арада бір жылдай уақыт өткенде Телікөлде отырған ауылға біреулерге ілесіп, жаяу қайтып кетті. Бала біраз жүдеп-жадаған, киімі тозған, бірақ оның есесіне ескіше де болса оқып, жаза білетін сауаты бар еді.

	Абылдың білім жолындағы талпынысы осымен бітті. Ендігі жерде ол батыр болып даңққа бөленудің ғана емес, ілім жолына түсіп ғұлама атанудың да мүмкін емес екендігін ұғынды. Содан біржолата түйе бағып кетті. Қысы-жазы алыста, Бетпақдаланың бір түкпірінде – құмда, тақырда, адам аяғы тие қоймаған баябан шөлдерде жүрді; сондықтан да дүниенің жаңалықтарының, аласапыран оқиғалардың хабары бұған ешқашан дер кезінде жеткен емес. Тіпті, төңкеріс болғанын, патша құлағанын бірнеше айдан кейін ғана естіді. Азамат соғысының аласапыран өрті де бұл төңіректі толық шарпи қойған жоқ. Абылдың бойында ата-бабадан қалған батырлық қасиет бар екенін көрсетудің реті келмеді. Жылдар алмасып, уақыт зымырап өтіп жатты. Абыл есейді, үйленді, бала-шағалы болды. Сонау отызыншы жылдардың басында екі түйе, бір ат беріп колхозға мүше болып кірді. Кейін бірнеше жүзге жеткен бұл ауылдың ойсылқара түйелерінің арғы тегі Абылдың осы екі түйесінен басталатын еді. Біраз уақыт Абыл жаңа ұйымдасқан колхоздың кеңсесінде отын тасу, су әкелу сияқты ірілі-ұсақты жұмыстарын атқарып жүрді. Кейін түйелердің басы ептеп құралғасын бірыңғай түйекештікке шықты. Сөйтіп, жаз болса көздері алақ-жұлақ еткен, маңына жан жуытпай, шайтан сияқты сумаңдап тұратын асауларға мініп жүруді; қыста іші қабырғасына жабысып қалған, көздері құтырған иттің көзіндей қызарып кеткен, аузынан ақ көбік аққан, тістерін қарш-құрш шайнаған қорқынышты бураларды астынан тастамауды әдетке айналдырды. Қуса атты адамды құтқармайтын, ашуланса кімді де болса төс табанының астына салып мылжалап өлтіретін мұндай бураларды иен далаға жападан-жалғыз мініп шығуға жүрегі қалай дауалайтыны өзгелерге түсініксіз еді. Сөйтіп, Абыл жарық дүниедегі ең тамаша кездерін, батылдығын, күш-қуатын, бәрін-бәрін колхоздың түйелерін өсіруге, көбейтуге жұмсады.

	Және бір таңқаларлығы, түйе соңында өткен ұзақ ғұмырында ол бірде-бір рет ауырып, үйде жатқан емес; бірде-бір күн демалыс алған емес – аптаны былай қойғанда, жылына ең болмағанда, он күн, жиырма күн тынығуға, түк істемей, тып-тыныш жатуға болады екен-ау дегенді қаперіне де алмайтын. Оның жұмыс күні мейлі жаз болсын, мейлі қыс болсын үнемі таң қараңғысынан басталып, түннің бір уағында аяқталатын.

	***

	Кешегі Ұлы отан соғысына Абыл жасы асып кеткендіктен қатыса алған жоқ, қатысса кішкене кезіндегі арманы ақыр соңында жүзеге асып, омырауын орден, медальға толтырып батыр атанып оралар ма еді; жоқ әлде, қой құмалағындай қорғасынның құрбаны болып, майдан даласында мәңгілікке көз жұмар ма еді, ол жағын кім білсін, бірақ осы бір ауыр күндердің сынынан мұның да шет қалмағаны анық. Әсіресе Қарсақбай сапары мәңгі ұмытылмайды.

	Соғыс басталған жылы қорғасын мен мыс беретін Қарсақбай зауытын жедел түрде ұлғайту керек болды. Бұл үшін ең алдымен құрылыс материалдары, әсіресе, бөренелер керек еді. Олардың бәрі жер қара, күн жылыда қазіргі Жосалы станциясынан сонау Қарсақбайға машинамен тасылған. Екі ара үш жүз шақырымнан аспаса кем емес, асфальт болса да жоқ, тек күйреуікті, жусанды шөл даланы, быжырқай құмдарды басып өтетін қара жол ғана бар. Қарлы боранды қыста, жауын-шашынды лайсаң көктемде қатынау мүлдем қиын. Әсіресе, сол ауыр, сұрапыл қырық бірінші жылдың қысында қар мүлдем қалың түсіп, машина қыбыр етіп жүре алмай, екі арадағы қатынас пышақ кескендей үзілді. Қарсақбай зауыты соншама зәру болып отырған бөренелерді көктем шығып, жер дегдігенше жеткізе алмау қаупі төнді. Міне, осы кезде бөренелерді түйемен тасу керек деген шешім қабылданды. Бұл батыл болғанымен, нәтижесінің сәтті болары екі талай нәрсе еді. Ортада шөбі де, жүретін жолы да сірескен қар астында қалған елсіз, жалаңаш дала жатты. Бой жылытатын, тынығып әл жинайтын баспана түгілі, қыстың ысқырып соққан қарлы боранынан, сүйектен өтетін суығынан паналайтын ықтасынның өзі жоққа тән. Түнге қарай аяздың өзі қырық градустан асып кетеді; ертеден қара кешке дейін Қарсақбай жақтан, жүргіншілердің қақ маңдайынан үскірік боран ұрып тұрады. Бөрене тиелген ауыр шана сүйреткен түйелер кемінде он күнге созылатын ұзақ жолда осының бәріне шыдап, Қарсақбайға жетіп бара ала ма; бел шешіп тынықпаған, жылы баспанада ұйықтамаған, ыстық ас ішіп, бой жылытпаған адамдардың бұл сапарға төзімдері жете ме? Жоқ, түйелер болдырып, адамдардың әл-қуаты бітіп, үсікке шалдығып, Қарсақбайға жетуге тиісті бөренелер орта жолда қала ма? Міне, осы жағы белгісіз еді; бірақ нар тәуекелден басқа жол және жоқ-тын. Сонымен облыстың түкпір-түкпірінен мықты деген түйелер, алыс жолға қажымайтын түйекештер жедел жинала бастады. Олардың ішінде, алғашқы болып шақырылғандардың бірі – Абыл еді. Қара жөң бастаған жарамды он түйесін сайлап, Жосалыға баруға жиналған Абылды ауылдастары барса келмеске аттандырғандай, көңілдері босап, қайыр қош айтысып шығарып салды. Содан қыс бойы Абылдан хат та, хабар да болған жоқ. Ауылдастарының «Қайран түйекешіміз Жосалы мен Қарсақбайдың екі ортасындағы елсіз жапанда бір пәлеге ұшыраған шығар» деген күдігі күшейе бастаған кезде, көктем шығып жер аяғы кеңіген шақтың әдемі бір күнінде Абыл он түйесін түгел жетелеп, айдан түскендей болып, аяқ астынан қайтып оралды. Жұрт: «Ау, не көрдің, не білдің?! Қайтып аман-есен келдің?» деп сұрады.

	«Көрген, білгенім сол – қыс бойы Жосалыдан Қарсақбайға бөрене тасыдық, – деп жауап берді Абыл. Біздің жеткізген әрбір бөренеміз жауға бомба болып атылады екен; төбесіне жай оты болып түседі екен. Мұның қасында қыстың қақаған бораны, пәлен күндік ауыр жолы түкке де тұрмайтын нәрсе емес пе?!»

	Одан басқа ештеңе демеді.

	Бірақ өзге түйекештердің айтуына қарағанда қыс бойы Жосалы мен Қарсақбайдың арасына сан рет қатынаған түйелі керуеннің көш басын қара жөң мінген Абыл өзге ешкімге бермеген. Небір қарлы боранда, сықырлаған сары аязда қара жөңнің шудасы, омырауы, Абылдың сақал-мұрты аппақ қырауланып, жұрттың ең алдына шығып, қасқиып тартып отырған. Қара жөң талай рет жер-көкті түгел басып қалған үрінді қарды бұзып, керуенге жол салған. Абыл болдыруға айналған талай адамдарға қол ұшын берген, көмек жасаған.

	Міне, сөйтіп қара жөң мінген Абыл түйекеш майданнан мыңдаған шақырым алыста жүріп те жаумен қайтпай шайқасты, жұрттың бәрі аңсап күткен жеңістің келуіне өз үлесін қосты...

	***

	Абыл түйесін бағып, жапан даланы кезіп маңқиып жүре бермейтін – қолы қалт етіп босағанда... ептеп өлең жазатын.

	Әрине, Абыл ақындықпен түбегейлі айналысқан жоқ. Тіпті, бір-екі ауыз өлең шығара білетін кейбір ауылдастары сияқтанып айтысқа да түскен емес: жазғандарын газет-журналдарға бұрқыратып айдап және әуреленбеді. Өйткені, оның өлеңдері үнемі дерлік тілхат, сәлемхат немесе арыз-шағым түрінде жазылатын. Айталық, Абыл уақытша пайдалану үшін колхоздан бір арба алады екен делік. Әрине, арбаны құртса, сындырса жауап беретіні туралы тілхат керек. Абыл бұл тілхатты қара сөзбен емес, ұйқасы бар кәдімгі өлеңмен жазады:



	Арбаны алғанымды мәлімдеген,

	Тілхатқа қол қоямын Абыл деген.



	Немесе, Сарысу бойында, не Таңбалы нұрасында жайлауда отырған Абыл бір нәрсеге, айталық, түйенің құрттаған мұрнына жағатын керолинге, немесе құдық қазатын түскір кетпенге зәру болғанда қатынаған адамдардан мұң-мұқтажын айтып орталыққа төмендегідей сәлем хат жолдайды:



	Жүрген жері Сарысудың даласы,

	Хат жазушы Әлімбеттің баласы.

	Кетпен менен керолинге зар болып,

	Таусылып тұр шарасы...



	Абылдың өлеңдерінің бәрі осындай арба, керолин, кетпен төңірегінде ғана қалып қоймайды, кейде одан да жоғарырақ, айталық, колхоз басшыларына да арналады.

	Бұл ауылда колхоз басшылары, неге екені белгісіз, екі жылда, әрі кетсе үш жылда бір ауысып тұратын; олардың ішінде іскер, елдің қамын ойлайтын жақсылары да; даңғой, қит етсе айқайлап шыға келетін алаңғасарлары да кездесетін. Олардың алдыңғыларымен ешқашан жүз шайыспаған Абыл соңғыларымен талай ұстасқан. Ұстасудың себебі көбіне бір-біріне ұқсас еді. Жұрттың бәріне ұрыса, жекіре келетін колхоздың даңғой бастығы Абылмен кездескенде қайдан жуаси қалсын – мұның шаруашылығынан, баққан түйесінен титтей кемшілік байқаса тықсырып тастамақ болып, айқайға басады. Өзге біреу болса: «Е, басеке, сіздікі дұрыс, бізден бір кемшілік кеткен екен, енді қайталамаймыз», – деп мәймөңкелеп, әлгінің ығына жығыла кетуі әбден мүмкін ғой, – ал басынан сөз асырмайтын Абылдың аузынан ондай лебіз ешқашан шықпайды. Ең сыпайылағанда: «Шырағым, аянып жүрген біз жоқ, кемшілік болса, бір жағы шамамыз жетпей жатқандықтан; екінші жағы сіздердің өздеріңіздің жағдай жасамай, көмек бермей отырғандықтарыңыздан», – дейді. Бұл екі дәлелдің де жаны бар еді, бірақ басқа шауып, төске өрлеп тұрған әлгі бастық оны түсіне ме?! Жоқ, қайта: «Мынау адам қалай-қалай сөйлейді?! Кімге тілін тигізеді?!» – деп күйіп кете жаздайды. «Құртамын! Жоямын! Түйеңізді алып, қаңғыртып жіберемін!» – деген қоқан-лоққылар айтылады. Бірі – колхоздың бастығы, бірі – түйекеш, екеуі айдалада шарт-шұрт ұстасады. Сөз шымбайына батыңқыраған Абыл әрі-беріден соң: «Бастық болсаң қайтейін, қақпаншының қара төбетіне ұқсап, барқылдап үре бермей, жәйіңе жүр», – деп гүж ете түседі. Қамшысын білемдеп ұстаған түйешінің түрі жаман: бастықтың арыны ептеп басылайын дейді. «Осы сөзіңізді ұмытпаңыз!.. Ұмытпаңыз!» – деп доқ көрсетуден басқа шарасы болмай, жөніне кетеді. Осы күннен бастап Абылды қырына алып, оны қит етсе анау-мынау қажет нәрселерден қыса бастайды. Сонау Сарысуда отырған Абыл, әрине, мұны біледі, біле тұрып колхоз бастыққа мұқтажын айтып бір рет сәлем хат жазады, екі рет жазады, – түк жоқ. Абылдың үшінші хатының мазмұны өзгереді. Басталуы мына сияқтанып келеді:



	Хат жазамын кеңсенің кесегіне,

	Ішіндегі отырған есегіне...



	Хаттың бұдан арғы әуені де осы тәрізденіп жалғаса береді. Қыр мен Сырдың арасында қазіргідей жетілген байланыс жоқ, жазған хатыңызды темір жәшікке салмайсыз, поштаға өткізбейсіз – әрлі-берлі қатынаған адамдардан беріп жібересіз. Абыл да сөйтеді; әлгі өлеңін бір парақ қағазға жазады да, оны төрт бүктеп, сыртына: «Колхоз бастығының өз қолына тапсырылсын!» деген өтініш қондырып, Сырға бара жатқан кез келген адамға ұстата салады. Конвертке салынбаған ашық хаттағы мазмұны әлгіндей өлеңді ол адам жапан далада жалғыз келе жатып сан рет ашып оқиды, сосын жынды адам сияқтанып қарқылдап күліп, түгел жаттап алады. Жолай қонған, түстенген үйлеріне: «Мен Абылдың колхоз бастығына жазған осындай бір керемет хатын әкеле жатырмын», – деп рақаттана айтып отырады. Кейде өңдеп, өзі де бірдеңелерді үстеп, қосып жіберуі де мүмкін. Бұл әңгіме ұзынқұлақтан ауылдан-ауылға лезде тарайды. Кейде хаттың біраз өзгерген, ащы тұздығы үстемелене түскен дақпырты Сырдағы елге, колхоз бастығының құлағына хаттың өзінен де бұрын жетеді.

	Хаттың әуелі дақпыртын естіген, сосын бір парақ қағазға айбақ-сайбақ болып жазылған жазуын оқыған колхоз бастығының Абылға деген ызасы өрши түседі: «Қап, бәлем-ай, қолыма бір түсерсің; бірдеңеден сүрінерсің, сонда көрермін сені!», – деп тісін қайрайды. Сөйтіп жүргенде бір күні колхоз бастығының көктен іздегені жерден табыла кетіпті. Бұған түйені күзеу себеп болған көрінеді. Бұл жақта түйе жылына бір рет, жазға салым күзеледі. Бұл жұмысты, негізінде, түйекештің жалғыз өзі қолмен атқарады. Күзелетін түйенің алдыңғы екі аяғын тіздеп, тұқыртып байлап тастап, қол қырықтық пен өткір пышақты кезек пайдаланып, жүнін желкесінен құйымшағына дейін ұстарамен шаш сыпырғандай етіп сыпырып шығады. Бұл оңай атқарылатын жеп-жеңіл жұмыс емес, оған да ептілік, бейімділік керек, Абыл болса колхоздың бүкіл түйесін жалғыз өзі күзеп ала береді. Сол жылы да ол үйренген әдетімен түйе күзеуге ертерек кіріскен. Сөйтіп бар түйесінің жүнін күзеп бітіп, сосын кезек бір асаулау нар тайлаққа келген еді. Тайлақ мінезі асау болғанмен, ауру жұқтырды ма, қыстан жүдеңкіреп шығып, жабағы жүні көтерілмей, күзелуі кешіктіріле берген. Ақыр соңында Абыл бір күні оның да жүнін сыпырып алуға бекінді. Бірақ нар тайлақ өлмелі күйіне қарамай, шөгеруге көнбей, жер-көкті көшіре бақырып, жанталаса қарсыласып бақты. Содан болмаған соң Абыл оны төрт аяғын түгел байлап, жерге жығып салып, күзеуге кірісті. Нар тайлақтың тыриған арық қабырғаларына жабысып қалған қалың жабағы жүнді тықырлата күзеу оңайға түспеді, Абыл қара терге малынып біраз әуреленді. Сөйтіп әрең дегенде түгел күзеп болдым-ау дегенде төрт аяғы түгел байлаулы жатқан нар тайлақ бір-екі рет тыпырлап, басы сылқ етіп өлді де қалды...

	«Ел құлағы – елу» деген; Абылдың жүнін күзеймін деп нар тайлақты өлтіріп алғаны ауылда кәдімгідей әңгіме болды. Колхоз бастығының күткені де осы еді: «Үкіметтің аман-есен тайраңдап жүрген асыл тұқымды бір түйесін күзеймін деген сылтаумен төрт аяғын байлап, қастандықпен әдейі өлтірді» деп Абылдың үстінен қылмыстық іс көтертті. Ол кез – Сталинның заманы, заң барынша қатал: сөйтіп, Сарысудың иен даласында түйесін бағып, өз жәйімен тыныш жүре бермей, бастықтарға өлеңмен мысқылдап арыз жазатын Абылекең аудандық милицияның уақытша қамау абақтысынан бір-ақ шықты... Және бұл көріп тұрған нақты тірі куә жоқ, колхоз орталығынан алыста, бір қиырдағы жайлауда болған оқиға – тергеу, тексеру оңайға түспей, созылыңқырап, Абыл қамауда біраз жатып қалады. Содан бір күндері нар тайлақтың сеспей өліп қалуына Абыл түйекештің ешқандай кінәсі жоқ екендігі анықталады.

	– Ақсақал, сіздің ісіңіз қысқартылды, біржолата ақталдыңыз, енді боссыз, үйіңізге қайтуыңызға болады, – дейді тергеуші, Абылға жақсы хабарды жеткізуге асығып. Әдетте, істі болғандар тергеушінің ауызынан мұндай жақсы сөз естісе, бөріктерін аспанға атып, жүректері жарылардай боп қуанып, жайнап кетеді ғой, ал Абылдан ондай кейіп мүлдем байқалмайды:

	– Сіз, қарағым, өзі не айтып отырсыз? – дейді ол, керісінше тергеушіге бажырая қарап. – Мен не үшін үйге қайтуым керек?! Бұл жерден қуылатындай не жазығым бар?! Мен бұл жерде ешкімге тиіскен жоқпын, ешқандай заң, тәртіп бұзған жоқпын ендеше неге шығуым керек?! Неге қуылуым керек?!

	Мұны естігенде тергеушінің көзі алақандай болып, үні шықпай қалады:

	– Ойбай-ау, сізді сол үшін... ешқандай заң бұзбағаныңызыз үшін, қылмыс жасамағаныңыз үшін босатқалы отырған жоқпыз ба? – дейді сосын.

	– Рас па? Менің ешқандай кінәм, қылмысым жоқ қой? – деп, қайта қадалып сұрайды Абыл.

	– Әрине, – дейді тергеуші. – Сіздің ешқандай қылмысыңыз да, кінәңіз де жоқ.

	– Егер ешқандай кінәм да, қылмысым да жоқ болса, менің мазамды алмаңыз... Мен осы жерде тып-тыныш жата беремін. Қаламын осында! – дейді Абыл.

	Мұны естігенде тергеуші, тіптен, есінен танып қала жаздайды:

	– Қалай қаласыз?.. Бұл дегенің қамау... абақты емес пе? – дейді.

	– Қойыңызшы, қайдағы абақты?! – дейді Абыл. – Бұл абақты емес, пейіш қой... Мен мұндай пейішті ешқашан көрген емеспін. – Сосын аузы ашылып, аңтарылып қалған тергеушіге мән-жайды түсіндіре бастайды: – Мысалы, мен қазір қамаудан шығып, ауылға бардым екен дейік, ал сонда не істеймін?! Күн сайын ертеден қара кешке дейін бір сәт тыным көрмей, мал соңында жүремін! Бір бас түйе жоғалса, күні-түні үй көрмей, дала кезіп әуре-сарсаңға түсемін. Одан қалса, колхоз бастықтарымен ұрысып, басым қатады... Ал мында... сіз абақты деп жамандап отырған жерде мұның бірі жоқ: күніне үш рет тегін тамақ ішіп, ұйқымды қандырып, ертеден қара кешке дейін түк істемей, қарынды сипап, жатамын да қоямын! Бұдан артық қандай рахат, қандай пейіш керек?!

	Тергеуші мұның бәрін Абыл әншейін әзілдеп отыр деп ойласа керек, енді күле сөйлейді:

	– Жарайды, ақсақал, колхоз бастығы енді қайтып сіздің маңайыңызға жоламайды; сондықтан ештеңеге алаңдамай үйіңізге қайта беріңіз...

	Бірақ ақсақалдың әзілдеп отырғаны байқалмайды, қайта қабағын шытады.

	– Шырағым, мен екі сөйлеу дегенді білмейтін адаммын! Қаламын дедім бе, қаламын осында!..

	– Қалай қаласыз? – дейді тергеуші. – Егер заңға... тәртіпке бағынбасаңыз, онда...

	– Онда не істейсіз? – дейді, Абыл, кәдімгідей қуанып кеткен сыңай танытып. – Соттайсыздар ма? Маған керегі де сол ғой... Неғұрлым ұзақ уақытқа соттасаңыздар, сол ғұрлым жақсы болар еді. Жылы жер... Ертеден кешке дейін ұйқы... – Сосын тергеушіге жақындап, сыбырлай сөйлейді. – Сен, шырағым, өзі былай... жүзің жылы, жақсы бала екенсің... Осы абақтында ең болмаса екі-үш ай жата тұрайыншы...

	Тергеуші ауызы ашылып, аңтарылып отырып қалады...

	Содан бұл әңгіменің аяғы кәдімгідей у-шуға айналып, оның соңы колхоз бастығының өзі аудандық милицияға келіп, Абылды жалынып, жалбарынып әрең алып кетуімен аяқталған еді...

	***

	Абылдың түйекештік өмірінде бұл сияқты шытырман уақиғалар жиі кездесетін. Соның бірі Сарысу өзенінің бойындағы Тариін деген жерде болып еді... Көбіне жазықпен ағып келетін Сарысу Таңбалы нұрасының тұсынан өткеннен кейін солға кілт бұрылып, жусан мен көкпек араласа өскен жал-жал төбелерге барынша жақындайды. Өзенді жағалап жүріп отыратын қара жол осы жал-жал төбелер мен өзеннің арасынан қыстырылысып әрең өтеді. Соған орай бұл жер Тариін деп аталады. Бір жылы жазда Абыл өзеннің төменгі жағынан осы Тариінге жұрт аударып қонды. Түйемен көшкен еді; Тариінге келгесін жүкті түсіріп, түйелерінің бұйдасын мойындарына түріп, жайылуға жіберді. Сосын өзі кейінде қалған басқа түйелерді жинап әкелу үшін қара жөңге мініп жүріп кетті. Ауылда қалған түйелердің ішінде бүкіл жол бойы жағы тынбай бақырумен келген сары атан бар еді, сол өзеннің бергі бетінің отын менсінбей, арғы бетке өтпек болды. Өзенді жағалап, оңтайлы өткел іздегендей әрлі-берлі біраз жүрген; сосын су шетіндегі ірілі-уақты тастар шашылып жатқан қайырға қарай тартты. Су тайыз еді; түйенің тізесінен асқан жоқ, сол бетімен тарта бергенде ештеңеге ұшырамай өтіп кетуі де мүмкін еді, бірақ сары атан жағаға екі-үш метр қалғанда мойнын төмен салып, бірдеңе іздегендей әрлі-берлі бұлғаңдап тұрып алды. Сірә, әлденеден қауіптеніп, тәуекел етсем бе, жоқ па деп ойланса керек. Кенет оның аяқтары су түбіне тереңдеп батып бара жатты. Түйенің өзі де осыны сезсе керек, жұлқына қимылдап ілгері ұмтыла берді. Бірақ еркін жүріп кете алмады; біресе алдыңғы аяғы, біресе артқы аяғы су астындағы қайырға кіріп, жағаға шыға бергенде мүлдем жүре алмай, құлап түсті. Басын бұлғаңдатып, әрлі-берлі ұмтылып көрген, қозғалған сайын ұйыққа тереңдеп бата берді. Сәлден кейін сары атанның төрт аяғы бірдей құм қайырдың астына кетті. Тобықтан келетін су бетінде қампиған қарны, жапырайған өркеші, сорайған мойны ғана қалды.

	Үйелеген не ұйыққа батқан мал ұзаққа шыдай алмайды; әрлі-берлі жұлқынып, ақыры іші кеуіп, өліп қалады; мұны көргенде Абылдың кішкене балалары суды кешіп өтіп барып, сары атанды біреуі бұйдасынан тартып, біреуі солқылдаған жыңғыл жыңғыл шыбықпен сауырынан сабалап, тұрғызуға әрекеттенді – бірақ сары атан шаруам бітті дегендей көзі мөлиіп жата берді. Сөйтіп, уақыт өткен сайын қарны қампиып, басы салбырап кетті; бұл сары атанның өлуге бет алғаны еді...

	Осы сәтте Тариіннің тұсындағы көкпекті жоннан тепеңдеп түсіп келе Абылдың қарасы көрінді.

	Жалғыз адамның ұйыққа батқан түйені шығарып алуға шамасы жете ме, жоқ па, онда шаруалары жоқ, әйтеуір әкелерін көргенде балалары шуылдаса қуанып, алдынан жарыса жүгіріп шығып, ұйыққа батып жатқан сары атанды көрсетті. Абыл ұрысқан жоқ; не болды деп сұрамады да, көлігінен түсіп, судың шетінде, ақ қайраңның үстінде жатқан сары атанға қарап біраз ойланып тұрды:

	– Балта әкеліңдер! – деді сосын.

	Балалардың бірі жүгіріп барып балта әкелді. Өзеннің жағасы сыңсып өскен қалың жыңғыл еді; Абыл соларды бұрқыратып шаба бастады. Лезде әйдік екі құшағын жинап алды. Сосын:

	– Осыларды арғы бетке, сары атанның қасына таси беріндер, – деп балаларына тапсырма берді.

	Өзі шешініп, керзі етігінен бастап басындағы далбайына дейін бір жерге үйіп, ұзын дамбалмен, қазақы ақ көйлекпен қана қалды. Дамбалының балағын тізесіне дейін, көйлегінің жеңін шынтағына дейін түрді. Балалардың тасуынан қалған бір құшақ жыңғылды қолтығына қысып, суды кешіп, батып жатқан сары атанның жанына келді. Балаларына:

	– Мен қазір атанның аяқтарын бір-бірлеп көтерем, сендер соның астына мына жыңғылды сыйғанша сала беріңдер, – деді. Өзі ұйықтың шетіне төрт-бес жыңғыл тастап, сосын оның үстіне шығып, сары атанның тереңге кіріп кеткен алдыңғы аяғын қолтығынан ұстап шіреніп тарта бастады. Сәлден кейін түйенің аяғы кәдімгідей сусып көтерілді.

	– Ал қимылдаңдар, – деді Абыл балаларына.

	Балалары сары атанның қолтығының астына ұзын жыңғылдарды сыйғанша салып үлгерді.

	Абыл осы тәсілмен түйенің төрт аяғын да ұйықтан біраз жоғары шығарды. Құрдымнан ептеп босанған сары атанның кеудесіне кәдімгідей жан бітіп, мойнын құрғаққа қарай созып жіберіп бір-екі ұмтылып көрді. Бірақ әлі де өз бетімен шыға алмайтыны анық еді.

	– Үйден арқан әкеліңдер, – деді Абыл.

	Бұл тапсырмасы да қас қағымда орындалды.

	Абыл арқанды бірнеше қабаттап сары атанның қолтығы мен шабының арасынан өткізді. Сосын арқанның ұшын қос қолдап ұстап, иығына салып шірене тарта бастады. Су шетіндегі құм қайырға аяқтары тобығына дейін кіріп кетті. Жалаңаш балтыры мен білектерінің бұлшық еттері буылтық-буылтық ойнады. Мойнының қан тамырлары көкпеңбек болып білеуленіп, енді болмаса жарылғалы тұр. Бидай өңді жүзі қара күреңденіп, аяусыз тістенгендіктен жақ еттері шодырайып шығып кеткен. Жуан арқандар қатты тартылған домбыраның шегіндей дыңылдап үзіле жаздайды. Денесіне арқан батса керек, сары атанның жағымсыз үнмен бақырған даусы да естіліп қалды.

	Кенет Абыл құмға кірген оң аяғын ақырын ғана көтеріп, ептеп қозғалды. Және бір аттады. Сары атан жәймен жылжып ұйықтан шыға бастады...

	Сәлден кейін тұла бойын тер жауып кеткен Абыл сары атанды ұйықтан біржолата суырып алып, қайырдың үстімен біраз жерге сүйретіп апарып тастады...

	***

	Бойында осындай ересен күші бар Абылдың жаны сүйетін ермегінің бірі – ауылдағы асау түйелерді бас білдіру еді. Асау түйелер де әр түрлі, бірі тез жуасиды, мінуге оңай көнеді; кейбіреулері керісінше маңына тірі пенде жолатпайды, жанталаса тулап, үстіндегілерді лақтыра береді. Мұндай асауларды бас білдіру әжептәуір оқиға; бұл екінің бірінің қолынан келмейді, тек жігіттің жігіті, мықтының мықтысы ғана жүзеге асырады. Телікөл төңірегіндегілер кейде мұндай асауларды жуасыту үшін Абылды арнайы шақырады.

	Сондай асаулардың бірі сары буыршын болды.

	Бұл көкек айының басы, жер әлі толық көктей қоймаған, аспанда тұтасқан сұр бұлттар көшіп, әлсін-әлсін жаңбыр жауып тұрған кез еді. «Қоныстану» колхозының шопандары Малақай тақырының сыртында, құмның ішінде қой қоздатып отырған. Солардың бірі Мәделхан деген қойшы еді. Сол Мәделханның мұрны тесілмеген, екі өркеші баладай, бас білмейтін асау буыршыны бар еді. Бұл буыршын көрінген қараға ұрынып, соқтығуға сылтау іздеп, құтырынып жүретін. Соған орай үнемі айқай-шудың, қуғын-сүргіннің ортасынан табылады. Бір қарасаң, ауыл арасында қаннен-қаперсіз жайылған ешкі-лақты мойнын жерге салып, тапырақтап қуып келе жатады. Сәлден кейін қарасаң, өрістен қайтқан қойдың ішінде аяқтары сереңдеп, аударылып-төңкеріліп ойнақтап жүреді. Одан таяқ жеңкіреп, қуылып шықса, мұрны пысылдап келіп, үйге сүйкенеді, болмаса есік алдындағы ірімшік жайған өрені құлатады. Буыршынның, әсіресе, балаларды көрсе жыны қозып кетеді. Кішкене балалар бой жазып, үйден ұзаңқырап шықса, буыршын көктен түскендей басын жерге салып, қосаяқтап шауып шыға келеді. Түрі де, екпіні де тапап жіберетіндей қорқынышты – балалар бақырып жылап, бұта-бұтаны айналып қашып, үлкендердің біреуі келіп арашалап алғанша әрең жан сақтайды.

	Осындай әрбір айқай-шудан кейін Мәделхан: «Бұл лағынетті бас білдіріп, көзіне көк шыбын үймелетіп мініп алайын-ақ» деп құлшынады. Бірақ асау буыршын бас білдірмек түгілі, маңайына адам жуытпайды. Мәделхан жалғыз өзінің шамасы жетпейтін болғасын автолавкадан бірер бөтелке арақ алып, осы төңіректің үш-төрт жігітін буыршынды бас білдіріп беріңдер деп асарға шақырады. Жігіттердің ішінде ожарлығы, шатаққұмарлығы жөнінен асау буыршыннан кем түспейтін, ішіне бірер жүз грамм барса, тіпті, асып та кететін «мықтылары» бар еді, енді солар білектерін сыбанып арқандарын дайындап, жан-жақтан қаумалай бастады. Асау буыршын жігіттердің ниетін түсінбеді ме, әлде, түсінсе де осы немелердің күшін сынап көрейін деді ме, осқырынып қарағаны болмаса, бой тасалап қашпады. Бір кезде тұзақтап салған арқан буыршынның алдыңғы аяғына ілікті, сол-ақ екен жігіттер арқанды шірене тартып жабылып берді. Асау буыршынның шаруасы біткен сияқты еді – аяғы шатасып, етпеттей құлады; жігіттердің алды мойнына мініп те үлгерді. Осы сәтте буыршын бауыздап жатқандай жаман дауыспен қылғына бақырып, ызалана тулап, орнынан атып тұрды. Ешкінің қылы қосылып есілген ала арқан шуда жіптей бырт-бырт үзілді; әрқайсымызда бір түйенің күші бар деп төс ұрып жүрген жігіттер қаңбақ құрлы болмай жан-жаққа шашылып түсті. Қызыл буыршын тулаған күйі алды-артына қарамай, безіп берді...

	Осыдан кейін буыршын арқан ұстаған, білегін сыбанған адам көрсе атқақтап, қайыру бермей, шығандап кететін болды.

	Мәделхан енді асау буыршынды бас білдіру үшін Абылды шақыруға мәжбүр болды.

	Абыл сәске түсте келді. Қара жөңнен асықпай түсіп, Мәделханның үйінің алдында күтіп тұрған адамдарға қарай жүрді. Қысқа аман-саулықтан соң Мәделханға қарап:

	– Әлгі айтып жүрген асау түйең қайда?– деп сұрады. Мәделхан:

	– Абеке-ау, алдымен шәй-пай ішіп алмаймыз ба?! Асауды сосын-ақ көре жатарсыз, – деді. Абыл басын шайқады:

	– Шәйді сосын... Алдымен асаудың жұмысын бітірейік.

	Асау буыршын бұл кезде соқтығысатын қара іздегендей айналасына алақ-жұлақ қарап, анадай жерде тұрған, Мәделхан соны көрсетті. Абыл асаудың күшін байқап алғысы келгендей оған біраз қарап тұрды да:

	– Арқан дайындап, артымнан ақырындап ере беріңдер, – деді. Үстінде сырмалы күпәйкасы бар еді, оны шешкен жок; аяғын бір басып, екі басып буыршынға қарай жүрді. Жүрісінде торғай аңдыған мысықтың жүрісіне ұқсастық бар; сыртынан бақылаған адамға ол асау буыршынға қарамай, әлденені ойлап, басқа жаққа кетіп бара жатқан сияқты еді. Асау буыршын да осылай түсінсе керек – әуелі мына жалпиған неме қайда келе жатыр дегендей осқырына қарағанмен, сәлден кейін оны ұмытып, өзімен-өзі болып кетті. Абыл жерге қараған күйі буыршынмен қабаттасып та қалды; тіпті, өтіп кетуге де айналды. Сосын ешкім күтпеген оқиға болды. Абыл көз ілеспес жылдамдықпен атылып барып, буыршынның бауырына кірді де кетті. Сол бойда оның алдыңғы екі аяғын қысып, құшақтай алды. Қызыл буыршын басы кекжең етіп, орнынан жұлқына атылмақ болған – қозғалуға шамасы жетпеді.

	– Арқанды әкеліңдер! – деген Абылдың сабырлы даусы шықты.

	Мәделхан артына жасырған арқанды ала жүгірді.

	Қапылыста қолға түскенін аңғарған асау буыршын жанұшыра бақырып, тұла бойы дір-дір етіп тулап, босанып шықпақ болған; Абыл көзді ашып-жұмғанша екі аяғын қосып байлады да тастады. Сосын жауырынымен асау буыршынды өкпе тұсынан итеріп қалған; ол мойны қайырылып, гүрс етіп құлап түсті. Абыл шап етіп асаудың желке тұсынан басты: асықпай қимылдап қалтасынан мүйіз сапты кішкене кездік пен тығырық өткізіп, дайындап қойған мұрындық алды. Асау буыршынның басын нығырлап басып отырып, кездікпен мұрнын тесуге кірісті. Балаларды талай қуған, тірі жанды қарсы келтірмей, ауыл арасында сан рет ойнақтаған буыршын құлындағы даусы құраққа шығып бақырды. Кеңсірігінен қызыл қан ақты. Бірақ қанша жанталасса да түлкіге түскен бүркітше желкесінен зілмандай болып басып отырған Абылды қозғалта алмады. Бір кезде буыршынның мұрны тесілді; мұрындық өткізіліп, бұйда тағылды. Абыл қарсыласын алып ұрған палуанша буыршынның басынан аттап, орнынан тұрды. Көзінен жас, мұрынынан қан аққан буыршын есін жиғандай болып, аңырауын азайтып, азабым осымен бітті ме дегендей айналасына жәутеңдеп қарады. Жоқ, азабы мұнымен бітпепті, бұл бастамасы ғана екен. Абыл үйден шағын құрым киіз алдырды; оны буыршынның екі өркешінің арасына айылдырықпен мықтап байлады. Буыршынның аяғындағы арқанды шешті де лып етіп мініп алды. Босанғанын сезген қызыл буыршын орнынан оқша атылды; әдетте түйенің орнынан тұруы ұзақ әңгіме. Ол – әуелі артқы аяқтарын көтереді, сосын сәл-пәл ойланып, күш жинап алып алдыңғы аяқтарын қозғайды, бір толғап мойнын көтереді. Осылай аударылып-төңкеріліп тұрғаннан кейін ғана жүруге жарайды. Байлаудан босанған асау буыршында мұның бірі болған жоқ; ол жоғары қарай астынан бір алапат күш лақтырып жібергендей оқша атылды. Аяғының байланып, мұрнының тесілгенінің ызасы бұрынғы күшіне он есе күш қосып, үстіндегі Абылды жерге атып ұрмақ болып жанталаса тулады. Әдетте, қимылы мен жүрісі қолапайсыз түйенің тулауы да ересен. Төрт аяғы төрт жаққа, басы бір жаққа кетіп, аударылып-төңкеріліп келе жатқанда үстіндегі адамды біресе алға, біресе артқа, біресе жоғары, біресе төмен лақтырумен болды. Мұндайда төңіректің бәрі шыр айналып кетеді, аспан қайда, жер қайда, ең болмаса соны да ажырату қиын. Үстіндегі адамның көзі бұлдырайды, басы айналады; бір кезде есін жинаса аяғы көктен келіп, құлап жатқанын байқайды.

	Асау буыршынның тулауы да, міне, осындай еді. Ол тау басынан салдыр-гүлдір зымырап құлап келе жатқан үйдей тас сияқтанып бетінің ауған жағына қарай ала жөнелді. Жұрттың бәрі үн-түнсіз ауыздарын ашып, артынан қарап қала берді. Ал Абылдың құлаймын-ау, жығыламын-ау деген ой қаперінде де жоқ еді, ойдан ойға, қырдан қырға ұрып бара жатқан асау түйені тоқтатуға әрекет етудің орнына одан сайын ызаландырып басқа-көзге сабалай түседі.

	Сәлден кейін асау мінген Абыл көкжиектен асып жоқ болды...

	Абыл осы кеткеннен кеш түсе бір-ақ оралды. Көз көрмес жапан далада астындағы асауға не істегені белгісіз – әйтеуір жан баласын жуытпай асқақтап тұратын асау буыршын енді жүні жығылып, бүйірі қабысып, бейшара күйге түсіп қалған еді. Тұла бойын ақ көбік тер жапқан, аяғын теңселіп басады. Көзі өлі балықтың көзіндей бозарып, тұла бойы дір-дір етіп, есік алдында тұрып қалды. Абыл: «Шөк!», – деп бұйданы тартып қалғанда асау буыршын мінілуден көз ашпай, ығыры шыққан қой түйе сияқтанып жалп етіп құлай кетті...

	– Ертеңге шейін нәр татқызбай байлап таста, сосын міне беруіне болады, – деді Абыл Мәделханға.

	Пәлен жігітке бой бермеген асау буыршын, міне, осылай бас білді; ауылдан ұзап шығып, бой жазып ойнай алмай жүрген балалардың көзі өстіп ашылды...

	Осындай оқиғаларды еститін болса керек, кейбір кісілер Абылдан: «Оу, осы сіз ешқандай асаудан қорықпайсыз ба?» – деп сұрап қалатын.

	– Неге қорықпайын? – дейді Абыл сонда ойланбастан. – Дүниеде мен үшін орнынан тұрмай, жатып алатын асаудан қорқынышты еш нәрсе жоқ...

	Бұл сөз имандай шыны еді. Өйткені, асау малдың да әрқайсысының өзіне лайық қулық-сұмдығы, әдіс-айласы болады; сол әдіс-айлаларын олар да өздерін бас білдірмек болған екі аяқты адамдарға қарсы қолданып бағады. Сондайда басымен алысқан, күші бойына сыймай, жанталаса тулаған дүлей, долы асаулардың ешқайсысы жеңе алмаған Абылды кейде тұла бойында пәлендей күш-қайрат жоқ, ашу-ыза жоқ, ілмиген нашар тайлақтар «тақырға отырғызып» кетеді. Олардың әдісі тым қарапайым еді – бас білдіретін мезгілі жеткесін Абыл әлгі тайлақты мұрнын тесіп, мініп алады. Ол асау буыршын сияқты болса, орнынан атып тұрып тулай жөнелер еді; ал мына жаман тайлақ төрт аяғы түгел мертіккен сияқтанып, басын жерге салып жіберіп, бақырып, қозғалмай жатып алады. Абыл әрі тебініп, бері тебініп, сосын қолындағы тобылғы сапты қамшымен тайлақты басқа-көзге төпеп ұра бастайды. Тайлақ бақыруын одан сайын күшейтіп, басын анда-мында алып қашқанмен тыпыр етпейді. Абыл ашудан қап-қара болып күреңітіп қарғып түседі. Мына жерге кенедей жабысып, қозғалмай жатқан пәлеге не амал қолданарын білмейді. Сосын тағы да екі-үш рет тайлақтың үстіне қайта қонжияды, бірақ бұл әрекетінен де түк шығара алмағасын, жаман тайлақты жамбасынан ыңқ еткізіп бір теуіп, жәйіне кетеді...

	Міне, мұндай асаудан қорықпауға бола ма, жоқ па?! Осыны ойлағанда Абылға мынадай ой келеді: егер дүниеде асау буыршын, нар қоспақ сияқты қайсар, дүлей асаулар болмаса; олардың орнын әлгі бақырауық тайлақ сияқты әлжуаз, бірақ қу, жанына қысым келсе тыпыр етпей жатып алатын бейшаралар қаптап кетсе, онда жер бетінде түк те қызық қалмас еді...

	***

	Абылдың түйе бағудан, буралармен жекпе-жек шығудан, асауларды бас білдіруден қолы босағанда айналысатын екінші бір ермегі, бәлкім, жаны сүйетін ісі десек дұрысырақ болар ма – құдық қазу еді.

	Бұл жақтың малшылары ана шеті Бетпақдаланың жонына, мына шеті Арыстың құмына дейін созылып жатқан, бірақ бір тамшы суы жоқ жалпақ далаға симай, Телікөлдің айналасына, Сарысудың бойына тығыла береді. Көктемдегі қақ суын сағалап жонға шығып кеткен Абыл ғана жаз бойы өзенге түспейді. Жыл сайын дерлік жапан даланың ең бір алыс түкпірлерінен тереңдігі пәлен құлаш шыңырау құдықтар қазып алады. Боқтықарынның бойынан, оның ар жағындағы қызыл-сары түспен мың құбылып, жалтылдап жатқан Таңбалы нұрасынан, Айнакөлдің тақырынан, Торқазған, Шошқабұлақ, Шұбар дейтін жерлерден Абыл қазған құдықтардың орнын әлі күнге кездестіруге болады.

	Әрине, бетпақдала сияқты шөлден құдық қазу кісінің кісісі-ақ шыдайтын ауыр тірлік; әсіресе, Таңбалы нұрасы мен Айнакөлдің тақырының жері анау-мынау құрал батпайтын тас болып келеді; одан он бес, жиырма құлаш терең шыңырау ойып, су шығаруға ерен қайрат, асқан төзімділік керек. Абыл ғұмыр бойы бұл жұмысты қажымай, қайтпай, мұқалмай атқарып келеді. Және құдық қазғаны үшін еңбек ақы талап етпейді; көмекші сұрамайды. Барлық жұмысты балаларымен бірлесіп өзі атқарады. Егер қазған құдығынан тұщы су шығып, жаз бойы жайлап, түйесін семіртіп қайтса пәлен күн бойы шыңырауға түсіп төккен тері, жұмсаған бейнеті ақталды деп есептейді. Бірақ шөл даланың астында жатқан қабат-қабат сулардың бірі ащы, бірі тұщы болатынға ұқсайды. Абыл кейде пәлен күн азаптанып теміржолшының керкісін, балықшының мұз оятын сүйменін, қауыншының кетпенін кезек-кезек пайдаланып, қып-қызыл тасты шақылдатып ойып бір уақыттарда судың көзіне жеткенде одан мал суғаруға келгенмен, адам ішуге жарамайтын ащы суы шығып, діңкесін құртады. Бірақ бұл ренішін ешқашан сыртқа шығармайды. Ащы суға түйелерін суарып, екі-үш күн демалып әл жинап, осы тұстан тұщы су шығады-ау деген басқа бір жерге барып құдық қазуға кіріседі. Ойлағанын жүзеге асырмай қоймайтынын бірбет құдықшы екінші ретте ме, үшінші ретте ме, әйтеуір, дегеніне жетеді; өмірі кетпен тимеген, ел отырмаған жапан даладан мөлдіреген тұщы су шығарып, жаз бойы рақаттанып оңаша жайлайды. Және келесі жылы бұл құдығына қайтып қонбайды; оны ауылдың қойшы, жылқышыларының біреуіне беріп, өзі бұрын жайламаған жапаннан тұщы су шығатын басқа жер іздеп кетеді. Сосын керкі де, сүймен де әрең өтетін қызыл таспен айқасқан сүргін тірлік қайта басталады. Сөйтіп, қашан тұщы су тапқанша Нұраның бауырын, Бетпақдаланың өңірін шұрқ-шұрқ қазумен болады. Сөйтіп, жаз бойы жан тыныштығын ойламайды, өзгелерге ұқсап саф ауалы жасыл жайлауда түйені балаларына қаратып қойып, үй көлеңкесінде бірнеше қабат көрпе төсеп, қымыранға тойып, рақаттанып жата беру дегенді білмейді; асаулармен алысқаны, буралармен шайқасқаны аздай, сүйменін сүйретіп, кетпенін арқалып, сазарып жатқан шөл даламен жыл сайын бітіспес күреске түседі.

	Абыл неге бүйтеді?! Бәлкім, атақ, даңқ іздейтін шығар, кейінгі жұрт пәлен-түген жердегі құдықты Абыл қазған деп айтып жүрсін деген пендешілік есебі бар болар?! Шынын айту керек – бұл жақта атын осындай арзан жолмен шығарғысы келгендер де кездеседі. Олар бір үлкен төбенің басына сексеуілдің томарын үйіп, жер түбінен көрінетіндей үлкен белгі соғады. Сосын бір қойын сойып, маңайындағы елді шақырып бата сұрайды: «Ау, ағайын, бүгіннен бастап мына төбенің атын менің атыммен атаңыздар!», – дейді. Етке тойып, шайға қанып көңілденіп отырған жұрттың несі кетіп бара жатыр, «Аумин, болсын!» дейді. Біраз уақыттан кейін қарасаңыз, шынында да, әлгі төбе «пәленшенің белгісі» атанып жүреді. Ал Абылда мұндай ниет ешқашан болған емес еді. Қазған құдықтарын ол Қарағайлы, Серкесойған, Кетпенқалған деген сияқты атап отырады.

	***

	Жарық дүниеде осыншалықты уақыт ғұмыр кешкен және ешқашан жан тыныштығын ойламаған, бүкіл тіршілігін күреспен, бейнетпен өткерген Абылға жөнді мал құралмаған, дүние жиналмаған еді. Бұған ол мүлдем өкінбейтін. Өйткені, Абылдың байлығы балалары еді және олары шетінен шой табан ұлдар еді.

	Баласын жақсы көрмейтін қандай әке бар, ұлдары дегенде Абылдың да көңілі кәдімгідей елжіреп тұрады. Бірақ бұл жақсы көруін ешқашан сыртқа шығармайды, тіпті, балаларының өзіне де сездірмейді. Оларды мүлдем айналып, толғанбайды. Қайта өте қатал ұстайды, балаларын кішкене кездерінен не бір қиын сынақтарға салады. Үлкен кісілердің өздері әрең орындайтын істерге жұмсады. Ал бұдан балалары жаман болған жоқ; ерте ер жетті, өмірдің ыстық-суығына пісіп өсті. Және алды азамат болып әйел алатын жасқа жеткен, арты есін енді біліп, тәй-тәй басып жүруге айналған балаларының бірде-біреуі Абылдың бетіне тура қарап, қарсы сөз айтқан емес, емеурінмен білдірген бұйрығын екінші мәрте қайталатпай орындайды. Әкелері қандай бір қиын тапсырмаға жұмсасын, сылтау, дәлел айтудың не екенін білмей, үн-түнсіз жөнеле береді.

	Абыл осы Рахманды түйе айдауға он жасар кезінен ертіп шыға бастады. Көбіне күн жауын, жер лайсаң болады. Айнала елсіз жапан. Бір жерлерге келгенде түйелер қайыру бермей, құм-құмды аралап бытырап кетеді. Тіпті, Бетпақтың жонына шығып кететін қашағандары да бар. Абыл сондайда елсіз жапандағы қосқа оннан жаңа асқан баласын жалғыз тастап, өзі жоқ іздеп кетеді. Және кейде бір күн, екі күнге дейін оралмайды. Айдаладағы қоста қалған баласы жалғыз өзі күнін көреді. Қос төңірегіндегі түйелерді ыждағаттап алысқа жібермей қарап жүреді. Айсыз қараңғы түнде, сыбдырлап жауған жаңбырдың астында, кішкене қостың ішіне бүрісіп жатып, түнеп шығады. Әрине, қорқады. Жақын маңда ел жоқ; бірдеңеге ұшыраса көмекке келетін жан жоқ, айналасының бәрі қараң-құраң бірдеңе, неше түрлі дыбыс, бәрі қосылып, бірте-бірте жақындап мұны жұтып жіберуге дайындалып келе жатқандай. Балада зәре қалмайды, үнсіз жылап, бір уыс болып қостың түбіне тығыла түседі. Сөйтіп жатып ұйықтап кетеді. Бірақ қанша ұйықтағанмен бәрібір таң бозынан қайта оянады. Өйткені, әкесі соған үйреткен, солай етесің деп тапсырып кеткен. Сондықтан да ерте тұрады. Отбасындағы шәйнектің қабыршақтанып қата бастаған суық суымен көз жасы айғыздалған бетін жуады. Дірдектеп, саусақтары икемге келмей жүріп от жағады. Бір-екі кесе ыстық шай ішіп, құмға қарай өріп бара жатқан түйелердің соңынан ереді.

	Әкесі қайтып келгесін түні бойы қорқып шыққаны туралы бір ауыз сөз айтпайды.

	Сондай көктемнің бірінде Абыл Сарысуға қарай екі-үш қойшылармен қатар қозғалды. Телікөл мен Сырдың ортасында, үлкен жолдың сол жақ қапталында Киіктің құмы дейтін қалың құм бар. Абыл мен қойшылар ұшан-теңіз қақтардың арасындағы қоңырлармен көшіп отырып, бір күні соған ілікті. Қалың құмның іші құрғақ, оты мол, әрі ықтасын еді, көліктері болдырып, өздері қажи бастаған жұрт бірер күн еру болуға келісті. Бір-бірлерінен қара көрім жерге, биік төбелердің күншығыс беткейлеріне қос тігіп, баялыш пен күйреуіктен қора жасап қона бастады. Ертеңіне кешке Абыл маңайындағылардың бәрін тамақ ішіп кетуге қосқа шақырды. Малын жалғыз өзі айдап келе жатқан Сәрсенбай дейтін қойшы бар еді, сол кісі қойын иесіз тастап кете алмайтын болғасын Абыл кішкентай Рахманды соның қойына жұмсады. «Сәрсенбай тамағын ішіп, қайтып барғанша малын күзетіп отырасың», – деп тапсырма берді.

	Мал соңынан шыға алмай іштері пысып жүрген жұрт тамақтан кейін де бірден тарап кетпей, түннің бір уағына дейін әңгімелесіп отырды. Сәрсенбайдың қосы қараңғы түнде болар-болмас ағарып жатқан тақырдың ар жағында, құмның қалың жықпылына таяу, өзгелерден оқшау орналасқан еді; қостың алдындағы от бірде лапылдап, бірде өлімсіреп жанып көрініп тұрған. Кенет сол жақтан жас баланың «Ойбай, ойбай, қасқыр!» деп шырылдап шыққан даусы естілді. Жұрт дүрлігіп орындарынан көтерілді. Біреулердің қос іргесінде қаңтарулы тұрған көліктері бар еді; соларға міне салып, ақ тақырдың үстімен қараңғы түнді жаңғыртып, дүрсілдете шаба жөнелді. Әр-әр жерден қасқырдың зәре құтын алар «Айт! Айтақ!» деген айқайлар қалады. Жұрттың бәрі абыр-сабыр болып да шығып дүрбелеңге түскенде орнынан қозғалмай, сабырлы қалпын бұзбай отыра берген Абыл ғана еді. Сәлден кейін айқай-ұйқай басылды, қараңғы түн жамылған төңірек бәз баяғы тыныштық қалпына түсті. Сәрсенбайдың қосына қарай шапқылап кеткендер біртіндеп қайта орала бастады: «Қойға қасқыр шауыпты, бір тоқтыны тамақтап кетіпті... Баланың шырылдаған даусынан, біздің айқайымыздан сескеніп тайып тұрса керек» деген үрейі мен жайбарақаттығы аралас хабар айтылды. Жұрттың соңынан қой күзетіп отырған Рахман да жетті. Қатты қорықса керек, дір-дір еткені әлі басылмай тұр. Абыл осы сәтте ғана орнынан көтерілді:

	– Ой, су жүрек болып туған неме сол! Қасқыр қойды емес, өзіңді тамақтап жатқандай сонша бақырғаның не?! Одан да жанып тұрған шаланы ала сап тұра ұмтылмайсың ба?! Еркекше қимылдайтын жерде, қатынша ойбай салғаның үшін тұрған жеріңде неғып жіберейін осы?! – деп қамшысын білемдеп ұстап, төніп барып қалды.

	Баланың таяқ жеуі әбден мүмкін еді, жұрт:

	– Қойыңыз, Абылеке, қаршадай баланың қолынан не келеді?! Қайта айқайлап, дыбыс бергенінің өзі үлкен ерлік емес пе?! – деп Абылды әрең дегенде тоқтатып алды...

	***

	Ішіне сексеуілдің томашасын толтырып жаққанда бүйірі қызарып, маңайын өртеп жібере жаздайтын темір пеш түн ортасына таман мүлдем мұздады. Іргесі шөгіп, кей жерінің сылағы түсе бастаған ескі там енді азынап кетті. Абылдың тұла бойы қалтырап, түйе жүн көрпеден шығып жатқан аяғы тоңазып, қайта-қайта қымтана берді. Бұрын мұндай қыста үй түгілі далаға түнегенде де былқ етпейтін еді. «Шынымен қартая бастағанмын ба?» – деп ойлады. Көз алдына бүгінгі уақиғалар қайта елестеді. Қолынан жұлқынып шығып, қашып бара жатқан қызыл бура есіне түсті. Құлағына Әжібай өкілдің мысқылдай айтқан сөзі жеткен секілденді. Иә, өмірінде бірінші рет қолының салдырап ұйығанын сезді; бірінші рет ұстап тұрған түйеге ие бола алмай, айырылып қалды. «Демек, Әжібай өкілдің айтқаны рас болғаны ма, қартаяйын, бойымдағы күш-қуаттан біржола айырылайын дегенім бе?!» Осыны ойлағанда Абылдың тоңғаны басылып, тұла бойында бір ыстық қан жүгіріп, қараңғы үйге сыймай, тұншығып бара жатқан секілденді. «Жоқ, қанша қартайсам да әлгі бір жаман бураға жететін шамам болуға тиіс», – деп күбірледі сосын. Сөйтіп жатып көзі ілініп кетіпті. Содан күн шықпай шошып оянғандай болды. Аяз мүлдем күшейіп алса керек, терезе әйнектеріне сіресіп қалың қырау тұрыпты, үй iшi қара көлеңке.

	Абыл асықпай киінді. Жылы төсекте жатқан Рахманды тұрғызып алды. Сыртқа шыққанда таңғы аяз бетін қарып түсті. Баласы екі қолын жеңіне тығып, бүрсеңдеп ық жаққа айнала берген; Абыл жекіріп қалды:

	– Адам болмайтын жаман неме сол: болар-болмас суыққа неге тызақтайсың?! Сендей жасымызда біз мұндай күні көйлекшең жүретін едік, – деді.

	Баласы мойнын күпәйкесінің ішіне тыға түсіп, үндемеді.

	Абыл сарайға келген бетте түйелерді суарып сыртқа айдап жіберді. Сосын сарайдың бір шетіндегі оңаша бастырманың астына келді. Кеше ғана қызыл бураны екі-үш інгенге қосып осында қамап тастаған. Абылды көргенде бура тістерін қайрап, күрілдеп, құтырынып кетті. Әлсін-әлсін қып-қызыл көздерімен жауыға қарап қояды. Мына күйімен басына қол апартпайтыны анық еді. Абыл баласына үйден ұзын арқан алдырды. Арқанның бір шетін тұзақтап, бастырманың астына елеусіздеу етіп тастап қойды. Қызыл бура әрлі-берлі жүріп, сәлден кейін алдыңғы бір аяғын әлгі тұзақтың ортасына салып, кідіре берді. Дайын тұрған Абыл сол сәтте арқанды шірене тартты. Аяғы тұзаққа ілінген қызыл бура басы қақшаңдап, атқақтай тулаған, бірақ босанып кете алмады. Сәлден кейін үш аяқтап, шалынысып барып, мойны қайырыла етпетінен түсті. Қайтып тұруға үлгермеді, Абыл шап етіп желкесіне қона түсті. Қызыл бура бөксесін көтере шыр айналып бұлқынғанымен күш алып кете алмады. Абыл тыпыр еткізбей басып отырып тіздеп, мұрындығына кендір бұйда тақты, сосын темір сыммен аузын жөнді аша алмайтындай етіп құрсаулап тастады.

	– Тұра тұр, бәлем, көзіңе көк шыбын үймелетіп мініп алайын, – деді, сосын есіктен шығып бара жатып. Бұл сөзін анадай жерде тұған әйелі естіп қалған екен – шыр ете түсті:

	– Қой, ойбай! Құтырынған бура десе жының бар ма; жазым етіп жүрер, басқа көлігін де жетеді ғой, соларды міне берсейші, – деген. Абыл оған жақтырмай қарады:

	– Еркектің ісіне қатын араласпас болар, жәйіңе тұр! – деді.

	Әйелі үндемей қалды...

	Абыл қызыл бураның үстіне қонжиып отырды. Рахманға тізедегі жіпті шешкізді. Босанғанын сезген қызыл бура орнынан атыла тұрды. Басы қайқаңдап, жан-жағына ақ көбігін шашып, ұра жөнелмек еді, Абыл бұйдасын шірене тартып тоқтатып алды. Сосын төменде тұрған баласына бұрылды:

	– Түнде бір-екі түйе қораға келмей қалыпты, сірә, тоғайға кіріп, қалыңды паналап жатып қалса керек, мен соларды тауып келейін, сен ауылдағы малға ие бол! – деді.

	Рахман үн-түнсіз басын изеді. Осы сәтте қызыл бураның басы сәл босап кеткен еді, мойны ирелеңдеп, аяғы тек соңғы сәтте ғана тапырақтап, Рахманға төніп барып қалды. Абыл бұйданы тартқан жоқ, осы шірік неме бураның кәрінен қорқып, тырағайлап қаша жөнеле ме, қайтер екен деп сынап көрмек болған. Рахман да соны сезді ме, әйтеуір, құтырынған бура басса бассын дегендей былқ етпей тұра берді. Абыл ғана бураның басын бұрып жіберіп, Рахманның жанынан желіп өте шықты. Өте беріп: «Әй, осыдан намазшамға дейін қайтып оралмасам артымнан іздеп шығарсың», – деді. Бұған баласының не деп жауап қайтарғанына көңіл аударған жоқ. Сол бетімен тоғайға қарай тарта жөнелді. Едәуір жер барғанда артына бұрылған, баласы бір түйеге мініп, өріске қарай аяңдап бара жатыр екен. Көлік үстіндегі күржиіп отырысы өзіне ұқсайтын секілденді.

	«Аман болса, осы балам өзіме тартады-ау», деп іші кәдімгідей жылып қалды...

	***

	Қызыл бура сарайдан шығысымен басына ерік бермей, өріске беттеген түйелердің соңына ала қашқан; Абыл бұйданы шірене тартып, жуан қамшымен басқа-көзге сабалап отырып әрең тоқтатты. Сол бетімен тоғайға қарай салды. Сыңсыған қалың жыңғылдың, жиде-шеңгелдін арасымен ұзақ жүрді. Іздеген жоғы кездесе қоймады. Осы бетімен аяңдап, бір шеті қоғалы көлге тірелетін дөңгелек алаңқайға шықты. Бір кезде бұл жерде балықшылардың мекен-жайы болған еді әр тұстан жартылай құлаған жеркепелердің орны көрінеді.

	Сарайдан шыққанда қатты құтырынған қызыл бура, етіне таяқ өткесін болар, тоғайға іліккенде ептеп жуасиын деген сияқты еді; үстіндегі Абылға әлсін-әлсін жаман көзімен қарап қойғаны болмаса, тып-тыныш бүкеңдеп желіп келе жатты. Жыны басылған шығар деп Абыл да бей-жай отырған; сөйтсе, қызыл бура бір қулығын ішіне сақтап келеді екен: алаңқайдың орта тұсына жеткенде кенет екі бүйірін жұлып жеп, күндей күркіреп, қасат қарды бұрқыратып, аунай кетті. Аңдаусыздау келе жатқан Абыл анадай жерге ұшып түсті. Бура атып тұрып гүрілдеген бойы қалың қарға омбылап жатқан Абылға бас салды. Буралардың бәрі қастасқан дұшпанын құрту үшін оларды жалаңаш тастабанының астына басып, жаныштайды. Салмағы пәлен пұт тартатын, әрі жерді ойып жіберердей болып құтырынған мұндай бураның астына түскендердің бәрі мылжаланып кетеді. Абылдың үстіне құлаған, міне, осындай пәле еді. Бірақ соңғы сәтте Абыл тез қимылдап, әдіс қолданып үлгерді. Үстіне ұмар-жұмар құлаған бураның төстабанына дәл түспей, қарнына қарай жылжып кетті. Содан барлық күш-қайратын бойына жинаған Абыл дұшпанымды астыма түсірдім, енді көзін жоймай қоймаспын деп төсін қарлы тоңға қашыр-құшыр үйкелеп жатқан бураның астынан сытылып шықты. Астындағы адамнан айырылып қалғанын шабынған бура кешірек аңғарса керек – ұзаңқырап кеткен Абылды артынан тұра қуды.

	Абыл қашқанымен құтылмасын сезген, соңғы сәтте жалт бұрылып, бураға қарсы қарап, тұра қалды. Қызыл бура сұмдық ызаланған еді. Енді төсімен емес, табанымен таптап тастамақ болғандай алдыңғы аяқтарын тапырақтай көтеріп төніп қалды. Абыл не де болса бұйдаға жармаспақ болған, бірақ қолын іліктіре алмады; тек соңғы сәтте бураның табанының астынан жалт бұрылып үлгерді. Әйтсе де қасынан гүркіреп өте берген бура ұзын мойнын созып, иық тұсынан ауыз салды. Құрсаулап тастағаны жақсы болған еді, еркін тістей алмады. Тек тонның иық тұсын сәл-пәл жұлқып өтті. Абыл табаны жерден едәуір көтеріліп барып, қардың үстіне бір-екі рет аунап тұрды. Осы сәтте әлгінде көрген балықшылардың жеркепесіне қайта көзі түсті; бура оралып келемін дегенше, соған жетіп үлгерді. Қашқан адамның құтылуға айналғанын көрген бура бұрынғыдан да құтырынып, кепенің үстіне тапырақтап шығып, сосын гүрс етіп шөгіп әрлі-берлі аунауға кірісті. Кепенің ағаштары сытырлап сынып, төбесі бурамен қосылып ортасына түсуге айналды. Абыл бұрышқа тығылып, бураның әр қимылын аңдып тұр еді, ретін тауып төбедегі кішкене тесіктен салбыраған бұйдаға қол іліктірді. Бұдан арғы оқиға көпке созылған жоқ. Абыл бұйданы кепенің ортасындағы жуан тіреуге мықтап байлады. Бура қармаққа түскен жайындай әрлі-берлі бұлқынып көргенмен босана алмады. Абыл асыққан жоқ, ақырындап шығып бұйданың жоғары жағынан шап берді. Қос қолдап барлық күшін салып сілке тартып еді, бура бақ етіп, тізесі бүгіліп шөге берді. Абыл одан әрі тыпыр еткізген жоқ, бір аяғымен бураның желкесінен басып тұрып жазыағашқа байланған айылғұрдың бірін шешіп алып, алдыңғы екі аяғын мықтап тіздеп тастады.

	Мына жалпақ шалдан тағы да жеңілгенін сезген қызыл бура шарасыз дауыспен ызалана бақырды.

	– Жының басылғанша жат енді осылай, – деді, сілелеп шаршағанын енді байқаған Абыл. Қақаған аязға қарамастан тұла-бойы күйіп-жанып бара жатқандай еді, қар үстіне сылқ етіп отыра кетті. Маңдайынан аққан терді жалпақ алақанының сыртымен сүртіп қойды. Суық қарды көсіп алып, екі-үш рет құшырлана асады. Сосын үн-түнсіз орнынан тұрып, ауылға қарай жаяу беттеді...

	Қарсы алдынан қыстың ызғырық суық желі соқты; бетінің ұшы шым-шым етіп үсуге айналған сыңай танытты – бірақ Абыл оны мүлдем елеген жоқ. Тұла бойы баяғы жас күніндегідей қайрат-күшке толып, күртік қарды қонышынан кешіп, боранға қарама қарсы тарта берді...

	1983 ж.





	https://t.me/kzkitap





