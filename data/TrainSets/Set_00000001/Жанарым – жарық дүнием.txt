	Еркінбай Әлімқұлов

	Жанарым – жарық дүнием



	Повесть





	Әлі күнге дейін жан баласына айтпаған, жүрегімнің терең түкпіріне салып, ақ тұмардай сақтап жүрген сырым еді, саған айтайын, сен өзің білерсің. Бәлкім, қызық та көрінбес, өмірде мұндай хикаялар, бұл текті оқиғалар көп те шығар, оған дауым жоқ, таласып қайтем... кімнің басынан не өтпейді?! Шешем: "Пенде, пешенеге туғанда не жазылса, соны көреді" – дейтін. Онда шіп-шикі бала екенбіз, күлетін ек: "Осылар бізді тентек болмасын, қорқытып қояйық дейді ғой, мазаны ала беретін болған соң. Әйтпесе маңдайға жазылған деген немене? Қалай жазылады, немен жазылады, ол неге көрінбейді? Терінің ар жағындағы ақ маңдай сүйек шимайланатын шығар" деген ой келетін. Сөйтіп, құр ғана адамның бас сүйегін көріп қалғанда үрке тұрып үңілуші ек. Араб әрпімен түсініксіз бірдеңелер, сызулар салынатын болар деп ойлайтынбыз. Дәнеңе де көрінбейтін. Бертін ұқтық: ислам дінінің қара халықты тізгіндеп ұстауға деген бір тәсілі екен. Бұл сүренің Құранда қалай жазылғанын бір Құдайдың өзі білсін, бірақ тіршілік төркініне аударып қарағанда, меніңше, өте бейнелі ой, барынша астарлы айтылған сөз. Дүниеде төрт құбыласы тең адам бар ма? Басқаша айтқанда, "Аңсаған армандарыма әбден жеттім, болдым-толдым дейтін жан табыла ма? Табылса, көп пе, аз ба?.. Ол арасы белгісіз. Кесіп жауап беру қиын ғой. Өмір саған қалағаныңша сатып ала салатын магазиннің майы емес екен, әйтеуір. Алдыңа әкеп қоятын тартымды тағамға да ұқсамайды. "Өмір деген – бір мұхит, батасың да кетесің. Тәуекел түбі – желқайық, өтесің де кетесің" дейтін көнекөз қариялар. Сол ұлы айдында әліге шейін арпалысып, бірде батып, бірде шығып, өлмей жанталасып келе жатсам, ол, алдымен, мендегі рақатын көре алмаған зор махаббаттың күш-қуаты болар. Ересен алып толқындарда желқайығымның быт-шыты шықпай келе жатсам, ол да – сол бір қыздың маған мәңгілік сыйлап кеткен сәулелі сағынышы болар. Аты кім еді дейсің бе? Оған асықпайық.

	Саған, бәлкім, талайлардың: "Ой, біздің бастан өткен қиыншылықтарды айта берсең, бір кітап болар еді" дейтін әңгімелеріндей әсер етсе, өзің біл... Қайтсе де, мен қатты толғанғандықтан айтуға еріксіз мәжбүр боп отырмын.

	***

	Сонымен, елу үшінші жылы Алматыға келіп оқуға түстім. Қазір "оқуға түстім" деп айтуға оп-оңай болып отыр, әйтпесе маңдай терді бес төгіп дегендей, "әупірім Тәңіріммен" өткізгенбіз. "Мен ұрлыққа шыққан түні Ай жарық болды" деп Мәжнүн айтқандай, конкурс деген пәленің бұқпалап кеп бас көтерген жылы болатын. Оған дейін жоғарғы оқу орындарының өкілдері иықтарына қоржынын салып, мектеп-мектеп, аудан-ауданды аралап, табандарынан тозып, әр балаға жалынып: "Әкетай, көкетай, оқытамыз, диплом береміз, адам боп шығасың" – деп, әзер жинап әкетеді екен. Соның өзінде "өлдім-талдым" дегенде бір орынға – бір баладан әзер. Нағыз коммунизм болған ғой. Сол "коммунизм" тура елу екінші жылдан асып, елу үшінші жылға жеткенде телпегін көтеріп шыға келгені бар емес пе!

	Бір орынға төрт жарым адам таластық. Нан талаптар көп. Қазіргідей бір баланың соңынан екі-үш кісі өкпесін ұстап ауырып жүретін заман емес, өңкей, ақ ауыз, үрпексары балапандар не көрсе, өздері көретін. "Конкурс" деген сөзді де тұңғыш естуіміз, түп-төркіні "талас", "жарыс", "бәйге" дегеннің төңірегі болса керек. Ат бәйгесі, құнан бәйгесі дейтіндер рақат қой: жиырма-отызын қиқу сап жібересің де, қайтып келгенше қалпағыңды қолыңа алып қарап отырасың. Кімдер озып келді, көзіңмен көресің, қолыңмен ұстайсың. Әділ шаршы топ куә. Құлагердің қылтасын қиғандай қиянаттық ат жарыс та үнемі бола береді дейсің бе! Ал дүниедегі ең қиын бәйге – адамдар бәйгесі. Онда көзбен көруге болмайтын, қолмен ұстауға келмейтін тобықтан қағулар боп тұрады. Шүкір, әйтеуір, ең алғашқы конкурс боп, балапан басымен, тұрымтай тұсымен, ешкім әлі жағдайға бейімделіп үлгірмеген, тобықтан тотаймай озғандар оқуға іліндік қой.

	Алып ұшқан көңілге білінбес қанат біткендей. Қарлығаштың таңғы самалы ауада шарықтап сыпсың қаққаны сияқты. Мына жазық дүние, әділетті аспан, таңғажайып табиғат ақ жаныңды әлдилеп, қытығыңды келтірер қисапсыз мол қуаныш нұрын шашады. Бұл ғаламда адамнан мықты не бар екен! Оның тегеурініне төтеп беретін нәрсені білмеймін. Жеңемін десе, жеңеді. Жасаймын десе, жасайды. Жер бетіндегі жеті ғажайып та соның қолынан шыққан ғой. Шындап оқимын деген адамға институтқа түсу деген сөз бе екен! Химия, физика дегеніңізді бір табаққа тұздықтап, мұғалімнің алдына қоя салғанда, ауыздарын ашып, тамсанып отырып қалған жоқ па! Осыдан екі ай бұрын, он жылдық бітірерде, арман боп тұрған медицина институты тақымының астына бір-ақ түсті. Қолымда – жатақхана берген ордер, танауым делдиіп, орынды-орынсыз әдемі тұрған көзілдірігімізді қайта-қайта жөндеп, шірене басып келемін. Үстімде ағайым бір жыл киіп, оқуға жүрерде маған берген қызғылт күлгін коверкот костюмім бар. Сәл қолпылдаған кеңдігінде жұмысым жоқ, өзімше қабығын аршыған пияздаймын. Мұндай бал-шырын көңілге кім кесе-көлденең келуші еді?

	Ордерді жатақхана комендантына ұсынып: "Ал, енді, құдағи, әкеліңіз алақанға ақ төсекті", – деп тұрмын іштей масайрап. Мұрыны пышақтың қыры секілді еңгезердей ұзын әйел еш жылуы жоқ тұздай көзімен қарап:

	– Бар, киім-кешегіңді түгел алып кел, осы жерге, – деді де, үстімдегі әдемі, бірақ сөмпеңдеп тұрған костюмді көріп: – Мұны да шеш, тапсырасың – деді.

	Түсінбедім, аң-таңмын. Басқа жұртқа қарасам, бәрінің қолында бүктеп-бүктеп белінен байланған әртүрлі киімдер. Мән-жайға ертерек қанығып қалғандары маған түсіндіріп жатыр.

	– Иіс-қоңыс қалада қалдырмау керек екен. Сөйтіп түгел жалаңаштап отқа қақтамақ. "Битке өкпелеп, тоныңды отқа салма" дегенді білмесе керек бұлар.

	– Медицинаға түскен жігітке сол тілмен айтсайшы: санитарлық дезинфекциялаудан өткізбек.

	Менің есіме чемоданымдағы қара былғарысы жылтылдаған кожанка түсті. Оны да үлкен ағайым берген. Ішім күйіп барады, жылап жіберуге шақ тұрмын.

	– Жоқ, – дедім комендантқа жетіп барып, – күйдіруге беретін қос-қостан киім жоқ менде. Айтыңыз, кімнен рұқсат алу керек. Барамын мен сол кісіге, Құдай болса да! – Марқұм әкем анық ашуға мінгенде осылай өрт өжеттікке баратын еді. Мен де салдым сол қайсарлыққа.

	– Кім әмір берген "өрте" деп? Айтыңыз, тура соның өзіне барамын.

	Жаңағы көкшіл көзі зәр шашып қандаладай жарылайын деп тұрған коментант әйел, енді ішек-сілесі қатып күлмесі бар ма! Сұқ қолымен мені көрсетіп, бауырын басып сықыңдады ұзақ. Оған біраз жарамсақ қосылды. Әжуалады. Жыным ұстап әзер тұрмын. Әлден уақытта күлкісін басып:

	– Бар, директорға бар (ол кезде институттарда директор болатын), рұқсат әкел! Қарай гөр, өзінің шақарын! – деді айналасына мақұлдата қарап.

	– Қорқады дейсіз бе! Далада жатқан дүнием жоқ.

	Директорға келдім. Қабылдауында тосып отырған ешкім көрінбеген соң, секретарьшасынан сұрамай кабинетке қойдым да кеттім.

	Кең бөлменің төрінде газетті тігінен құлаштап жайып қадалып отыр екен директор. Басы көрінбейді. Газет ұстаған салалы саусақтары жұдырық боп түйіліп мені тосып тұрғандай. Бастапқыда тіксініп шошып қалғаныммен, бойымды тез жинап:

	– Рұқсат па, ағай! Саламатсыз ба? – дедім.

	Жауап болған жоқ. Сәл бөгеліп тұрдым да, қарсы алдындағы бос орындықтың оң жағындағысына жайлап отырдым. Маған қарап көз қиығын салмады да. Адам келді-ау, ит келді-ау демеді. Әлі отырмын. Мұрнымды тартып жөтеліп қоямын, тамағымды кенеймін. Назар аудармайды. Нөл.

	– Ағай, мен сізге келдім. Өтінішпен...

	– Ым-м... – Басын көтерген жоқ, сол газет құшақтаған қалпы.

	Мен әдеп сақтап тағы тостым. Бір қызық зат оқып отырған болар, ойын бөлмейін дедім. Талай уақыт өтті.

	– Ағай, мен бір өтінішпен сізге келіп ем...

	– Ым-м...

	Назар аудармады. Бүкіл ынтасы газетте. Ақыры "ым-м" дегені: "айта бер, шаруаңды, бір құлағым сенде" дейтін тәсіл-ау деп, жинап келген ашу-ыза, арыз-арманымды асығыс айтып шықтым. Не дер екен деп бөгелдім. Үн жоқ, газет оқып отыр. Аздан соң тағы да:

	– Ым-м! – деді. Бұл неғылған "ым-м"! Ұққан-ұқпағанын сезу қиын. Келеке, әжуа құсап көрінді. Комендант сайқымазақ күлкісін ашық, айдан анық білдіріп еді, мынау онан асқан жұмбақ болды-ау. Енді тіпті намыстанайын дедім.

	– Неғылсаңыздар да сонау Керекудің аққұмынан алып келіп отқа салатын айып тоным жоқ, сіздерге... – деп булығып барып тоқтадым.

	– Тоқта, бала, – деп директор басын көтерді. Үнінде жылы биязылық байқалды.

	– Не айттың? Қай жерден дедің? – Бір қилы таңданыс білдіріп, шынымен сұраған секілді.

	– Сонау алыс Павлодар облысының Аққұм ауылынан келіп ем, – дедім мен де даусымды барынша жұмсартуға тырысып. Мейірі түсе ме деп үміттеніп тұрмын. Газетті жинастырып қойып, енді маған ойлана қарады. Коверкот костюмнен басқа жылтыр қара былғары күртені қолтығыма қысып алғам. Әрі-беріден соң қысылып терлеп кетсем керек:

	– Теріңді сүрт, саспа! – деді сәл жымиып. – Тура Аққұм ауылынансың ба? Атың кім? Фамилияң кім?

	– Заңғар... Тайбағаров.

	– Бірінші курсқа түстің бе?

	– Иә...

	– Аққұмда қазір кімдер бар?

	Мен түсінбей қалдым. Мұндай сұрақты күтпеген болуым керек. Оны ол да байқады.

	– Тайкелтір деген кісіні білесің бе? Бір кезде сол ауылда тұрушы еді.

	– Білем. Ол кісі менің әкемнің ағасы.

	Ол сенерін де, сенбесін де білмей аңырағандай. Әлденеге ойланып қалды: " Мына қу кіріптар боп отырған соң, қосып жіберген жоқ па екен?" – деп күдіктенген тәрізді.

	– Кәне, Тайкелтір деген қандай кісі, суреттеші? – Мен сол иығымды қиқаң еткіздім.

	– Қалай?

	– Түс ерекшелігін, кескін-келбетін айтып көрші деймін.

	Мен енді байқадым: манадан бері нанбай отыр екен айтқандарыма.

	– Образын жасайын ба? – дедім сәл қуланып. Образ деген сөзді мектептен ұнататын ем. Тайкелтір атамды суреттемегенде, кімді суреттемекпін.

	– Портретін бер!

	– Қапсағай ірі денелі, көзі бүркіттің көзіндей, орақ тұмсық, көкпар тартуға жаралғандай ұзын қолды, алып бойшаң кісі. Тұлғасы тік, өн бойында артық-аспай бір қырым ет болған емес. Оң жақ қабағының астында теңгедей қалы бар.

	-Тоқта, тоқта! Болды. Түсінікті.

	Мен тоқтағам жоқ, атамды қолмен тудырып, өзім тәрбиелеп өсіргендей жеріне жеткізбей бейнелесем деймін.

	– Сағат неше қазір?

	Мен қабырғадағы бауы салбырап тұрған сағатқа қарадым. 5-тен асқан екен.

	– Жүр, бала, кеттік. Атың кім дедің?

	– Заңғар.

	– Жүр, Заңғар, кеттік.

	Атымды айтқанына ішім жылығанымен, әлденені босқа бүлдіріп алдым ба деп, екі ұдай әрі-сәрі күйде орнымнан тұрдым. Тайкелтір атамды қайдан біледі бұл кісі? Текке мылжыңдадым-ау деймін. Шешем баз бір уақытта кейіс білдіріп: "Сөзге үйірлеусің, балам. Артық сөз ақылдылықтан шықпайды" деуші еді. Жоқ бәлеге бастамаса нетті!.. Кешегі Ұлы Отан соғысында өлген әкемнің көзін көрген киімдей бір қолпылдаған костюм мен қалбырақ қара тон үшін ойламаған, орынсыз жазаға ұшырап қалмасам жарар еді. "Жұртпен көрген ұлы той" деп басқа студенттермен бірге өткізе салмай, елден ерекшеленіп өзіме де обал жоқ. Күдігім тағы көбейді. Таңқалысым өз алдына. Атамды танитын болып шықты ғой. Қалай? Осы сауал көңіліме келді, қынаптан суырған қылыштай сұрай салдым.

	– Сіз менің атамды білесіз бе?

	– Жүр, оны кейін естисің. – "Кейін айтамын" демеді. Әлде зілі бар сөз бе мынау! Даусында бірақ салқындық байқалмады. Тәуекел, не де болса!..

	Көгілдір түсті жап-жаңа "Волганың" артқы есігін ашып, иегін қақты. Ішке кірдім. Көгілдір пүлішпен қаптаған екен... Сыза жөнелдік...

	***

	Машина жасыл қақпаның алдына кеп тоқтады. Қаланың тау жақ сырты екен, біршама жүрдік. Көшелерге қарап отырдым. Ленин проспектісінен де өтіп кеттік-ау деймін. Жол-жөнекей ол кісі де тіс жармады, мен де апамның айтқан ақылын еске алып, аузымды жауып отырдым. Тағы да сөзден сөз туып, әлденені бүлдіріп алсам... «үндемеген үйдей бәледен құтылады».

	– Мана-ар! – деп дауыстады директор ағай жасыл қақпадан кіріп, есіктің алдына барғанда. Жұмсақ, жылы үнмен айтты. Мен бес-алты қадам кейінде келе жатқанмын, үйдің алыс түкпірінен шыққан майда сыңғыр дауыс естілді. Сыртқы есік ашық екен.

	– Манар, бері шық, сырттан қарсы ал, мен бүгін ерекше қонақ ертіп келем. – Іштен бөгелмей толықша, жүзі жарқын, ақ құба әйел жайнап шығып, сәл күлімдеп қолын ұсына берді. Мұндай тәртіптен беймағлұм ауыл баласы, мен байғұс, сәл аңырып: «Сәлеметсізбені» де айтар-айтпас қос қолымды ала жүгірдім шалдарша. Қызарып, ыржалақтап тұрсам да, ағайдың «шақырып келдім» дегенін көкейіме түйіп қалдым.

	– Бұл, – мен таныстыра бастады директор ағай, – әлгі өзіңе жыр қып айтатын Тайкелтір ақсақалдың баласы екен. Көктен іздегенім жерден табылып, үйге алтынның сынығын әкелгендей болып отырмын.

	Әйел бір түсті ықылас пейілмен:

	– Үйге кір, қалқам. Ұялма, – деді. – Бүгін жүрегім әлденеге алып ұшқандай болып еді, осы қуаныш... Қымбат кісіміздің өзін көрмесек те, көзін көруге бұйырып тұр екен ғой. Киіміңді шешініп, жуынып, дем ала тұр, қалқам.

	Екі дүркін айтылған «қалқам» деген жылы сөзден соң аздап еркіндік сезім туды. Шешем «айналайынды» айында-жылында бір естіртетін, мінезі қаттылау кісі еді. Мына кісі қас-қағым ішінде, қос қалқаны құшақтата салды. Жан-жағыма көз тастадым. Кіреберіс ауыз үй әдемі тәртіппен жиналыпты. Аяқкиімдер тұрған ағаш-ұялардың бір босына апарып су жаңа қоңыр брезент туфлиімді қойдым. Ақ сәтенмен қымтаған киім ілгішке қара былғары тоным мен коверкот костюмімді ілдім. Киімдеріме көз қиығымды тастап, оңаша қалған бұл сәтте өзіме-өзім риза болып тұрмын. «Молодец, Заңғар!» Коменданттың сөзіне қайыса кетсең ғой, мына туғалы үстіңе киген тәп-тәуір дүниелер ендігі қамырша иленіп жататын еді даусыз. Оны былай қойғанда, бұндай танысуға жүз жыл тілек қойғанмен жете алар ма ең, жете алмас па ең. Институттың директорының өзі құрметпен қонаққа шақырды. Қапыда айырылып қалған бауырымен қайта табысқандай құшағын жайып қошемет көрсетеді. Қандай қиялдасаң да, тіпті түсіңе кірмейтін нәрсе ғой. Бейне бүгінгі күннің ертегісі дерсің! Не де болса енді өлмейтін шығармын деп ойлап қоямын. Шешем айтушы еді: «пендесіне жақсылық етейін десе, Жаратқанға қиын емес», – деп, сол Жаратқанның жетімегіне жіберген бір жапырақ бақыты да. Жерге қаратсын ба!..

	Біздің елдегідей қара құман емес, бұрап қалсаң мөлдіреп өзі келе беретін тегін суға әтір сабынды аямай көпіртіп, мәйкінің жартысы малмандай болғанша әбден жуындым. Оныншы кластың ақырында қойған шаш, қазір мысық мұрттанбай қайырылып бәтуа-бітімге кеп қалған, жақсылап тарадым. Бәрі ойластырылып есептелген ғой. Жағасының кей шетіне аздап кір дағы түскен көйлегімді сәл тыжырынып киіп болғанда, ішкі үйден директор ағайдың даусы естілді:

	– Заңғар-ау, Заңғар!

	– Не, ағай!

	– Мұнда кел! – Дауыстың қай бөлмеден шыққанын толық аңғармадым. Оң жақ есікті аштым, ешкім көрінбеді. Сол жақ есіктен сығалап ем, жан байқалмады. Қарсыдағы бөлме де бос. Оның жанындағы бір есікті ашқанда, телефонмен сөйлесіп тұрған ағайды көрдім.

	– Мені шақырдыңыз ба, ағай?

	Сөзін бөлмей, маған сол қолымен жатаған жұмсақ отырғышты көрсетті. Ұққаным жоқ. Телефонның бір ұшын басып:

	– Креслоға отыра тұр, – деді маған. Сөйтіп әлгі жатаған жұмсақты нұсқады. Ақырын жайғастым, былқ ете қалды. Қалың сабанға құйрығыңмен түскенде осындай болатын еді.

	– Иә, иә, – деп сөзін жалғады телефонға. – Сол ауылдан, баяғы ауылдан. Иә, иә, Аққұм... Ол жағын әлі сұраған жоқпын. Кім білсін? Тез келсеңдерші, көресіңдер ғой. «Телефонға шақыр» дейсің бе? Ол сақтығың ба, сағынышың ба?

	Әңгіме мен туралы болып жатқанын сезіп отырмын. Бізге ынтыққан тағы біреу болды.

	– Бері кел, мына кісімен сөйлес, – деп, ағай телефонның сабын қолыма ұстата берді. Бірінші рет алуым. Баспақтың тоқпан жілігіндей бар екен. Бір басын құлағыма кептеп, екінші тілік-тілік дөңгелек тұсын аузыма әкеліп, қатты жөткіріп алдым. Одан кейңн: «һы-һым», – деп даусымды кенедім. Тәртіп осылай болатын шығар деймін өзімше. Тыңдап тұрмын. Құлағымның әргі түбінен кеп өзі қалың қамыстың арасынан көрінбей қырқ-қырқ еткен жабайы үйректің үніндей бірдеңе естілді. Одан әрі аңырып есуастарша тұра бермейін деген ой келді ме:

	– Мен бала емеспін! – Біздің жақта қыздарды бала деп атайтын әдеті бар-тын. Шатастырып тұр-ау деп ойладым. – Мен ұлмын. Қай ұл керек сізге? Иә, Тайбағардың баласымын. Қанша перзенті бар дейсіз бе? Үшеу. Мен – ортаншысымын. Атым – Заңғар. Үлкен ағайымның аты ма? Қалдар. Тайкелтір атам қуатты жүріп жатыр.

	Сонан соң «Жарайды, ағайыңды бер», – деген сөз айтылды да, үні шықпай тым-тырыс боп кетті. Мен біткен шығар деп дағдарып ем, директор ағай кеп қайта алды қолына.

	– Ха-ха-ха, – деп күлді ол. – Сен немене жас жігітті сонша тергеуге алғаның! Ол саған қырдан келген қарақшы ғой деймісің, әлде ауданға ақпар беріп тіс қаққан есепші деп отырсың ба? Онан да Бағила екеуің тездетіп келіңдер де, бауырларыңды көріңдер. Көрімдіктеріңді ұмытпаңдар. Давай, давай! – Телефонды орнына жайғастырып қойды да, әлі состиып тұрған менің арқамнан қақты. – Осында бір ағайың тұрады. Елден ерте кетіп қалған. Солар келеді қазір. Қысылмай еркін отыр. Бүгін осы үйдегі ең үлкен қонағы сенсің.

	Қала бетін алғаш көрген, оның алпауыттарының арасына тұңғыш тап болған ауыл баласы бірден мажығып қалмасын деп тұр-ау, еркелетіп алақанымен сипап қояды. Жалданып өсіп қалдым, арқажүнім көтерілгендей.

	– Иә, есіме түсті, атам айтып қоятын оқта-текте, «Жоқшылық, жетімдік әлегімен ауылдан ертерек ккетіп, өз бетімен оқып, Жетісу жағында қызмет істеп жүрген аталас ағайынымыз бар» деп. Ұмытпасам, прокурор дейтін. Сол болмаса...

	– Дұрыс, дәл ттаптың, Заңғар. Және біраз аға-жеңгелерің болады. Сен енді кәмелетке толып, азамат қатарына қосылдың. Дастарқан басында кішімін, жаңа жүздесуім деп жасқаншақтама, сөз реті келгенде әңгімеге араласып отыр.

	Соны салмақпен ойға сіңімді, байсалды етіп айтып, енді өзі байыздап отырмай шығып кетті. Шаруа жабдығына шықты ма екен. Бас қонақпын деп бағжиып қалмай, қолғабыс берген жөн шығар. Шиырылған асықтай ауыз үйге бір-ақ аттадым.

	– Кәне, тәте, неге көмектесейін, айтыңыз, – дедім. Туа бітті осы үйдің адамындай, қысылу-қымтырылуды қойып, жайраңдап тұрмын. Қолға іс тисе, көлде жүзген балықша сырғымақпын. Манар тәтей елпілдеп жүзіме құмарта бір қарап алды дда:

	– И-и, қалқам-ай, ауылдың баласы осындай адам жатырқамайтын бауырмал ғой, кел, көмектесе ғой, айналайын! – Сипаттамасын да, қуанышын да бірден бағыштады. Онысы жаныма майдай жақты. Әсіресе «ауыл баласы» дегенді соншалық жылылықпен айтқанда, жәшіктегі неше түрлі бөтелкелерді сүртіп кеттім. Әрқайсыысын айнадай ғып ысқылап жатырмын. Иненің көзіндей қылау қойғам жоқ, ішкені ішіп, ішпегендері осы шынылардың жүзін көріп отырсын. Ақыры бұл менің тойым болғалы тұр ғой. Сонан соң үлкен бөлмеге апара бер дегендердің бәрін тап-тұйнақтай еттім. Құрақ ұшып жүрмін, әшейіндегі қолапайсыздық нышаны да жоқ. Бұл ептіліктің қайдан келгенін өзім де біле бермеймін. Неткен қуаныш, неткен бақыт! Лақтырған тасың тауға өрмелейін десе, қиын емес екен ғой. Директордың үйі түгілі, есігінен сығалай алмайтын жаман студент енді бір сәт төлтумасындай тайраңдап жүр.

	Әп-сәтте есік пен төрдей ұзын үстелдің үсті ішіп-жемге тұнып қалды. Неше түрлі тағам, неше түрлі ішімдік. Маған тамақтардан көзіме оттай басылғаны – майдалап тураған қазы-қарта мен ақ тегенеге құйылған қымыз. Өзгесінің бәрі атын да, затын да естіп білмеген бейтаныс дәмдер. Қайсысын қалай жеп, қалай ішетіні жалғыз Жаратқанның өзіне ғана аян.

	Қонақтар келе бастады. Дабыр-дұбыр, қызу-жарқын дауыстар шықты тыстан. Екі иығына екі кісі мінгендей балуан тұлғалы біреу күжілдеп сөйлеп, қуыршақтай ақ қағаз келіншекті көбелек қуған балаша айдап кірді. Даусы арыстанның үніндей екен.

	– Қайда әлгі біздің бауыр, қайда? – деп гүрілдеп қояды.

	– Немене, жаңа түскен келіншшектей тығылып, көрінбей ме мына аға-жеңгелеріне?!

	– Ассалаумағалайкүм! – деп үлкен бөлмеден жүгіріп шығып, дәліздің ортасына кеп қалған атандай кісіге қос қолымды ұсына бердім.

	– Ой, айналайын, келші кәне! – деп етжең жұмсақ оң қолын ұсынып, сол қолына қапсыра тартып, иығымнан ақырын-ақырын қағып қойды. – Міне, жігіт болған деген осы. Бек әйбат. Бар, енді, жеңгеңе сәлем бер.

	– Армысыз, тәтей! – Манадан бері қара торы өңіне қызыл жалқын қуаныш қаны ойнап, күлімдеп тұрған тал шыбықтай әйелге үлкен ықыласпен амандастым. Күріштей аппақ тістерін көрсетіп:

	– Бар бол, төрем! – деп шашымнан сипады. Екеуі де мейлінше іш тартқан жақындық көрсетті. Ертеде ажырап қалған аталас тумамыз осы болар деп тұрмын. Базардан әкесі келген жас баладай мәз-мейрам күй.

	Төңкеріліп, дөңкиіп түскен сиырдың қарны секілді бүйірі жұмсақ диванға кеп орталарына алып отырды. Жағдай сұрап жатыр.

	– Ауыл-ел түгел аман ба?

	– Қашан шықтың, қашан келдің?

	– Тайкелтір аға әлі күйлі ме?

	– Шешеңнің дені-басы сау ма?

	Мен де түк қалдырмай нақпа-нақ жауап беріп жатырмын.

	Қонақтардың бас-аяғы жиналып болған соң, жұрт дастарқан жайылған үстелді қаумалай қоршап отырды. Директор ағай менің қолымнан ұстап, ұзын үстелдің төр жақ басындағы жеке орындыққа жайғастырды. Бұл да мен күтпеген тосын жай, қысылып, денем ысып, көрікке түскен шоқтай шоқтай қызарып кетсем керек:

	– Бағана ұялма дегенім қайда! – деп сыбырлады сый ағам құлағыма тақап. Жүрегім сәл орныққанмен, тізелерім дірілдеп, ішкі әлемнің өрекпуі әзір басылар емес. Көптің сұсы басады деген осы. «Көп қорқытады, терең батырады», бірақ сол көпшіліктің ішінде мен де бармын ғой. Бар болғанда, шынтуайтқа келгенде, осылар дәл бүгін мен үшін, мені сылтау қып жиналып отырған жоқ па? Қысылып, қызаратындай әлдекімнің бау-шарбағынан аттамаған секілдімін. Не болды сонша! Қазір болса болған шығар ығай мен сығай. Әйтпесе бұлар да осыдан жиырма-отыз жыл бұрын маған ұқсас жалбыр тонды, жалаңаяқ бала болмады дейсің бе? Болғанда қандай?! Мұрындарының суы кепсе, кепкен шығар. Тіпті бұлар шынардай шалықтап бұтақ жайып кеткенмен, қастарында бала терек болмаса, өңкей шынар неге сән?

	– Інім, тамағыңды же, қысылма, – деді оң жағымда төрде отырған жонып жасағандай бітімді, қыр мұрынды көрікті еркек.

	Өзімді-өзім үгіттеп, бірқыдыру есімді жисам керек, манағы асау тайдай бастықпаған қалшыл, діріл сейіліпті. Алдыма жеке тәрелкеге бөлектеп салып қойған тағамды шөп-шаламымен қоса қарбытып жібердім. Алдымен қазы-қарталары кетті жөнеп. «Ас ішсең, атауыңдай іш» деген. Өзім де түскі тамақтан бері нәр татпаған ашпын. Оны өзегіме ас барғасын байқадым. Қарбып асаған тамақтың ар жағына ел қонатындай уақыт өткенде, шетте отырған директор ағай орнынан тұрды.

	– Ал халайық, достар! Рюмка, бокалдарға түгел құйылды ма? – деп өз сұрағына өзі жауап берді. – Құйылды ғой деймін. Онда бір сәт құлақтарыңыздың еркін маған берсеңіздер. Құрышын қандырайын. Ал егер қандыра алмасам, артық жайылған ықыластың оқасы болмас. Қайткен тұста да жақын жүрегімнің жанынан орын берген достарым, сендер осы сәттен етпісірім уақыт бұрын басталған біз Манар екеуміздің жанымыздың сексеуіл шоғындай қызулы бір шағын қызықтау үшін бас қосып отырсыңдар. Шет жағасынан деректер де боп қалған шығарсыңдар. Мен сонау бір қиын-қыстау замандағы жоғалтып алған бейкүнә бозбала шағыммен жадырай жүздескен халдемін қазір. Оны есіме салған, тоғыз қабат сандықтың түбінде жатқан сырымды құпияда кілтін тауып ашып берген – мына бала жігіт, – деп, маған қарай қолын созып, алақанын жұмсақ жайып көтерді. Орныңнан түрегеліп көрін деген ишарат. Орнымнан тұрдым. – Заңғар! Мұны, осындай қырдың киігіне Алтайдың маралына ұқсаған бота тірсек таза мөлдір қалпымен табиғаттың өзі тәнті етейін деп айдап әкелген болар. Отыра ғой, қалқам, – деді маған электр шамына көзі жұлдыздай жалт етіп. – Дәл осы Заңғарға жетер-жетпес оң-солымды таныр-танымаста маған, енді ойлап қарасам, баға бойламас жақсылық жасаған бір адам болған еді. Ата-анадан ерте айырылып, әр есікте бір жүргенде, менің кітапқа ынтамды көріп, кейбір жаман ағайынның сол үшін талай таяққа жыққанында араша боп, ақырында неше күндік үлкен жолға өзі атқа мінгестіріп әкеп, Ертістен өткізіп, Керекуге жеткізіп, одан үлкен қалаға жетерлік қаржысын беріп, «бетіңнен жарылқасын» деген асыл азамат бар-тын. Кейінде етек-жеңді жиып, ес кірген соң талай хат жазып, бір хабарына зар боп қойғандай ем. Асырып айтты демеңдер: сол өлген үмітім тіріліп, өшкен ойым оянып, ару анадай еміреніп тұрған жай бар. Мені тағдырдың жол айырығынан кездесіп, қараңғысынан құтқарып, сәулелі жағына қарай жөн сілтеп жіберген кісі, мына Заңғардың атасы – Тайкелтір деген ақсақал бұл дүниеде әлі бар екен, тірі екен. Сол кісінің есендігі үшін, жақсы зәу-зәу, үрім бұтағы үшін. Бәйтеректей бөлек біткен қария бір мен емес, талай жыртық борбай жетім-жесірге пана болған шығар-ау!

	Директор ағай осыны айтып, қазтабан, тырна ұршық стаканды жоғары көтерді. Сол кезде жұрттың бәрі жапатармағай «жә» десіп, қолдарына рюмка, бокалдарын ұстап, орындарынан түрегеле бастады. Міне, мәселе қайда жатыр?! Менің атама көрсетіліп жатқан құрмет болды ғой бұл. Не жайсаңды аяғынан тік тұрғызды-ау қасиетті қария. Ауылға барғанда жыр қып айтып, рақат күйге бөлермін-ау!

	Қуанған мен қорыққан барабар демекші, мен мына көрініске өзімше елтіп бөгеліп қалған екен, құрметтеуші ағайын келіп, қолыма шампан құйған бір ұршық стаканды маған ұстатты да:

	– Іш осыны, ештеңе етпейді, жүрегіңді басасың. Мына кісілермен соғыстырып шық. Сонан соң сені ешкім қыстамайды.

	Мен қол алған кісіше қайта жағалап, тырна тірсекті тегіс зыңғырлатып шықтым да, бар пәрменіммен сілтеп салдым. Тілеуіңді бергірдің кеңсірігімді жарып кетпегеніне шүкірлік еттім. Бұрын елде дәмін татып байқағанда, қырдың жазғытұры жуасындай ғана әсер ететіндей еді. Тегінде, өзінің жұту ережесіне қайшы келсем керек. Енді зерен кесеге құйылған қымызды ішіп, жеңілденіп серги түстім. Айналаның бәрі жарасымды да бапты күйіне келген екен. Балқып отырмын.

	Ағай енді бір сәтте әңгіменің тиегін маған бұрған екен. Жекелеп таныстырып, соңында өзіне жетектеп келтірген коверкот костюм мен қаудырлақ тонның хикаясына түсті. Атамды суреттеген жерімді айтып тағы мәз болды. Сөйтіп шыны ма, сыны ма мен күтпеген бір күтпеген оқыс әзіл айтып қалды:

	– Қаласаңдар, біздің Заңғар қазір бәріңнің образ, портреттеріңді беттеріңе қарап айтып шығады.

	– Немене, баланы сонша ұялтып, – деп Манар тәтей қарынан тартып еді, көңілдері шампаннан соң кемпірқосақ атқан көп, отқа май құйғандай лап ете түсті.

	– Жасау қолыңнан келсе!

	– Айтсын, тыңдайық!

	– Мүмкін, ішкі жан дүниемізді, мінез-құлқымызға дейін ақтарар.

	– Өй, қойсаңдаршы!

	Бұл сөздер мені шапқа түртуден гөрі есіркеу құсап көрінді. «Тоқтай тұрыңдар» – дедім ішімнен. Шампанның кемпірқосағы біздің іште де бар шығар. Мектепте көзіне қарап ойын оқу, ажарына қарап мінезін тану дегенді шығарғанымыз бар еді.

	Аз ойланып отырдым да, жасықтық жасамайын, тоным су боп бара ма деп, тәуекелге тарттым.

	– Несі бар, айтсақ айтамыз, – дедім еңсемді көтеріп. Мұндай құқайды күтпеген жұрт мынаның шыны ма дегендей аңтарылып қалды. Мен: «Қане, қайсыңнан бастайын?» – дегендей жағалай бір-бір сүзіп шықтым.

	– Қойыңдар – деді әлдекім, – баланы тәлкек қылмай!

	– Қоятын дәнеңе жоқ, айтылған сөз – атылған оқ, – дедім тайсалмай. Бетім былш етпейді, барым да, нарым да дегендей түр мендегі. Әлі сенімінен гөрі қызықтағаны, таңданғаны басым секілді. Сәлден соң алды тіксінген кескін байқатты: «Жерден жік шықты, екі құлағы тік шықты». Құлағым, расында, делдие шошайған, қадалып қараған кісіге күлкі шақыратын құлақ еді. Әйелдердің жеңілтектеу біреуі мырс етіп төмен қарады. Мейлі. Дүние кезек, бізге де күлетін сәт келер. Рұқсат тосып отырмын.

	– Тілеп тұрған аурудың емі жоқ, көрсетсін бала сәуегейлігін, – деді оң жағымда отырған келісті қара торы кісі.

	– Онда тура сол ағайыңның өзінен баста. – Бұл дректордың берген желі.

	– Маған бәрібір, – дедім мен. Сөйтіп қамшылар тұсымдағы қыр мұрынды, жарасты әдемі, сұлу бітімі бар, көз жанары мейірімге толы кісі ілкі шапағат сезім тудырады екен. Сүзіле қарап, ойымды термелеп кеттім.

	– Атам қазақ: «түсі келгеннен түңілме» деп тегін айтпаған шығар. Сымбатты тұлғаңыз бен мейірбан жүзіңізге қарап жоталы парасат көргендей боп отырмын. Өзінен гөрі халқының қамын ойлайтын жүрегінде діттегенінен таймайтын жарық жұлдызы бар азамат ағасы болсаңыз керек. От шашқан жанарыңызда ең сүйсінерлігі – еш өтірік жоқ. Тартысқанда тұлпардың белін үзетіндей табандылық теуіп тұр. Халық мүддесі дегенде айла-амалыңыз да аз болмаса керек. Тек күндердің күнінде сырт сұлулығыңыз ішкі жан байлығын жеңіп кетіп жүрмесе?! Сырт сұлулыққа жерік әйел деген қауым бар ғой.

	Мен ойымды өстіп тамамдай бергенде, манадан мелшиіп тыңдап, міз бақпай отырған адамдар түйе қарын шөп жанғандай ду етіп, мәз боп күле бастады. Көп оқыған кітаптардың қайсыбір абыздарша бұлай сарнап кетермін деп үш ұйқтасам түсіме кірген бе!? Тартынайын дедім. Әр нәрсенің шегі бар, әзіл-ойын кемерінен шығып кетіп жүрсе, қаудыр тонның көкесін сонда көремін. «Аяз би, әліңді бір, құмырсқа жолыңды біл». «Абырой деген деп ұғатын болсақ, осы да тақияға тар келмес». Менің енді бұл сәтте үнсіз қалып, сай-саланы қуып кеткенімді аңғарып қалды-ау деймін. «Оны болсаң, келесісіне көш», – деп қаумалады. Шаттана күліп, ризалық пішін білдіргендеріне қарағанда, көп ауа жайылмасам керек. Бұл сезім тағы да тау бұлағындай екпін әкелді. Адамның он қабат ойын оқу – арқа талып аруақ шақырумен тең. «Жығылсаң, нардан жығыл» деген емес пе мәрт халықтың мәтелі.

	– Енді келесі кісіге!

	– Тоқтамай бағаңды бере бер.

	«Жарайды. Тілектерің сол болса», – деймін ішімнен. Көрген-білгенімді, оқыған, естігенімді аянып қалмаспын.

	Бал ашып, бағасын айтатын екінші кісі – жаңағы мақтаған ағайдың оң жағында отырған қабағы қатыңқылау, дөңгелек жүзді әйел. Зайыбы болуы лазым. «Атының сыры иесіне мәлім» демекші, кезегі келгенде жаратпаған сыңай танытып, тымырайып қалды. Өтірік болса да жайраңдаған жасанды қалып іздеген жоқ. Мейлі:

	– Пішім мол болғанымен, мол жаратылған даналық қасиетті көре алмай отырмын. Ел анасы дерлік шалқып жатқан ақылдың етек-жеңі білінбейді. Заты-жаратылысында адамға пайдасы да жоқ, залалы да жоқ, өзіне де жақсылықты қара қылды қақ жарғандай бөліп ала білетін пияздай пысық кісі. Елге жетпегенмен, жерге жетер ақыл парасаты бар. Соны кейде көпсініп, жұртқа бағыт-бағдар сілтейтін болады. Қайсыбір жаманатқа тән қақаң-сұқаңы, сыпсың сөзден ұршық иіретін қылығы жоқ, ойын көлденеңінен жайып салатын ер мінезді адам. Сонысынан талай жұрт именеді, талай жұрт сыйлайды. Жеке басына қонып жатқан бақ болмағанымен, талайы зор дәулетке еншілес қонған жан. Сонысын төкпей-шашпай, ысырап етпей ұстай біледі. Ризамысыз, тәтей?

	Әйел сыпайы жымиып күлді. Сыр берген жоқ. Қабағындағы жаумайтындай бала бұлт бұл кезде сейіліп қалған екен. Қалған жұрт әлгіндегідей ду етіп мәре-сәре бола қоймады. Маңғаз әйелге қарап көздерімен күлісті де, көздерімен ұғысты да қойды. Кейде шындық екеш шындықтың да бұралқы иттей еленбейтін әдеті ғой. Жиналған топқа көзімнің қиығымен қарап қоямын. Директорыма көз тастап ем, менің мына тосын өнерімді қызықтаған қалпы жерден жеті қоян тапқандай мәз. Маған не керек, директор рақаттанса жетіп жатыр.

	– Бұл топтың бірінен-бірінің жасыратын сыры жоқ. Бас қамшыны, бала! – деді таза көңілді біреу. Басқалар сол сөзге ымыра жасағандай.

	«Шешінген судан тайынбас». «Сұрағанға – тілеген». «Қолға құрық тигенде, талағыңда битің болса, аянарлық-аярлық мінез көрсетпе» дейтін Тайкелтір атам. Сол есіме түсті және бүгінгі дастарқан да сол кісінің қияндағы құрметі үшін жасалып отырған жоқ па! Бұндай билік қолға күнде тие бермес.

	Маңдайы жұмырлау, торсық шеке, қисық танау, жылан көз, жалпақ ауыз бас сүзетін бұқадай алдыма өкіреңдеп келе берді.

	– «Бір мінезі – көл, бір мінезі – шөл», бірде бие, бірде түйе» демекші, аз еңбегіңізді көп байлайтын әдетіңіз бар екен. Талантыңызды ел ұға бермейді деп кейитін кездеріңіз де аз емес сияқты. Кеулеп жеп тоймаған, қырнап жеп тоя ма? Қарпып қызмет істеуге құлқыңыз жоқ, құлқыңыз болса, мойныңыз жар бермейтін екіұдай мінезіңіз байқалады. Аз біліміңізді бұлдап, жолдас-жора жамылып, шырқап бір кетсем дейтін ойдан осы жер ортасына келгенше ада болмапсыз. Ортаға да, ошақ басына да мазаңдығыңызды көбіне өзіңіз де сезесіз. Бірақ оны үнемі кеш, қолды сілтеп қалғаннан соң ұғасыз. Баз бір шақтардағы түбі тесік аңқылдаған ашық көңіліңізді ескеріп, дос-жарандарыңыз кешіріп жүре береді екен. Табиғат – талант бермеген деп ешкім айта алмас. Бірақ бас асаулықты жеңетін күніңізді әлі болжап болмапсыз. Соны жеңгенде, баяғыда самғап кететін бе едіңіз.

	Осылай деп бөгеліп қалдым. «Қарапайымдылыққа мейлінше жарлы екенсіз, оты жоқ кеудеге нан пісіру – жігіттің соры» деген ой тарамдарын тарақтайын деп отырған тұста көзіне көзім түсіп кетіп, түгін тастап жатқан жыландай сұрланып қалған екен, қорықтым, зәрем қалмады. Төбе шашым тік тұрып, аяғым дірілдей жөнелді.

	Дереу ой келді: аурудың алдын ал деген. Мен жан-жағыма қарамай бөсіп жатқанда, бөтелкесімен басымнан бір қойса құнымды кім іздейді? Құнымды іздер-ау, іздейтін адам табылар-ау. Есірткенге еліре бермей, есім барда бас-аяғын бүтіндеп бәтуаға кеп қояйын. Құран ғып ұстамас, сөйтсе де көк ноқайға қыр боп тұрады ғой.

	– Аға, жеңгелер! – дедім олардың күлкілері басылар-басылмастан. – Әзілдеріңіз жарасқан жақсы жолдас-жора шығарсыздар. Қолқаларыңызды қолыма алып шапқанда, әлдебіреуіңізге артық тілім тиіп кетіп, ескі жараның аузын қазсам, ол тілек өздеріңізден болды, менің қара көзім мен қарақұсымды қарақшыға алып жүрмеулеріңізді сұраймын. «Бас кеспек бар, тіл кеспек жоқ» дейтін, айтыстың ауылы тым алшақ. «Жапалаққа да жан керек», депті ғой бір батыр.

	– Қара, мұның қуын!

	– Мынауың нағыз тазша бала боп жүрмесін!

	– Өзі қушыкеш қой деймін.

	– Қорықпай-ақ қой. Бөгелмей тарта бер.

	– Ортамызға бір балшы керек-ақ еді!

	Қалай қағытса, солай қағытсын, мен қайтсе де мәселенің басын ашып алдым. Не деп болады: бұлардың іші-тысына кіріп-шыққан жоқпын ғой. Әулекіліктің ақылды миды көтерген мойынға көк жаға болаған жері бар ма? Қияметтей қалаңыздың көгілдір қақпасын жаңа қаққан ауылдың аңқау баласы да тіршілік таразысына түскенде, «аузың қайсы десе», құлағын көрсетер» ынжық, аңғал емес. Оның да көнекөз қариялардан алған тәлім-тәрбиесі болады, мектептен алған ілім, үлгісі болады. Түптеп келгенде, бәрің де сол ауылдан шыққансыңдар, ағайындар!

	Бәйгеден озып, салым сап жүргендей енді бір айналғанда алдыма сүттей аппақ, пісте мұрын, күлкіден аузы босамайтын күріш тіс келіншек отырды. Ұлудың істігіндей қара кірпіктерін паш кеткен ойнақы қарақат мойыл көздері көп нәрсе сездіріп тұр.

	– Ер жігіттің: «Па, шіркін, дәл осындай болса жарым» дейтін, келісті көрікті табиғат сараңдық етпей берген екен сізге. Жаратылыс сыйлаған сұлулыққа түзік тағылымның тұздығы қосылса ғой, қайран. Сіздің күні бойғы күлкіңізге қарап, сол тұздықты таба алмай әлекпін. Мың кешірім болсын, қымызы жоқ бос күбі деуден аулақпын. Атай көрмеңіз. Тек майы алынып қалған ақ айран болмаса. Таласпаймын, ол да әдемі сусын. Затыңыз ақ, адал жаратылған, ақкөңіл әйел екенсіз. Ақкөңілділікті пайдаланатын сұмдар аз ба бұл өмірде? Сол Құдай берген күлкіні қойып, ел қатарлы салмақты болуға күнде қырық уәде жасайтын көрінесіз іштей. Бірақ одан үлкен зардап шегіп жатпаған соң, ұмытып кететін көрінесіз. Өмірден ұстаған мол мақсат, берік бағыты жоқ, күні өткенге мәз көбелек адамдар болады. Сіз сөз жоқ ол санатқа қосылмайсыз. Сілкініп тастап, өзіңізді-өзіңіз билер болсаңыз, абыройлы биіктеріңіз бар алда.

	Байқаймын, бағанағыдай емес, күлкі азайып келе жатыр. Бәлкім, менің жорамалым сұрқай шыға бастады ма, әлде жұрттың еті үйренді ме, әуелгі кеу-кеу аз. Мөлшерге кеп қалдық па? Кезек енді директор ағай мен Манар тәтейге келе жатыр. Әрине, олар туралы да көкейге келген сыр, түйінді біраз сұқбат етуге болады. Бірақ «өзің су ішетін құдыққа түкірме» дейді қазақ. Қызды-қыздымен көктен түскендей артық-аспай сілтеп жатқаным жоқ, шамалап бірнәрсе айтармын. Оған нәркүмәнмін. Сонсоң сабақтап:

	– Аға, тәтейлер, – дедім. – Сөзді тұтқан ауылдың баласы едім. Жақсысын айтсам, жағынып отыр дерсіздер, тамсанып кетсем, турасын айтады дерсіздер. Дастарқан үстінде сын жүрмейді дейді ғой. Бәріміздің алдымызға жайған ортақ дәм ғой. Дәм иелеріне мінездеме жасаған көргенділік болмас. Одан соң сол қанатта екі кісіге қысқаша тоқталып, осы бір қабырғамды сөгердей боп отырған жүктен құтылайын.

	«Тура биде туған жоқ» дейді қазақ. Бейтаныспын десем, арыма сермеген қылыштай қиянат болар еді, бұл екі кісінің маған жақындығын бағана білгем: аға, жеңгем. Жеңгемнің мамырдың күніндей шуақты жүзі өте-мөте сүйсінткен. Үлкен сыпайылық пен оқып-білім алған мәдениеттің белгісі көрінген. Өмірінде адам баласына реніш сөз айтпайтын нағыз көргенді жан. Қазақ әйелінің ата-бабадан келе жатқан инабат үлгісіне, бүгінгі озық заманның ойлы парасатын алған. – Осыларды өлеңдей шұбыртып термелеп барып тоқтадым да, іле ағайға ауыстым. – тояттаған бүркіттей, сырты маңғаз болғанмен түбі бос па деп қаламын. Алдына барған адамның терең түбін аңғармай қалатын өзімшіл тәкаппарлықтың обалын қайда қоямыз. Қара қылды қақ жар деп алдына алмас қылыш қойған адамның қаталдығынан не пайда, қаттылығынан не қайыр? Заң мен адамның арасында асқар тау мен тұңғиық көл жатқан жоқ па? Одан дайын ұшаққа мініп ұшып өте салмау керек. Асыл деп ұстаған затты аяғына дейін асылдандырмақ ердің ғана еркі. Білікті сана мейіріммен жалғасты. Өмір болған соң жұмыртқаның да тауыққа бір сәт ақыл үйрететінін ұмытпаған жөн. Осымен көреген көзілдірігімді алып орнына қоямын, аға-жеңгелер, рұқсат болса?

	– Бәрекелді, өркенің өссін!

	– Бәріміздің бір-бір қабат терімізді сыпырдың!

	– О дүниенің елегінен өткендей болдық!

	– Жиырмасыншы ғасырдың тазша баласы боп жүрме?

	– Ха-ха-ха! Ха-ха-ха!

	– Ха-ха-ха! Ха-ха-ха!

	Оң жақта отырған ағай нұрлана күлім қағып орнынан тұрды. Көмейі бүлкілдеді.

	– Қазақ әділетті сөзге әрқашан тағзым еткен. Біз бір отбасының адамындай боп кеткен достармыз ғой. Жақсы отбасының ың-шыңы сыртқа шықпайды. Қуанайық, жолдастар, бәрімізге ортақ, жанымызға жақсы іні келді қайтсек те. Жетістігімізді жасырып қалсақ, білгеніміз қайсы. Осындай таза жеткіншек, таза ұрпағымыз үшін тост көтерейік. Байқасаңдар, бұл біреуіміздің де атымызды білмейді. Үй иесі біздің кім екенімізді таныстырған да жоқ. Артық-кем айтса да, көңілдеріңе түйін қып сақтамаңдар. Дұрысын тұтастай қабылдаңдар. Ескі діни ұғыммен айтсақ, бұл бізге жіберген Құдайдың періштесі болар. Жас періштені жазғырмайық.

	Бұл сөзден кейін директор ағай орнынан тұрып, тағы да оқығандардың ізеттілігімен сыпайы кешірім сұрады. Бәріне ұйытқы болған өзі екен, шығармашылықпен табылған бал-ашпаны өз басы жөнсіздік көрмейтінін, сырламай, сынамай ашық айтты. Мені бүгін ғана көргенін, жатақхана шатағын, оқуға өз күшіммен түскенімді сүйсіне, күлдіре әңгімеледі. Қорғасындай ұйып қалған жерлерді сөйтіп ерітті, аздап балқытты.

	– Бұл бала ҚазМУ-дің филология факультетіне түсетін бала ғой, – деді сонда біреу тұрып. – Үлкен жазушы боп кетер ме еді?

	– Талайына берсе, осыдан да жазушы болады. Чехов та дәрігер ғой.

	– Психологтерге медицина да зәру! – Бұл директор ағайдың сөзі.

	– Оның керек емес жері бар ма? «Адам баласы бір-біріне өмір бойы жұмбақ боп келді, бола береді», – деген ғой Белинский.

	– Қайда жүрсе де бұл балаға көмектесіп, үлкен жолға салу керек.

	– Әй, мынаның өзі де бір жерден жарып шығар.

	Көпшілік қауым тарқар кезде менің аталас прокурор ағайым мен жеңгей қалып, шамалы кідірді. Әңгіме менің болашақ тұрғын жерім турасында екен. Прокурордың: «Менің қолымда тұрып оқиды» дегеніне директор ағай мен Манар тәтей көнген жоқ.

	– Бізде тұрады, біз күтеміз. Өзіміз тәрбиелейміз. Сен туысқан болсаң, бізге Құдайдың өзі алып кеп отыр.

	Сонымен, институт директорының үйінде жатып оқитын болдым. Коверкот костюм мен қаудыр тон мәселесінің ақыры осыған кеп сайды.

	***

	Шынымды айтсам, қолға түскен қояндай соншалық қысылып-қымтырылғаным жоқ. Жағам жайлау, әкемнің үйіндей сезіндім өзімді деп те айта алман. Үй ішінің мамыражай мейірбандығынан ба кең тыныс, жан сергітер еркіндік білінді. Кісінің шаңырағы болған соң, аяқ ұшынан басып жүресің деген әуелгі күдік желге ұшқан, түтіндей сейіліп кетті. Өз алдыма жеке бір бөлме. Жазу үстелі. Ағаш төсек. Төсек тұсында көз жауын алатын әдемі кілем. Кейін білдім, түрікмен кілемі екен. Бұрышты этажерка. Қабырғада ат басындай аспалы айна. Бір сөзбен айтқанда жаныңа қажеттің бәрі бар, тек жат та оқы, тұр да оқы. Дандайсыма!

	«Дандайсыманы» көлденең кеп маған алабөтен адам еске салған жоқ. Мен өзіме-өзім солай төтеден-төте шарт қойдым. Себебі, айтқызбай ұғатын нәрсені айтпай ұғу үшін адам баласына ақыл, сезім берілген емес пе? «Семіздікті қой ғана көтереді» деген мәтелді естігем, білем. Жуас, момын болғасын ғой. Одан басқа бір жануар көтере алмайды екен тойғанды, семіргенді. Бірақ сол моп-момақан, жайбасар, көнбіс түлік, атан түйені алып ұратын қарақұртты сағызша шайнайды. Олай болса, жуастың да өмірден еншілі сыбағасы болғаны ғой. Менің де әлім жетіп алар үлесім, бейілдеп берер парызым болғаны ғой.

	Қызыл түңкелеп жапқан кең сарайдай ақ үйде төрт үлкен бөлме бар. Көпшілігі апандай кең, асырып айтсаң ат шаптырым дерлік. Жасауы, сәні келіскен. Ішіндегі ықшамды оңтайлысы маған берілген бөлме. Оның өзі жаңа ғана айттым, мұнтаздай жарасымды. Осы «алты қанат ақ ордада» төрт кісі тұрамыз. Директор ағай, Манар тәтей, мен... жоқ, үшінші мен емес, үшінші директор ағайдың алыстан туысатын апасы, атын білмеймін, жұрт «апа» деген соң мен де солай атадым бірден. Сонсоң, төртінші – мен. Апай аяқ-қолы жылдам, қағілез кісі. Осы үйдегі қыбыр-жыбыры көп тынымсыз тірлік солай үйретті ме, жоқ әлде жаратылысында шаруақор, еңбекшіл адам ба, екі қолын алдына сап, аяқ суытқанын көрген емеспін. Таң бозарғаннан қараңғы түсіп, жұмыстан Манар тәтеймен бірге қазан-аяқ арасында бірталайға дейін жарысып барып, сонсоң ғана тоқтайды. Әдеті ме, болмаса күні бойғы жүрістен сүрліге ме, әйтеуір ертерек ұйқтайды.

	Татымсыз көбік сөзге жоқ, біртоға, ақ сары жүзіне ашу ұяламайтын адам.

	– Апа, – дедім бір күні көкейімді қыжылдатып жүрген сұрақты одан әрі жасқай алмай. – Бір сұрақ сұрасам айтасыз ба?

	– Айтайын, білсем.

	– Мен осы үйде тұрғалы біраз боп қалды. Әзірге төрт кісіден басқа ешкім көрінбейді. Бұл отбасының бала-шағасы қайда деп сұрауға талай оқталдым. Батылым жетпеді. Алабөтен жаман ойым жоқ, тек білгім келеді. Құпия болмаса...

	Сүйкімсіз сауалды қоярын қойсам да қызара қысылғанымды сезіп тұрмын. Бетім дуылдайды, денем ысиды. Жаңа таныс апайым еңсесін көтермей күрсінді.

	– Уһ, қарағым-ай! Тұяғы бүтін тұлпар, қанаты бүтін сұңқар бар ма бұл жарық дүниеде! Адалына, ағына, жақсысына берсе, Құдай осыларға берер еді. Жақсыны Құдай бір жерінен қинайды дейді ғой. Сонша тіл тигізіп Жаратқанға не қылайын. Бір жаман немесі болғаны рас, бұлардың. Бірақ көп ұзатпай Жаратқан өз бергенін өзі қайтып алды.12-13-терге келгенде машина қағып апатқа ұшырады. Ал Манар тәтең сол бір баладан кейін көтермей қойды. – Соны айтты да көзіне жүректі езер мұңды жас алып «соңымнан ер» дегендей бұрылып ілгері басты. Мен үнсіз ілестім. Апай аспан түсті көгілдір сырмен боялған айқаспалы есікті жайымен ашып, үй иелерінің жататын бөлмесіндегі қабырғада ілулі тұрған суреттерді иегімен нұсқады. Алтындай күрең сары жұқалаң сыры бар өрнекті де оюлы ағаш жақтаумен қоршалған үш кісінің портреті: ағай, тәтей және ортасында шілдекті жүгерінің көлеміндей аппақ тістерін түгелдей көрсете мәз боп күлген 7-8 жасар ұл бала. Балапан лашынын мезгілсіз ұшырып алып, соның өлшеусіз орнын осындай саумал сағынышпен алданыш етпекке кейіннен ойластырып ілінгендей. Әрқайсысы бөлек сурет, бөлек жымдасқан бірлік сезім тудырады көңілге. Аяулы мұң төгеді көңілге.

	– Ендігі тірі болғанда сендер құрбылас жігіт боп қалатын еді ғой. Құдайдың ісіне амал бар ма??! – деп, апай ақжаулығымен сарқылып, таусылла бастаған көз жасын сүртті тағы. Кеудесі тола шер менен зар ма, күрсінгенде көкірегі қарс айрыла жаздайтын, бұл кісінің өмірі де көне таудың қатпарындай сан қыртыс, санап болмайды. Асылы, адамның жан жарасын өзінен басқаның сипағаны майдай жақпайтын құбылыс. Қанша емші, зерек, сезімтал саналғаныңмен, өзіңнен артық ешкім білмейді, түсінбейді де.

	Апай шаруа қамына кетті, мен оңаша бөлмеме кірдім.

	Кешкісін тамақтан соң, үйге алып келген қағаздарымен көпке дейін тесіле ойланып отыратын ағай, бүгін ол әдетінен жаңылғандай. Мазасыз қалың ой қоршап, көңілін жөн білмей адасып келген бейбақ шер тілшелейтін секілді. Қабағынан еңсе басқан ауыр күйін тамырлап түгел ұқпасам да, жан дүниесінің толассыз толқыны көп әлсіз лебімен сезімге ұратын секілді. Қызметінде бөтен, қолайсыз жағдаятқа ұшырады ма екен? Олай деуге Манар тәтейдің бет жүзінен өзеурей келген өзгеше реніш табы көзге түсіп тұрған жоқ, алыста қалған уайымның қара көзінің терең түкпірінде мәңгі жасырынып көңілсіз сес беретін, күнделікті көрінісі. Сол көріністің сәл ұшқын берер көмескі жарқылы. Қайтсе де үп еткен желдей, болмашы қозғалыс байқала ма қалай? Артық сөз, артық қимыл жоқ. Қабағынан ұғысатын шуақты мінез жұбайлар үшін үлгі-пішімі өздеріне етене үйреншікті сыр болар, бәлкім. Адасып, аңқылдап, буынсыз жерге пышақ ұрып менің нем бар, өз бөлмеме кеттім. Апай да жұмсақ төсекті жамбасқа алған. Ертерек жатып, ерте тұратын дағдысы.

	Бұл уақытта бәсіре боп қалған бөлмеме кірген соң, жайлы бір тыныштық, орайлы оңашалыққа бой ала бастаған кең тынысты ілкі жеңілдік қайыра табысты. Қолыма жаңадан шыққан «Абай» романының екінші кітабын «Ақын ағадан» алдым. Кеше ғана бастап оқығам. Кең тынысты өзіміз өскен шалқар дала, алғашқы бетінен аңқылдаған ыстық құшағын аша берді. Жаны жай тауып, өзге тіршілік, мұқым дүние ұмытылып, ұлан-байтақ әсерлі өмірге балқыған сезіммен толассыз сүңги түскендей ем, есіктің қалай ашылғанын білмеймін, арт жағымнан кеп, біреу иығыма қол сап тұр екен. Қатты ұйқыдан оянған кісіше селт ете қап, қарасам ағай зорлана езу тартып күлімдеп тұр.

	– Мұқаңды оқып жатыр екенсің ғой, – деді, сәл таңданған сабырлы дауыспен. – Оқы. Сосын пікір алысамыз, жаңа шыққан дүние ғой. Заңғар жатарда тесіліп ұзақ оқыған жарамайды, көзге зиян. Жүр, онан да далаға, таза ауаға шығайық.

	Сыртқа есік алдына шықтық. Қора жайы кең, тауға қарай бау-бақша, жеміс ағаштары кетеді. Алма, шабдалы, шие, қара өрік, бақшадан – құлпынай, қызанақ, бәдірен. Біздің елде бұлардың бірі өспейді. Құмға өніп шығып, пәлегін кең жаймай, бытырлап түйнек салатын жұдырықтай-жұдырықтай қара қарбыз біздегі. Оны да құшақ толатын ата-тегіндей болмаған соң елемей, менсінбеген бе орыстардың «дынка» деген атауына қосылып «діңке» деп кеткен. Бұл бау-бақшаны да осында келгеннен бері танып-білдім.

	Қазір күздің қалың айы. Қазан маусымының тамамдалып, қарашаның басталған кезі. Түнгі ауа дене сергітерліктей салқын. Аспан қара көк ала ашық. Жаздағыдай шүрегей көп жұлдыздар көрінбейді. Қалғандарының өзі жыртық үйдің тесігінен түскен сәуледей қалтырап ойнап, көзге сүрінбей, әткеншек тебеді. Қол созым жерде ғана шөккен нарға ұқсап, томаға тұйық тау қарауытады. Аулақта көңілге әлдеқандай үрейлі түйсік тепкен тау өзенінің сарылы. Үрген иттің даусы естілмейді. Ит қайдан үрсін. Үйге ұйқтайтын ит үруші ме еді! Тау, бақша, қала, тау өзені – менің әлі бойым үйренбеген дүниелер. Ауылды аңсаймын, далаға шықсам, ауылды ойлаймын. Оңаша қалсам, ауылды ойлаймын. Кішкентай ініммен қалған шешемді ойлаймын. Салқан ауадан ба, әлі бауыр баспаған мынау бейтаныс көріністен бе, жоқ шешем еске түскендікі ме, денем түршігіп, тізем қалтырады.

	Темекісін тұтатып, манадан әрлі-берлі өз ойымен жүрген ағай менің көкейімді барлағандай:

	– Тоңған жоқсың ба, Заңғар? – деді.

	– Жоқ. – мен көпе-көрінеу өтірік айттым.

	– Ауылды сағынып жүрген боларсың?

	– Жоқ, әлі... – Тағы да бұғып қалдым. Бұл жолғым шикі дәмі білініп тұрған жалған намыс еді. Шынына келсем, есейгендігімнің жүген-ноқтасы сыпырылып қалатындай. Оны білдіру мұрныынан суы кеппеген ноқайлық сияқты көрінеді.

	– Апаңды ше?

	Енді жалтаратын бұрылыс қалған жоқ. Түлкі бұлтақтың барша қияң-қалтарысы тұйыққа тірелді.

	– Иә, ара-тұра сағынатыным рас. – Адам баласына біткен өр көкірек, өзімшілдікті қойсаңызшы! Белінен басып, «сағындым» деп, турасын бір-ақ айтпай, тағы да қиялап тартып кеттім. Не білгісі, не сыр ақтарғысы кеп тұр екен бұл кісінің?

	– Анда-санда дейсің ә, Заңғар! Әрине, әрине. Барлық ісіңді жиып, ысырып қойып, күндіз-түні анаңды ойла, сағын деп ешкім айтпайды. Ол тіршілікте мүмкін емес шығар. Бірақ әлден анда-санда еске алсаң, жүре-бара ұмытып кетуің де мүмкін-ау! Ондай жат бауырлар некен-саяқ болмас. – осы сөзді аяқтар-аяқтамастан тобық жұтқандай қинала жөтеліп барып, тамағын қырнап түкіріп тастады. Қараңғыда қалтасынан бет орамалын алып, жанарын, аузы-мұрнын сүртті. Менің құлағымда күдік, күрсінуінен мұңы, зілі басымдау «мүмкін-а-ау!» деген төрт буын сол бояу, болмысымен әлі дірілдеп тұр. «Ананың көңілі балада, баланың көңілі далада» дейтін шығар енді. Жоқ, оны айтпады. Жұмбақтап, термелеп алыстан орағытып кетті. – Қарағайды қолдан егеді, сосын өле тырмысып өз бетімен де шығады. Мына таудағы сыңсыған қалың қарағай тамырын тасқа тігіп, солай өсіп-өнеді. Ал шеңгел еккен адамды көрдің бе, жоқ болмаса, естідің бе! Жантақты ше! Оларда, бірақ тасқа бітер қуат, қасиет жоқ. Құм мен сорға өседі. Жарық дүниеге шеңгел мен жантақты шығаратын соған лайық қуарып, қаңсыған таз топырақ екен. Мен, жаным Заңғар (Бұл сөзді ол ерекше ет-бауыры елжіреп айтты), сен алғаш күні көргенде-ақ қас-қабағыңнан, зерек зердеңнен танып байқағаным, сенде адамды жан жүрегіңмен беріле аялап, ардақтай сүйетін жақсы жаратылыс бар екен. Заманында кім болсаң да, қандай қызмет істесең де, ол қасиеттен зиян көрмейсің. Иә, апайдан біліпсің. Менің, біздің, біз Мәкең екеуміздің өзіміз-ақ айтар сырымыз еді. Оқасы жоқ. Жоққа жүйрік жете ме! Сол жалғыз баладан кейін жас иіс иіскеу, бізге бұйырмай қалды. Баламыз бол, баламыздай бол деген телмірген тілекті айтпаймын. Бірақ осы үйдің толық бір адамындай есепте өзіңді. Туысып жақын бола ма, ұғысып жақын бола ма, ол адамына байланысты. Жүр, үйге кірейік. Салқындап қаларсың...

	Төсекке басым тигенмен, көөпке дейін көзім ілінбеді. Терезеден қалт-құлт еткен әредік ақ жұлдыздар көрінеді. Алмастай жарқылдамай, жазғытұры көпсіген шаңдақ жолда баяу жылжыған сары алтын қоңыздай қозғалады. Адам қоңыз болмаса, кісінің жасаған жақсылығын білу керек қой. Айналайын, ағатай! Тәңір табыстырған ағатай! Сенің осы айтқан ардақ ақыл сөзің үшін де, мен шаш етектен қарыздар болсам ше! Жылы үйің, жақсы төсегің, аялы алақаның өз алдына. Біреуге болмысыммен берілуге мұнтаздай мөлдіреген таза көңіл жетпей ме! Сол жаныңды сезіндім, сездім, ағатай. Қаласаң, туған бауырың болайын! Оны аз десең туған балаң... болайын! Әйтеуір, сендер, сіздер уайым-қайғыға бата көрмеңіздер! Ол директорлығыңызға бас игенімнен, табынғанымнан емес, директор бол, кім бол, арманы көп жұмыр басты пендесіз ғой. Сіздердің кірпіктеріңізді сулатпауға барша жан-жігерімді салармын. Атақ-аттарыңа зәредей кір жұқтырмаспын да...

	Онсыз да Қазақстанның, қала берді, Одақтың төрт тұсынан келіп, тым-тырақай студенттік жаңа өмір кешкен масаң кеуде бозбала бірі-бірінің қайда тұрып жатқанын зәрулік етіп пе, дәрулік етіп пе! «Алыста бір жеке пәтерде тұрамын» дегенде, «фуйт», «жатақханадан кетіп! Солпаңдап!» – деп, теріс айнала берген. Бәрібір оларға: «Директордың үйінде тұрам» десең де, «Пішту» – деп мазақ етер еді. Тыныш жүруге сол сенбегені жақсы-дағы.

	Әзірге сабақтарды құлдилай оқуға зейінім жоқ. Бейтаныс дүние. Оның үстіне орысшаға да орашолақтаумын, бірі құлағыма кірсе, бірі тіпті айдалаға кетеді. Көп болса, қатты қиналып бара жатсам, әкеңді танытып бет қаратпай жаттармын деп қоямын өзімді-өзім сендіріп. Оған шамам келеді. Жалғыз сөзін қалдырмай кітаптың айтқанын алдыңа қойсаң, бесің болмаса да төртіңе тартыншақтамассың. Бір-екі жыл сөйтіп, қарысқан соң, арғы жағының қоғадай жапырылатынына сенімім мол. «Ұра берсе, Құдай да өледі!».

	Әзірге мені баурап қызықтыратыны, ақ халат пен ақ кәтелек қалпақ. Шайтан, нағыз дәрігердің өзі сияқтысың!

	Бір күні өлген кісінің сүйегін көрсетті. Шошып кеттім. Денемді, өн бойымды әзер уыстап ұстап тұрдым. Жоқ, кейін олай емес. Үйреншікті делебе секілді. Сабағына да солай төселіп, меңгеріп кетерміз, деп қоямын. Ағайға: «Атыңа дақ түсірмеспін», – деп, қараңғы бөлмеде ұйқым келмей ант беріп жатқаным да сол.

	Көзім ілініп кеткен екен, таң атып қалыпты.

	Аппақ таң. Торғын шәлінің түсіндей.

	***

	Түн баласына ұзақ уақыт кірпік ілмей құныға кітап оқитын машық таптым. Бұрындары елде жүргенде қанша емінсем де екі-үш парақтан әрі жылжи алмай көзіме ұйқы тығылатын. Онда шалқаңнан түсіп, қарақұсыңды ұлпа жастыққа төсегеннен болар деген ой келуші еді. Қандай қызық кітап болғанмен, жарым сағат жылжи алмай пеш түбіндегі кәрі мысыққа ұқсап пырылдайтын сәттер ұмыт емес. Қазір тіпті басқаша. Баяғы күндізгі қалау өз бағдарын күрт бұрып, түнгі кезекке ауысқандай. Ың-шыңсыз түнгі кезек жанға рақат, жайлы. Ойыңды ұлғайтып, санаңды өсіретін кең жайлау, еркін атырап. Таңдап, талғап, қажеттісін теріп алып дегендей жүйелеп оқуды кім білген, қолға түскен қандай кітап болса да бет қаратпай әп-сәтте тауысып шығамын. Ішінде романы да бар, өлең кітабы да бар. Қиял-ғажайыптар мен қым-қиғаш оқиғалы шығармалар да кезеседі. Ағайдың кітапханасы бай екен. Арасында біздің әлі өспеген балғын тісіміз батпайтын, неше алуан кітап қара ормандай сыңсып тұр. Күндер келер, оған да тіс батар. Әзірше айналдыратыным – қазақша дүниелер. Аспанында ай тербеліп, алтыбақан әнін емген ақ мамық түндерде екі ғашық жолығысар, тылсым тұнық махаббаттар... Мені көбірек тартатын, жүрегіме қарай көктемгі көбелекше желпілдеп бет-бағдарсыз елпіл қағатын – осы махаббат жайлы кітаптар. Мынау жұмақтың төріндей мейірбан шаңырақтан ба, жаңа есті өмір студенттік арманға қол артудың қос-қос қуанышы ма, үй иелерінің түнгі мінезімді әлі аңдай қоймағаны ма, сиқыры бөлек қияли қойнауға қаперсіз сүңги бердім.

	Енді орысша кітаптың ең бір мықтылауынан ұстағым келді. «Жығылсаң, нардан жығыл» деген. Итарқасы деп күшім жетпегенде, екі-үш оқып ұғынармын. Қолыма Джек Лондонның «Мартин Иден» деген кітабы ілікті. Қырға шыққан өгіз арбадай шиқылдатып, тартып бердім. Бұрынғы тұздық-мұздығымен қотара жұтатын қалақшадай қайдан болсын, сүрініп-жығылып дегендей, майлы батпақ кешкен кісіше баяулаған хал еді. Ұйқы келе ме, немене! Жоқ, әлі орысша роман оқу ертерек пе екен? Олай деуге нобайын түсініп жатырмын. Мылқаудың ымымен салыстырғанда, аттылы кісідей. Сонда да, шіркін, қазақша оқу, талқанға май қарығандай ғой. Көзім бұлдырай ма? Шаршадым ба екен? Жоқ, шаршамаған секілдімін. Ұйқы емес.

	Қызарып күн шығып келе жатқандай. Ақ торғын шәлінің түсіндей айнала боз дүние. Тура алдымнан, оқып отырған кітаптың парағының арасынан бозарып, кәдімгі күнде көретін алтын күн шыр айналып ұшырағандай. Екі беттегі жыбырлаған жолдар, әріптер жаз күнінің кешіндегі шіркей-шыбынша көз алдымнан ду етіп көтеріледі де, арты таңға айналып кетті. Бұрын таңды терезеден көретінмін. Артыма бұрылмағаным анық. Келесі сәтте кітап та, үстел де, өзімнің он саусағым, тұла бойым түгел қолмен ұстап болмайтын белгісіз ақ шәліге оранып қалған екен. Қабырға да, төбе де, айнала теп-тегіс ақ таң. Көзімді уқаладым – ашық. Үстелді ұстадым – орнында. Сипалап кітапты іздедім – ашулы, жаңа басталған күйінде жатыр. Орнымнан жайлап тұрып, сол жағымдағы қабырғаны іздедім – ол да орнында. Шүріппесін тауып, шамды өшірдім. Ақ таң сол күйі. Сол сәтте шеңберлі қос сызық шоқсеріппе сымдай үйіріліп шыр айнала берді де арты тас, қараңғы түнекке айналып кетті. «Біткен екенсің бала! Көзден айрылдың!».

	Осы ойдың көкейге құйындай жеткені сол-ақ екен, төбеден жай түскендей сылқ ете қалдым. Басым түбі жоқ шелектей қаңғырлап, алқам-салқам майыса берді. Не болғанын білмеймін! Бір уақытта ес кірді ме:

	– Апа! А-па-тай! – деп қатты айқайлап жібердім. Шешемді айттым, туған шешемді. Жарық дүние парық боп, арпалыста жанкешті шақ келгенде тіршілік иесіне деген, артық арнаудың еріксіз өзі оянатыны ақиқат екен. Құлындаған даусымның қанша шыққанын білмеймін, жел ұшырған қаңбақтай қаңғалақтап солығымды бассам, жаныма үй ішінің адамдары жиналып қалыпты. Екі әйел екі қолымнан ұстап, ағай екі иығымнан салмағын салмай жай басып тұр екен. Су ішкізді. Үндері енді шыққандай болды.

	– Не болды, Заңғар!? Неден шошыдың?

	– Шамды өзің өшірдің бе?

	– Кітап оқып отыр ма ең?

	– Өзің төсегіңді салып жатпапсың да ғой.

	Төтенше тұтқиылдан соққан жебе түйсік тілімді байлап тастағандай үріккен, жаны ашыған сұрақтарды түгел есітіп, тұтас жадыма ұстағанмен жауабыма әлдім-шәлдім күрмеліп отырмын. Бір кезде барып:

	– Көзім көрмей қалды, – деп боздап жылап жібердім.

	– Қой, жылама, жасыма! Жігіт емеспісің! – Ағай шарасыздау жарықшақтанған даусымен жұбату айтты. Әлі де толық паршалай алмай, мұз ойылып, сеңде қалған адамша аңтарылып қалған ахуалды айнала үнсіздік аңғартқандай. Көзімнің түбі тартып, шанышқандай әлсіреулі күйде жатсам да, үй-іші адамдарының шын абдырағаны, әуелгі шарасыздық шырмауынан шыға алмай, дел-сал болып тұрғаны, шеке тамырларының солқ-солқ соғысындай сезіледі. Оңай ма, тас түскен жеріне ауыр.

	***

	Көз шарт таңылған. Дүние ал қара тұман, әуелгі ақ мұнар да жоқ. Болғанда түпсіз тұңғиық кеуілжім күңгірттен не пайда, не қайыр. Шалқамнан шаңырақ атып жатырмын. Жіпсіз маталып шандыла шырмалған мүшкіл хал, мынау арқаға аяздай бататын, түрменің темір торына ұқсас кереует төсек жан-жақтан, аңыздап келіп, қабақтың түбіне анталай жабысатын мың сан инелер қайта ұшып кетісімен-ақ сонау-сонау еркебұлан базарлы күндерді, жаннаты мол дүниені еске салады. Қанша ойланбайын десең де, орала береді. Сиқырлы әлем, әсем табиғат, алуан шөптің шырынын іздеп, құж-құж қайнаған бал арасындай қым-қуыт қызықты өмір он екіде бір гүлі ашылмаған, зәмзәм суындай заманның жарты жұтымын да ұрттамаған бейкүнә бозбаланың алдынан шынымен-ақ мәңгілікке қиқулап ұшып кетпегің бе? Жыл сайын сәніне сән, әніне ән қосып, құбыла ойнап, самұрықша самғап жатқан жауһар жер менің аласұрған аяулы зейінімде Темірқазық жұлдызындай бір орыннан тапжылмай қалып қоймақ па? Сезінермін, үғармын, тұспалдармын, танырмын, жақұттай жайнап, жатқан жаратылысты! Бірақ соны таңырқай да тамсана, жадағай жарты әлемді айқара ашып, сұлулығын сіміре көретін бір күн туа ма, жоқ па? Әлде, әйтпесе, тағдырымның тәлкегі боп, табан табан жолымды тықылдатып, кеудеден жан шықпаған соң, сырты шұғыла, іші көртүнек, түртіндек тірлікті де қылша мойыннан қия алмай, құсалықпен баз кешіп өтермін бе? Масыл болып жалпиып отырмасыпын-ау, дегенмен, болған-біткен кәсібің құлқыныңның шеңберінен шықпаған соң, өз бетімен оттаған жануар, жәндіктен айырмаң қайсы? Сонда осынау мақау әлеметті тас-талқан ғып жеңіп шығып, баяғыдай маңдайыма жеңіс шырағын қайта жағар құдіретті күш табылмай ма? Келермісің жарқырап, кетермісің сұңқылдап...

	Күдік, күмәні көп сұрағымды дәрігерлердің алдына күн сайын көлденең тартамын. Шындап байлар қазығы жоқ, тайғанақта жігерсіз жауапты қайталап кеткеннен басқа бітірері жартымсыз, олардың да. Көңілімді жұбатқаны көкейіме қонбайды. Кейінгі кезде жаныма жоламай сырғақси беретініне қарап, бишара докторлардан да дәрмен қашқан-ау деймін. Мазасын алып, берекелерін кетіріп, мөңкіген күндерім, алғашқы уақыттарда ғана. Бұл күнде, басқа түссе баспақшыл, шыңғырғаннан не шығады деп, қатты қиналған сәттерімде де тұлдана тістеніп, ыңылдаған әріге барған емеспін. Түйе жайып, қой бағып өскен, шеміршегіне темір тығып, ағаш мұрындық кигізгенде мыңқ етпейтін сабырлы, сартап мінез жұрттың ұрпағына көз ауруы деген не тәйірі! Шыдам, шыдау деген сөзіңді сынаптай сырғытпай сенімді айтсаң болғаны, он жыл шыда десең де, бүлк етпей шыдайын. Су қараңғы соқыр боп қалмасам жарағаны.

	Ауруханаға әуелгі алып келген күні: «Қауіпті ештеңе жоқ, қорықпа! Әлі-ақ көзің шырадай жанады», – дегендеріне де, міне, бүгін аттай алпыс күн болды. Күн озған сайын алуан түрлі арпалысты ой көшкіндеп, мазаңды жүндей түтеді екен. Ішқұса боп, әлденені жайпап жіберердей ыза кернейді баз бір шақ. Күн ұзын сарғайып жатқан ауруды ашу қыспағанда ше? Алпыс күн! Ол әкеңнің базарға барып келуін күту емес қой. Онда да не сыйлық, не жылтырақ алып келер екен деп тағатың таусылады емес пе. Дауыс зарым шықпағанмен, осынау шымырлап қайнаған іштегі шыдамсыздықты көріп-кеткен кісіге қинала құбылып, күз аспанындай әлемтарлық боп жатқан бет-түсім білдіріп қойса, ол үшін мені жазғыра көрмеңдер, жарандар!

	Жүз қарап, тоқсан тексеріп қойған диагнозы – катаракта. Екі көздің де қарашыққа кеп қосылатын жібек шәлінің жібіндей тамырлары жазатайым мертіккен. Ол қай кезде, қандай соққыдан қатерге ұшырап жүр, – қанша ойлансам да бас-аяғын бажайлай алмаған өз-өзіме жұмбақ сыр. «Жас кезінде ойнап жүріп, балалықпен білмеген шығарсың», – дейді. Көздің тамыры үзілгенін сезбейтін қандай ойын ол! «Биік ағаштан секірген шығарсың», – дейді. Оны кім санапты? Қай биіктен, қашан секіргенін, қай бала жаттап жүреді екен? Ызаң келетіні, сандалып осылай жоқтан өзгені сұрап миыңды шірітетіні. Одан да, әкесі өлгенді де есіттіреді: «Енді осы көзден айырылғаның – айырылған! Қолымыздан келмейді!» – деп, кесіп айт! Жүрегі жарылып, өті ақтарылар дей ме екен!

	Сол соқырларыңның өзі талай көзқарастардан өмірді тереңірек сүйеді, тереңірек түсінеді, керек болса!

	«Кереңнің қолына түспе, мылқаудың астына түспе». Бұлардың қармағына іліккен соң осы ғой, бәрі езуіңнен байлап, көлдің шетінен ұзаққа жібермей бұлғаңдатып қояды. Шіркін, еркіндік! Шіркін, жарық дүние! Қадіріңді кім білген?! Сені қасиет тұтпады, емірене сүймеді деп, жұрттың бәрін көзден айырып, көрсоқыр ету қажет пе екен сонда? Иә, қажет сияқты. Мөлдір көктен қарағанда жер бетінде құмырсқаша жыбырлап жүрген екі аяқты, жұмыр басты пенделер қайырымды, – қатыбас, жалықпайтын жасампаз бен жатып ішер жалқау, әпенделік пен алаяқтық, аяулы арлылық пен ұры-қарылық, батылдық пен жасықтық, ерлік пен йәрлік... боп қол таразының қос басына салғандай қақ айырылып, екіге бөлінеді екен. Таразыға салғандай оп-оңай болса жарық дүниені ластап жүрген бөлігіне от қойып өртеп жіберу, сөйтіп айналаны, көкжиекті тазалыққа тұндыру қиын болмас еді-ау. Бірақ ондай заманның ауылы алыс шығар. Осы кезге дейінгі ықылым уақытта ондай бір батыл әрекет боп көрмесе, алдағы ықылым жылдарда да жүзеге аса қояр ма екен? Мейлі, ол іске аспаса аспасын. Ең қиыны, жанында жүріп, ақ тер, адал еңбегін сіңірмей-ақ, шөп басын сындырмай, дүниенің рақатын сыпырып ішіп, шалқып тасыған арамтамақ азбандарды көріп түрып, азғын екенін біле тұрып, әлгі аққұла таразының харам жағына шығара алмайтының, шығармақ түгіл «сен сондай былғаныш, нассың» деп, көзіне шұқып та айта алмаймыз. Сөйтіп, маңдайы жарқыраған мүттәйімдер адалдар мен аңқаулардың аузын ұрып, олардың маздаған жан жалынына харам қолдарын қыздырады. Мысалға, біздің ауылдағы шөп бригадирі жыл сайын пәленбай мың тонна іскірт салдық, оған түгенбай колхозшы қатысты деп, жарық дүниеге келмеген адамның атын жазып, ақысын өз қалтасына ұрады. Сол пәленбай-түгенбайлардың тонналап жинаған мая-мая шөптері ақпан бір ақырғанда ада боп шыға келеді. Алаяқ әрекетті бригадир бәрінің көзін бақырайтып қойып жасап отыр, сонда да оны сотқа сүйрелеп жатқан ешкім жоқ. Немесе, біздің ауылда мүсәпір, момын Жотаханның сұлу жас қызын, қатыны бар кассир жігіт алдап-сулап абыройсыз етіп жайына кетті. Жуас Жотаханды аяп болса да, әлгі алаяқтың бетіне түкірген, ит-терісін басына қаптайтын бір адам табылмады. Кемеңгер көзбен кенеле қарасаң, әлемдегі жақсылық пен жамандық жарқырап шығар алтын күн мен үрей төгер, қауіп-қатері көп түн сияқты тең бөлініп айқын көрініп тұр ғой. Мұнтаздай мөлдір өмірді лайлаушы, ақ-адал тіршіліктің бетін күйелеуші, жарық дүниені қадірлемейтін опасыздарды, ұятсыздарды түгел бір көрсоқыр етіп қинау, жазалау қажет сияқты дейтінім содан. Тым болмаса, алпыс күн!

	Міне, мен де жазықсыздан алпыс күн жатырмын ғой құса боп! Алда қанша күн жатарым, сол бойы түртінектеп қаларым, – ол әлі тірі пендеге аян емес.

	Елеңдеп сыртқа құлақ тосамын. Жарық дүниеде күн сайын ұлы думан, ұлы той. Оның ең шоқтықты шыңы, асқаралы қызығы – Жаңа жыл келгелі де бір жұма өтті. Үлкен қалаға келіп, оның ерен қызығының бірі – Қазан мерекесін тойлап, тамашалау да бұйырмаған екен. Ол аз десең, аспаннан ақ маржан шашылғанда, ауыл-аймағының ұл-қыздарымен ақша қар ойнап қарсы алатын Жаңа жыл тым-тым алыстағы, Аққұмның астында қалып, кербез де сұңғыл ортаның сиқырлы сазын іңкәр құшаққа енді ала бергенде күйлі қос ішек тарс кетті. «Аузың асқа тигенде, мұрның қанасын» деген осы. Қаланың қызығын аңсап келген мен жоқ едім, білім қуып келіп ем. Білімің де, қызығың да өзіңе, ең болмаса табан жолымды көрер көзімді қайтарсаң мың алғыс айтар ем саған! Үміттетенемін. Үмітімді үзбеңдер, адамдар! Қол ұшын беріңдер! Жақсылыққа – жақсылық, кеудемде шыбын жаным тұрса, қарымтасыз қалмаспын.

	Манағы табиғат таразысының адал жағынан шығып, бір топ адам келді жаныма. Олар көп күттірмей, көп сағындырмай аязды күннің өзінде кеуделері гүлге толып, күлімдеген жүздері нұрға толып, салауатты шаттық өмірді көл-көсір қып ала келді. Мен оның бәрін көзіммен емес, жоқ көзіммен, тастай жұмылған көзіммен көріп жаттым. Ауруханаға келіп түскен түннің ертесі, Қазан мерекесі болатын. Шілденің кешкі көліне асыққан үйрек, қазша ел орнынан тұрысымен көше бойлап, дабыр-дұбыр тынбаған демонстранттар аяғы басылғанда, директор ағай мен Манар тәтей келген. Жалғыз өздері емес, бір топ болып келіпті. Бейне бір менің ауруханадан жазылып шығуыма жеткендей. Құба-құп, орнымнан атып тұрдым. Әлі кесапат кеселге көндікпеген бас асау кезім.

	– Ассалаумағалейкум! – қол созғаным жоқ, сыпайы орнымнан көтеріле бергем.

	– Қозғалма, Заңғар! Біз өзіміз-ақ, – деп директор ағай екі иығымнан ұстап, еркелеткендей төсекке жайлап отырғызды. – Мына аға-жеңгелерің, құрбыларың келіп тұр, – деді сонан соң. Прокурор ағайым мен жеңгейім екен. Онан соң ұяң жіңішке, жұмсақ дауысты қыз балалардың үні шықты. Ұзақ әңгімелесіп, әлге қуат, көңілге сенім туғызар сөздер сабақтап көп отырысты. Әрі-беріден соң менің науқасымды тілге тиек ете бермей, тіршіліктің қызық-шыжық күлкілі жайттардан сыр шертісті. Қайырласар кезде еркектер ертерек шығып кетті, әйелдер жағы аз-кем аялдап қалды.

	– Заңғаржан, – деді сонсоң Манар тәтей жұмсақ қоңыраудай даусымен, – уайым дертке шипа болмайды. Таусылып ойлана берме. Қолыңа «жазыламын, сауығамын» деген сенім құсы қонсын, қарағым. Біз күн ұзын сан-сапалақ жұмыстан босамаймыз ғой. Мына екі жас құрбыңмен танысып қой, қолдары ұзындау, бізден гөрі жиірек кеп тұрар, – деді. – Ал, қыздар, қол алып танысыңдар.

	– Менің атым – Айсәуле, – деді бірінші қыз. Даусы ашықтау, бірақ ерке, назды үн шықты. Шыбықтай саусақтары алақаныма сәл қонақтап өтті.

	– Жанар! – деді екінші қыз. Даусынан әлденеге қысылған толқыныс сезілді. Ұяң, балғын бейне елестеді. Жұмсақ қолынан біртүрлі ыстық леп, жылы жел соққандай.

	Содан бері үлкендер аптасына бір рет, қыздар күнара кеп көңіл сұрап, жанымды жадыратып кетіп жүретін дағды ұстады. Әуелде екеуі бірігіп, қатар ұшқан қос қарлығаштай өртте қалған жаралының аузына су тамызып, имене басып келетін де, кейіннен жеке-дара жүруді шығарды. Маған екеуінің бұл мінездері әзірге беймәлім. «Хабарласа алмай қалдым. Үйінде жоқ екен», – дейтін, жалғыз келгендегі табатын себептері. Қай-қайсысының да жүрегінде де ерекше жанашырлық, суға кеткен адамға қол ұшын бергендей қайырымдылық байқалатын.

	Әзірге ешбірінің өміріне қызығып, кім екендерін ежіктей сұраған емеспін. Бал-шырындай таза да тәтті көңілдерінен, әңгіме арасындағы кейбір сөздерінен ұққаным, еліктей ойнаған екі жас та кәмелетке жетер шаққа ілінген, оныншы класта оқиды. Құрбылық жұптасуы ата-аналарының дос-жарандығынан кеп оянса керек, әйтпесе оқитын мектептері өзге. Балалық-тазалықтан көп сыр сақтай алмай білім ұяларындағы жақсы, жаманды аңдаусыз ортаға тастап, қыза айтысып кететіні бар. Мен әзірге көп сөйлемеймін, олар да мені ілуде болмаса, ауыз аш деп ынтықпайды, саламат, саумал тіршіліктің шат-думан ағысына құлағымды түріп, үнсіз тыңдап жатамын. Барша ықыласыммен балқи ұйып, мұңды сағыныш кеудеге құйылып, нөсер жаңбырдан соң жасыл жайлауға ұқсап ширығатын жадыраңқы қуат-күш пайда болды.

	Қазақтың туған Айды көріп қуанып, келер күннен бағзы жақсылық тілеп: «Ескі айды есіркесең, жаңа айда жарылқа» – дейтін арманын менің сонау-сонау, алыста жатқан аяулы анам өзінше бүгінгі дәстүрге теліп: «Ескі жылда есіркесең, жаңа жылда жарылқа» – деп отыратын. Зымыраған уақыттың осынау бір-бірінен шақпақ-оттық алмасатын кезінде жан жібін желбіреткендей қос құрбы естен кетпес қуанышқа бөлеген еді мені.

	– Біз саған не әкелдік, білесің бе? – деген, ер баланың мінезіндей батылдау Айсәуле. Сәбидей елпілдеген ақпейілі, әйтпесе тұтқиыл сұрақты көңілге алып қалар десе, олай қоймас еді. Мен сезініп, шамалағанның өзінде де әзірге жасырынбақ ойнайын деп жатқаным жоқ қой. – Болжамдап болса да, түйінін табайын демесең, ренжіме, Заңғар, өзіміз-ақ айтайық. Біз Жанар екеуміз де бір түсті егіз сыйлық әкелдік. Ойлап табуға тырыспасаң, тым құрыса әділ бағасын бер. Аз болса да жасы үлкен, өмір табалдырығын бізден бұрын аттаған ағасың. Екеуміз де саған гүл шоғын ұсынбақпыз.

	Әзілқой, ақжарқын ашық қыз ойнап айтып тұрған шығар деп ойладым мен. Қыста ақ қар, көк мұзда жайқалып өсетін қызық гүлді қайдан таппақ бұлар, жердің қиыр кіндігі субтропикадан алып келмесе. Ақылдасып алып жұмбақтап тұрған сырлары болды ма екен бұл.

	– Шешуінен шатассам да, әділдігінен айнымаспын, достарым, мен үшін ғана емес, жер бетіндегі ақ, адал азаматтың, кеудесіне қысылмай, мақтана тағар нәзік, сұлу гүлсіңдер ғой сендер. Сен екеуің, – Айсәуле мен Жанар – ғұмыр бойы солмайтын жастықтың шоқ гүлісіңдер. Шешуі осы болса, әділ сын шын сыйластық, мейірім десем не дер едіңдер оған, Жанар мен Айсәуле?

	– Не, сонда екеуміз де саған бүгін гүл болып сыйланып тұрғанымыз ба? – Айсәуле сықылықтап күлді де, оған соншалық биязы, сыпайы сыңғырлаған қысқа күлкі қосылды. Бұл – Жанардың күлкісі. Жібектей жұмсақ, шымқай ашық жас үн. Оның еркіндеу, ұзағырақ күлкісін бірінші рет естуім. Айсәуленің оқыс сұрағынан ба, жоқ болмаса, Жанардың жөні бөлек жарасымды күлкісінен бе, жүрегім әлденеге дір етті. Есімді жинап, ендігі сауалға жауап іздедім.

	– Гүл сыйлануға, адамға шаттық шашу үшін жаралса, оның несі айып, құрбылар. Бүгін бүршік жарса, ертең – ашылғаны. Гүлдің жайнап құлпырғаны – талапкерлерге бұйырғаны да.

	– Онда қолыңа алып, иісін иіскеп, сынын айт, – деп Айсәуле, тағы да сықылықтап шынымен-ақ қолыма бір топ гүл сабағын ұстата берді. Қатты таңырқап қалдым. Қырда жайқалып өсер хош иісті гүл тек жазғытұрымның ғана еншісі деп ойлаған басым, әуелде сасайын дедім. Алақаныммен сипалап, саусақтарыммен шымшып көрсем, расымен гүл. Біреуі тіпті әтештің желбезегіндей қодырайып тұр. Иіскедім. Болар-болмас, әлсіз майда көкөріс тіршіліктің тынысы келді. Құдай-ау, иіс сезімім тамаша еді ғой: даланың мұрынды жарар аңқыған ашық гүлдерінің наз буы қайда кеткен. Жоқ немесе мұрынмен қош айтысқан шығармын. Яки, қаланың гүлі осындай көлеңкеде өскендей нәрсіз, бозғыл бола ма?

	– Не, Заңғар, иісіне елітіп қалдың ба? – деді Айсәуле менің мұрнымның шуылдағанын естіп қойып, ұялтпауға тырысқандай.

	– Шынымды айтсам, қаңтардың кезінде гүл құшақтаймын деп өмірімде ойлаған жоқ ем. Соған елтіп, есеңгіреп жатырмын. Қандай тамаша жан едіңдер, айналайындар!

	– Енді, Жанар, сен ұсын гүліңді! – деп Айсәуле тыныштық бұзды.

	– Заңғар, келе жатқан Жаңа жылың құтты болсын! Сырқатыңнан тез сауық! Күнді көруіңе тілектеспін.

	Жанар гүл шоғын қолыма ұстата беріп, соншалық қимас та қымбат тілекпен жанымның арман аңсауына қыран қанат бітіргендей болды.

	– Рақмет, Жа-нар! Көп-көп рақмет.

	– Ну, олай болмайды. Сендер шартты бұздыңдар. – Айсәуле шапшаң қабақ түйіп, торсиып қалғандай. – Поздравить ету потом. Алдымен гүлге баға берсін.

	– Онда кешір, Ақсәуле! – Жанар бейкүнә қылығының өзіне қысылған іспетті. Қызара күлімдеген шығар, аяп кеттім.

	– Мен әзір екеуіңе де ризалығымды ғана білдірдім. Ал сыйларыңа тағар сыным жоқ. Гүлге сын жүрмейді, оған тек марапат пен мақтаныш қана лайық. Екеуің де гүл шоғындай жүрген жерлеріңнің сәні бола беріңдер. Мұздай бастақан жанымды гүлдей құлпырттыңдар. Мың алғыс айтсам, аз болар сендерге.

	– Сен қусың, Заңғар. Шалдарша сөйлейсің, – деп Айсәуле жарқылдап үн қатып, сыңқылдай күлді. – ортақ байғазы байлап, бізді жарастырып жіберейін деп жатсың ғой. Ойлама, біз Жанар екеуміз еш уақытта ренжіспейміз.

	– Соларың жақсы. «Ашу – дұшпан, ақыл – дос».

	Қыздар Жаңа жылдың алғашқы күні тағы да келді.

	Тұяқтары тырсылдап, күліп-ойнап келе жатыр. Екеуінің жүрісі екі басқа. Айсәуле бүкпесіз ашық мінезін паш еткендей, қысылып, қымтырылмай, «бұл менің басқан қадамым» – деп, Жаббар иемнің жалғызы тәрізді тайраң-тайраң етеді. Әзірге әйел затының алуан сырлы иірім қалтарыстарының жүзден бірін де үйренбеген. Кешегі күнге дейін шалбар киіп, шыбықты ат қып ойнағаны байқалып тұр. Ойлағанын ұзамай алақанынан көретін қаперсіз бала. Онысы ақ атластай адал жанына жарасып бір қилы құбылып ойнайды. Жанардың жүрісі де, мінезі де мүлде өзгеше. Сезімпаз көңілі қарлығаштың қанатындай оңай қалқып, шаттана шалқып ұшатын, еш мызғуды білмейтін секілді. Сары майды жұқалап тілгендей жұмсақ әдептілік, сыпайы сынықтық байқалады. Аяқ алысында да сондай майда қоңыр әуезді ырғақ, әсем саз. Табиғатынан, әлде үлкен тәрбиенің үлгісі ме деп қаласың.

	Түскі асты ішіп болғамыз, енді «жайлы жамбасқа» дейін толық бір сағаттай уақыт бар. Өзім де жүрегім лүпілдеп тосып отырғамын. Аяқтарының дыбыстарын аңдысымен, орнымнан тұрып ыңғайлана батаған ем, екеуі екі қолымнан ұстап, дәлізге шығарды.

	– Заңғар, сен бізден құтыла алмайсың, – дейді Айсәуле, есен-саулық жоқ салғаннан. – Кешегі ойыңды қайта жалғастырамыз. Менің жұдырығымды ұста. Ішінде не бар, айт! Ойлануға отыз секунд уақыт берем. Жанар, сағатыңа қара.

	– Апырм-ай, Айсәулеш-ай, келгеннен қинай келесің-ау ағаңды. Алақаныңда тұрған не екен? Соншалық асықтырғаныңа қарағанда еріп кететін зат болмаса...

	Қыз қолын жұлып алды да, дереу қайта ұстатты. Мырс етіп, бір қолымен аузын басқандай болды. Күлуге даяр тұр. Сездіруге жақын. Расында, ұзақ ұстауға келмей сыр беріп қоятын нәрсе шығар. Онда не болды? Қазір – қыс. Қу қыздар қар әкеп тұрмаса. Сол кезде Жанар:

	– Отыз секунд өтті, – деді. Мен қосарлана:

	– Болмайды, болмайды.

	– Жарамайды, жеңілдің.

	– Жоқ, жеңілгенім жоқ. Отыз бір секунд емес, тура» отыз» дегенде, дәл таптым. Керек болса, мен әуелден-ақ айтып салғам.

	– Иә, иә, ұтылдың.

	– Ұтылғанның ақысы, – деп Айсәуле қойдың құмалағындай түйіршік қарды желкемнен көйлегімнің ішіне салып жіберді. Арқамнан мұздай құмалақ төмен қарай домалап бара жатты.

	– Қыздар секіріп, шулап аурухананы басына көтерді. Қарауыл кемпірдің даусы шықты. Біз асау күлкімізді қақпалап әзер тоқтадық. Сабырға көштік.

	– Заңғар, жаңағы жотаңнан жортқан есі жылдың қары. Ал мынау жаңа жылдікі. Қазір жауып тұр. – Қолыма сығымдалған бір уыс дымқыл ұлпа ұстата берді Жанар.

	Үлпілдеген үкіге ұқсап, қызу қолға тиісімен көз жасындай ыршып шыққан ару ақ қар, сұр аспаннан сәлем алып, сандуғаш боп келдің бе? Таза қыршын, ашырқанар иісің қандай әдемі! Айналайын, туған көктің кіндігінен жарып шыққан ақ ұлпа, саусағыма тигенде бір секундтық ғұмырың болмаса да, мен әкелген сезім қандай мөлдір еді, сен әкелер ырыс қандай шалқар еді. Сенің аппақ құшағыңнан туған жердің тас емшегі иіді. Көкейіме елім түсіп, онда тұңғыш жауған қарды есіме алып, қолымдағы салмағы жоқ ақ ұлпаны асай бастадым.

	– Пәлі, Заңғар, немене, сенің қар жейтін әдетің бар ма еді? – деп Айсәуле қар ұстаған қолымды ерініме жабыстырып жіберді. – Жүр, аспанға аузыңды аш.

	– Несі бар, ашсам ашайын, егер сендер сыртқа алып шықсаңдар? Адамның жарты ырысы аспаннан емес пе?

	– Жарайды, Жанар, сен оң қолтығынан ұста.

	Екеулеп сүйемелдеп, далаға алып шықты. Сарайыңды ашатын тұнық жұпар ауа. Бетіме, маңдайыма жапалақтап қар тие бастады. Көзім таңулы. Аузымды аштым. Бір-екі ұлпа түсті. Талмап-талмап жібердім.

	– Мынаны қара, аузың балықтың аузындай әдемі екен ғой. Алма қалай сыяды бұл ерінге! – Бұл баяғы тілі тыным таппайтын Айсәуле. Көңілді қыз. Еркелеп, қағытып сөйлегенді жақсы көреді.

	– Алма піс, аузыма түс, – деп, ол айтқаның қар құсап ұшып кеп түссе, еріннің бір есебін табар ек қой. – Әзіліне әзілмен қайтардым. Қыздар өзара әлдене деп сыбыр-сыбыр ете қалды. Көмейлерін күлкі қытықтағандай.

	– Заңғар, енді бауырсақ сыймас ауыздан айрылғаның осы шығар, – деп Айсәуле қаттылау жылтыр затты ерніме төпей берді. Күздің жайдары лебіне ұқсас хош иіс мұрынды жарып жіберердей. Алма! Шыны, алма! Әй, қу қыздар-ай! Дереу қырш тістеп, қомағайлана шайнай бастадым. Үстін-үстін жалмаңдап тұз жеген түйедей күртілдетіп бара жатқан соң қыздар шыдамады білем:

	– Жарамайды, жарамайды. Сен қар жеймін деп шыққансың, – деп Жанар алмаға жармасты. – Оның кезегі әлі келген жоқ.

	– Алманың дәмін білмей қаласың қарға араласқан соң. Онан да ішке кірейік. Ой, Заңғар-ай, өзің бір пәлесің ғой! – Айсәуленің қызық тілеген көңілі саябырлайын деген секілді.

	Аурухананың ішіне кірген соң:

	– Біз саған бүгін екі түрлі алманың сортын әкелдік, – дейді Айсәуле тағы да бір жұмбақ айтуға әзірленгендей күліп. – Екі ағаштың жемісі. Дәмінде де өзгешелік болуы мүмкін. Қайсысы қандай дәм береді, ажыратып көрші, мықты екеніңді білейін.

	– Мен мықтымын деп қашан айттым сендерге.

	– Жоқ, сен мықтысың, сондай білгішсің. Бізді сезбейді деме!

	– Сыпайы сырын жасырады, болмасын, Заңғар. – Бұл қосыла сөйлеген ұяң үнді Жанар. Мен енді әзілдің аяғы шынға айналайын деп бара жатқанын байқадым. Боййжетпеген бала көңіл арманшыл да елгезек. «Ойын түбінен от шығады» боп жүрмесін! Мына халімде қыз менің не теңім. Есіңді жи, жігітім. Шел қаптай бастаған ойды сергітемін деп, от құшып қалма. Бірақ әзіл-қалжыңмен оянған ойын сондай жан шуағымен аяқталуы керек емес пе. Әзіл-күлкіде тұрған не бар?! «Күлкісіз өткен күн – бос күн» – дейді екен француздар. Жарым жолдан бөгелгенім болмас.

	– Сыпайылыққа сыйынсам да, сыр сандығым кілтті емес. Ол сандықтың сендер үшін аузы әрқашан ашық.

	– Қарай гөр, қарай гөр, бұны...

	– Онда бірінші жеген алмаңның ерекшелігін айт!?

	– Қандай алма?! Байқамай қалдым мен.

	– Пәлі дейсің, бұл сөйтеді!

	– Екі сылтау, бір желеумен тойып алайын деп тұр ғой.

	– Бір тістегеннен дәмін ажырататын жемісті жердің баласы емес едім, енді қайттім? – Өтірік солқ-солқ жыладым.

	– И-и, жарығым-ай, еңіремеші! Мә-мә!

	Бұл жолы қомағайланбай бір тістем үзіп алдым да, жай қаузап, ұзақ талмадым. Расында, дәм-қасиет, ерекшелігін, сорт-сапасын таңдайыма түгел тізіп ұстап қалмасам болмас.

	– Болдың ба?

	– Болдым. Енді келесі түрін әкеліңдер?

	– Жоқ, алдымен біріншісіне баға бер.

	– Жарайды онда. Тәтті екен. Ашырқандырар ашқылтымдау дәмі бар ма, қалай. Таудың таза жұпар ауасын жұтқандай жайлы сезім. Жүрегің еш сезбейді. Көбік болып қарынды қампитатын, жегенге ғана рақаттананып, артынан аш өзегіңді өртейтін сыздауыт салқын жақтың жемісі екені анық, әйтеуір. Қайратты, қазыналы топырақтың алмасы. Сабағынан бүгін барып үзіп әкелгендей. Алматының от қызыл, нұрлы нәрі бар апорты болмаса неғылсын! Сынса, күрт сынар, иесінің табиғатына ұқсап тұр ғой.

	– Таптың, дәл таптың! – деп қыздар алақанын сартылдатып жіберді. – Енді екіншісін көр.

	Ол ауызға тигеннен өзінен-өзі еріп жүре берді. Сулы, балшырын татады. Піскен сары қауынның иісіндей уылжып тұр.

	– Мұның тегіне де тағар кінәм жоқ. Түстіктің қызу күнi мен ыстық топырағынан жаралғандай өн бойына жылы леп ұратын секілді. Жұғымдылығы жақсы болғанмен, тамақтың тұрақтылығында опа аз дер ем, Бірыңғай тәттілік кісіні жалықтырады ғой. Жаныңа жалын, тәніңе тамақ болар алмаға не жетсін, шіркін, – деп ондай жемісті өзім жеп көрмесем де, аяғын әдейі жұмбақтап жібердім.

	– Ондай алма болмайды тіпті.

	 – Болғанда қандай!

	 – Жоқ, өтірік айтасың.

	 – Неге? Болмаса болуы мүмкін ғой.

	 – Ә-ә! Солай ма! Жеңілдің ғой. Жеңілдім де.

	– Жарайды, жеңілдім.

	 – Жарайды деме, тура жеңілдім де.

	– Ал тура жеңілдім.

	Сөйтіп қыздар өз «жеңістеріне» мәз боп, улап-шулап кеткен еді. Менің де жаным онан кейін қайтқан қаздай улап-шулап қала берген. Олардың әр келгені, жастыққа тән кінәсіз сыр, сұхбаты – мен үшін мереке. Дерт азабынан арылып, жасыл жайлауда асыр салып, әрі-бері шапқылаған тай-кұлындай, желпіне жазылып қаламын.

	Міне, жекелеп басқан аяқ дыбысы естілді. Кілемнiң үстімен жүргендей сыпайы, жұқалаң жүрісіне қарағанда, бұл – Жанар. Мен олардың аяқ басысынан-ақ ажыратамын. Жанарда даланың ұяң да, әдепті ерекше естияр, сезімтал сыпайылығы бар. Әр сөзі үкі қауырсынымен бет сипағандай. Қала мектебінде оқыса да қайсыбір тәлпіштеу, тәкаппар қылықтардан аулақ. Сылқым-сылтың жасандылықты әлі үйренбеген, өмір бақи үйренбес те. Жүрісінің өзі әдемі саз, еліктей ойнайды.

	Тагатсыз тосып жатырмын. Жақындай бергенде төсектен басымды жайлап көтеріп:

	– Жанар, сенсің бе бұл? – дедім.

	– Иә, Заңғар сәлемет пе! – Kұрысқан арқаны майлап сылағандай жағымды жайдары үн шықты. – Мен екенімді қайдан білдің?

	– Сені жүрісіңнен танитын болдым қазір...

	– Қалай?

	Сен сәнді де жұмсақ адымдайсың және біртүрлі жүрегім лүпілдейді сол күні.

	– Қуанасың ба?

	– Қымсынуды былай қойып, ақ жарылып адалын айтсам, қуанамын деген жылы сөзден ыстығырақ шуағы мол «шаттанамын, ессіз рақат шаттыққа бөленемін» – шыныма да, сырыма да осы сөз сәйкес келер еді. Сен қасыма келсең, дүниенің қараңғылығын ұмытып кеңейіп, толып қаламын. Артық айтсам, Жанар, кешір, бірақ неге олай екенін әзірге өзім де, анық білмеймін.

	Қыз үндеген жоқ, демін ішінен алып сыр бермей сыпайы отыр. Жан дүнием толқып, тебірене айтқан текті ой, үмітімнің қыз бетіне, оның аяулы ақ жүзіне жалт етіп шыққан өрт жалынын, мөлдіреген қара көзінің нәркестене ұшқын тастап, сызылып төмен қарап сәл ұялғандай сәтін көре алмай отырмын. Қолымды созып, балаң балқыған сезіммен алақанымды жайдым. Қыздың сүйріктей сүйкімді де ыстық саусақтары тегеурінді тұғырына кеп қонақтағандай. Елеусіз, болмашы діріл жүрек толқынының жиі серпіп тұрғанын сездіретін екілді. Жанар кенеттен:

	– Заңғар, сен апаңа хат жазып тұрасың ба? – деп, оқыс сұрақ қойды да, жылы саусақтарын жылыстатып әкете берді. Мен селк ете түсіп, шошып оянғандай, әзер ес жинадым. Бақсам, дүрсілдеп тұрған өз жүрегім екен. Төбеден жай түскендей есеңгіреп едәуір отырып қалдым. Тастан-тасқа секірген тау тағысының, абайсызда жарға құлап жан жүрегі езіле жарақаттанғанындай өлмей қалған мүшкіл халім бұл сауалды тас маңдайға әкеп тірегендей, тоқмат-түйінін таба алмай сенделдірумен келе жатқан. Қалай жазам, қайтіп жазам, не жазамын? Ұшпағына шыға алмай, ішім толып, кеудем күйреп, амал айналасын әні-міне көз ашылар күн болардың жақын қалғандай әлсіз үміт-шырағы алдаусыратып әкете берген. «Суға кеткен тал қармайдының» әрекетін де жасамаппын. Иесінен көптен көзі жазып қалып, енді соның буынсыз майысқақ, майталмен жүйрік саусақтарын ширыға күткен домбыраның шерлі ішегі ойда жоқта дың етіп, бір тартылған тәрізді. Іштегі дерттің бұл запыран уы сыртқа теуіп, көк жуа жегендей кеңсірікті қуалай ащы иіс кетті. Жалған намысты қойып, шынымды айттым. Жанар мені құрбылық көңілмен ұялта ма деп ем, асығыс ойға бармай:

	– Кел, онда жазайық, – деді.

	– Қалай! – Мен таңырқағанымды жасырғам жоқ. – Әріптер дұрыс түспеген соң ыңғайсыз болмай ма? Мас адамның қолындай деп, күдіктеніп жүрсе...

	– Жүрексіздену саған жараспайды. «Көз – қорқақ, қол – батыр».

	– Сонда не деп жазамын? Шошып жүрсе шешем...

	– Сен шошытпа, осылай да осылай, сабақ қиын, хат жазуға да қол тимейді де.

	Жазғы кештің самал желі тербеген айнакөлдің құрағыңдай майысқан неткен жақсы қыз еді бұл! Аузың ашылмай көмейіндегіні көріп тұр ғой. Хат жазып хабар беріп, хабар алып тұру ауылдан алғаш қадам басқан үрпекбас балаға үлкен тіреніш, мықты медеу емес пе. Қыздың сезімтал жүрегі – соны айтпай-ақ аңдып, дәл баққанын қарашы!

	Қағаз, қалам бас жақта жастықтың астында жатқан. Қараңғыда кім жазып көріпті, қолым дірілдегендей болды. Қалам ұстауды да ұмытқан сияқтымын ба, Тәңірім-ау! Дәптердің бірінші бетін оңтайлап қойып, Жанар оң жағымнан кеп қолымды ұстады. Енді оның ыстық алақаны жай жұмылды, қаламсап ұстаған қолыма тиді. Нәзік саусақтардың жылуы күпті көңілге күш-қуат қосқандай.

	– Бірінші класты еске түсірдің ғой, Жанар. Ұстазым боп сен келсең, шәкіртің мен болайын-ақ.

	Жанар сыпайы күлді де:

	– Әзірге осы уәдеге тоқтайық, – деді. Жайшылықтағы ақ кагазға аямай ақтаратын, ұялмай сырласатын шама жоқ қазір; аман-есендікті сұрап, өз жағдаятымды, қалың-қалың кітаптардың арасынан шығып, хабар беруге де мұрса болмай жүргенін айта келіп, қысқы каникул таяғанымен елдің қалың қары мен боз боранынан жасқанатынымды, адасып үсіп өлмей, жазғы мол демалыста бір-ақ барғаным абзал екенін, оған дейін екі жақтың сағына шыдау керектігін, «сабыр түбі сары алтын» екенін төгіле отырып аяқтадым. Сөйтіп, талайдан иінімді езіп, еңсемді көтертпей жүрген ауыр жүк сәті келіп оп-оңай түсті де, моншадан шыққандай жеңілейіп қалдым. Хатты конвертке салып, адресін жаздым. Бұл менің түнекте жазған бірінші хатым және «жұмақтың төрінен жазғандай ең бақытты, ең шарбатты сəлемім едi, өйткені ол хат әлдилеп өсірген анаға арналды, оны жүрек жылуына бөленген кінәдан пәк екі оң қол бірігіп жазды. Мен осынау таңғы ауадай таза сезімге толқи тебіреніп, еліктің лағындай елбіреген іңкәр жанға алғыс, рақметiмдi жаудырдым.

	– Бұл жақсылығыңды немен өтерімді білмей жатырмын, Жанар, – дедім, жүрегім алқынғандай ентігіп. – Мәңгі қарыздармын.

	– Олай деме, Заңғар. Менің бұл құрбылық парызым ғана. Ceнің қайғыдан сергігенің біз үшін қуаныш.

	– Сені тапқан ата-анаңнан айналдым. Бақыт нұрына бөлен! Қыздың нəркес көзіне көзім түсіп, сөз әсерін қолма-қол сезіп тұрмаған соң, ойыма келген әдемі, көңіл тербетер деп тапқан тізбектерді іркіп қап жатқаным жоқ. Ата-анасына ақ тілегімді жаудырып жібергенімді бір сәт бағып, баяғыдан он оянып, үш ұйықтасам жадымнан кетпей жүрген сауалды есіме алдым.





– Жанар, айып етпесең бір қолқам бар, – дедім ұрлық істеген кісідей қысылып. – Сұрасам айтасың ба?

	– Айтуға лайық нәрсе болса.

	– Сендерді, Айсәуле екеуіңді Манар Тәтей әкеп таныстырды. Содан бері талай-талай уақыт өтті. Аты-жөндерің кім? – деп мен сұрағаным жоқ әлі, біз пәлен едік деп сендер тіс жармайсыңдар. Ішімнің сезетіні әйтеуір, жан ұғатын жақын адам екенсіңдер. Әсіресе, сен келгенде бір жасап, жасыл жаһанда жүргендей боп қаламын. Осынша жаны сұлу, өзі сұлу қыз кім, оны тәрбиелеген қандай адамдар? Білуге бола ма?

	– Айдан келген адаммын, – деп күлді әуелі Жанар. Сонсоң: – Менің қолқам болсын, Заңғар. Осы сауалды жауабын қазір алуға асықпасаң. Мен шамам жеткенше, сенің бақытты болуына көмегімді, тілеуімді аямаймын. Күнде кел десең, күнде кеп тұрайын. Сен сауығып шыққан соң, өзің бәрін білерсің. Ал Айсәуле кім, оны өзінен сұра, – деді.

	Мен қыздың түпкі ойын аңғарғым келіп:

	– Егер, сауықпай су қараңғы боп қалсам ше? – дедім қаттылау үнмен.

	– Жоқ, сенің көзің көретін болады. Өйткені, оны Жанар айтты деп ұқ.

	«Сұрасам, айтасың ба?». Асығыстықпен артық қойылған сауал болды ма?

	Екі күннен кейін мен Одессаға жол тарттым.

	***

	Қасыма жетекшім де, жебеушім де болатын, қадам бассам кезігер қиын халіме қарлығашша ара тұратын медқарындас қосып берді. Училище бітіргеніне әлі бір жыл өтпеген, содан ба істеген ісін кешегі оқумен өлшейтін, елгезек, ашық мінезді орыс қызы. Қазақ арасында өскен бе, қазақшаға да судай, тілі жатық, әрбір лебізі кітап сөзіндей ұйқасып, майысып тұрады. Аузынан шыққан әңгімесінде тартымды жүйе бар, жағы-жағына тимейтін сөзшең емес. Зады, бұл тума тәрбиеден, не оқып алған өнегесі болуы керек. Ұзақ жолға ғаріп-науқас зарықпасын деп осындай оңқай асықтай оңтайлысын жолбасшы еткен тәрізді. Өзін Лариса деп таныстырған. Сағыз сапардың алғашқы екі күнінде-ақ бала жастан бірге өскен құрбыдай, сөзіміз жарасып кетті. Оның бағып-күтуінің сыртында әмірші екені, менің ауа қармаған мүсәпір екенім ұмытылып, арада жақсы ұғыстық орнаған секілді. Лариса әзірше өзі де жалыққан жоқ, мені де қамықтырған жоқ. Бейне бала кездегі құрбысына қайта кездесіп қалғандай, мектеп, техникумда өткен өмірінің ең қызық деген күндерін күле отырып, қызықтап әңгімелеп берді. Талай ынжық бозбаланың сүмірейіп соңына түскенін, бірақ иық теңесер тұздықтысы кездеспегенін де бүкпеген. Соғыс басталғанда шешесі екеуі, эвакуациямен Қазақстанға келіп, әке майданда қаза болған соң, туған жердей тұрақтап қалыг қойған. Содан ба қазақтарды қатты ұнатады екен.

	Лариса ән де салды. Жағымды қоңырқай әдемі даусына әлдеқандай белгісіз мұң жанды тербейтін тәрізді. Адам жатырқамайтын ашық қыз менің бірер жас қалыңқы екеніме қарамай, кұрдастай жұлқылап, қолқа салды:

	– Заңғар, ендігі кезек сенікі.

	 – Ән салу ма?

	 – Иә. Cұраймын!

	 – Қалай, неме жетісіп айтам..

	 – Эx, сен Заңғар, жап-жас боп тым уайымшылсың. «Өлең шер тарқатады» – демеуші ме еді қазақтар.

	Мен ойланып қалдым. Қапелімде көкейіме ешбірі оралар емес. «Әшейінде ауыз жаппас, той дегенде өлең таппас» – деген осы. Бірінші курстың танысу кешінде шама-шарқымызша концерт қойып, сонда, балалық па, бір-екі ән шырқағаным бар еді. Сол ойыма түсіп, кеудеме асқар таудың арғы жағында қалған сағыныш сазы құйылды. Көзім онсыз да таңулы, өзімнен-өзім ыңылдап кеттім. Қоңырқай, жарықшақ мұңды даусым бар еді. Соғыстан соңғы жылдарда майданнан есен-сау қайткан ер-азаматтың қуанышы ма, ауылда тойлар көбейіп, жұрт маған «даусы жақсы»деп, ән салдыратын. Әуелде денем жанған шоқтан ысыса да, келе-келе ұятты қойып өлең айту машығыма айналып кеткен-ді. Қазір де күн талшығындай нұрлы орыс қызы қолқалап тұрған соң тепсінген бұлақша өзі еріксіз жылжи жөнелсе керек. Бірінші шумағын ыңылдап айттым да, енді соны баяу үнмен сөзіне қостым. Білгенімше, сезгенімше, бар ынта, барлық нақышыммен сызылтып жатырмын. Ән ақырғы нүктесіне қонғанда, Лариса:

	– Иә, білем Абайдың өлеңі ғой, көп естігем, – деп қалды. Ойы аяқталмаған секілді. – Айтпайтыныңды білсем де сұрайын, Заңғар, бұл өлеңді алыста қалған қалыңдығында арнаған боларсың?

	– Жоқ, – дедім мен жұлып алғандай. – Саған арнадым, Қалыңдық іздеу салтанатына үлгіріппіз бе біз!.

	– Рақмет, Заңғар! Бәріне кенелесің әлі.

	– Оны кім білген..

	Бұдан кейін әңгіме қай арнаға бұрылар еді, бірақ осы сәтте поездың радиоторабынан абыржыған асығыстау еркек даусы сарнап берді: «Тындаңыздар, тыңдаңыздар! Сөйлеп тұрған поезымыздың радиоторабы. Жолдастар, қадірмен жолаушылар, араларыңызда келе жатқан дәрігер-гинеколог, не акушер адам болса, тездеп сегізінші вагонға жетуін өтініп сұраймыз. Онда бір жас ана толғатып босана алмай жатыр. Көмектесіңіздер, аяңыздар, ағайындар! Күтеміз, келіңіздер», – Лариса сасқалақтағандай сыр берді:

	– Заңғар, естідің бе?

	– Естідім. Сенің септігін тимей ме?

	 – Қайдам... Мен акушер емеспін ғой.

	 – Училищеде ештеңе оқымап па едіңдер?

	 – Аздаған сағат жүрген...

	 – Онда барғаның жөн. Дәрігер ұшыраса қалса, тіпті жақсы. Болмаса...

	 – Жақсы... Мен тез барып келе қояйын.

	Ларисаның «тезі» өте ұзаққа созылды. Басыма күдікті ойлар келе бастады. Біз төртінші вагонда келе жатқанбыз. Тамбурларда әлденеге ұшырап қалып жүрмесе. Олай деуге ебедейсіз жан секілді емес еді. Егер Лариса бір кесапатқа кезігіп, қайтып оралмаса, менің күнім не болмақ. Байлаулы көзбен қайда барамын? Далада қалмаспын-ау, сонда да арнайы шыққан сапардың сәті келе қояр ма? Орысшаға тіл шорқақ.

	Уақыт төртінші сағатқа ауғанда, Ларисаның аяқ тықыры естілді.

	– Тірімісің, әйтеуір, сонша кешіктің ғой.

	– Тірімін, – деді қыз біртүрлі шаршау да мерейлі үнмен.

	– Ой, Заңғар, сұрама қандай қиын болды.

	 – Аман-есен босанды ма өзі?

	 – Босанды. Жас ана, тұңғыштың толғағы екен...

	Мен үшін осы хабардан арғы жағының көк тиынға қажеті болмаса да, жалғыз шеккен азабын ең жақын сырласына бөліскендей самбырлап әңгімелеп жатыр. Жүрегінің дауаламай, қорқып, өзімен-өзінің ішкі жан дүниесі арбасқаны бір хикая секілді. Бүкіл составта бір дәрігер ұшыраспай, бар сын, бар тауқымет жалғыз өзіне тиген. Дәрігер емес, акушер де емес, қияңнан кезіккеп кесапатқа ұшырап, қолдан келмес тірлікке мойынсұнып, кісі өлтіріп алса, заң алдында жауап береді. Онда күліп құздан ағып жатқан сарқырамаға өзін саудасыз тастағанмен тепе-тең тәуекел ғой. Артта аңырап анасы қалмақ. Ана байғұс қызының қайырымдылығына ет жүрегі езіліп, кешірер де, бірақ жаңа бүршік жарған жас қайыңдай балауса балшырын өміріне улы тікен қадалмай ма. Жақсылыққа-жақсылық деп, қарлығашша шиқылдап аласұрып ұмтылған арашаң теріс соққан желге ұқсап өңі айналып кетсе не болмақ. Аласұрып жанталасқан арпалыс ой, қауіп сақтық сезімдердің шарпылысын қиып кеткен бір ғана себеп болған. Ол – толғақ қысып, естен талып, жан дәрмен болған жас ананың су қараңғы ғаріптігі. Көздері танадай боп жарқырап, одан боталап жас парлағанда, қымбатты сұлуды ажалға қимай, жын соққандай мелшиіп тұрып қалған да, вагон проводнигі келіп:

	«Бұл қыз соқыр екен, көзі көрмесе керек» – деген соң барып, бел шешіп кіріскенін сезбеген. Мынау әлі оң-солын танымаған қыршын өмірінде бұндай оқыс шешімге қалай батыл барғанын өзі де аңғармаған. Бір купеге поездағы әйел біткен жиналып, ақылшылар көбейіп, ес деген қоса шығып, ақыры төрт сағатқа созылған айқас сәтімен, жеңісімен табысып, жарық дүниеге жас нәресте келген, ана да аман қалған. Сөйтіп, ақ түйенің қарыны жарылып, адамзат шырылдап жерге түскенде ғаріп ана алақанын жазыпты. Жұмылған қолдан умаждалған қағаз түседі, бүгісін жайып, оқып карағанда екі қабат келіншектің өз қолымен жазған кепілдік қағазы екен: «Мені арашалаған адам жазатайым өлтіріп алса, қылмысқа бұйырмауды сұраймын. Люда Меньшикова».

	Лариса өз өміріндегі осы бір қиямет оқиғаны, ар алдындағы алғаш сынақтан сүрінбей өткенін толғанысы басылмаған лүпілмен, өзіне деген біртүрлі сүйсініс, таза көңілімен баян етіп шықты да:

	– Заңғар, – деді жанашыр жағымды үнмен. – Сенiң жолың болады екен. То есть, жолымыз болады екен.

	– Қалай? Түсіндірші? – дедім әңгіме ақырының өзіне кеп соғарын ойламаған мен.

	– Жас ана қыз туды. Қыз деген – жол, жақсылық.

	Шынымда айтсам, бұл ырым: соқыр ана, дүниеге келген қызалақ, бәрі бейкүнә жаратылыс болса да, менің мынау мүшкіл халіме жағдай кеп қосылған сұрқай, жат белгідей көрінді.

	– Жоқ, – дедім жұлым алғандай. – Лариса, сен өкпелеме, біздерде оңына келген шаруаны жұмбақтап айттқанда «ұл болды» дейді. Зор еңбегіңе алуан алғыс, бірақ осы ырымыңа жаным құлап тұрған жоқ.

	– Әрине, мен сені жұбатайын деп қиялмен ойлап тапқаным жоқ, халқымның салтындағы белгіні айттым мен де, – деп, жолсерігім бұртиып өкпелеп теріс айналғандай болды. – Сен бара ғой деген соң, барған едім ғой.

	Қыздың соңғы сөйлемі жанымды елжіретіп, «ақ адамды есірке, аяла, жүрегіне қаяу салма, ол да бір сирек қазына» дегендей, ширатылған жүйкелерді жұмсартып, құшағымды жайып, еркелеткім келді, әлдилегім келді.

	– Лариса, сен жақсы қызсың, сенің жаның керемет мөлдір, – дедім дауыстап. Жауап қатқан үн де, қыбырлаған қимыл, қозғалыс та байқалмады. Қыз купеден шығып кеткен бе? Қап, ренжітіп алдым-ау. «Аңдамай сөйлеген – ауырмай өледі» деуші ме еді.

	Ақыр аяғында Ларисаның жасаған жорамалы келмей, біз Одессадан жолымыз болмай кері қайттық. Салғаннан ем-дом жайына соқпай, консультациялық кеңеспен қарын тойдырды да, тәтті тілмен сылап-сипап шығарып салды.

	Күдік күздің сұрғылт бұлтындай қалыңдай түскен. Қамқоршы аға, жеңгелерім де тұйыққа тірелген секілді. Дауыстарын сергек, көңілді ұстауға тырысқаны байқалғанмен, жан түпкірлерінде белгісіз қобалжу бар. Өзім де күйзелемін: айдаладағы, оқу іздеп қаңғырған бір бала үшін..

	Арада он шақты күн өткенде Манар мәтей мені Москваға алып ұшты. Бұл құдайдың азабын қойсайшы, кітаптан оқып, қиялмен жасап алған арманды астанамен көз жұмулы, көңілмен ғана, құлақпен ғана түсте көрген елестей танысамын деп кім ойлаған. «Москваны бір көрген адамның арманы жоқ» – деп, ұлы Жамбыл берген бағаға Тәңір сөзіндей таңдай қағушы ек. Сол ұлы қала, қазақтың ойда жоқта ғаріп болған жас түлегіне құшағын жайған шығар. Неге жаймасын, мен де оның перзентімін, менің де үлесім бар, менің де тілеуім бар. Менің әкем Тайбағар гитлерлік фашизмге социализм жүрегін бермеймін деп, қан құйлы жаумен алысып, қазаға ұшырады. «Армысың, аяулы Москва! Бармысыз, ардагер Москва – Ленин жүрген, Ленин сүйген ұлы қала!» – деймін іштей, жаныммен күбірлеп. Үмітім көп саған артар, үміті көп саған артар азаматтың?!

	– Кремль түбінен, Ленин мавзолейі жанынан өтіп барамыз! – деп Манар тәтей құлағыма біртүрлі қобалжыған, толқыған қуанышпен сыбырлады.

	Мен басымды сәл көтеріп, малақайымды жұлып алдым. Кремль, Ленин мавзолейі тұрмақ, күнде сан жолығатын мұғалімге сан рет томпаңдап домалап жығылатын малақай ғой ол!

	– Қане, қай бағытта? – дедім ең болмаса, сол жаққа мойын бұрып, зиянат етуге ыңғайланғандай.

	– Оң жағында, қалқам!

	Мектепте сарнап жаттап алған Жамбыл өлеңі еске түседі. Шіркін-ай, бір керемет сиқыр келіп жалғыз минутқа ғана көзімді шырадай ашып жіберсе ғой, фотоаппараттың сыртылындай осы сәтті жүрегіме мәңгі түсіріп қалсам, бұл жарық дүниеде арманым болмас еді.

	– Қалқам, әлі-ақ сауығып шығып көресің, Ленинді, мавзолейді, – дейді, мені жұбатып Манар тәтей. – Бәлкім, осы сапардан қайтарда-ақ тамашаларсың!

	Москваны көру жазбаған екен, ондағы институт бізді Свердловск қаласына қарай сілтеді. Свердловск – Новосибирскіге қарай жолдама берді. Сібірдің жаңа астанасына бұл жолы тағы да поезбен Лариса алып барды. Бірақ, әрине, қыз туатын соқыр әйел де жол-жөнекей кездескен жоқ, ол шаһар бізге көп құштарлық та білдірмей, дереу кері қайтарды.

	***

	Сөйтіп, алты айға созылған үргiн-сүргін аяқталып сәуірдің ортасында, Алматыда операция үстелінің үстінде жаттым. Дәрігерлер мен медсестралардың сыбыр-сыбыр сөйлескені, күбір-күбір күңілдескені жазғытұрым араның ұясын еске салады. Оған қайшылар мен скальпель, шприцтердің сыртылдаған дыбысы қосылып, қазанның қақпағын қырғандай тұла бойды қышырлатады, шабуыл алдындағы тыныс тәрізді. Осынау айнала тіміскіленген қым-қиғаш үнге көңіл аудармау, мән бермеу керек делінген, ақыл-кеңес солай, тәртіп солай. Мұны докторлар да, қамқор жандардың бәрі де айтқан. Жанар да өтініп еді.

	– Сен қорықпа, Заңғар, – деген ол. – Бәрі жақсы болады. Мен тамаша түс көрдім. Қарсы болмасаң, айтайын?

	– Жалынып, жалбарынып тілеймін, айта ғой!

	 – Иә, сен мазақтайсың өстіп!

	 – Жоқ, шыным, не деп қарған десең қарганайын.

	– Жарайды, онда. Айдын шалқар, мөлдіреген үлкен көл екен ғой деймін, көп адам боп шомылып жүр екенбіз. Бір кезде ала құйын боп қатты жел соқты да, көлдің бетін жайындай толқын басып, астан-кестең болып кетті. Біз экстіл ырғып-ырғып шықтық та, сен аптығып, абдырап қалып барасың, жан дəрмен алға ұмтыласың, бірақ жағаға қарай өршеленіп жылжымайсың, там-тұмдап қана. Біз: «Ұмтыл-ұмтыл», – деп айғайлаймыз. Сен оны естімейсің, Тек қолдарыңды сермеп, қармана бересің. Сол уақытта жағада тұрған алып бәйтерек өзі иілді ме, дауыл иді ме, саған қарай бұтақтарын созып, еңкейе берді, созыла берді. Сен ақырында сол теректің арқандай ұзын шыбықтарына жармастың. Терек енді дүлей желге қарсы тұрып, сұңғақ бойын жинады, сен жағаға, біздің ортамызға кеп түстің. Оянып кетсем, таң жарқырап атып келеді екен. Шіркін, әжем тірі болса, қолмен қойғандай ғып жорып берер еді.

	Жанардың балапан ойынша жалғыз жетіспей тұрғаны осы түстің жоруы секілді.

	– Мамаңа жорытпадың ба? – дедім, қайтер екені дегендей сынап. Қыз сәл ойланып қалды да:

	– Мамам түс жори алмайды, – деді екі ұштылау ғып. Өтірік айтты. Мен де онан әрі қазбалағам жоқ, ұялтып не керек жас баланы! Бар болғаны іштей сүйсініп:

	—Айналдым! – дедім Жанарға естірте дауыстап.

	 – Кімнен? – Әуенге ілесіп отырып байқамай сұрады.

	 – Түсіңнен!

	 – Оған да рақмет!

	Осы кезде қасымыздан «Қайырлы күн, Заңғар! Сәт тілеймін!» деген Ларисаның ашық үні естілді де, ғайын болды. Жанар оны білетін. Екеуі емеуiрiндерiмен ғана амандасты, Жанар мақтадай үлбіреген жұмсақ жылы қолымен қолымды үнсіз, екі дүркін қысып, шығып кеткен.

	Енді, міне «қазанның қырғыштарынан» қашып осыларды, аралда қалғандай, менің мынау мүсәпір халімнен хабарсыз аяулы анамды ойлап жатырмын.

	Жергілікті наркоз жасалды, сонда да бар санам орнында. Бір сөзін ұғып болмайтын, бір бейнені түстеп танып болмайтын иін тірескен ығы-жығы базар ма, гүрілдеп-сарқыраған толассыз ағысты тау өзені ме, биік құздан опан-топан боп ақтарылған сел ме, дүние coншалық анық сезіп болмас күйге түсті де, ішіндегі ерекше есімде қалғаны: қос шекем мен қарағұсымнан әлдебір бүркіт тырнағымен шеңгелдеп алып, мұрнын тескен тайлақтай солқылдатып сүйрегендей. Содан есеңгіреп, жан кетті ме деп, бір еміс-еміс ойлағанымды білем, арғы жағы аптап астында тұншығып тынған жылымшы көлдей бірдеңе... Есімді жисам, дәрігерлер тұр екен:

	– Құттықтаймыз, Заңғар! Азамат екенсің. Ота өте сәтті шықты. Сондай шыдамдылық көрсеттің, – деп, құттықтап жатыр.

	– Рақмет, рақмет!!! – дедім, даусым әзер шығып.

	Жұрттың өзің үшін қуанғанынан артық рақат сезім болмайтынын сонда алғаш ұқтым. Бір сәт анам басымнан сипап еркелеткендей болды. Қазір ол алыста. Жанар қайда екен? Ол неге менің жарық дүние үшін алысқан сағаттарымда жанымда болмаған? Жанашырлық достығы қайда! Соншалық назаланып өкпе айтатын ол менің қол алысқан қалындығым ба еді, келешекте бірге аттануға уәде беріп пе еді? Күле қараған қызға үміттене қалатын бозбаланың өзімшіл көңілі шығар. Мәңгілік сенің жанында боламын деген жоқ еді ғой ол.

	– Заңғар! – деген сыбырлай шыққан дауыстан селк ете қалдым. Лариса екен.

	– Құттықтаймын сені. Тамаша! У-уһ, құдайым-ай! Бәрі ойдағыдай болады дегенім қайда! Көрдің бе айтқпным келді! Сүйіншімді бер, – деп барлық жан-күйін, шаттығын жайып салып жатыр. Дүниеде мұнан басқа тілегі жоқтай елінен қағады.

	– Рақмет, рақмет, Лариса. Қалағаныңды ал! Не қалайсың?

	– Қалағаным ба? Бересің ғой. Ой, менің сүйіншім оңай...

	– Айтсайшы енді! Сенен, сендей сұлу қыздан не аяйды дейсің!

	– Ә, солай ма? Ендеше менің қалағаным мынау, «Шүп!» Айнадай жалтырап, тып-тынық мөлдіреп жатқан көлге шолп етіп, меруерт моншақ түсіп кеткендей, майда "Толқын кішкене сақина шеңбер жасап, денемде жайылып бара жатты. Өмірімде қыз ернінің ерніме бірінші тиюі.

	– Лариса!

	Жым-жырт құлаққа ұрған танадай. Тығылып қалды ма, жасырынбақ ойнамақ па?

	– Лариса, қайда кеттің? – Әйтеуір сөйлеп жатырмын сасқанымнан. Қуанған мен қорыққан бірдей деген.

	– Ол бағана кетіп қалған, – деді барлыққан әйел даусы, – Кыз өзі сүйсе, қаңтарылып тұра бермес. Бақытты жігіт екенсің!

	– Оны әлі көреміз, – дедім қарап жатпай, «Көрермізде» қандай мағына барын аңғарсам бұйырмасын. Қайткенде де, әзірге аман калдың деген үміт дүниесінің қызғын шоғы болар.

	Үшінші күн дегенде бұрынғы жатқан палатаға алып келді. «Кемедегінің жаны бір» деп мұңдас, сырлас боп қалғандардың бәрі сүйсініпі, алақайлап жатыр. Отадан соң екі күннен астам, реанимацияда аялдасам керек. Ол жерге бейсауат ешкім жіберілмейді екен. Достарым, ағаларым, жеңгелерім мені палатада күтіпті.

	– Қайырлы болсын, қалқам! – деді сәл қарлығын шыққан қоңыр дауыс. Сөйтіп келіп маңдайымнан иіскеп, қолымнан қысты. Бұл – директор ағай. Үні соншалықты жылы, көңілі босап тұр ма, кім білсін.

	– Ұзағынан сүйіндірсін, айналайын! – деді Манар тəтей қолымнан, бетімнен кезек-кезек сүйіп. – Құдайдың мұнысына да шүкір. Жақсылығы кең Жаратқан ием, жар бола гөр.

	– Мұрнын шу еткізіп бір тартып қойды.

	– Қарағым, қанатым, келші! Аман болшы: Жарқырап алдыңнан күн шықсын! Бұл менің прокурор ағайым, желінді сиырдың үрпіндей быттиған жуан саусақтарымен басымнан, шашымнан сипап жатқан.

	Келесі кезек кімдікі екен деп тосып жатырмын.

	– Құттықтаймын! Сәтін берсін енді! – деді сыбызғы әуеніндей жіңішке дауыс. Бұл – Бағила жеңгей. Прокурор ағайымның келіншегі. Ол кісіні қырықтан асса да, әлі әйел деп айтуға қимайды, көздері баланың көзіндей таза, жаны ақ қағазды үрлеп қалғандай елбіреп тұратын елгезек адам. Егер мен Бағиланың әкесінің орнында болған болсам, о бастан Аққағаз деп ат қойған болар едім. Қазір күйеуі де соны ағармай ма, аңғарса да қимай ма, осы үлпілдеп тұрған келіншекті былшитып Бағила дейді.

	Ендігі күтіп, аңсап тосқаным – Жанар. Мана палатаға алып келгенде апыр-топыр көп қозғалыста жүрісін байқап үлгірмеп ем. Араларында бар ма, жоқ па. Бар болса, қалай тағаты жетіп тұр екен. О, оның беріктігі мен нәзiктiгi тепе-тең!

	– Ал, енді Заңғар, – деді директор ағай, бізге рұқсат ет. Уақытымыздың мол емес екенін білесің өзің. Мынау құрбыларың келіп тұр көңіліңді сұрап. Соларға жол берейік! Жақсы енді, айналайын!

	– Үлкен рақмет, сіздерге! Туған бауырдай аялатуыздар.

	– Жарайды, жақсылап жазылып ал. Мына жеңгелерін келіп тұрады.

	Үлкен кісілер сампылдап сөйлеп шығып кетті де жастар өзіміз оңаша калғандаймыз.

	– Уһ! Саған қолымыз өзер жетті-ау! Сәлем! – деп екі иығымнан қаусыра құшақтады.

	– Айсәулемісің? Барсың ба, қайда жүрсің? Ауырып қалганан саумысың өзің? Хабарласпай кеттің ғой? – «Әркімнің өз тілін тауып сөйлесу керек», – дейтін шешем. Бұл қыз ерке өскен, сыпайы сөйлегенді түсінбей қалуы кәдік.

	– Озім де осыны айтып, өкпелер деп ойлап ем. Тура үстінен түстің-ау. Кешір, өкпең орынды.

	Айсәулені енді тоқтату қиын. Жанып тұрған бензинге су шашып нем бер еді. Бір ай емес, бір күнін үлкен өмір-тарих етіп әңгімелейтінін біле тұра түрткі болған өзім. Енді асықпай тыңдай бер. Айсәулелер, анығырақ айтқанда, әкесі қызмет бабымен Целиноград қаласына ауысып, шешесі де сондай қуанышты. Өзі, сіңлілері болса, туған қаласы – Алматыны қимайды. Бірақ түбінде қайта оралары сөзсіз. Әсіресе, мұндағы достарын қимайды, соның ішінде, ерекше Жанар екеумізді. Маған ота жасағанын Жанаркадан есітіп, үйі ішіне: «Алматыны сағынып кеттім», – деген де, мектебінен екі-үш күнге сұранып тартып отырған. Содан кеше Алматы тұман деп қабылдамай ұшақтан шаршап-шалдығын түскен беті екен. Аспан айналып жерге түссе де мейлі, тек осы сәтке үлгергеніне риза.

	– Жарайсың, Айсәуле! Сендей досы бар құрбының арманы жоқ, болуы да мүмкін емес, – дедім таза бейілмен. – Бірақ таза ертегі, аңызға ұқсап кетті ме, қайдам! – Шынын білгім келіп, әдейі қытығына тидім.

	– Какой ертек?! Сенбейсің бе, осының бәріне? – Ол қатты таңғалды. – Сен не, біздің көшіп кеткенімізді естіген жоқсың ба?

	– Естігемін, – дей салдым. Ұялтпайын деген ой келді, Араларында ши жүгірткендей болмайын. Айсәуленің шапшаң мінезі құтқарып кетті.

	– Да, я сама виновата, көшерде хабарласа алмаған, Сондай асығыс болды, бір күнде кеттiк те қалдық. Мына Жанарка айтпағанда, бұл жолы да келе алмайтын ем.

	Бұдан әрі Айсәулені тыңдай беруге шыдамым жетпей;

	– Жанар келді ме маған? – дедім әдейі. Оның кісі сөйлеп тұрғанда өздігінен араласпайтынын білем.

	– Да, Жанарка, сен неге амандаспайсың? Ұялып тұрсың ба?

	– Сәлеметсіз бе! Құттықтаймын! – Жанарканың сызылған ұяң үні шықты. Қос қолымды создым. Жүрек дүрсілдеп тулап барады. Алқымға, еркіндікке қарай ұмтылатын тәрізді.

	– Рақмет, Жанар! Ең бірінші боп қолымды алатын қарындасым деп жүрсем, елдің соңында қалғансың ба, жаным-ау! Мынау Айсәуле болса бір сәрі, алыста, ұшарға қанаты болмаған...

	– Тілек тіл мен қолда ғана ма екен, Заңғар! – деді Жанар күліп бойжеткен қыздарша қысылмай. – «Жастар шын өтінсе, қар жанады» дейді. Шыныңызды айтыңызшы, біздің көңіліміз шығар сізге жебеу болған?

	Жанар менің қиялдап тауып бара алмаған ойымды өзі жүйелеп тауып айтты. «Сен кеудеңдегі меруерт мөлдір сырды шығаруға батылың жетпесе, біздің шын сезімге сыпайылығымыз жоқ. Ішің бәрін сезіп жатып, бергі жағыңмен бұлданбай-ақ қой». Бұл қасындағы құрбысынан жасырған тәсілі және оның аңқау көңілін жұбатқаны. Күліп-ойнап қатар жүргенмен, алыс жан түкпірінде сақтайтын құпия ойларының болғаны да. Назарды жазғы кештің қоңыр салқынындай қойнауға бұрған жөн.

	– Менiкi заманы бір жастың әзілі ғой. Сендердің бүгін осы жерде, жақын қамқор жандар ішінде болатындарыңды сезгемін. Мана палатаға алып келгенде-ақ сыңғырлаған дауыстарыңнан танығанмын. «Соқырдың патшасы – құлағы» дегендей бауырмал жылы сөздеріңді мен ешқашан ұмытпаймын, зердеме алтын әріптермен жазып қойдым. Кесапат кеселмен шегінбей айқасып мойымауға қайраған күн нұрын сепкендей қамқорлықтарың. Тұңғиық теңіз кешіп, әлсіз үмітпен алға жылжыған ақ кеме болып түн-түнекте малтықсам, қара мақпал мылқау көрді алдаспандай жарқылдатып қиғылаған сендер жаққан жүректің маяктары!

	Осылай қыздарға арнап, оқыған кітаптарымдағы теңеулерді, білетін қанатты сөздерімді үсті-үстіне төнелей бердім. Көз таңулы, көңіл ояу, неден ұялмақпын. Қыза-қыза келіп екеуін өзіміздің елдің кәрі-жасы аңыз ғып айтатын Хұсни, Қорланмен салыстырып жібердім. Ақсәулс: «Ол кім, ол кім?» – деп, ынтыға кетті. Бұрын етімеген екен. Орыс мектебінде оқитын қазақ қызы Хүсни, Қорланды қайдан білсін, кінә жоқ қой. Жанар естіген боп шықты. «Қорлан» әніндегі апалы-сіңлілі қыздар ғой, «Халық композиторы» Естай ғашық болған сұлуларың деп еш мақтансыз, сөз арасы қып айта салды.

	Айсәуле әдеттегідей таңдай қақты. Бүгінгі мәз-мейрам көңіл ме, бөлекше желiкпен енді өзім жатқа білетіні «Бір мысқал» өлеңін тақпақтан кеп: «Хұсни мен Қорланга шығарған ақын сипаттамасы», – деп тоқтадым.

	Қыздар қырдың желіне кеуделерін тосқандай, шаттанып қалды. Менің әзірге мұратым да іздеген қиясына барып қонғандай.

	Айсәуле ертең Целиноградқа ұшатынын айтып, адресін, суретін беріп қоштасты.

	– Енді сауығасың. Қалай қолыңа қалам алдың, осы адреске хат жаз. Кыдырып кел. Көріспесек, риза бол!

	– Ризамын, Айсәуле. Қолқаларын орынды. Тірлікке жазса жүзеге асырамын, – дедім, қолын қысып. Олар өкшелері тықылдап кетіп бара жатты. Екеуінің жүрісі де, мінездері сияқты, екі бөлек.

	Бұлбұл үні келетін сияқты құлаққа. Алыстан көзге көрінбейтін, қолмен ұстауға болмайтын ғажайып құпиялы нәзік сым арқылы кеп, менің жүрегіме жалғанын қалғандай. Бірақ әлі бұлбұл сайрайтын жадыраңқы жайдары жаз жеткен жоқ, мамыр айының бас кезі. Жан-жануар, табиғат атаулының түгел түлеп жасаңғыраған шағы. Жарық дүниенің сырнайлы, сыбызғылы дәуреніне Жер-ананың перзенттері жаппай балбырап, елти мас болып, мың сан үнді берекелі сауық құмарына қосылған. Бұл кереметті тып-типыл ғып қырып тастап, мелшиген тас меңіреуге айналдыратын, күндерінің күнінде бір құдірет туады деген, адамзат баласының басына кiрiп шығатын нәрсе емес секілді. «Заманақыры болғанда, жер-дүниені топан су алады» деу, ислам діні уағызының мынау тамылжыған тәтті тіршілікті тонамақ болган сұмдық қылмысты ісіндей. Бір сағатының өзін бала жалайтын бәйшешек ғұмырыңды бейтәбәріктеп, адам бойындағы, жаратылыс жұмырындағы әлсіздік атаулыны, ірік-шiрiктi алға шығаруға бола ма?!

	Бұлбұлдың сан құбылған сазды үні бәсеңсіп, атша көкектің сұңқылдаған сарабдал үні келеді. Аспан көк пен жайқалған жер бетінің әсемдігіне айғайлап даусын қосып, жасырынбай, бұқпаламай, өзі атын айтып мақтататын мықтың сол ғана!

	Тіршіліктің мөлдір әуезіне мен дирижер боламын деп мәз. Адам бір тілде сөйлесе, кұстар бір үнде сайраса, қызық та болмас еді ғой.

	Тереземнің тұсына көгершін кеп қонды. Халық кептер деп атайтын, жабайы көгершін. Үнемі тамағынан ғана сөйлейдi, аршын төсінен күй төгеді. Тұншыға таңданып, ынтығы үзіле әлдене сырды құйқылжытпақ. Төрт буын, жеті буын, сегіз буын, он бір буын ғып қайырады, жұлдызды әлемге ғашық болған ішкі ынтызар өлеңін айтады.

	Ол өленді біз көзі танулы, кеудесі ашық жандар жақсы түсінеміз. Ол – өмір туралы өлең, жарық дүние туралы жыр. Сәуленің мамырстан қасиетін бағалаушы көзі кормейтін бейшаралар болса керек. Қаны бұзық залымдар мен зиянкестерді бір-екі жыл ғаріп етіп алар ма еді, онда түрме атаулының қажеті болмас па еді.

	Ондай әділетті «құдай» қайда дейсің. Жастық қиял ғой, әнштейін!

	Бүгін таңертеңнен көңілім сергек, қиялданып, арманыма арман жалғап оянғамын. Сайрамаған бұлбұлдың, әлі келіп жетінеген шынашақтай құстың әсем үнін жасап жатқан өз жүрегім болар, бәлкім. Бір жақсылық жетететіндей, ең қымбатыммен жолығатындай самғаулы сезім. Бүгіндері арманыма айналып бара жатқан Жанарыммен, кеше ғана тілдескенмін. Енді оралып келмейді әзір ол. Осы сырқаттан жазылсам, өзім іздеп баруым керек.

	Кеше жанымда ұзақ отырып, кетерде бір сыр айтқан.

	 – Сен өкпелемейсің бе, Заңғар? – деген.

	– Неге? Саған ренжіп не бопты? – Құлағым сенде... Не сыр ол?

	– Менің папамды басқа қалаға жұмысқа ауыстырыпты. Соған үйіміз көшкелі жатыр. Мені қалдырмайтыны белгілі ғой. Жанарың жарық дүниені қайта көрген күні қасында болсам деп ем... – Қыз мұңайғандай, баяу тыныс білінді.

	Бұл хабар мен үшін де үлкен соққы еді. Сымпылдан ұшайын деп тұрған үйректі қатты үркітетіндей әсер. Ұшқыр сезімді әзер тізгіндеп:

	– Мұңайма! Сен менің жанарымсың, жарығымсың. Көзім ашылса, қайтсем де іздеп табамын. Сенсіз маған дүние бос! – дедім.

	Есті қыз артық айтып бара жатқанымды аңғарып, алақанымен аузымды баса қойды. Соншалық әдемі, нәзік, жылы иіс келді. Мен қыздың қолынан алғаш рет сүйдім. Ол – Жанардың қолы еді.

	– Мә, Заңғар, әзірге мына конверт. Кейін ашып қарарсың. Өзімдей көрмесең де, көзімдей көрерсің.

	Аузы жабық конвертті саусақтарыммен сипап, сан қайталап ұстап қоямын. Қазір де солай. Ішінде қаттылау бір қағаз және жұмсақ зат бар секілді. Сурет, хат, орамал шығар деп ойлаймын. Басқа біреуге аштырғам жоқ, әуелі өзім көрмеген соң не пайда! «Жақсылық дегеннің аты көп, бір атауы – сыр сақтау» – деп отыратын шешем.

	Қуаныш толқыны жанымды тағы бір тербеп өтті, Ол маған қарлығашша ойнақсап, екпіндеп ұшып келе жатқан сияқты.

	Жаңа ғана дәрігерлер төрт көздері түгел топтана кеп қарап: «Тамаша, бәрі жақсы», – деп кеткен. Әлде соның жібектей желі шығар.

	Емдеуші дәрігерім Ефим Иванович келді. Қағілез жеңіл жүрісінен байқаймын. Күліп сөйлейтін, ақшуақ жаны бар кісі.

	– Шаттан, жігітім! – деді жақындай бере. Менiң атымды айтпай, әманда «жігітім» дейтін. – Күн сәулесіне ұрын барар сағат келіп жетті. Құттықтаймын. Көзілдірік киюге дайындал. Бірақ абайла, жарыққа әсте-әсте үйренген жақсы. Суға шомыларда да адам бір дегеннен күмп беріп, қойып кетпейді ғой. Мұнда да солай.

	Арқамнан ұстап, ақырындап отырғызды. Таңулы дәкені жайымен шешіп жатыр.

	Козіңді жұм, ашып қалушы болма. Олай етсең, жарамайды. Бейнет зая кетеді. Өзіңе-өзің қастығың бар ма! Шыда...

	Самбырлап сөйлеп жатыр. Аузында дамыл жоқ. Ала жаздайғы еңбегінің жемісі ғой, төкпей-шашпай жинап алғысы келеді-дағы. Сөйтіп, жұмулы тұрған жанарыма комбайыншының шаң-тозаңға киетін кептеме көзілдірігіне ұқсас бірдеңені әкеп байлады. Орнықты етіп, ат ерттегендей әбден баптап болған соң барып:

	– Ал, енді көзіңді жайлап қана аш, – деді. Аштым. Қою түнек қараңғы. Ештеңе көрінбейді.

	– Аштың ғой, – деді дәрігер жасырынбақ ойнап турғандай.

	– Иә...

	– Жақсылап ашып-жұмып көр кірпігіңді.

	 – Иә...

	 – Ал енді бір нәрсе түстедің бе?

	 – Жоқ, ештеңе байқалмайды. Тас түнек.

	 – Молодец! Онда жақсы.

	– Не жақсы?

	– Cаспа, жігітім, саспа! Бәрі тамаша, қазір көресің. Ал енді ше?

	Алдымнан түнгi машинаның тұманнан шыққан фарындай алтын сақина елес берді. «Айналайын, жарық сәуле! Айналайын жарық дүние!». Күбірлеп, құран оқыған дүмше молдаға ұқсап кетсем керек. Дәрігер:

	– Әй, жігітім, саған не болды? – дегенде, бір-ақ селк еттім де:

	– Ура, саңылау, жарық, алтын сақина! – деп айғайлан жібердім.

	– Ә, солай ма? Ондай болса құттықтаймын, алтын сақинаңмен, Ай сәулеңмен, Жанарыңмен! – Осыны айтып Ефим Иванович мәз боп ұзақ күлді. Бетім ду ете қалды: «Бұл кісі маған келіп жүрген қыздардын бәрінің атын біледі екен ғой!». Әй, білсе-білсін, кұдайдан жасырмағанды адамнан жасырып бола ма?

	– Әзір қыздардан келген хатты оқуға болмайды, – деді дәрігер сонсоң салмақты қалыпқа ауысып. – Екі-үш күн қоя тұр.

	Маған бұл екі-үш күн екі-үш жылмен барабар болды. Ақыры шыдамым таусылып Жанар берген конвертті аштым. Жарыққа алғашқыда тек оң көзді үйретіп жатқан, Оң көзіммен конвертті сәлемдеме-аманатқа қарадым, Орамал, сурет және төрт бүктелген қағаз. Жүрегіме басып, сүт пісіріп отырдым. Қайран жарық дүниенің қуанышы!

	Арқамды терезеге беріп, қолымды әйнектен түскен сәулеге оңтайлап Жанардың суретіне қарадым. Дөңгелек алтын сақинаның алдына кеп, мөлдіреген сұлу қыздың бейнесі тұра қалды. Сәл ғана күлімдеген нəркес қара көздері, ашық ай маңдайынан тура түскен әдемі мұрыны, оймақтай еттілеу ерiнi, жұмыр тегіс иегі, қияқтай созылган қасы ертегіде айтылған хордың қызын елестеткендей, Осындай үріп ауызға салғандай керемет сұлуды мен де алты айдан бері қиялыммен тоқып ем, сол қиялдан келіп түсіппін. Ұлы суретшілердің қылқаламынан жаңа ғана салынып, қабырғаға ілінген ғажайып бейнені елестетеді. Көзінде тұнған ойда, жүзінде тұнған тазалықта шек жоқ. Перизатым, іңкәр жаным, Жанарым! Мен сенің жолыңда бар өмірімді сарп етемін. Тек, мендік бол!

	Орамал ұстадым қолыма. Алақаныңды қытықтайтын ақ жібек жұмсақ матаның жиегі көгілдір жібектен өрнектеліп, бір шетіне «Жанар, 1954» деп жазылыпты. Қыз жанындай нәзік майда орамалмен бетімді сипадым да, хатты ашып оқыдым, «Заңғар! Адамның адамдығы қиындықта сыналады. Өзіңнің қайсарлығың мен өмірге құштарлығың екеуі екі жақтап сені жағаға қайта алып шыққан сияқты. Біз араша болды деп ойласаң, ол сендегі шоқты үрлеу ғана. Таныстықтың, достықтың белгісі болсын деп, осы бір бұйымдарды қалдырып барамын. Қажет десең сақтарсың. Біз Н. қаласына көшкелі жатырмыз. Көзің жазылып шыққан күні өзімнің кім екенімді айтамын деген уәдем бар еді. Сонымды орындайын: мен ата-анадан жалғызбын. Әкем аты – Сағын, фамилиям – Баймурзина. Папам обком секретары боп қызметке ауысты. Енді біз басқа қалада тұрамыз. Бөтен не сыр айтайын, менің әлі оқушы екенімді ескерерсің. Жанарың». Хатты дүрбіге ұқсас алтын жүзікпен сығалап оқып шыққанда бас айналып, есеңгірегендей әсер байқалды. Үміт жібі үзіліп бара жатқандай. Әлде жаңа жанған шырағымды шынымен өшіріп алдым ба? Қалбалаңдап терезеге ұмтылдым. Әбестік істедім бе тағы да жұмылмақ па аяулы әлем? Бұ сонда не болғаны? Өкпем өрекпіп ергенек ағаштан ұстадым. Палаталас жолдастардың көзі көретін біреуі су алып берді. Ішіп алдым. Ала құйын өрт бықсып барып өше бастағандай. Қорқып қалған жаралы жүрек бекерге үріккен екен, жанарымның жұмулы 17:1лин байқамай, әлекке түсіппін. Балапан торғай ұстайтын мысықтай баяулап кеп ашқанда жарық дүние сығырайып күліп қарсы жүгіріп келеді екен. Құшағымды еркін жая бердім. Айналайын ақ әлем, енді қайтып алдымнан бұл-бұл ұшпашы! Құлың болып күн кешейін, бірақ саған теңгеретін ғажайып құбылыс жоқ

	Жасыл бұйра теректер менің шат-шадыман көңіліме қосылып, алақандарын сартылдатып соғып тұр. Tаңертеңгі мөлдір нұрға оранып, раушан гүлінің бояуындай әдемі көп қабатты үйлер көрінеді. Әсем астананың басына салған орамалындай, қарлы Алатау жарқ етті. Көшеде ағылып ойнаған неше түрлі машина, автобус. Алыста зыңғырлап аруанадай боздап бара жатқан трамвай үні. Жол жағалауы ығы-жығы халық. Бәрі май мерекесіндей, ақ жұмыртқа секілді. Жүрістері асығыс та болса сəнді. Әне, анау қолдарына портфель ұстап құлын-тайдай асыр салған студент қыздар барады. Орталарындағы сұңғақ бойлы сымбаттысы, Жанар сияқты ма, қалай?

	Жанар қазір қасымда болсаң ғой, шіркін! Сен мені тастап қайда кеттің? Шын жақсы көрсең, бұлай азаптамас едің ғой. Жоқ, аяулым, іңкәрім, мен сені қайда кетсең де іздеп табамын. Сенің нәзік жүрегіңнің барша құпия сыры – қолыма ұсынған ескерткіш сыйларын шығар. Сенің таза жаның, ақ бейілің, ынтызар ықыласын менi түннен күнге сүйреп әкелді, Жанарым! Жанарым болса, менің өмірімнің жарық дүниесі боп қаласың!

	Он күн өткеннен кейін ауруханадан шықтым, ойда жоқта тапқан аға-жеңгелерім ұлан-асыр той жасады, Содан жаз шыға институттан академиялық демалыс алып, алыстағы елге – Керекуге кеттім. Анамды, аулымды әбден өлердей сағынышпын. Мұндай тауқымет бейнетті кім көрген...

	***

	Екі айдай жатып, балалық мауық тарқағаннан кейін, жүрек тағы да әлденеге алаңдай бастады. Сағыныш кернеген болар. Ол да жағалауын кеміріп жеп ендей беретін сазды жердің өзені сияқты ғой. Қайран, Алматы – алғашқы махаббатымның оянған жері! Бозбала қанатты қырандай самғатып алып, сонсоң қапыда құрсауға салып, қайратымды сынаған қала, қазір менің ең қимасымның бірі боп тұр. Жылы жаққа қарай күзде қайыра ұшатын кұстай, менің көңілімнің бұзыла бастағанын анам да сезді.

	– Балам, неге жүрегің күпті боп жүр? – деді, жанына шақырып. Үн-түн жоқ қасына келіп отырдым. – Қабағың салыңқы, бұрынғыдай көп ойнап күлмейсің де. Әлде науқасың бой жаздырмай қалды ма?

	Шіркін, ана жүрегі деген осы: көңіл күйінді кірпігіңнің қозғалысынан байқайды. Кешегі мөлдір қара көзіне жіңішке ақ талшықтар тор жасаған, бірақ отты ұшқыны әлі өше қоймапты. Көз қиығымен маған бір қарап қойды. Жауап күткендей. Ажарлы өңін әжім қаптап, бетіне уайым сызықтары iз тастаған. Меңдеген қайғы табы кешегі Қалдар атамның қайғылы қазасынан болар. Бұрынғы ашық мінезді кiсi қазір біржолата өзгеріп, зіл қаратастай боп қалған. Ойыма ағайым оралды. Әй, өзге десе өзінің өзегін жарып беретін азамат еді-ау! Маңдайға сыймай кетті ғой. Көктемде тың игеруге көшіп келіп жатқан елдің есiрiк бір-екі баласы көлге түсеміз деп, су жұтып батқанын көріп, жанындағы машинамен өтіп бара жатқан ағайым (аудандық партия комитетінің секретары еді) жалма-жан тоқтайды да, көлге киім-пиімімен қойып кетеді. Балаларды итаршылап жағаға шығарады да, мұздай суда тамыры тартылып өзі көл түбіне кетеді. Жұрт ертеңіне мүрдесін әзер табады. Мен үшін де, бұл қаза, төбеден жай түскендей болды. «Жүрерсің көпке дейін көндіге алмай» дегендей, шығарға жан бөлек болған соң, амал не! Бұл қайғыға менің сырқаттан сылынып тұрғанымды көріп, шешем байғұс тағы да күйзеле қаусаған еді. Мен жанында бір-екі ай болып, уайым ептеп ұшып жеңілденіп еді, енді, міне, әлденеден қатты алаң болған сыңай танытып отыр.

	– Денсаулығым жақсы, апа, қорықпаңыз, – дедім. Көзім әбден жазылған. Еш жерім ауырмайды, – деп келіп, үзіліп қалған оқу өзіне тартып алаңдатып жүргенін мәлім еттім. Басын төмен салып, жанындағы ұйысқан жүнді түтіп едәуір үнсіз отырды. Мұң тоздырған сыңай аңғартып, күрсініп алды.

	– Қайтейін, Тәңірінің жазғаны осы болса, көнбегенде не шара! – деді кенет тамағына өксік тығылғандай жабырқап. Шешем жаратылысында емендей қатты кісі болатын; бірден илiге кеткеніне таңырқап та, түсінбей де отырмын. Көздерінен күміс моншақтар жас етегіне барып тамып, лезде жайылып жоқ болды. Денем дір ете қалды, шешемнің жылауын бірінші көруім. Әкем соғысқа кетерде де көзіне жас алмаған, қарақағаз келіп, бүкіл ауыл шулап жатқан уақытта: «Елмен көрген ұлы той, балаларыма жүрiм берсін!» – деп, қара орамал тартып түнерген де қойған. Сондай болаттан берік кісінің көзіне жас алуына бір жағы шошып та отырмын. Әлде қартая бастағанның белгісі ме? Ағатайым Қалдардын төтеннен келген қазасы еңсесін езіп, жанын жібітіп кетті ме екен? – Айналайын, енді жас емессің! – деп, тағы кідірді. – Азамат болдың. Талабың шығар, әйтпесе елдің өзіңдей баласы трактор айдап, малын бағып ауылда жүр. Қазір, мынау жер көтереміз деп жұрттың бәрі шулап, осында ағылып жатыр. Табысы белден көрінеді, Бірге болсақ, аш-тоқтықты бірге көрер едік тағы. Сенiң жеңіл көшпейтініңді білем. Қалың ойда жүріп салмақтап шешкен шығарсың. Жарайды. Бар оқуыңа. Мен әйтеуір жаныңа батқан сырқат па деп ем...

	Шешем көзін етегінің ұшымен сүртті де: «Бері жақында», – деп, басын иіп ымдады. Алдына кеп тіземді бүктім, мандайымнан, басымнан сипап, көзімнен кезек-кезек сүйді.

	—Қайда жүрсең де, күнің жарық болсын! – Мен шешемді емірене құшақтап, шекемді кеудесіне сүйеп, бір сәт тұрдым.

	Алматыға құстай ұшып кеттім де, медицина институтынан құжаттарымды шапшаң қайырып алып, Жанар тұратын Н. қаласына тартып кеттім. Қыздың мекен-жайын ауруханадан шыққанда, Манар тәтейден алғам. Мекен-жайыі болғанда қазіргі мекендеген қаласының аты ғана. Жанар Н. шаһары деп жұмбақтаған соң, мен де солай сыр сақтағым бар. Н.шаһары Алматыдай керілген керім қала емес, облыс орталығы екен. Бірақ қасындағы әдемі, мөлдір сулы өзені айрықша жарасымды сияқты. Біздің Керекудің жанынан өтетін ерке Ертіс секілді кең арналы емес, сұлу қыздың жалғыз өрім тоқпақтай бұрымын елестетеді.

	Педагогтік институттың тарих факультетіне құжат тапсырдым. Бұл ретте де жолым оңдалып конкурс қаты болмай, бірінші курсқа қабылдандым. Жалпы, мектепте қаланған білімнің негізі жаман соғылмаса керек, институт дегендерің сөз болмай, бөрікпен ұрып алатын бозша торғайдың балапанындай кездесе берді, астамшылық болмасын!

	Әскер отбасының мүшесі, қарт шешесі мен оқушы інісі ғана бар деп, жатақханадағы онсыз да саусақпен санарлық орындардан біреуі пешенеме дөп келді. Адамы түгіл ағашына дейін бейтаныс қалада жататын жерің болу – шексіз қорғаныш, қисапсыз байлық. Жанарды тапқан күнде де, ол маған жайлы төсек, жылы орын бола алмайды ғой.

	Жатақтан койканы, төсекті жайғастырып қойып, енді қалалық моншаға қарай желдей есіп келемін. Былғары күрте мен коверкот костюм чемоданның ішінде жайғасулы. Облыс орталығында оны «өртейміз» деп ынққан ешкім болған жоқ. Астананың институттары екен елден ерек пысықсынған.

	Үлкен көшені кесіп өте бергенімде:

	– «Заңғар!» – деген әлдекімнің даусы естілді. Айналама коз салдым. Тротуарда көк қылаң жадағай костюм киген, ұзын бойлы, қара көзілдірікті кісі тұр екен. Ондай адамның менде несі бар деп, бұрылып арт жағыма қарағанда, әлгі дауыс тағы шықты. Көк қылаң костюмді кісі екен шақырып тұрған. Таңырқап, жанына барғанда ғана таныдым. Алматыдағы директор ағайым.

	– Сәлеметсіз бе, ағай! – дедім, ұрлық үстінен ұсталғандай қызарақтап. Ол көзілдірігін алып, күлімдеп қолын ұсынды.

	– Иә, қайдан жүрсің, Заңғар?

	 – Осында... – дедім абыржып.

	 – Жай ма? Қашан келдің?

	 – Бір айдай болды.

	 – Неғып жүрсің?

	 – Оқуға түстім.

	 – Қайда?

	 – Пединститутқа.

	– Е-е, мединститутты тастадым де. Жарайды, жарайды. Дұрыс болған. Кешке мынау мекен-жайға кел, – деп, қолыма лақтың тіліндей көк қағаз ұстата берді. Сөйтті де бұрылып жүріп кетті. Қағазды оқып қарасам: «Уәлиханов көшесі, 47 үй. Аманов Жанғазы Аманович» – деп жазылыпты. Директор ағайдың жаңа адресі болды бұл. Аң-таңмын, сенерімді де, сенбесімді де білмеймін. Немене бұл, сиқыр ма, Қыдыр ма, қайда барсам алдымнан шығады! Көкшіл киімі өзіне құйып қойғандай жарасып, Қыдырәліксаламның тура өзі құсап кетіп барады. «Сүрінсең – сүйрейтін, кұласаң – қолтығыңнан көтеретін, жабырқасаң – жебейтін», ертегінің бүгінге жеткен, Ғайыпeрeн-Қырық шілтені болмасын! Соңынан қарап көз алмай тұрып қалыппын. Әкетайым-ау, мұндай да бақыт бола ма! «Шаранасымен бірге туған» – деуші ме еді ел, қалай?

	Кеше Жанғазы ағайдың үйіне бардым. Тағы да қүшағын жайып, бауырына басты. Бөтен деп бөлмеді, өзге деп ежіреймеді.

	***

	Өрімтал жас болудың тіршілікте ұтырлы ән, сәні де, еселі үлесіңнен айрылатын мән, жөні де ұшыраса береді екен. Әні-сәні дейтінім еркелігің, ептілігің, тіпті қателігің де жастыққа жарасымды, кешірімді саналып, қанатыңды кең жазып самғайтын тұста кішінің әдеп, ізеті ер жігіттiң өзін қыздай сызылтып тастайды екен. «Өз үйің, еркін жүр» – деп талай құлағыма құйғанмен, ауылдың баласы бір жерімнен ши шығып қалмасын деген сақтық иттің күшігіндей аяғыма орала береді. Жатақханада жатқан студенттер, «әй дейтін әже, қой дейтін қожа жоқ», бұл жездесiнiң үйінде тайраңдап көзді қызықтырады. Оқуына, театрына, киносы мен қыдырысына да еркін, қанатты қырғи сияқты, ал мен болсам, әлі бір «іщай» деген сөз с тігем жоқ, сонда да тордағы тотыдаймын. Институт – үй, үй – институт, анда-санда кітапхана, кино, жатақхана ендіктерін ғана бойлаймын. Мұнымнан зардап шегіп жатқаным шамалы: қысқы сессияда дөп-дөңгелек беспен шықтым. Абырой-атақ, мақтау, марапаттың астында қалдым. Жазғы сессияға әзірлігім де жаман емес.

	Жаман болып тұрған тек қана Жанардан бейхабарлығым. Осы қалада тұрады дегенге де сенімім жоғалғандай. Қазір сегіз айдан асып барады. Сенделіп сарсылғаныма, «Тым болмаса хат пен хабар сөзі жоқ» деген, әннің кері. Ағайға білдірмей әуелде Манар тәтейден:

	– Тәтей, осы баяғы мен ауруханада жатқанда, өзін Жанармын деп таныстырған періште қыз, көзім ашылған соң көрінбей кетті-ау, – деген ем, әзілге сүйенген болып. – Осы қалада екені рас па?

	Ақылды әйел менің сағынған ойымды сезген болуы керек. Бірақ ұялтқысы келмеді ме?

	– Рас, осы қалада тұрады, – деген де қойған мән бермеген болып. Одан әрі мен де қазбалай алмадым. Шешім біреу: студенттер кештерінен, театр, кино, көшеде кезігіп қалуы ғажап емес. Қалт етіп қол босаса, осы қаланы шарқ ұрып шарлай беру. Бірақ мұным бос сандалыс болды.

	Тағы бір әрекет жасадым. Әрекетім мынау: сабақтан кейін үй оңаша қалған сәттерде телефонға жармасамын. Баяғы алғаш көргендегі тулап-тонқитын телефон емес, қазір жақындасаң басын ішіне тығып қорғана беретін тасбақадай томпиып жатады. Телефон анықтамасын аламын да, Баймурзиндерді іздеймін баяғы. Тізімде он үш Баймурзин тұр. Қазақтың қаптап кеткен бай мен мырзалары, шіркін! Сондай аттарыңа заттарын сай болса, тоғыз ай тығылмай баяғыда-ақ менің жүрегімнің зарына «әу» деп дыбыс берер едіңдер ғой. «Мықты екенсің, тауып көр», – деп, шіреніп-шіреніп жатырсындар, аянып жүр ме екем мен, жетісіп жүр ме екем! Темір етіктен теңгедей калған жоқ, темір тоным тозып бітті. Сөйтсем де, телефонмен Баймурзиндерге шабуыл жасаймын:

	– Алло, саламатсыз ба? Бұл Баймурзиннің пәтері ме?

	 – И-и-иә-ә..

	 – Кешіріңіз, Жанар жоқ па екен үйде. Шақырмайсыз ба?

	– Қан-дай, Жа-нар?..

	Сыздануының өзі садақпен атқандай. «Жоқ» дей салмай ма, жоқ болса, адамды тергемей. Келесі Баймурзинге ауыз саламын. Не дер екен? «Бұл үйде Жанар деген қыз тұрмайды, екіншілей звонить етпеңіз!». Сонсоң тағы бір нәрселерді айтып, әбден жекіп ұрысты. Ыза болып тағы біреуіне қарай ойыстым. Телефон тұтқасын көтерген ақкөңiл кісі: «Қазір, қазір, күте тұрыңыз», – деп жалбақтады да қалды.

	– Әле, – деді жіңішке әйел даусы. Телефонда бірінші сөйлескендiкі ме, үні ұқсаңқырамады. Тексергім келді.

	– Саламатсыз ба?

	 – Сәлеметсіз!

	 – Бұл Жанар ма?

	 – Иә, мен. – Даусы ұқсайтын секілді. Майда, жұғымды.

	 – Бұл мен ғой, Заңғар ғой!

	 – Қандай Заңғар?

	– Танымай тұрсың ба?

	 – Қапелімде не айтарымды білмедім. – Баяғы суретіңді, орамалыңды берген ше?

	– Менің орамал, сурет берген күйеуім үйімде, қасымда отыр. Шатастыңыз. Басқа номерді алыңыз.

	 – Кешіріңіз, кешіріңіз...

	Міне, енді біреудің некелі әйеліне жармастық. Күлесің бе жылайсың ба? Он үш Баймурзиндерден екі-ақ Жанар шықты. Біріншісі әлгі. Екіншісі...

	 – Иә, мен Жанармын. Сіз кімсіз? – деді. Кішкене қыз бала екен.

	 – Нешінші сыныпта оқисың?

	 – Тортінші.

	– Үздіксің бе?

	 – Бір төртім бар.

	 – Қай сабақтан?

	 – Орыс тілінен.

	– «Орыс тілі – екінші ана тілін». Оны беске оқуың керек.

	– Жарайды. Папама не айтайын.

	 – Папаңа: Жанар деген жақсы бала екен деп айтты де.

	– Рақмет.

	Жанарды іздеудің аяғы осылай бос мылжыңға айналып бара жатқан соң бір күні аға-жеңгеме қолқа салдым: «Басында таныстырған өздеріңіз, енді сол Жанарды бір көрудің жолын айтсаңыздар, айып болмаса?». Бұл ең ақтық амал еді.

	Жанғазы ағай шын пейілмен балаша мәз боп күлді. Жеңгей:

	– Қойшы, неге күлесің, баланы ұялтып! – дей берді. « Онан да мені іздеп тапқан тәжірибең есте қалса, үғындырып үйретсеңші! Саған сонда оңай болған болар, тіпті!

	– Ізден көрдің бе өзің? – дедi енді ағай сабырлы қалыпқа ауысып.

	– Көрдім.

	– Қалай? – Мен тындырған ісімнің ақиқатын түгел баяндап шықтым.

	Екеуі мәз-мейрам болды. Жастық шақтары естеріне түсті ау деймін.

	 – Олардың үйінің телефоны анықтамаға жазылмайды. Қаладағы ең қажетті, ең белгілі адам. Жұрт босқа мазаламасын дейді. Сен білесің бе, бұрын қыз іздеген жігіт қайтушы еді? Із кесетін, қыз жүретін жолды торитын. Орталықтағы үлкен оңаша үйлерді шолып қара, Жанарды іздедім деп кешіксең ұрыспаймыз. Осылай деп ағай, тағы да күліп, құлағымнан тартып, арқамнан қағып қойды. Жүгенін сыпырып «шүу» деп құнанды босатып жібергендей.

	Жол торыдым, із кестім, үй іздедім. Ақыры таптым. Жасыл шарбақтың арғы жағындағы аула ішінде, жайқалған көгал ажырықта екі қыз көшеге қырын қарап, кітап оқып отыр екен. Анық таныдым, бірақ жүрегім дуаламай көп жүрдім әрі-бері. Менің қолымда да кітап. Шарбақтан қарғып баққа секіріп түстім. Торғай ұшып қонды-ау деп те ешкім елең еткен жоқ. Соған қарағанда бұлар да мені байқап отырса керек.

	– Рұқсат па екен, қарындастар? – дедім жандарына кеп.

	– Есік тұрғанда шарбақтан секіріп, рұқсат сұрағаныңызға жол болсын!

	– Əлей болсын! – дедім мен де ерегісіп. Үнінен таныдым – тура сол. Қателеспегеніме бір жағы іштей қуанып тұрмын.

	– Ашылмайтын есіктің бір жолы осы ма деймін. – Ол ілулі ме еді дегендей құрбысына қарағанда, анау болмашы бас изеді.

	– Кілті жоғалмаса, ашылмайтын есік болушы ма еді? – Сынағандай нәркес қара көзінің қиығымен қарап өтті.

	– Ол кілт сіздерде боп тұрса қайтеміз? – дедім скі ұшты етіп мен де,

	– Онда шарбақтан секірген айып емес, – деді құрбы қызы әлде шыны, әлде мысқылы аралас. Мысқыл мәселесі болса, шүкір, оған біз де жарлы емес шығармыз.

	– Кедейге бәрібір, – дедім сәл кекесінмен. – Пролетариаттың екі қолынан басқа жоғалтары жоқ.

	– Тарихты жақсы оқыған екенсіз!

	– Өзім тарих факультетінде оқып, оны білмесем – не болғаным!..

	– Сонда пролетариаттың жүрегі не қалайды екен? – деп күліп, сазды сұлу дауысты қыз орнынан көтеріле берді. Талдырмаш, сұңғақ бойлы, аққудың балапанындай әдемі скен. Көзінде – қуаныш, сөйтсе де сыр бермегенсіп, сұрағына жауап тосқандай қас-қағым сәтте бөгеле берді.

	– Жоқ мен іздеушімін. Пролетариаттың тілегі – сол жоқты табу.

	– Олай болса жоқшы есік алдында күте тұрсын. Жоғы табылып қалар. Екі қыз үйлеріне қарай жүгіріп кетті.

	Шарбақ сыртына шығып, қарауыл секілді сілейіп тұруды дұрыс көрмей, ыңғайсызданып, жол шетімен әрлі-берлі жүрдім. Менің бақытыма, көшеде сабылған ерсілі-қарсылы жүргіншілер байқалмады, машинаның айғай-шуынан алыс бөлек қойнау. Жалтақ-жалтақ қарап қоямын, қыздар бөгеліп кідірген сияқты. Жүрек аттай тулап дүрс-дүрс соғады, денеден болмашы діріл жүгіріп өтеді. Қыздың мысы ма, үйдің сұсы ма белгісіз. Бір ыстық, бір суық жел өн бойға елеусіз соғып, ауық-ауық оралып келетіндей.

	Таң алдындағы күннің көкжиекке берер жұқалаң қызғылтымдай үлбіреген қынама бел жібек шайы көйлек киген, бойлары да, дене бітімі де өте ұқсас, бір анадан туған егіздей екі қыз боянып, таранын жарқ етіп, жасыл қақпаның есігін жайымен ашып сыртқа шыға берді. Шаштарын қос бұрымнан иықтарына асыра тастаған. Аяқтарында өкшесі жайтабандау ақ туфли. Аздаған айырмашылық өңдерінде ғана: бірі – аппақ ақ торғындай дөңгелек жүзді, қара көздері мөлдіреп, еліктің лағынша үркіп ырғығалы тұрғандай, бірі – қара торы, бидай өңіне күннің кешкі нұры ұялап қалғандай ойлы, сабырлы ажар. Өздері атын айтып таныспаса, үнін бұрын естімесе, адам шын жаңылысардай. Екеуі де күлімдеп шықты, әсіресе, аппағының жүзіндегі толқын ерекше. Кешкі көл бетіндей болмашы ұяң толқын тербеледі.

	– Заманы бір құрбы ғой, жоғын бірге іздесейік, мүмкін жәрдеміміз тиер деп шықтық. – Мұны айтқан ақ торғын қыз. Құлаққа жатталып қалған жібек үн таулы жердегі дауыстай жүрекке қайта жаңғырықты. Айдан анық, жаңылғам жоқ, бұл – Жанар! Жанарым! Taптым-ау сені! Жүрегім аласұрып шаттанды. Мына құрған қақпандарыңа іліне кетсем, кім болғаным менің. Бұлай адастыра алмассыңдар.

	Қатар жүріп келеміз. Сөзді неден бастарымды білмей абыржу бар. Төтесінен тура салу керек пе, әлде қиялап айналып келген мақұл ма. Бұл міндетті қыздардың өзі жеңілдетті.

	– Танысып қоялық, – деді әдемі аппағы.

	– Жанар, – деп қолын созды бидай өндісі. Саусағын қысып:

	– Заңғар, – деп көзіне тіке, кірпік қақпай таңдап қарадым. Аққудай әдемісі қолын созды:

	– Жанар! – Бетіне қарасам, сыр беріп алармын деген адамдай қиылып қана бір көз тастады.

	– Заңғар! – дедім мен де еш нәрсе ұқпағандай аңғал кейіп көрсетіп. Қыздардың көмейінде күлкі ойнаған секілді.

	– Іздегенiм бiр Жанар еді, екеу боп шықты, бақталайым қандай бес батпан жан едім! – дегенде қыздар сықылықтап күліп жіберді. Әзер шыдап келе жатыр екен. Ойнап әзілдемек ойларының ұзаққа бармай ұсталғанын, балаша бұртияйын дегенмен, іштен тепсініп түртінген қуаныш толқыны тасыған қазандай буын көрсетіп алды,

	– Өзіңіз пәле екенсіз, – дегi қара торы Жанар біртүрлі сырмен қарады да: – Сонда да айтыңызшы, жоғалтқан кісіңізге шын жолықтым деп ойлайсыз ба? Жанар есімді қыздар көп емес пе?

	– Бұл сөзіңіз орынды, таласым жоқ, қарындасым. Иншалла, менің арманым – жалғыз Жанар! – деп, өз Жанарымның мақтадай майда білегінен ұстағанда:

	– Ғапу етіңіз олай болса, үшінші адамның жолы бөлек, – деп ол қолын бұлғап қоштасып, сәл жымиды да жылдам басып жүгіре жөнелді. Біз оны тоқтатқан жоқпыз.

	Ұзақ қыдырдық, кинотеатрға барып, жаңа жүріп жатқан аргентиналық «Махаббат шағы» фильмін көрдік. Алдымыздан ақ арманның ғажайып қоңыр желі ескендей. Мен Жанардың сүйріктей сұлу саусақтарын, жұмсақ жылы алақаның қолдарыммен аймалап отырдым. Төбем көкке екі-ақ елі жетпегендей, балқыған бал-шырын сезім. Жарық дүние тарс жабылып, тас-түнек тартар тұста өзі іздеп келіп тапқан қолдар ғой, бұл! Адасып қаламын ба деп шоыған жүрек енді орнына түскендей. Қарлығашым, қанатым менің! Енді мәңгілік айырылмаспын сенен! Махаббатыма іштей сиынып, іштей ант етіп отырмын. Экранда да сиқырлы сұлу өнер жүріп жатыр...

	Сонсоң саябақты аралап, қалаға қою қараңғылық түскенде үйге қайттық. Жанар көп сөйлемеді: өткен-кеткенді, көрген-білгенді айтып сырғытып келе жатқан мен ғана. Ауыл жайының, оқу жайының ерекшелеу, қызық-қызық деген тұстарын теріп алып әңгімелеймін. Ол ұйып тыңдап, сыпайы күлумен ғана келеді. Өзімнің әбігерге түсіп, тоғыз ай іздегеніме әдейі соқпай, одан аттап кете бердім. Емешегім үзіліп өлердей болғанымды білген соң, бойын тыжырынып «пайғамбарсып» қалар деген күдік оянады. Қолдан келсе күлдіріп, ынтықтырып, үзілдіріп, іштей жүйкесін кұрту керек. «Сүйем, күйем» деп, салғаннан жығыла кетсең, қандай ақылды қыз болса тәкаппарланып, кекжие қалатыны ақиқат. Әйелге ешқашан: «өліп-өштім» деме; сол сөзді жаны сүйіп тұрғанмен, өзін сенен де ерекше ұнатар тағы біреу бар-ау деген жалган дәмеге малданады. Мына Жанар ол кінәдан пәк шығар, бірақ әлі тізгінінен ұстатқан жоқ қой. Бағытты үйге қарай бұрғанда:

	– Жанар, менің осы қалада екенімді білдің бе? – дедім, ішкі сырды жасыра алмай.

	– Білдім, – деді ол жайлап қана.

	– Мен сені ұмытқан шығар деп ем. Кемтар кездегі көңіл аулау, жай жолдастық, адамшылық болды ғой деп, үміт үзіле бастап еді... Шыдамды екенсің.

	– Шыдамағанда... Қыздың жолы жіңішке екенін білмеуші ме едің! Жігіт іздемесе, қыз қайтпек.

	– Мен сені, әзер таптым! – деп, қара көлеңкелеу талдың түбіне келгенде, аш белінен құшақтап алдым. Өзіме елеусіз тартып ем, қарсылық білдірген жоқ. Алмадай қос анары кеудеме кеп жұқа көйлектен өтіп, ыстық леп соншалық ала құйын үйіріле берген. Қан тамырлар шапшып, асау ағып ерік бермес мас халде қыздың алма мойынын, ақша бетін, нәркес көзін аймалай сүйіп, бүкіл ажарына сән беріп тұратын үйірімді астыңғы ерініне кеп табыса тоқтап қалды менің еріндерім. Тілмен айтып болмайтын балшырын мезет. Қыз ұялып ұзақ сүйіспеді. «Не ойлайды тағы да!» – деп, тартынған болар. Үнсіз жүріп келеміз. Тіл күрмеліп, жүрек сөйлейтін сәтке ауысқандаймыз. Сөзбен жеткізе алмағанды ынтық құшақ, ыстық сүйістің бір сәтті жеріне жеткізіп айтып береді. О, табиғат адам етіп жаратқаныңа мың шүкір! Жүрек бергеніңе, махаббат сыйлағаныңа мың да бір алғыс!

	Жанар үйінің жанына келгенде, көп аялдамай қол бұлғап, қақпаны тез жауып көрінбей кетті. Ұзақ кідіруге мұрша жоқ, жүрек ояу, көңіл мас, әлгі елестен шыға алмай қалқып келемін. Қара мақпал түндегі жапырлаған сан жұлдыз кемерінен асып төгіліп, алақайлаған аспан қуанышыма шашылған шашу секілді. Осы таза іңкәрліктің шексіз шаттығымен бозбала көңіл қанатын кең сермеп барып гүлзарға ұқсас көктегі жолына шығып кететіндей. Сол ішкі тасқынды жасыра алмай кеп есік аштым. Лепiрген көңілім үй іші қадам басқаннан-ақ сезіп қойды. Әсіресе ағай:

	– Ал, Заңғаржан, сапарың бүгін сәтті болған-ау деймін. Құттықтаймын! – деп, күлді де, кең құшағына алып қысып-қысып қойды. Сөйтіп, оңаша бөлмеге ертіп келіп жайғаcып отырған соң, сөз бастады.

	– Танысқандарың, табысқандарын жақсы, – деді салмаққты үнмен. – Қыз әкесі әлі ештеңе білмейді, шешесі де. Біз сыйлас, дос адамдармыз. Манар екеуміздің ойымыз алдымен жастар өздері жолығып, өздері ұйғарсын, қалғанын көре жатармыз деген ек. Тағдырларың қосыла ма, қосылмай ма, ол алдағы уақыттың ісі. Тек жалғыз-ақ айтарым: бір-бірлеріңді сүйсеңдер де, сүймесеңдер де, араларыңда жақсы, жақын адамдардың татулығындай татулық, пейіл болу керек.

	Мен басымды шұлғи бердім...

	Қайран, ақылды, мейлінше бөлек кісі еді ғой!

	***

	Алуан нақысты, сылқым сазды жүрек тербеген күй ме, күн сәулесінің айдынкөлде алтын шашып ойнағандай сан құбылган майда толқыны ма, шебердің шабыттана толассыз тоқыған көздің жауын алар, түрлі-түстi кiлемi ме, әйтеуір бір уыз дәмді тіршілік басталды. Жан дүниедегі мысқалдай көңіл ағысын, кірпік қағысынан-ақ аңғаратын сезімтал, зерек, адам баласын аяғыш, есіркегіш, инабат, ізеттілігінде өзінің хор қызындай сұлу бітіміне жарасты мөлдір мәдениет иесі. Жанар, менің шын махаббатым боп шықты. Тілмен айтып жеткісіз, ешбір өлшеммен есептелмейтін шынайы сүйіспеншілік, ертегінің елесі емес екеуміздің бейнеміз боп жараса берген, ләззатқа толы жас жүректер калтқысыз ұғыса берген.

	Ол маған бір дәптер өлең көрсетті. Жанардың өзінің маржандай тізілген сұлу әріптері. Жүрекке соншалық ыстық. Оқи жөнелдім де, өз көзіме өзім сенбей мүдіріп қалдым, күдік емес, әлденеге таңданыс. Жанар ұялып, оқшауырақ барып, алуан гүл өскен бақты тамашалаған боп өзімен-өзі ойнап жүр екен. Мен бұлақтай сылдырап аққан қыз жанының мөлдір сырына куә болдым. Кыз болса бір облысты билеп тұрған, әрiсi шартарапта даңқы жүрген үлкен қызметкердің жалғыз перзенті, мен болсам қолынан кетпен, күректі әлі тастамаған колхозшының қара баласымын, арамыз аттылы-жаяулау, осынымның өзі түбінде ғашықнамадан гөрі есек дәмеге айналын қайғы иіріміне батып кетпейін деген бұрынғы қалың күдіктер сейіліп берді енді. Көз байлаулы мүсәпір кезде алғаш көргеннен бастап тұтанған қыз сезімі бүгінгі шекті лаулап, лапылдап өршіп жеткен. Мен жөнінде қателеспейтініне де, кәміл сенулі жүрегі мүлдем секем алмайды екен. Құдай-ау, мұндай сенімді қыз миына кім ұялатты!

	Бұл дәптерді Жанар маған арада жақсы таныстығымызға екі жыл өткен соң көрсетіп тұр. Өзі бір жыл сырт киім тігетін фабрикада тігінші боп істеп, медицина институтына былтыр түскен болатын. Қазір мен – үшінші, ол бірінші курсты бітіргелі тұр. Біздің балаң таза достығымыздың бұл күнде махаббатқа айналғанын үлкендер жағы да сезе бастады. Бұрын да Жанғазы агай мен Жанардың үйі іші еркін араласып тұрған соң, жастардың жазықсыз, пәк сезімдеріне көз алартып, күдік тудырмаған. Алаңсыз, қапысыз тату достық ержеткен азаматтардың есейген көзқарастарына айналып бара жатқанда, Жанғазы ағай Жанардың әкелерін үйіне арнайы шақырды.

	– Е-е, – деді Жанардың папасы Сағын Халықов ақылды да, ойлы, қара көздері сәл күлімдеп. – Жәкеңдер бүгін неге соншалық асты-үстімізге түсіп, аяғының ұшынан басып жүгіріп кетті десем, онда бір сыр бар екен ғой. Бәрі заңды болсын деп Алматыдағы прокурор ағайындарын да шақырған ба қалай? – деп, өзінің ашық мінезімен жиналып қалған көмей қытығының жыбырын басқандай кеңкілдеп күліп алды.

	– Бұрын көңіл қосқан достар едік, енді құдай қосқан жақын жекжат боламыз демексіңдер ғой. Содан Құдайдың бау-бақшасына, жеміс-жидегіне көздерің түсіп, күнәһар болғандай қысылып, қызарып отырсыңдар! Оңай емес, әрине, оңай емес, қыз өсірген адамның көңілімен санастай болмайды, жан пернесін сұңғыла күйшідей дәл басу керек. Ұлың ер жетіпті, қызым есейіпті деп мен қуанайын ба? Білем: «Іштеріңнен: өмір заңы, осы, қуану керек» – деп қуақы ойларың жылт-жылт етеді. Сендердің орындарында болсам, мен де солай етер ем, салмақты ойға тереңдей ауып бара жатқанын сезіп, аз-кем бөгелді. Сол әрекетінің орынды, орынсызын таразылап алғысы келгендей. Ол әлгі ой арнасын кілт доғарып, Жанар екеумізге кезек-кезек жіті көз тастады.

	– Жанар, Заңғар, қалқаларым, сендер өзді-өздерінің құрбыларыңмен анау бөлмелерге барып жақсылап ақылдасып келіңдер, әбден ұғысып, түсінісіп, бірінсіз-бірің өмір сүре алмайтын достыққа жеттіңдер ме, соның жауабын іздеп көріңдер!

	Мен өзімнің курстас жан жолдасыммен, Жанар өз құрбыларымен бөлмелерге қарай безе жөнелдік. Ұяттан өрттеніп, жұртқа қарамай есіктерді тез жапқанша асықтық. Бүгінгі Жанғазы ағайдың жай мәслихат кешінің жібек арқаны, кең тұсауы, бізге ораларын аңғармаппыз. Оны, бәлкім, Жанғазы ағай мен Манар тәтей де бағдарламаған болар.

	Ең жақсысы, қыл аяғында да бізді жауап алуға қайта шақырган жоқ, қайтып үлкен дастарқанға да оралған жоқпыз. Басқа оңаша бөлмеге дастарқан жасалып, жастар жеке-дара отырды; сауық, сайран, жасауға мұрсат алдық. Қайткенде де бұл әрекет аға, тәтемнің есейген өмірімізге берген тұңғыш бастаңғысына ұқсас еді. Біз бұрынғыдан да ашылып, бұрынғыдан да табыса түскендейміз.

	Үлкендердің араларында қандай әңгіме, нендей уәде болғанын білмейміз, тек әйтеуір, қатынастары бұрынғыша, бәз-баяғы қалпындай жүріп жатты, бiздiң достық жұбымызға теріс қабақ көрсеткен бір адам байқалған жоқ, «ойланып келіңдер» деген, баяғы әке сөзі «ойланып көріңдер» деген, сын екен ғой деп түйдік өзімізше. Мұндайда адам сыналған сайын шыдала түспей ме, бір туысқан, сыйлас аға-қарындасша тағы екі жыл өтті.

	Институт бітіретін мезгіл де тақалды. Екінші курстан комсомол жұмысына қоян-қолтық араласқан мені институтта комсомол комитетіне секретарь етіп алып қалмақ, бірақ мен оған келісіпедім.

	«Педагогтік оқуға түскенде, комсомол жетекшісі боламын деп, түсіппін бе! Мектепте істеймін». Менің бұл ойымды Жанғазы ағай да, Жанардың папасы да қостап шықты. Ақылды кісілер ғой, өмір көрсін, жер танысын деген шығар. Жолдама, Талдықорған облысына тиді.

	Соңғы емтиханға әзірлік жүріп жатқанда Жанғазы ағам шақырып алды. Ерекше қуанғандағы әдетінше көздері ұшқын шашып, арқамнан қағып, кұшақтап:

	– Ал, жігітім, сүйінші, бөркіңді аспанға лақтыра бер! Екі тойынды бір жасайтын болдық! – деді қалбаңдап, маңдайы тершіп. Тура тұңғышының тойын жасайтындай елпен қағып қуанады. – Ертең Бағила тәтең, Аққұмнан апаң мен Тайкелтір атанды алып келуге жүреді. Қалай барып қайтуын жақсылап түсіндіріп, жөн сілтерсің. Жарай ма!

	Мен үлкен толқын қуаныштан абдырап қалсам керек, «жарайды, тапсырмаңыз тап-тұйнақтай орындалады» – деуді де ұмытып, аулаға жүгіріп шығып, қақпадан бір-ақ ырғыдым. Жүгірген бетте Жанардың үйіне жетіп келсем, әлі сабақта екен.

	– Кел, қалқам, жоғары шық, – деді қыздың мамасы асып-сасқан түріме қарап. – Қазір кеп калар. Жай ме, әйтеуір.

	– Жай. Түу, қандай ыстық күн бүгін! – Қара терге түскенімді бұлтарып жаздың бой жылытқан алғашқы адмына аудардым. Ол кісі бал-бұл жанған бақытты түрімді танығандай, бір сезімтал қан аппақ ажарынан менің осы үйге ентігіп жеткенімнен де асығыс жүгірin өтті. Қайта шығып кетудің есебін таппай отырмын. Жалы, Жанардың сезімталдығы осы анасына, ақылы әксіне тартқан-ау деймін.

	– Емтиханға әзірлігің қалай? – деді, мені әңгімемен ұстай тұрғысы келгендей. – Соңғысы ма?

	– Иә, ақырғысы. Жаман емес. – Шығып кетудің есебін таппай асығып отырмын. Бағила тəтейге жөн сілтеуім керек қой. Бұл Жанарды қуанту үшін жолай бір минутке соққаным, бірақ оны қалай айтасың.

	– Институтқа бара жатыр едім, асығыс шаруа боп. Жанарға айтсаңыз, мен тез қайтып келемін.

	 – Сол күтсең, келіп қалар.

	– Жоқ, мен қазір...

	 – Жарайды оңда, бара ғой.

	Үкідей ұшып сыртқа шығып, медицина институтының жаңа корпусына қарай жүгірдім. Жанар жолда жолықты. Құшақтай алып, бұрқ-бұрқ қайнаған қуанышымды жеткіздім. Қыз күлімдеп жайнап сала берді. Ол көбіне іштей ғана шаттанатын. Бұл жолы бөлек бұлқыныспен келген сезімді ұстап тұра алмады-ау деймін, бетімнен сүйіп алып, үйіне қарай жүгіре жөнелді..

	Ауылдан, Аққұмнан келетін кісілерді күтіп алуға бәріміз теміржол вокзалына шықтық. Көп кісі бар: Жанғазы ағай мен Сағын Халықович бiр машинада, Манар тәтей мен Жанардың мамасы бір машинада, Жанар құрбысы үшеуміз бір машинада, қаланың батыс мүйісіндегі вокзалға лезде зау етіп жетіп келдік.

	Аздан соң мамырлап жылжып поезд да келе берді. Сегізінші вагоннан тоқтайды-ау деген шамасына аялдап тосып тұрғамыз. Жүрегім дүрс-дүрс етеді. Бақыт деген рақатты сезімнің көрік, балға балқыған сары темірін бір құдірет жаныма тапсырып кеткендей күйіп, жанамын. Жүрек-балға сол шоқ бақытты сомдап соғып тұрған сияқты. Жанардың қуанышында да шек жоқтай. Жұрттың бәрі ұлы майданнан жеңіспен келе жатқан жұлдыздарды қарсы алғалы тұрғандай. Қолымызда құшақ-құшақ ал қызыл гүл.

	Күмістей сақалы кеудесіне түскен, қапсағай, кең жауырынды, тарамыс та сұңғақ бітімді, басына қара мақпал сусары бөрік киген қария вагоннан түсіп келе жатты. Бұл менің атам – Тайкелтір ақсақал. Сырғауылдай науша бойының өзі-ақ жасында жойқын жігіт болғанын айтпай аңғартып тұр. Соңынан ақ кимешегінің етегі жерге түсіп, күміс білезіктері сақырлап, ерекше мәз боп апам келеді. Бақытты жүзі әлдекімді іздейтін тәрізді. Ең ақырында чемодан ұстаған Бағила тəтей. Үлкендер қолдасып амандасып болғанша, біз сәл сыртқарақ тұрдық, Сәлемдесіп, көрісу тамамдала бере Жанарды қабатқа ертіп мен де жеттім. Атамның мойнынан құшақтап, кеудесіне басымды қойып ем, ол кісі маңдайымнан сүйіп, самайымнан иіскеді, арқамнан қақты. Көзіне жас алғандай, көңілі босады. Соғыста қаза болған інісінің козін көріп, еске түсірген шығар. Қайтсін. Шешем құшақтап бетімнен сүйіп: «Айналайын, айналайын» – деді. Бұл өмірінде екінші рет айналуы. Жанарды атам қолынан сүйіп, басынан сипады да, шешем құшағына қысып көзінен өпті...

	Алғашқы күні Жанғазы ағайдың үйінде алыс, жақын көп кісі қонақ болып, түн ортасына дейін дуылдасып, шақ-шақ күліп, ұзақ отырып, тарасты. Жастарды үлкендер қабатына қосқан жоқ, бөлек бөлмеде өз бетімізше ойнап, күлдік.

	Ертеңіне Жанарлардың үйі шақырды. Есептеліп, шақталып қана жиналған екі-үш отбасының адамдары ішіп-жеудің ырду-дырду салтанатынан гөрі мәнді мәслихаты бар сазды сыршыл кешті аңғартқандай. Көненің көшелі абызындай болып төрде, екі кісі мінгендей қарт отыр. Ол – менің атам. Оң жақта ақ шатырдай кимешегі, қотырқай қаққан жүзіне ақ нұр сеуіп, көздері қуанышқа толып шешем отыр. Алпыстан асса да ажарлы өңі көп өзгермеген, сырлы мөлдір суын сақтаған, құм құдығына ұқсас сабырлы, таза ықыласты сезім бар. Жаратылысында ойшыл, дана кісі Сағын Халықовичтің жүзінде бүгін бөлек толқыныс байқалады. Сол екпінді, шешен де шабытты кісі бүгін біртүсті алабұртқан шаттық шабылыс күйде еді. Ұзақ сөйлеп, көп нәрсе айтты. Елден ерте кетіп, жалғыздық, жоқшылықпен қиналып оқып, білім қуып, одан ел ісіне араласқанын, өмір, адамгершілік, уақыт, кеңес заманы адал еңбек мен халық жүгіне бір тоқтап, тау мен ну қосылмайтынын, адам мен адам қосылатынын, екі жастың тату-тәтті сезімдерін, сол үшін алыстағы қымбат екі кісіні танысуға арнайы алдыртқанын әдемі жырдай етіп айтты. Қарапайым шындық тура айтылса, қара сөзден май таматыны рас қой. Әңгіме-дүкен құрылып, сөз кезегі Тайкелтір атама жетті. Қарт та әңгімені тым әріден, ата-баба, көне дәуірден бастап, осы мәслихаттың шетіне төңіректеп жетті.

	– Елге бергенің елде кетпейді, қарағым, Сағын, – деді, Жанардың әкесіне әлі де ұшқыны бар көздерін тура қадап.

	– Кеше өз үйінде отырғанда айтқаным жоқ. Мынау өздерінің араласып, дос болып жүрген Жанғазы әке-шешеден ерте айырылып қаршадайынан жетім өсті. Kөкірегiнде оты бар, жетесінде саңылауы бар, алғыр бала еді ауылдағы. Соны байқап, осы бір жетім бала жаңа өкіметтің қамқорлығымен оқысын, адам болсын ден, атыма мінгестіріп, ол кезде айшылық жердей алыс Керекуге жеткізіп тастап, талқан-таянған қаржымды қолына ұстатып ем. Жасаған жақсылығымды айтпаймын онда да, сол баланың қазір көшелі азамат болғанын айтам. «Қилы-қилы заман бопты, қарағай басын шортан шалыпты» кедей байымай ма, жетім жетілмей ме, сол қайсар Жанғазы елдің жағасы боп шыға келгенде, менің балам Заңғар ұшырасыпты ойда жоқта. Бәрін естідім, бәріне қанықпын. Кешегі Керманмен соғыста қаза болған жалғыз інімнен қалған тұяқ мына Заңғаржанның кесапат кеселіне ара тұрған да өздерің көрінесіңдер? Оның бер жағында, – деп, тамағын кенеп алды, – бұл бала Құдай қосып сіздердей жақсы жандармен танысып отыр. Сондықтан не айтамын, балалар еліне қадірлі, ата-аналарына мейірбанды болсын, жастары ұзақ ғұмырлы, өздері үбірлі-шүбірлі бақытты болсын! Бұрынғылар! «Ынтымағы қосылған екі жас үш дәуірді басынан өткізеді», – деген екен ғой. Бірінші – сүйісу дәуірі, екінші – сыйласу дәуірі, үшінші – аясу дәуірі. Әр дәуір шамасы он бес жылдан тұрса керек. Мені сонау жер түбінен танысуға шақырғанда сақалымды көрейін деген жоқ шығарсыңдар, қарақтарым, біз жасарын жасап, асарын асаған дегендей бүгін бар, ертең жоқ адамбыз, батамызды да, өсиетімізді де қосып айтайын: «Ниеттерін қабыл болсын, мақсаттарыңа жетіңдер; үш дәуір ғұмырлары тек бір-біріңе ғашықтыққа айналсын».

	Атам қолын жайып бетін сипағанда, біз Жанар екеуміз ұялып төмен қарадық, басқалар жымиып мұрттарынан күлді. Шешем де атама қосылып бата жасады, Ырым аяқтала бергенде:

	– Ақсақал, тым асығыссыз ғой, – деп қарқылдап мол денесі селкілдеп күлді Сағын аға. – Ойпырмай, құда түсу деген, қалың мал деген болмайтын ба еді? «Қалыңсыз қыз болса да, кәдесіз күйеу жоқ еді ғой». Сөз берді екен деп, ойы-қырын жинап, теріп, қаптың аузын бір-ақ будыңыз-ау!

	– Буғанмен арқалап кетер дейсің бе, Сағын шырағым, – деді, атам да жалма-жан, қынаптан суырылған қылыштай жарқ етіп. – Келешек өздеріңдікі, қарттар арқалап кетемін дегенмен шамасы келмейтін жүк қой. Біздiкi жақсылыққа асыққан қомағай көз де. «Өлімнен басқаның ертесі жақсы» – депті ғой, бұрынғылар. Жөн-жосық жоралғының жасалу жағы қашпас, көз тіріде тілек айта берелік, артық болмас.

	Атам жауапты әңгімеде тез ширығып уәжді ойға қатты бейіл бөлетін кісі еді. Көрген, түйгені бар, өр сөзін мақалдап, мәтелдеп, айтысушысын қия бастырмай, шырмап, матап алатын. Сағын Халықович соны тап басып аңғарды ма, әлде өз үйінде кісі күтіп отырып, сөз жарыстыра беруді артық санады ма?

	– Тайкелтір ағаның ойын білдік, Заңғардың мамасы Ақжарқын апай не дер екен? – деп, мол кесек денесімен шешеме қарап бұрыла берді. Көзі электр шамының сәулесіне шомылып, қулана ұшқындап тұр.

	Шешем мұндай тосын сауал боларын күтпегенмен, түбінде осындай бір әңгімеге тірелерін күні бұрын барлап, таразылап қойған екен, баяу сырбаз сөйлеп кетті.

	– Қиыншылық кездерде ауылдан ерте кеткен туыстарымыздың амандығын естіп, олардың менің балама қорған болып, аялап бағып-қаққанын, ауруына арата болғанын есітіп, аналық жүрегіммен қуанып ем, сырттарынан алғыс жаудырып ем. Оған да төртнс жыл өтіпті. Енді сол тумалар, бауырлар мына қайнағамыз екеумізді шақырып, арнайы кісі жіберген соң төбеміз көкке жеткендей қуанып келгеніміз рас. Балам айтқан еді: «Мен қиналғанда сізге қолымды сүйіеп, хат жаздырып, жәрдемдескен жақсы бала бар, аман болса, сол қызыңызды көрсетемін» – деп. Сол бала мынау Жанаржан екен, айналайын. – Жанарға бөлек мейіріммен қарап, көзінің ұшын жаулығымен сүртті, – Сағын қарағым, балалар өздері танысқан екен, жұлдыздары жарасса – келешегі бір болсын. Бірақ, Заңғарымның сүйегі менікі болғанмен, тәрбиесі, еті анау Жанғазы қайным мен Манар келінімдікі. Мен өмір берсем, бұлар жарық дүниеге тұрақтандырып алып қап отыр. Жастардың жарасқан тағдырын қалай шешесіңдер, өздерің білесіңдер. Бізде бөтен сөз жоқ. Әкесі соғыста өлді, Қалдаржаным анадай ажалға ұшырады. Енді қалғанына береке берсін. – Шешем көзінің алдына ыршып шыққан қос тамшыны салы орамалының ұшымен ұзақ сүрткілеп тынып тоқтап қалды. Жұрттың бәрі үнсіз, Жанардың нәзік жүрегі бұл көрініске шыдай алмады ма, қырындап, бетін көрсетпей, орнынан тұрып өз бөлмесіне кіріп кетті. Тыныштықты Сағын ағай бұзды:

	– Опырм-ай, Ақжарқын апай-ай, Сіз мына ақсақалдың сөзінен де асырып жібердіңіз-ау. Көкейлеріңізден кесіліп, пішіліп қойған ойлар саулап тұрса да маған, менің әйеліме қарап бір баспай-ақ жастар, жастар деп жортып, желіп кете бердіңіздер ғой. Ашып айтсаңыздаршы, құда түсуге келдіңіздер ме, қыз ұрлауға келдіңіздер ме? – деп, Сағын Халықович менің туыстарыма сынай қарады.

	– Пәлі, – деді атам мұртын ширатып. – Облысымыз бөтен, алыс жердің ұрыларымыз деп келгенмен, сіздiң құрығыңызға ілінбейтін қай жүйрік едік біз. От ауыз, орақ тіліңізге мойынды әкеп тосқаннан басқа не мұрсат бар! – Атам да ұрымтал жерден барып тосқауыл жасады.

	– Бәсе, манадан бері осылай жөндеріңе көшсеңіздер етті. Ұсынған мойынды қылыш кеспейді деген ғой.

	Үлкендер сырының сандығы осылай ойын-шына аралас ашылып жабылған соң, қонақтар тарайын деді. Алыстан келген қонақтарға қосылып, мен де Жанар үйінде қонуға қалдым. Аға, жеңгейлерім қоштасып шығып кетті.

	Төсек әрқайсымызға әр бөлмеге жеке-жеке салынған екен. Апам өз жанына Жанарды алып, бір төсекке жатқысы келетінін айтқанда, қыздың біртүрлі елжіреп қуанғанын айтсаңыз! Көздері маралдың көзіндей мөлдіреп, беті бал-бұл жанып, шешемнің ыстық құшағыне кіре берді. Мен атамның қасында жатып, шешелі-қызды екеуінің қабат соққан жүректерінің дүрсілін есітіп, түнімен ұйықтаған жоқпын. Ақ таңды көзіммен атқардым. Мені ұйықтатпаған бақыттың тәтті сезімі еді...

	Тамыз айыны ақырында қызметке кетерде біз некеге отырдық. Ерлі-зайыпты болдық дегендей менің қызулы жан тiлегiме Жанар күтпеген тосу айтты. Қиылып тұрып өтініш жасады.

	– Мен сендікпін, жаным, – деді жүрегі дүрсілдеп, жылап, – Қаласаң айтқаның болсын. Бірақ көңіліме түйген сертім бар еді: «Аттап түсер алтын босағамның ақ төсегінде әйел болсам», – деген. Сен ренжіме, ая мені, арманымды ая, қыз арманын, қазақ қызының арманын ая! – Жанардың қараңғы түнде көзін ұстасам, ағыл-тегіл жас ағып жатыр екен. Одан әрі еркектікке салу арсыздық боп көрінді.

	Ертеңіне жора-жолдас, ағайын-туғандар болып, поезға шығарып салды.

	Төрт ай жұмыс, Жанарсыз жерде төрт жылдан да ұзақ көрінді. Сөйтіп оқушылар он екі күндік демалысында сұранып, Жанарыма алып ұшып жеттім. ЗАГС-ке тіркеліп, некеміз қиылғанмен тойымыз жасалмаған, менің бір жыл жұмыс істеп оралып, тұрақты келуіме қалдырылған. Оған әлі бес-алты ай уақыт бар. Жанғазы ағайдың ақылымен некелескеннен бері мен Жанардың үйінде тұратын болғам. Қалындығымның үйіне келіп түстім. Қатар достар күтіп алып, менің демалысқа келген құрметіме үлкен кеш жасады. Жігіттер, қыздар билеп, ойнап, көп ішті. Шетінен қызды. Мен де қызып қалыппын. Жұрт тарап, Жанар екеуміз оңаша үйде қалғанда, мен жігіттік әніме кайта бассам керек, дегенде, қыздыі назды ерке құшағы ыстық көз жасы есімді жидырып, серттен аттамаппын. Сол тыңдампаздығым үшін Жанар өлердей асты-үстіме түсіп, құрбан боп кетердей сыйлаған. Он күн мерзім тәмамдалып, жүрер күн тақағанда достар жиналып шығарып салу кеші өтті. Жанар күштілікке, мас болмаймыз деп мықтылыққа сап көп жұтыпты. Бір кісідей көтеретін мен де әлденеге толқып, тағы да бес-алты ай жолықпай сағынысамыз-ау деген ойды басу үшін ептеп ішіп қойсам керек, түнде Жанармен алысқан қол, айтысқан антты бұздым. Айналайыным солқылдап жылап жатып, ұзақ аймалап, өліп-өшіп ұзақ сүйді, уәде, сертті аузына алмады. Қуаныш, жылау, өксік аралас таңғажайып бір түн көз алдымыздан пейіштің іші деп, қиялдаған ұғымға ұқсап, оралып ойнап, махаббаттың кінәсіз мас таңымен ағарып оянды. Қыз егіліп жылағаннан басқа сыр берген жоқ. Жанардын тоқтаусыз босаған көңілі бейне мен енді қайтып оралар, оралмасы белгісіз соғысқа бара жатқандай, ұшаққа шығарып салғанда да бекіген жоқ. Ол менің көз алдымда тазалықтың, адалдықтың боз таңына оралғандай, өн-түс жоқ мөлдіреп қала берді.

	Сол сурет көз алдымда әлі тұр. Иә, мен қателесіп, жағымнан жаңылысып айтып тұрғам жоқ. Қазір су қараңғы соқырмын; бірақ Жанардың сол бейнесі коз алдымда мәңгі қалып қойды.

	***

	Ол былай болыпты. Мені шығарып салып ебіл-дебілі шығып, сүлдесі құрыған Жанарды құрбылары әкеп үйіне жатқызып, дем ал деп кетіп қалады. Шешесі сол күні ағаймен бірге астанаға жолай қыдырып қайтуға кетеді де, Жанар үйде жалғыз қалған. Әбден жылап денесі күйген қыз, ішкі есік, терезелерді түгел ашып тастап, сәл тыншығандай болады. Сондан ашық-шашық қалып, Жанар қатты төтенше суыққа шалдығып, бір-екі күнде-ақ аяқ-қолы тырысып, паралич боп, ғаріп күйге ұшыраган. Мен шақыртамыз дегенге өзінің мына мүсәпір халін көрсетуге намыстанған сұлу қыз, мүлде көнбеген. Сөйтіп қырық сегіз күн жатып, ақпанның жиырма біріне қараған таңда дүние салған.

	Мен: «Жанар қатты ауырып хал үстінде жатыр, тез жет» – деп, телеграмма алғанда жынданып кете жаздадым. Өз қолыммен қара жердің қойынына тапсырған соң, көп уақыт жындандым да. Не істерімді білмедім, жүрегім қайғыдан өртенді: «Уды у қайтарады», деп ішіске де салындым. Енді мен еңіреген әке Сағын Xалықович пен аңыраған ана Мағираштың (Жанар анасын осылай атайтын) жарығы да, жалғызы да, Жанарының көзі де, өзі де боп қалдым. Сол Жанармен алғаш, ақтық рет жатқан төсекте жатып қайғы мұңның көліне шомылатын болдым. Неден кетті, қалай өлді, себебі не? Күндіз-түні миымнан шықпайтын осы сұрақ. Жан жүрегі тым нәзік еді-ау! Мәдениетті, дана еді-ау! Соны жете түсінбей, аңғырт қимылмен түбіне өзім жеттім бе? Қыздың жібектен де жіңішке жүрек жібі қатты тартылған домбыраның ішіндегіндей үзіліп кетті ме? Бұл зорлық па еді? Жалпы, сүйген қызының сертін, сені сүйген қыздың сертін бұзу – үлкен қателік қана емес, үлкен қатер екенін толық діттедім.

	Содан есімді жиюға мынадай сөз себеп болды. Жанғазы ағай шақырып алып ақыл айтты:

	– Сен мына жүрісіңмен қарттардың жанына жара сала берме, – деді. – Егер Жанарды шын сүйген болсаң, қарттарды әке-шешем деп ұқсаң, оларға келін алып бер, сөйтіп, баласы боп қолында тұр.

	Менің бұл сөзден есім шығып кетті. Бұл мүмкін бе? Сағын ағай мен мамам қалай қарайды? Сөйтсем бұл солардың ойы екен. Мен шарқ ұрып қыз іздедім. Есіме баяғы өзiмдi Одессаға, Новосибирскіге алып баратын, алғаш сүйінші сұрап, ернімнен сүйетін Лариса түсті. Қызға мән-жайдың ашығын айтып, біз тұрмыс құрдық, тойымыз болды. Ол – дәрігер, мен – мұғалім. Әкеміз – обкомның секретары. Тұңғышымыз қыз болды, біз келісіп атын Жанар қойдық. Маған алғаш махаббатым Жанардай аса ыстық көрінеді. Одан соң Лариса екі ұл туды. Атын Қанат, Болат қойдық. Қанат – әкейдің Сағын Халықовичтың да, менің де, сынған қанатымыздың қайта біту, екінші ұл, біздің адамгершілігіміздің болаттай бекуі еді.

	Бес жылдан соң менің көзім қайта көруден қалып, жанарым сөнді. Жанардан соңғы уайым, қайғы бұл жанарды да алып кетті. Қаранбаған дәрігерім, бармаған жерім, баспаған тауым қалған жоқ, бірақ әлі күнге жарық сәулені көрген емеспін. Оған келіп енді жүрек ауруы қосылды. Бір күні әлсіз жүрек тоқтаса, бұл сырым ішімде кетпесін деп, сізге айтып жатырмын.

	«Мұны білмеген жүрек мұздай» – дейді халық. Сол раушан гүлдей майысып құлпырған қыздың махаббаты еді, бір кезде мені мәңгі соқырлықтан арашалаған, Он жылдай жарық дүниенің, көзі барлар қадірін біле бермейтін, ақ нұрын емдім. Сол үшін де Жанардың әке-шешесіне қарыздар едім. Жүрегім жазылса мектептегі педагогтік ісімді жалғастырармын. Қарттар болса, газет тілімен айтқанда, құрметті демалысқа шыққан. Жанар, Қанат, Болатты тәрбиелеп, Ларисаға көмектеседі.

	Қазір ғылым мен техниканың өркендеген заманы, Бионика ғылымы жәрдемге келсе, Жанар берген баяғы жарық дүниені қайта көрем бе деп те дәмеленем.

	Жанарым, менің – жарық дүнием, қайран ақын да еді ғой өзі! Махаббатымызға арнап жазған жырының есте қалғанын жалықпасаңыз, оқып берейін.





	https://t.me/kzkitap





