	Болат Бодаубай

	Желсіз түнде жарық ай





	ПОВЕСТЬ





	Қадірлі досым, Рысбек! Қайнарбұлақтан жазған қып-қысқа хатыңды алдым. Хатың қолыма тиген заматта-ақ қомағай көңілмен жеделдете аштым да, ауылдағы «бір ай, бір апта» өміріңнің телеграф стилімен жазылған есебін шөлдеп келіп, бір тостаған қымыз жұтқандай, құмарым қанбай, ашқарақтана көз жүгіртіп жарты-ақ минутта оқып шықтым. Оқып шықтым да, кездеспегенімізге небары бір жарым айдың жүзі болса да, өзіңді қатты сағынғанымды сездім. Сондай сағыныш самалы сенің хатыңнан да есіп тұр екен. «Осы жолы әсіресе қатты түйсінгенім: қайда бармайын, не істеп жүрмейін, бүйрегімнің бір бүйірінде тек өзіңнің ғана орныңның бар екендігі. Оны сірә, шалғайлық та, уақыт та суыта алмас-ау», – деген сөздерің жазды күні ыстықта бір тамшы суға зар болып, кенезесі кеуіп, қаталап жатқан далаға кенет келіп, төгіп-төгіп өткен нөсердей-ақ, досыңның өзіңді қатты сағынып, сартап болған ішкі жан дүниесіне нұр сеуіп өтті; соңғы кезде айрықша жалғызсырап, алағызып, тыныштықтан айырылып, көбіне-көп өзім де байыбына барып, анықтап түсіне бермейтіндей бірде мең-зең, дел-сал, ал енді бірде астан-кестен күйге түсетін құбылмалы беймаза көңіліме шипасы мол самалдай жайлы тиді. Хатың айтып жеткізгісіз қуаныш әкелді. «Бәрін таста да, билет алып, Семейге тартсаңшы. Шығарыңда телеграмма бер, вокзалдан тосып аламын. Демалыстың ендігі қалған күндерін ауылда берге өткізейік. Таңға дейін ұйықтамай жатып, талай-талай әңгіме соғар едік», – деген сөздеріңді оқығанда, бір минут та аял қылмай, дәл қазір-ақ аттанып кетуге мүмкіндігімнің жоқ екеніне қатты өкіндім. Бұл күндері, ішімдегі мол-мол өзгеріс, ойларды айтпағанда, сырттайғы істейтін тіршілік қарекетім – таңғы және кешкі салқындарда күніне бір-екі мезгіл велосипедпен барып, өзен жағасынан, совхоздың машинасы жүре алмайтындай қиын тұстардан там-тұмдап шалғы тартып, шөп шабу. Ендігі қалған күндерде жылдағы әдетімше мамам мен ініме оны-мұны үй шаруасына біраз қолғабыс, септігімді тигізіп, қолдағы ұстап отырған азын-аулық малдарына қысқа жететіндей шөп жинап, түсіріп беріп кетсем деймін. Биылғыдай табиғаттың пейілі тым-тым тарылып тұрған қуаңшылық жылда біздің жақта шөп дегенің кәдімгідей бас ауыртатын үлкен проблема.

	Бұл жай ғана, реті келіп қалған соң, өзіңе хабарлап жатқан сыртқы тіршілігімнің сипаттамалары ғой. Негізгі өзгеріс – ішімде. Ол өзгерістерді айту да, айтпау да қиын. Айтудың қиындығы – өзің мені пойызға отырғызып, шығарып салғаннан кейінгі, шипажайда айға жетпейтін уақыт ішінде болып өткен оқиғалар мен бастан кешкен сезім-күйлерім мені бұрынғыдан көп-көп есейтіп жібергендей, оны сол қалпынша жеткізе аламын ба?.. Айтпаудың қиындығы – өзіңді сағынып, көруге асыққандық, іштегі сырды бөлуге асыққандық.

	Жарайды, біраз ынтықтырдым-ау деймін, кіріспені осымен тамамдайын да, тәуекел деп (біздер болашақ әдебиетшілер емеспіз бе?) барлығын рет-ретімен баяндап көрейін.

	Есіңде ме, жатақханада өткізген соңғы түнде, өзіміздің бір жыл бойы туған үйіміздей болып, бауыр басып кеткен бесінші бөлмемізде жатып, мәңгілік тақырып – «махаббат» жайында пікір таластырып, көпке дейін дай-дай болғанымыз. Соған ұқсас бір әңгіме пойыз үстінде де туып, өрбіді. Менімен бірге қарсымдағы және төмендегі плацкарт орындарды екі жігіт иемденген еді, пойыз қозғала бере-ақ танысып алдық, олардың бірі зооветті былтыр бітіріпті, екіншісі СХИ-дің соңғы курсының студенті екен. «Жылқы кісінескенше, адам сөйлескенше» деген емес пе, бір-бірімізге ептеп бойымыз үйренген соң, әрі совхоздың бір үлкен фермасының «дыңдай зоотехнигі» Әділбектің қампиған үлкен портфелінің ішінен шыққан бір бөтелке шампанды бөліп ішіп алғанымыздың әсері ме, әңгімеміз тез-ақ жарасып, шүйіркелесіп кеттік. Үшінші курста үйленген Әділбек үш баланың әкесі болып үлгіріпті. Бір жыл болса да өмірге араласып, қызмет істеп дағдыланып қалғандығынан ба, әлде жаратылыс табиғаты солай ма, салған жерден-ақ өзін байыпты ұстап, салмақтылық танытты. «Схишник» Сейітжан сөзшеңдеу, жылпостау, суырылып тұр; түлкі бұлаңы мен жатаберістері көп, тіл мен жағына сүйенген берекесіздеу жігіт пе деп ойлағандайсың.

	– Әдеке, ерте үйленгеніңе қарағанда, қыз-қырқынға да ерте қырындағансың-ау, шамасы, – деп, салған жерден-ақ Әділбекке сүйкеніп өтті.

	– Біздікі не? Өткендегі істер ғой. Болары болған. Ақыры үйленіп тынғанбыз. Ендігі гәп мына сендерде, – деп күлді Әділбек. Сонан соң бозбалашылық дәурен жайлы әлдебір ақынның шығармасынан үзінді оқыды.

	– Әдеке, өлең жазбайтын ба едіңіз? – деп сұрадым мен.

	– Жазғанмын. Оныншы сыныпты бітіргенше өлеңдерім аудандық газетке шығып тұрды, – деп мойындады ойламаған жерден Әділбек. Зооветте оқып жүргенде де біраз талпындым. Бірақ Мұқағали, Тұманбай, Төлеген, Өтежан сынды ақындардың өлеңдерімен өз жазғандарымды салыстырдым да, ақыры бұл тіршілікті біржола қойдым.

	– Бекер-ақ олай істегенсіз, – деп біздер Әділбектің бұрын қандай өлеңдер жазғанын білмесек те өкініш айтып жатырмыз.

	– Мен ақын емеспін, – деп әңгімені Сейітжан жалғады.

	– Бірақ ақындарды жақсы көремін. Омар Һайямның мына өлеңін алайықшы:



	Алдымда ак, бидайдың наны болса,

	Пісірген койдың бір жақ, саны болса,

	Отырсам оңашада ару кұшып,

	Мен сәлем бермес едім ханыңа онша.



	– Қалай келістіріп айтқан? Тамаша емес пе?

	Осыдан соң желдірте, желпіне сөйлеп сайрасын-ай келіп. Айтқанына құлақ қойып, тыңдай берсең – әйел атаулының бәрі де бір сәттік сезімнің құлы. Шын махаббат кітаптарда, ертегі, аңыздарда бар. Өмірде жоқ.

	Бұл сөздеріне мысал ретінде ол бірқатар әңгіме шертті. Әңгімесі жуық маңда таусылатын түрі жоқ. Тыңдап отырып, екі ұдай сезімнің үстінде болдым. Бір жағынан – айтқандарының бәрі болмаса да, біразы күмән келтірмейтіндей, рас сияқты көрінсе, екінші жағынан – іштей бір сезім, әлдеқандай бір түйсік бұған келісе алмайтындай, «махаббат» дейтін киелі ұғымды аяқ асты етуге наразылық білдіретіндей.

	Оның өзі де, айтқан әңгімелері де көңіліме бір түрлі жағымсыз әсер қалдырды. Бойымды билеген беймаза сезімнің не екенін анық ажырата алмадым...

	Ертеңіне түске жақын жігіттермен қоштасып, Шипалы саз станциясынан түсіп қалдым. Вокзал басында біздерді шипажайға апаратын автобус тосып тұр екен. Пойыздан түскен селдір топ – он шақты адам соған отырдық. Автобус тақтайдай тегіс дала төсімен борпылдақ шаңды аспанға көтеріп, ала қашты...

	Шипажайдың сырт келбеті бұйығылау, жұтаңдау көрінді. Бір-біріне ұқсас етіп, ұзыннан-ұзақ салынған барақтар. Аласа өскен тал-дарақтарының әуе айналып жерге түскендей ыстық күнге сая боларлық көлеңкесі шамалы.

	Орналасу көп уақыт алған жоқ. Кішкене шамаданымды қолыма ұстап, өзіме белгіленген бөлмеге кіріп келсем, екі езуі екі құлағына жетіп, біздің ауылда ауылдық кеңестің хатшысы болып істейтін Бекмахан деген жігіт отыр. Ол ыржиған қалпында маған көз тоқтата, таңырқай қарады.

	– Ау, Батталхан, қайдан жүрсің? – деп, орнынан қозғалақтап, сәл көтеріле беріп қолымды алды да, жастықты қайтадан шынтағына нығарлай басып, шалқайыңқырап отырды.

	– Осында емделуге келдім.

	– Ал біз емделіп те, тынығып та болдық. Бүгін кешкі пойызбен қайтпақпыз, – деді ол.

	Кешкісін Бекмаханды шығарып салайын деп бекетке бірге бардым. Вокзалдың буфетіне кірдік. Мен: «Ішпеймін» деген соң, ол, жалғыз өзі-ақ жүз елу граммды тартып алды.

	– Бұл жердің суы, балшығы тамаша! Ревматизм мен құяңды сылып түседі дейді жұрт, ал бәрінен маған ұнағаны – дәрігері. Ертең көресің, екі көзі танадай, сұлу келіншек. Өзі күйеуімен араз көрінеді. Онысын кештеу білдім.

	– Бұрынырақ білгеніңде қайтер едің? – деп сұраймын.

	Сұрағымды естімеді ме, әлде жауап беруге ықыласы болмады ма, үндемеді. Сәлден кейін: «Қап, мына пойыз кешікті ғой. Жүрші, буфетке тағы бір барып келейік», – деп орнымнан тұрғызды.

	– Иә, Батталхан, тамаша, мына кездесуіміз тамаша болды! – деді ол қуанышты үнмен. – Бұл жерде сені кездестіремін деп ойлаппын ба? Бәрі жақсы... бауырым...

	Мен енді оның қаттырақ масайғанын байқадым. Сөзі көбейе түскен, өзі берекесіздеу, бірді айтып, бірге кетеді.

	– Сен осы жаңа дәрігер келіншек туралы бірдеңе дедің бе? – деп сұрады менен.

	– Мен емес, өзің айтқансың. Мен ол келіншекті әлі көргем де жоқ, танымаймын, – дедім күліп.

	– Ә, солай екен-ау, – деп ол да күлді. – Иә, айтайын дегенім, келіншектің күйеуімен араз екенін кештеу білгенім... Өзі институтты биыл ғана бітіріп келген... Үріп ауызға салғандай-ау... Күйеуі осында бір мекемеде бухгалтер ма, бір нәрсе екен. Сол күйеуі бұл оқуда жүргенде тағы бір әйелмен шатысып, мойнына ақша мініп... ісі тергеуде, өзі қамауда жатқан көрінеді... Келіншек ызалы... Өзі сұлу, әрі әйелдік намысы бар дегендей... Бұл жерде әйел психологиясын білу керек, бауырым... Сөйтіп, осыдан бір апта бұрын шындап кірісейін. Қалада өскен қыздардың бір қасиеті – бұйығы емес, өткір келеді ғой. Әзілмен кақпайлап маңына дарытпады. Бірақ ағаң да жай емес. Ол оқыған қалада мен де оқып, институттың үш курсын тауысқанмын. – Кенет ол ойына бір нәрсе түскендей, қайтадан көңілсізденіп, бөгеліп қалды. – Жарайды, саған қызық болмас, басқа жайға көшелік, – деді.

	– Неге, неге, Беке? Әңгіме қызық жеріне енді келе жатыр, – дедім мен.

	– Ол институт бітірсе, мен де үш курсын тауысқам. Ағаң қара жаяу емес!.. – деді Бекмахан маған бажырая қарап, әңгімесін шұғыл аяқтап, еңсесін көтеріп, тіктеліңкіреп отырып...

	Ертеңінде, таңертеңгі тамақтан кейін, шипажайға жаңа келгендерді дәрігер қабылдады. Кабинет алдында кезек күтіп отырған жұрт көңілді. Бір-бірімен әлі танысып үлгірмесе де, ара-тұра әзіл-қалжың туындайды.

	Кешегі Бекмахан айтқан әңгіменің әсері ме, кезегімді тосып тұрып, ермек таптым: дәрігер келіншекті көз алдыма елестетуге тырыстым, бұрын-соңды өзім көрген барлық сұлу қыздарды қаздай тізіп, көңіл экранынан қайта өткердім.

	«Қақтаған ақ күмістей, кең маңдайлы, аласы аз қара көзі нұр жайнайды», – деп Абай суреттеген бойжеткеннен бастап, халық әндерінде айтылар небір ғажап аруларды ойға түсірдім. Жігіт жанарын еріксіз тартып, бір көргеннен-ақ мысын құртып, ынтық ететін қас сұлулар бұрын-соңды аз болмаған ғой. Солардың бәрі бір-біріне ұқсаған ба? Жоқ, ұқсамаған шығар. Әрқайсысы өзінше сұлу. Тіпті біреулерге сұлу көрінген адамның екінші біреуге олай көрінбеуі де әбден ықтимал. Ендеше Бекмахан мақтады деп, қазір мына есіктің ар жағына кірген бойда-ақ ай мен күндей бір ару қарсы алдымнан жарқ ете қалар деп өзімді-өзім емексітпегенім дұрыс шығар. Жарайды, келіншек тіпті сұлу-ақ болсын, сонда маған келер-кетері бар ма? Жасы болса да менен үлкен, тұрмысқа шыққан... Жоқ, жоқ, менің қиялымдағы хордың қызы ол емес...

	– Кіріңіз! – деген нәзік үн сыңғыр етті. Кабинеттегі жалғыз үстелдің жанында үстіне ақ халат, басына дәрігерлердің шаш жасыратын ақ қалпағын киген, үріп ауызға салғандай қыз... (жастығына, талдырмаш нәзіктігіне қарап келіншек деуге бір түрлі аузың бармайтындай) қағаз жазып отыр екен. Мен кіргенде көзін қағаздан көтеріп, бір ғана қарап: «Отырыңыз», – деді де, жазуына қайта үңіліп кетті. Жанары нұрлы екен. Өң-түсі... Әдетте мұндай әйел затын «бидай өңді» немесе «қара торының әдемісі» дейді. Саусағында кішкентай ғана асыл тасы жарқыраған жүзік, құлағында қиылып жаңа туған ай сияқты сүйкімді алтын сырға, қас шебердің қолымен жасалғандай пісте мұрны жүзіне жарасымды-ақ.

	Ол жазуын тез бітірді де, қағазын шетке ысырып, сабырлы, салқын қабақпен маған қарады. Аты-жөнімді, туған жылымды сұрап, алдындағы журналға жазып қойды. Оқу бітіріп, мектепке жаңадан мұғалім болып келген қыздарда өзін сабырлы ұстап, ересек көрсетуге тырысатын әдет болатынын бұрын байқағанмын, мұнда да сондай қалып бар сияқты. Ең қызығы: ол өзін осылайша ересек көрсетуге тырысқан сайын жастығы мен балалығы тіпті айқындалып, біліне түсетіндей. Неге екенін білмеймін, сол сәтте дәрігер келіншекке қарағанда өзімді әлдеқайда жасамыс, кексе сезіндім.

	– Жеңіңізді түріп, шынтағыңызды үстелге қойыңыз, – деді ол сыңғырлаған таза, бірақ қатқылдау үнмен. Маған оның үнінде де, жанарында да жасырынып жатқан мұң бардай көрінді. Оң қолымның қарына қара шүберек лентаны тығыздау етіп орап, кішкентай, қызғылт рәзеңке допты тез-тез қысып, ауа жіберіп, қан қысымымды өлшеп көрді. Саусақтары жібектей жұмсақ, жайлы тиді... Қысқа-қысқа сұрақтар қою арқылы санаторийге келуімнің себебін егжей-тегжейлі айтқызды:

	– Алдыңғы жылы болатын. Өзен жағасында шөп шауып жүрдім. Қатты ыстықтап терлеген соң, қайнардан келіп су іштім де, тасқа отырып дем алдым. Сонан соң велосипедпен үйге қайттым. Сусын ішіп, есік-терезені қараңғылатып, күннің қызуы қайтқанша ұйықтап алайын деп, қисайған едім. Біраздан соң оянсам, тұра алар емеспін, оң жамбасым қозғалтпайды... Кейінірек ауырғаны қойғандай болған. Бірақ суыққа ұрынсам, қайтадан сыр беріп, шыға келеді...

	– Бұрын тұзды суға, балшыққа түсіп емделіп пе едіңіз?

	– Жоқ. Шипажайға алғаш келуім.

	– Әлі-ақ жазылып кетесіз, – деді дәрігер жұмсақ үнмен жұбата сөйлеп. – Мен сізге тұзды су ваннасын тағайындаймын. Ал мынау – емделушінің кітапшасы. Ваннаға әрбір түскен сайын белгі соқтырасыз.

	– Рақмет! – деп, сыртқа беттедім.

	Сол күні түстен кейін алғаш рет ваннаға түстік.

	Айтпақшы, сол жерде бір қызықты оқиға болды.

	Біз келсек ванна қабылдайтын бөлменің есігі ашық тұр екен. Үстіне шолақ жең ақ жейде, басына қазақы тақия киген қара шал он шақты ваннаның ыстық және суық су ағатын шүмектерін жамырата қаз-қатар ашып тастап, сарылдатып су жіберіп жатыр. Ванналар кемеріне жақындап тола бастағанда, бәріне де саусағын салып тексеріп, сүзіп шықты. Бір-екі шүмектің құлағын бұрап, судың ыстықтығын ретке келтірді. Осылайша ары-бері екі-үш жүріп өтті де, су жіберуді тоқтатты.

	– Ванналар дайын. Түсе беруге болады, – деді жұртқа.

	– Мынауыңыз қызық екен. Судың ыстықтығын градусникпен неге өлшемейсіз? Саусақпен өлшегені несі, – деп күңкілдеді еңгезердей сары жігіт.

	Шалғы мұрт шал оған алара бір қарады да, үн қатпай, төрт-бес градусник әкеліп, біреуін күңкілдеген жігітке, қалғанын өзге адамдарға үлестіріп берді.

	– Судың ыстықтығы айтылған нормадан жарты градус артық немесе кем болса, мен-ақ жауап берейін, – деді өзіне сенімді кейіппен нығыз сөйлеп.

	Сәлден соң жұрттың бәрі күлісіп, бас шайқасты. Шалдың саусақтары градусниктен кем болмай шықты.

	– Ақсақал, мынауыңыз ғажап қой! – дегендерге шал:

	– Жиырма бес жыл ваннаға су ағызсаң, сенің де саусағың сондай болады, – деп күлімдеп жауап қайырды.

	Шалдың тарихын кейін естідім. Ол осыдан отыз жылдай бұрын ауруына шипа іздеп, Арқадан келіпті. Өз айтуынша, жүріп-тұруға жарамай, сал болып, төсек тартып жатып қалған жерінен осылай қарай жолға шыққан қайырымды бір ағайындары ала келген. Осы жердің балшығымен емделіп, айығып кетіпті. Содан соң шипажайда жұмысқа қалған. Қазір жасы жетпіске жақындапты. Құдайға шүкір, денсаулығы еш адамнан кем емес, өзін құр аттай сергек сезінеді, үйренген жұмысы, сондықтан зейнетке де шыққысы жоқ.

	Шипажайда күн тәртібі еркіндеу екен. Тамақ ішетін, балшыққа немесе тұзды суға түсетін сағаттар болмаса, өзге уақыттың бәрінде де не істеймін десең өз еркіңде. Қаласаң кітап оқы, шахмат, дойбы ойна немесе жатып ұйықта. Кейбіреулер жақын маңдағы ауылдарға барып, қыдырып қайтады. Кешкісін – кино немесе би. Сағат түнгі он бірде кезекші дәрігер, иә болмаса медбике бөлмелерді аралап, жұртты байқап, тексеріп шығады: өйткені, сағат он бір жарымда барлық бөлмелердің шамы сөнуге, адамдар жатып ұйықтауға тиіс.

	Шипажайға келгеніме екі-үш күн өтті. Генрих Беллдің «Клоунның көзімен» атты романын тауып оқып бітірген едім. Роман қатты әсер етті. Қандай сезімтал жазушы! Бәрін ақша билейтін капиталистік әлемдегі теңсіздік пен озбырлық, «кішкентай», қарапайым адамдардың шынайы сезім-күйлері мен қайғы-қасіретін, махаббат құдіретін қалай жеткізіп айта алған. Жай ғана қаламның ұшы емес, жазушы жүрегінің қанымен жазылған деп осындай шығармаларды айтса болар. Генрих Беллдің өткен қыста өзіміз оқыған алғашқы екі кітабындағы қайырым мен жұбанышты діннен іздеу қарекеті және бәрібір тұйықтан шығар жол таппай, өмірге пессимистік көзқараспен қарау – мына шығармасында тіпті анық байқала ма деймін... Сонымен сол кеште оқитын басқа еш нәрсе таппай, екі қолым алдыма сыймай, зеріккен соң би алаңына келгенмін.

	Аккордеонды құйқылжыта созып отырған – культмассовиктің өзі екен (жасы елулерге келсе де, бала сияқты ұшып-қонып тұрған, аяқ-қолы да, сөзі де жеңілдеу, қай ұлттың өкілі екенін айыру қиын адам). Би алаңына кірген бойда оң жақта қаз-қатар қойылған орындықтар бар-ды. Солардың бірінде қоңырқай көйлегі өңіне жарасып біздің дәрігер келіншек отыр. Шипажайдағы екінші дәрігер келіншек Вера Ивановна (мен оның аты-жөнін кейінірек білдім) әлдене жайлы әңгіме айтып, екеуі соған мәз. Қастарында бос орын бар екен, рұқсат сұрап, сонда отырдым. Вера Ивановна даусын барынша жай шығарып, күбірлеп айтса да, әңгімесінің шет жағасын құлағым шалды. Кім туралы екенін де аңғардым, өткенде ваннаға түскенде шалға суды саусақпен өлшедің деп күңкілдеп ұрысатын сары жігіт Сергей туралы.

	– Өзі сондай күшті екен. Тамаша билейді. Шыр көбелек айналдырғанда ұшырып жібереді. Бірақ қауіпті адам. Содан би біткен соң, түнгі сағат он бірде қыдырайық деп келіп тұр. Жыным келіп: «Бөлмеңізге барып ұйықтаңыз. Шипажайдың тәртібін бұзатын болсаңыз, аулыңызға қайтарып жіберемін», – деп қорқыттым. Жауап қатпай ашуланып кетіп қалған. Енді көрмейсің бе, бүгін не мені биге шақырмайды, не өзгелермен билемейді. Қабағынан қар жауып тұр... – екеуі бір-біріне тақала түсіп, дауыстарын тіпті бәсеңдетіп, тағы бір нәрсе десті де, қайта күлісті.

	Келесі жолы мен дәрігер келіншекті биге шақырдым. Ол сәл ойланғандай болып, бөгеле берді де, бірақ менің көңілімді қалдырғысы келмеді білем, биге шықты. Өзінің дәрігерлік парызын билеп жүргенде де ұмытпай, көңіл-күйімді, қалай емделіп жатқанымды сұрады. Мен: «Жақсы», – дедім. Сары жігіт пен шал екеуінің суды саусақпен өлшеу жөнінде қалай тәжікелескенін күлдіргі түрде әңгімелеп бердім.

	– Ол ақсақал алтын адам. Бір ай демалысқа кеткенінде орнына басқа кісі қойып едік, ванналарды уақытында толтыра алмай, судың ыстықтығын реттей алмай, дем алушылар күнде ренжіп, қиындық көрдік, – деді дәрігер.

	– Есіңізде бар ма, жоқ па... менің атым Батталхан... Сіздің есіміңіз кім болады? – деп сұрадым.

	– Әсемкүл Батырбековна, – деді ол жұмсақ үнмен.

	– Әсемкүл деуге бола ма?

	– Жоқ, болмайды. Біріншіден, менің жасым үлкен. Екіншіден, мен сіздің емдеуші дәрігеріңізбін. Яғни, қызметтегі ресми адаммын.

	– Маған сіздің есіміңіз ұнайды. Әрі... сіз өзіңізді қанша үлкенмін десеңіз де, мен, неге екенін білмеймін, сізге қарағанда өзімді әлдеқайда ересек, кексе сезінемін, – дедім батылданып.

	Әсемкүл менің бетіме таңданғандай, көз тоқтата қарап қалды. Сонан соң жүзіне мысқылды күлкі ойнап шықты.

	– Қызық, – деді ол. – Сіздің мінезіңіз бен сөздеріңіз менің ініме ұқсайды екен...

	Келесі бір би үстінде Әсемкүл інісі жайлы әңгімелеп берді.

	– Інім менен екі жас кіші, институттың үшінші курсын бітірді. Өткен қыс еді. Жаңа жылды қарсы алу кешіне опера театрына билет әкеліпті. Екеуміз осылай билеп жүрдік. Кенет, ол мырс етіп күлді. «Неге күлесің?» – деп сұраймын. Ол үн қатпай, тағы жымияды. Сонан соң ғана: «Кейбіреулер бізге көз алмай карайды. Шамасы, сені менің жүретін қызым деп ойлайтын болар», – дейді шімірікпей. «Ой, оңбаған!» – деп ұрыстым өзіне, – деді Әсемкүл сыңғырлай күліп.

	– Бекер ұрысқансыз. Ініңіздің сізбен билегендегі мақтаныш сезімін түсінуге болады.

	– Қалайша?

	– Өйткені, сіз әдемісіз. Әрі, сырттан қараған адамға ініңізден жас болып көрінуіңіз сөзсіз.

	Әсемкүлдің көзі таңданғанын білдіріп дөңгеленіп кетті.

	– Інім де маған осылай деді, – деп жымиды. Осыдан соң шалқыған вальс ырғағымен шыр көбелек айналып кеттік те, артынан қалыпты тербеліске қайта көштік.

	Әсемкүлдің жүзіндегі жаңа ғана ойнап шыққан әсем нұр бірте-бірте күңгірт тартып, солғындай берген.

	– Ойға түсіп кеттіңіз ғой, – дедім, әйтеуір, бір нәрсе айту керек болған соң. Ол:

	– Иә, – деді де, басын көтеріп, ой дүниесінен би дүниесіне қайта оралды. – Жай әншейін... кейде осылай көңілсіз тартатыным болады. Оған назар аудармай-ақ қойыңыз, – деп жымиды. Жүзіне қонақтаған мұң табы күлімсіреген кезінде де айықпады.

	Сол би аяқталған соң Әсемкүл орындыққа қайтып отырмастан Вера Ивановнаға: «Жас жігітті енді саған тапсырамын», – деді де, бізбен қоштасып, үйіне кетті.

	Вера Ивановнамен бір-екі рет билеген соң, мен де бөлмеме қайтып оралғанмын.

	Келсем, ешкім жоқ. Шам жақпастан төсегіме қисайдым да, Әсемкүлдің күлкісін, көздерін, кескін-келбетін көз алдыма қайта елестеттім. Қандай әдемі, биязы жан. Көздерінде сыр тұнып тұр. Шаттануы қалай тез болса, мұңаюы да сондай тез. Күлкісі неткен тамаша. Әттең... әттең... менің қолымда керемет құдіреттің күші болса мен оның күлкісіне түскен кіреуке мен көңіліне қонақтаған кірбің атаулыны біржолата сейілтіп жіберер едім. Сонда ол мұң-наладан айыққан соң, қас шебердің қолынан шыққан асыл тастай, құлпырып кетер еді... Бөлмемде жалғыз ойланып жатып, Әсемкүл туралы Бекмахан айтқан сөздерді де еске алдым. «Кезінде талай қызға бұғалық салғанбыз...» Бекмаханның масайған түрін, быртиған жуан саусақтарын, үнемі тершіп тұратын алақанын көз алдыма елестетіп, бір дегеннен жек көріп кеттім. Бұрын көрген жерде жасы үлкен деп сәлем беретінім болмаса, басқа ешқандай алты аласы, бес бересім жоқ еді. Бекмахан мен Әсемкүл. Екеуінің арасында қандай да болмасын түсінушілік пен жақындық болуы мүмкін бе? Жоқ, жоқ... Іштей болса да екеуінің атын қатар атағанымда кешірілмес күнә жасап қойғандай, немесе көз қимас асылды кірлетіп алғандай, қарадан-қарап қысылдым. Неге екені өзіме де беймағлүм, ішкі сырын, жан сарайын әлі тереңдеп білмесем де Әсемкүлдің адалдығына, пәктігіне, жан сұлулығына қалтқысыз сендім. Тіпті онымен дос болуды, ұзақ-ұзақ сұқбаттасып сырына қануды, көңілінің бір түкпірінен кішкене болса да орын алуды қиялдай бастадым.

	«Сабыр», «сабыр»... деп өзімді және тоқтатамын. Осы менікі не қылған желөкпелік? Шынтуайттап келгенде, дәрігер келіншектің жеке басының сыры мен отбасындағы кикілжіңде менің қанша жұмысым бар? Менің адал көңілім мен қол ұшын беруімді ол сұрап па екен? Тіпті қол ұшын бергенде, не істей алмақпын? Ал егер адал ниетімді дұрыс түсінбей, әлденеге жорып жүрсе ше? Күйеуімен араз дегенді ести сала жемтік аңдыған құзғындай болып, қызылкөздене ұмтылған Бекмаханға ұқсатып жүрсе... «Жоқ», – деймін тағы өзіме жұбату айтып. Олай күдіктенуімнің реті жоқ. Сезімтал жан әр нәрсенің парқы мен ақ-қараны айырар болар. Ендеше, күйеуі жөнінде қалай қателесті? Жақсы адамдар өмірде кейде олай қателесуі мүмкін, мұның өзі олардың жақсылығынан шығар. Олар адамның бойында жамандықтан гөрі ізгі қасиет көп деп есептейді. Әрі: «Махаббат дегеніміз – жұмбақ линза, оны көзіңе кисең болды, жақсы көрген адамыңның бойындағы түйедей мін де байқалмай кетеді», – дегенді біздің курстағы әзілкеш Боранбай да қыздарды күлдіріп айтпаушы ма еді...

	Сол кештен бастап Әсемкүл екеуміздің арамызда көзге көрінбейтін жібек жіп тартылғандай еді. Ол жіп күннен-күнге ширай түскендей нығайып, беки берді. Бірте-бірте біздерде бір-бірімізді іш тартқан жақындық, достық қалыптасып, «сіз-бізді» қойып, қатар-құрбыларда немесе әпкелі-інілі адамдарда болатын жарастықты «сенге» көшкенбіз. Әсемкүл көбіне бидің бас кезінде болады да, аяғына қарамай, кетіп қалады.

	– Енем қызық адам, – деді ол бірде. – Баласы қамауда жатқалы бір ауыз үн қатпайды. Бірақ андыған баққаны – мен. Сәл кешіксем – бәрін есептеп, жіпке тізіп отырады. Өткенде бір рет осында келіпті. «Кино болатынын естіп келдім. Мені алып бар», – деген соң клубқа апардым. Дем алып жатқандардың ішінен әлдекім менімен амандаса қалса, көзімен атып жібере жаздап, жалт қарайды... (Әлде біреулер сыртымнан өсектеп, бір нәрсе деді ме екен?) Ішке кірген соң, алдыңғы жақтағы қатарда отырдық. Сол күні адам көп болып, орынның бәрі тез толып қалды. Есік алдындағы бақылаушының орындығы ғана бос тұрған. Әлден уақытта сен кірдің де, жан-жағыңа маңғаздана көз тастап, басқа орын таппай, сол орындыққа отыра кеттің. Бірақ киножурнал бітісімен-ақ бақылаушы әйел келіп орныңнан тұрғызды. Сен сол бойы кино көрместен шығып кеттің. Артынша мен де енеме аузыма түскен алғашқы сылтауды айтып, тайып тұрғам. Даладан сені таппаған соң, кабинетіме келіп ұзақ отырдым, бөлмеңе барғым келмеді...

	– Осы биден мүйіз шықса, биледік қой біраз күн. Қыдырып келсек қайтеді? – деп ұсыныс жасадым бірде Әсемкүлге.

	– Сен бара бер. Мен қазір шығамын, – деп ол келісті. Кабинетінің есігін жауып, кілтті ілді. Бұл жолы би алаңына емес, шипажайдың сырт жағына, сәл салқындау леп келіп тұрған көлге қарай төтелеп тарттық.

	Айлы түн сүттей жап-жарық-тын. Артта қалған шипажай жақтан аккордеонның үні келеді кұлаққа. Аяқ астынан екеумізді оқыс сескендіріп, пыр етіп торғай ұшты. Тұс-тұстан шегірткенің шырылы естіледі. Көл жақта бақалар бақылдайды. Айнала төңірек әдемі бір нұрға бөгіп, мұнартып тұр.

	– Әңгіме айтшы, Батталхан.

	– Не жайлы?

	– Өзің туралы.

	– Менің өмірім әңгімеге арқау боларлықтай қызық емес.

	– Сонда да.

	– Әңгіме айт деп сұрағанда сөздің бәрі быт-шыт болып қашып кетеді білем.

	– Батталхан, – деді ол жұмсақ дауыспен. – Бір сұрақ қойсам бола ма?

	– Болады.

	– Ендеше, шыныңды айтшы, қызың бар ма?

	– Жоқ, – дедім әлденеге жүрегім дүрсілдеп.

	– Бұл жөнінен менің ініме ұқсамаған екенсің.

	Екеуміз біраз үнсіз қалдық.

	– Не ойлап келесің? – деді ол маған әнтек бұрылып.

	– «Еруліге – қарулы дегендей» мен де сұрақ қойсам қайтеді?

	– Сұра.

	– Өзіңе оқып жүргенде талай жігіттер сөз айтқан шығар?

	– О, ол кезде менің бір ғана арманым болатын, – деді Әсемкүл әлдеқайда алысқа көз жіберіп. – Он жеті-он сегіздегі қыздардың көбі сияқты мен де институтқа түсуді, жақсы бір жігітке жолығып, ғашық болуды қалайтынмын. Ессіз-түссіз бар діліммен соған беріліп, өз өмірімді соған ғана бағыштасам, ол да мені алақанына салып, әлдилеп өтсе... Екеуміз бірігіп, жұрт қызығатындай отбасын құрып, қызмет істеп, мағыналы ғұмыр кешсек деп ойладым. Және, түптеп келгенде, өзімнің бұл қиялымның орындалатынына сенетін де едім. Мектепте жүргенде-ақ сөз айтушылар, қыдыруға, киноға шақырғандар аз болған жоқ. Бірақ олардың бірде-біріне ілтипат білдіріп, мойын бұрмадым. Сабағымды жақсы оқыдым. Тәртіпті болдым. Өз қиялымдағы «Қозы-Көрпешімнің» жолығатын күнін тостым. Ақыры ондай күн де туды. Мектеп бітіріп, аттестат алатын кешімізге қазіргі күйеуім Жұбаныш та келе калыпты. Ұзын бойлы, бұйра шашты, жақсы киінген. Халық шаруашылығы институтының екінші курсын бітірген екен. Әкесінің ауырған хабарын естісімен емтихандарын ерте тапсырып, ауылға асығыпты. Сонымен «а», «б», «в» деп аталатын он бірінші үш сыныптың барлық қыздары елеңдесіп қалды. Мұғалімдеріміз өздерінің сөздерінде мектебімізді бізден екі жыл бұрын күміс медальмен бітірген, астанамыздағы ең беделді оқу орындарының бірінде оқып жүрген Жұбанышты үлгі ете сөйледі. Соңынан би басталды. Біз бірнеше қыздар, бұрышқа таман тұрған едік. Ешқайда мойын бұрмай тұп-тура өзімізге келе жатқан Жұбанышты көргенде, кәдімгідей-ақ абыржысып қалдық. Ол болса, күлімдеп келіп, өзге емес, мені биге шақырды. Жүрегім кеудеме сыймағандай дүрсілдеп кетті. Әлдене деп әңгіме айтады. Мен күлемін. Алдағы жоспарларымды сұрайды. Алматыға барып, дәрігерлік институтқа түскім келетінін, бірақ байқаудан өте аламын ба, өте алмаймын ба деп қорқатынымды айтамын. Ол бұл ойымды қызу қуаттап, «түсесің» деп сендіреді... Сол кеш – менің өмірімдегі ең бақытты кешім еді... Сол кеште түңғыш рет ернімнен жігіт сүйді, шарап ішпей-ақ мас болып, бақыттан басым айналды. Сол жазда жолым болып, оқуға түстім. Студенттік өмір басталды. Жұбаныш өне бойы келіп тұрды. Екеуміз ылғи бірге қыдыратынбыз... Үшінші курста жүргенімде, Жұбаныштың әкесі қайтыс болды. Бұған менің де қабырғам қайысты. Ол ауылдан келген күні пәтеріне іздеп бардым. Сол күні Жұбаныштың мас болып арақ ішкенін тұңғыш көрдім. Ол балаша еңіреп жылады. Мен оны жұбатып көп отырдым. Жатақханама қайтпай, пәтеріне қонып қалдым. Жұбаныш қандай тілек айтса да, бас тартатын халім жоқ еді. Сол түні ол үйленейік деп ұсыныс жасады, сол түннен бастап мен оның жары болдым... Жазда ол институт бітірді де, екеуміз той жасап қосылдық. Жұбаныш ауылға келіп, қызметке кірісті. Мен Алматыда, оқуымда қала бердім. Үш жыл бойына, мен оқуды бітіретін биылға дейін бірде-бір үлкен мерекені бөлек қарсы алып көрген емеспіз. Не ол Алматыға барады, не мен үйге келемін. Мен оған иманымдай сенуші едім. Сөйтіп жүргенде... сөйтіп жүргенде... – Әсемкүлдің иығы селкілдеп, менің кеудеме басын сүйеп, өзін-өзі тоқтата алмай, балаша еңіреп, көп жылады. Мен оның иығынан, шашынан сипап, көзінің жасын саусағыммен сүртіп, жұбатпақ боламын. Бірақ ол әрекетімнің де, сөздерімнің де дәрменсіздігін сеземін. – Не істеймін, не істеймін енді, Батталхан? Ішім толған өрт. Ұзақ түнге кірпік ілмей, жылап шығамын. Соңғы екі айда екі жылға бергісіз азап шектім. Өмірдің ешбір қызығы қалмады. Еш нәрсеге сенімім жоқ. Кейде маған адамдардың бәрі де тегіс алдамшы, сұрқия болып көрінеді.

	– Олай деме, Әсемкүл. Өзіңді қолға ал. Рас, саған қазір қиын, әрине.

	– Қандай қиын екенін білсең? – деп ол онан сайын қыстыға жылады. – Не істеймін?.. Қайтіп өмір сүруге болады?.. Бітті. Бәрі бітті! Өмірдің енді мәні жоқ. Ал мен оны сүйген ем ғой. Шын сүйгенмін. Ол да менсіз өмір сүре алмаймын дегенді ылғи айтатын. Көрген сайын өліп-өшіп табысатынбыз. Сөйтіп жүріп... қалай ғана дәті барды екен мұндай іске? Түсінбеймін! Миым жетпейді... Батталхан, сен қайырымдысың. Жақсы жігітсің. Айтшы, маған... Әлде жігіттердің бәрі де осындай екі жүзді, алдамшы бола ма? Махаббат деген жоқ шығар, әлде?.. Мүмкін, мен өзімді-өзім алдап, басымды қатырып жүрген шығармын?.. Айтшы... – деп ол маған көмек күткендей жалбарына, телміре қарады.

	– Мұндайда кеңес беру қиын, Әсемкүл, – дедім өз даусымды өзім танымай, сұрағына қалай жауап беруді, және не деп жұбатарымды білмей. – Мүмкін... араларында тіпті еш нәрсе болмаған шығар? Жұрттың ғайбаттаған сөзі шығар?

	– Жоқ, жоқ! – деді ол бояуы сөнген үнмен. – Күйеуімен ажырасып кеткен сол әйелдің үйіне бірнеше рет түнеп шыққанын өзі де мойындады. Жылап отырып мойындады. Көзіне жас алғанын әкесі өлгенде және осы жолы көрдім. Алғашқы ретте қатты аясам, бұл жолы аяушылық сезімі болған жоқ. «Жыла, жыла, өткенде әкеңді жерлеп жылағансың, бұл жолы махаббатымызды көміп жылап отырсың», – дегенім есімде.

	Біраздан соң екеуміз әлдекімдер қалдырып кеткен газетті құмға төсеп, көлге шағылысқан ай сәулесіне көз тастап, жағада отырдық. Күндіз көлдің осы тұсында суға шомылып, күнге қыздырынушылар жыпырлап жататын. Қазір жан адам көрінбейді.

	– Сен мені кешір, Батталхан. Өз басымның мұңын айтып, сенің басыңды қатырдым білем... ішіме сыймай кеткен соң ғой.

	– Басыңа қайғы түскенде біреуге мұңыңды шағып, жылап алсаң жеңілдеп қаласың дегенді бала кезімізде үлкендер айтатын.

	– Үлкен кісілер көп нәрсені білген ғой. Бірақ сенесің бе, менің мұң шағатын да адамым жоқ. Әке-шешеме айтып, босқа ренжіткім келмейді. Білгенмен олар не істей алмақ?.. Жақсы құрбым бар еді, қазір алыста. Бұрын Жұбаныш екеуміздің арамызға кикілжің түспей тұрғанда, жақын дос-туысты да, құрбыны да қажетсінбей жүре беріппін. Басыңа іс түскенде біледі екенсің. Айналаңда адам көп сияқты. Бірақ сыр ашатын ешкімің жоқ, жалғызсың. Құлазыған шөлде, айдалада қалғандайсың... Өмірден жалығып, шаршап біттім. Көңілсіз. Айнала – сұрғылт. Бұрын өмірдің соққысы қатты деп әлдекімдер айтқанда, немесе кітаптан оқығанда санама жете бермейді екен. Енді білдім...

	Мен Әсемкүлдің көңілін аулап, өзім жайлы, әкем қайтыс болғанда бастан кешкен сезімдерім жайлы әңгімеледім.

	– Уақыт емдемейтін жара жоқ, – дедім оны жұбата сөйлеп. – Бұған... әкем өлгенде көзім жеткен. Сонда маған қайғының қара бұлты біздің үйді біржола басып, тіршілік тоқтап қалғандай көрінген еді. Үйге келіп, көңіл айтып отырған бір қарияның: «Қайғы дегенің – бүгін от, ертең шоқ, арғы күні жоқ» деген екен бұрынғылар. Келін шырағым, қазір сендер от үстінде отырсыңдар. Бірақ уақыттың жазбайтыны жоқ. Ертең-ақ мына кішкентайларың өсіп жетіледі. Азамат болады. Сонда барлығы ұмытылады әлі-ақ. Түгел өзінің орнына келеді. Боркемік болып босай берме. Мықты бол», – деп ақыл айтқанын естіген едім. Қарияның сөздері рас екен. Уақыт өзінің емін істеді. Бірте-бірте қайғының қара бұлты ыдырады. Біздер де үйреншікті, қалыпты тіршілікке қайтадан көштік.

	– Ал, мен, керісінше, ешқандай қиындық көрмей өстім, – деп мойындады Әсемкүл. – Бірақ қазіргі басыма түскен ауыртпалықтан басқа кез келген қайғыны, өмір соққысын дәл бұлайша қайыспай көтере алар едім деп ойлаймын. Бұл жерде... ең қиыны... қалай айтсам екен... Осы уақытқа дейінгі өмір жайлы, өмір сүрудің мәні, адалдық, адамгершілік жөніндегі сенімдерімнің быт-шыт болғаны, ешкімге, еш нәрсеге сенуге болмайды екен деген ой жанымды жейді. Махаббат, сүйіспеншілік, сенім, сезім дегендердің барлығы алдамшы, жай нәрселер болып шыққаны күйзелтеді. Өз күйеуінің опасыздығын, көзіне шөп салғанын кешіріп жүре беретін әйелдер болады деп еститінмін. Ол менің қолымнан келмейді.

	– Кім біледі, мүмкін сенікі дұрыс та шығар, – дедім Әсемкүлді еріксіз қостай сөйлеп. Өз басымнан ондай еш нәрсе өткен жоқ. Сондықтан, сенің орныңда болсам былай етер едім деп айта алмаймын. Ал бірақ егер маған сүйген адамым: «Арамыздағы махаббат қателік екен», – деп турасын айтса, мен оны ұстап қалуға тырыспас едім, әрі... кешірер едім деп ойлаймын. Бәрібір, бақытты бола алмас едік. Өзіңді де, оны да босқа қинағаннан не өнеді?

	– Егер ол маған солай деп турасын айтса, мүмкін, әлдеқайда жеңілірек болар ма еді, – деді Әсемкүл. – Ең қиыны – біздердің бір-бірімізді түсінісе алмайтынымыз. Ол, шамасы, жай ғана қателік жібердім деп ойлайтын сияқты, ал мен үшін – оның істегені барып тұрған қылмыс, пәк сезімдерімізді аяққа таптау. Ол өзінің бұл қылығын бірте-бірте ұмытуға, кешіруге болады деп есептейтін сияқты. Ал мен... ешқашан кешіре алмаспын деп қорқамын. Махаббат, тұрақтылық, адалдық деген нәрселерді екеуміз екі түрлі түсінетін сияқтымыз.

	– Махаббат та нәрсе ме, нәрсе дегенді, мәселен, қолмен ұстап көруге болатын еді, – дедім Әсемкүлдің көңіліндегі қайғы бұлтын сейілтуге тырысып, әңгімені әзілге қарай бұрып.

	Ол менің бетіме көз тоқтата қарады да, көңіл-күйімді ұға қойды.

	– Махаббат – жай нәрсе емес, таза қолмен қастерлеп қана ұстайтын нәрсе, – деді шәкіртке сабақ оқытқан ұстаздай әуезді үнмен әрбір сөзін анықтап айтып.

	– Ой, онда қолымды жуып келейін. Құмға былғанып қалыпты, – дедім алақандарыма қарап, енді болмаса орнымнан тұрып кететіндей түр көрсетіп.

	– Жарайды, барып келе ғой. Бірақ... бұл жердің құмы алақанға жұқпайды, – деп жымиды ол.

	– О, менің құдіретті періштем! Осындай ап-айқын нәрсені білмегенім үшін айыптымын. Сол үшін... жазала мені.

	– Жарайды, қалай жазаласам екен, – деді Әсемкүл де ойнақы қалыпқа ауысып, алғаш рет көңілдене, күле сөйлеп. – Ендеше, мейірім күтпе. Қазір сиқырлы дұға оқимын да, сені көлбақаға айналдырып жіберемін.

	– Әміріңе құлдық. Онда мен өзге көлбақалармен бірге осында қаламын, олардың тілін үйренемін, сол тілде адамзаттың Әсемкүл деген асқан сұлу, перизат қызы жөнінде ән шығарамын. Ол әнді өзге көлбақалардың барлығы үйреніп алады. Саған деген сүйіспеншілік бойларын кернеп, бәрі қосылып, күнде кешқұрым сол әнге салады. Ақырында, бір келгеніңде сен менің әнімді тыңдайсың да, кішкентай бет орамалыңа орап, мені өзіңмен ала кетесің. Кабинетіңе апарып, Вера Ивановнаға көрсетесің. «Вера, мына көлбақаны қарашы. Бұл – кешегі өзің білетін Батталхан деген студент», – дейсің. Вера Ивановна маған жаратпай тыжырына көз тастайды. Осы кезде мен бақ етіп: «Сәлеметсіз бе, Вера Ивановна, халіңіз қалай?» – деп онымен бақа тілінде амандасамын. Ол селк ете қалады. Не дегенімді түсінбейді. Маған жиіркене қарайды да: «Сен-ақ кабинетке жоқтан өзгені әкеле бересің. Бұл бәленің көзін құрт. Терезеден далаға лақтырып жібер», – деп саған кеңес береді.

	Әсемкүл менің сөздерімді қызыға тыңдап, сыңғырлай күлді.

	– Иә, сонан соң не болады? – деп ынтыға сұрақ қойды.

	– Сен мені далаға лақтырмайсың. Аяйсың, – деп әңгімемді жалғастыра түстім. – Инеліктер мен шегіртке ұстап беріп, асырайсың. Ваннаға су құйып, сонда жібересің. Ара-тұра көлге келгеніңде өзіңмен бірге ала жүресің. Оңашада менің көздерім бақырайып қалған сүйкімсіз, жап-жалпақ басымнан сипап, ұзақ-ұзақ әңгімелесесің...

	Мен күлдіргі әңгімелер айтып, Әсемкүлдің көңіліндегі қайғы бұлтын қалайда сейілтуге тырыстым. Ақыры, мақсатыма жеткендей болдым. Әсемкүлдің жүзіндегі кірбің айықты. Өзімнің де көңілім әлденеге алабұртып, жүрегім алып ұшқандай еді. Әдеттегіден алғыр да, сөзшең де болып кеттім. Көл жағасында екеуміз ұзақ отырдық. Еркін ашылып, көп сырластық, көп күлдік. Мен оның ай сәулесімен нұрланған жүзіне, шарасы ұлғайған тұнық көздеріне қарап: «О, жасаған, осындай сезімтал, осындай ғажап жанның бүршік жарған гүлдей, соншалықты нәзік, әрі соншалықты берік те, бас айналдырып мас қылатын, ер жігіттің төбесін көкке жеткізетін пәк махаббатына ие болу қандай бақыт. Бір жігіттің арманы осындай-ақ болар. Осы бақытқа қолы жетіп, осы бақытты алақанымен ұстап тұрып, қадірлей, қастерлей алмаған жігітке не айтуға болады?» – деп ойлағаным есімде.

	– Батталхан, – деді Әсемкүл. – Сен жасыңнан әдебиетші болуды қаласаң өзіңнің де өлеңді сүйетінің, немесе өлең шығаратының анық. Бүгінгі кеш – мен үшін көптен болмаған кеш. Сыртқа шығарып айтқан соң ба, кеудем де бір түрлі жеңілдеңкіреп қалғандай. Сезім сергектігі қайтып оралғандай. Қызық, үлп еткен жел жоқ, тып-тыныш түндегі мынау маңқиған даланы да, аспандағы жымыңдаған жұлдыздарды да, жарқыраған айды да... жаңадан көріп отырғандаймын. Бүгінгі... осы кеш туралы, көл туралы... бір ауыз өлең шығаршы.



	Желсіз түнде жарық, ай,

	Сәулесі суда дірілдеп...



	– дедім бүгінгі кештің сұлулығын енді ғана аңғарғандай, Әсемкүлмен бірге мен де айналаға ғажаптана, қызықтай қарап:

	– Тамаша өлең! Жалғыз-ақ, сенен бұрын Абайдың айтып қойғаны болмаса, – деп күлді Әсемкүл.

	– Мен әдебиетті сүйемін. Бірақ ақын емеспін, – дедім мойындап.

	– Қандай жақсы айтылған, – деді Әсемкүл жаңағы сөзін тағы қайталап. – Тұнып тұрған сурет. Бұдан асырып айту мүмкін емес. Былай қарасаң – ешқандай кереметі жоқ, қарапайым сөздер сияқты. Бірақ кереметі – Абай сынды ұлы ақын болмаса, кез келген адамның дәл бұлайша айта алмайтындығында ғой.

	Сол сәтте маған мынадай ой келді: мүмкін махаббат та Абайдың осы өлеңі сияқты әрі қарапайым, әрі ұлы нәрсе шығар? Оған да «әркімнің таласы» болғанымен, сырт қарағанда кез келген адамның басына қонатын бақ сияқтанғанымен, шын мәнінде махаббатты бастан кешу, оған ие болу, оны қастерлей алу – асылдардың ғана үлесі шығар?



	Біз де әркімді байқаймыз,

	Тап бергеннен тайкаймыз.

	Сіздей асыл кез болса,

	Қайтіп басты шайқаймыз,



	– деп Абайдың өзі де осы ойды аңғартып кеткен жоқ па?

	Шын асылдар әрине, өмірде өзі теңдес, өзін ұғып, түсіне алатын жандарды іздейді. Бірақ кейде олардың да қателесуі, асыл деп ойлағаны жасық болып шығуы мүмкін. Ондайда олар азап шегеді, қасіретке душар болады, бірақ бұдан ол асылдың бағасы кеми ме? Жоқ кемімейді. Асыл – неғұрлым асыл болса, оның сезімі де, қайғы-қасіреті де соғұрлым терең болуы заңды. Әйтпесе, өмірде өз жүрегін бүгін біреуге, ертең екінші адамға ала жүгіріп, алаөкпе болып жүргендер, шындап сүймейтін, сондықтан ешкім үшін, ешқашанда шындап күйіне білмейтін, тастан тасқа секіріп, жеңілтек аққан таяз су сияқты барқадарсыз, баянсыз жандар аз дейсің бе?

	Сол сәтте мен өзіміздің Алматыдағы бесінші бөлмемізде жатып, махаббат жайлы пікір таластырғанымызды да, пойызда келе жатқандағы Әділбек пен Сейітжанның айтқан әңгімесін де есіме алдым. «Бір қызбен жарты жыл, бір жылдан артық жүрудің қажеті жоқ» деп санайтын Сейітжанның сөздерін естіп отырғандағы бойымды билеген беймаза сезімнің не екенін түсіндім.

	Махаббат туралы жаңа ой менің санамды сәулелендіріп жіберді. Сол ойдың жарығымен адамдарды жаңа қырынан, шын бағасы анықталатын қырынан танып білгендей болдым. «Иә, өмірде әр түрлі жағдай болады, – деп ойладым. – Бірақ қандай жағдай болса да жез – жез күйінде, ал алтын – алтын күйінде қалмақ».

	Сол кештен бастап Әсемкүл екеуміздің арамыздағы түсінушілік пен жақындық сезімі бұрынғыдан да тереңдей түскендей еді...

	– Кеше Жұбанышқа жолығып, сөйлестім, – деді ол бірде. – Көзі шүңірейіп, азып қалыпты. Ешқашан жібімеспін деп ойлаушы едім, бірақ түрін көргенде... бір түрлі аядым. Маған «кетпе» деп жалынды. Біраз отырдық. Мен оған осында емделіп, дем алған, қазір аулына қайтып кеткен бір жігіттің жиренішті, күлкілі, бейшаралық қылығын әңгімелеп бердім. Әуел баста ол жігіт ел қатарлы тып-тыныш жүрген. Бір рет үйінен хат алғанын, хат ішінен шыққан суретті әйелім мен балам деп жанындағы адамға таныстырып тұрғанын да көргенім бар-ды. Соңғы уақытта әлгі жігіт жөн-жосықсыз әзілдейтінді шығарды. Қайта-қайта кездесіп қала берді. Қалжыңы – орынсыз, дөрекі. Сөзін тыйып, бетін қайтарып тастап жүрдім. Бір күні сыртта отырған ем, ойда жоқ жерде тағы да сап ете қалыпты. Ыржиып келіп, ұзын орындықтың шетіне отырды.

	– Сіз ойламаңыз, ауылда жүрген, еш нәрсені түсінбейтін, мәдениеттен кенде қалған біреу деп. Сіз оқыған қалада мен де оқығам. Институттың үш курсын тауысқам, – дейді.

	– Оны маған неге айтып отырсыз?

	– Білсін деп. Сіз мені дұрыс бағаламай жүрсіз. Мені білімсіз, мәдениетсіз біреу деп ойлайтын сияқтысыз. Өзіңізге теңгергіңіз келмейді.

	– Жарайды, сізді білімді, мәдениетті адам дейік. Ешкімнен кем емессіз дейік. Сонан соң не айтпақсыз?

	– Сонан соң ба? – деді ол маған барлай қарап. Бұрын онымен бұлай сөйлеспейтінмін. Бұл жолы не айтқысы келетінін естігім келді. Ол болса, менің өзімен әңгімелесуге ыңғай білдіргенімді өзінше жорыды-ау деймін. – Сіз маған ұнайсыз, – деді. – Кешке, қараңғы түсе шипажай сыртына қыдырып қайтсақ кайтеді, – деп шақырды.

	Мен тағы да не айтар екен деп сынай түскім келіп:

	– Ауылда әйеліңіз бен балаңыз бар ғой. Суретін қалтаңызға салып жүрсіз, – дедім.

	Ол «менің мұнымды қайдан біліп қойды» дегендей, (әлде, осы сөздерді айтқан соң, мені өзіне немқұрайды емес деп те ойлады ма екен?) жақындаңқырап отыруға ыңғайланды.

	– Жақындамаңыз. Солай отырып сөйлесе беріңіз. Адамдар көп. Сөз болып жүрер, – дедім.

	Бұны естігенде тіпті есі қалмады.

	– Әйелім мен баламның бар екені рас. Бірақ оларды жоқ деп те санауыңызға болады. Бір ауыз сөз айтсаңыз...

	Мен өз құлағыма өзім сенбегендеймін. Мұндай бейшаралық, әумесерлік, оңбағандық болады деп ойламайтынмын. «Өз баласы мен әйелін, тірі адамдарды жоқ деп қалай есептеуге болады?»

	– Не дедіңіз?

	– Бір ауыз сөз айтсаңыз... әйелімді тастаймын.

	– Қане, суреттерін беріңізші.

	Көлемі конверттің жартысындай ғана шағын суреттен еш нәрседен хабары жоқ жас келіншек пен бет-аузы томпайған кішкентай бала күлімдей қарайды.

	«Екеуінің соры бар екен», – деп ойладым. Бірақ әлгі жігіттің бейшаралығы мен жауыздығы қандай дәрежеге дейін жететінін білгім келді.

	– Сіз жаңағы сөзіңізді дәлелдеу үшін не істей алар едіңіз?

	Жігіт менің қандай оймен айтқанымды түсіне алмай, сәл-пәл аңырап қалды. Сонан соң күйгелектеп орнынан асыға тұрды. Екі адым жердегі қоқыстың жанына барып, тағы бөгелді. Кенет... суретті бірнеше бөліп, соған тастады. Бейне бір үлкен іс тындырғандай, жарамсақтана жымиып, қасыма келді.

	– Оңбаған! Жауыз! – дедім қалшылдап. – Сені де біреу күйеуім бар деп мәз болып жүр-ау.

	– Жолдас, дәрігер, байқап сөйлеңіз. Емделушіге тіл тигізуге хақыңыз жоқ.

	– «Малғұн!» дедім. – Кетіңіз! Жоғалыңыз! Көзіме көрінбеңіз. Әйеліңізге хат жазамын.

	– Сіз олай долданбаңыз. Біреуді жөндемей, әуелі өз күйеуіңізді жолға салып алыңыз, – деді ол арсыздықпен.

	Мен кабинетіме тұра жүгірдім. Есік-терезені жауып алып, көп жыладым. Ең сұмдығы – Жұбанышты қайта-қайта жаңағы жігітке ұқсата бердім... Көзімді жұмсам Жұбаныш елестейді. Бірте-бірте ол өзгеріп, жаңағы жігітке айналып бара жатқандай болады. Кейде азапты түс көремін. Әлгі елес табалағандай болып, артымнан қалмайды... Осы жолы барғанымда Жұбанышқа осыны айттым.

	– Сен қазір не деуге де хақың бар, – деді ол бұрынғыдан да еңсесі түсіп. – Бірақ мен ондай емеспін. Ол жігіттің қылығы саған қандай жиркенішті болса, маған да сондай жиркенішті.

	– Мұның бәрі бос сөз, – дедім. – Сенің одан айырмаң жоқ.

	Мен оның жүзінен қиналыс ізін аңдадым. Шамасы, бұл сөздерім оңай тимесе керек.

	– Әсем, – деді ол, – жалынамын, мені түсінуге тырысшы.

	Осыдан соң әлгі келіншекпен өзінің мектепте бірге оқығанын, сегізінші сыныптан бастап «дружить» еткендерін, бұл мектепті бітіріп, оқуға түскенде, келіншектің ауылда қалғанын, сол жылы-ақ әке-шешесінің сөзінен аса алмай тұрмысқа шығып кеткенін, өзінің оған қайғырғанын айтты. «Сені кездестірген соң ғана қайғымды біржола ұмыттым», – деді. Жұбаныш оқу бітіріп, рабкоопке келгенде, келіншек сатушы екен. Кешікпей күйеуімен ажырасыпты. Бір рет Жұбанышты үйіне шақырып, арақ беріп отырып, күйеуіммен сен үшін ажырастым деп жылапты. «Мен оны аядым», – дейді.

	– Алғашқы махаббатың екен. Аяған екенсің. Енді сонымен бола бер.

	– Жоқ, жоқ! – деп ол ыршып түсті. – Мектептегі сезімнің балалық екеніне, сенсіз өмір сүре алмайтыныма біржолата көзім жетті, – деп тағы да қайталап ант-су ішті. – Қателестім! Құдай ұрды! Ақымақ болдым! Кешір! – дейді. – Осыдан босанып шығайын, сонан соң, Алматыға, немесе жердің түбі болса да, сен қалаған жаққа... басқа жаққа кетейік дейді. «Аузы күйген үріп ішеді» деген, мен енді еш уақытта қателеспеймін, өмір бойы алақаныма салып әлпештеп өтемін, сен бір ауыз кінә таға алмайтындай керемет жақсы күйеу боламын дейді.

	– Ол әлі қамауда ғой... Енді соты бола ма?

	– Болады. Өздері бірнеше адам. Рабкооптың төрағасы, мойындарына үлкен ақша мінген төрт сатушы және Жұбаныш. Жұбаныштың рабкоопке бас бухгалтер болғанына бір-ақ жыл өткен. «Менің титтей де кінәм жоқ. Мен қалайда босанып шығамын. Тек сен ғана, сен ғана безбесең болды», – дегенді ылғи айтады. Кешірім сұрайды.

	– Мүмкін, кешіру керек шығар. Қателеспейтін адам болмайды.

	– Бұл жайлы талай ойландым, – деді Әсемкүл – Бірақ бір рет... осындай іс жасаған адамға екінші қайтара сенуге бола ма?

	– Мүмкін, ол шынында да қателескен шығар? Есіңде ме, Шыңғыс Айтматовтың «Шынарым менің, шырайлым менің» атты хикаятындағы жүргізуші жігіт Ілияс та Әселді сүйіп тұрып қателікке ұрынатыны.

	– Сол үшін де махаббатын жоғалтты. Әселден біржола айрылды емес пе?

	– Егер ол сол бетінде Хадишамен кете бермей, қайтып келіп, Әселін іздеп тапса, жылап отырып кешірім сұраса, мүмкін Әсел кешірген де болар ма еді?

	– Білмеймін... Кітап... – кітап та, өмір – өмір ғой. Кейде кешірейін-ақ деймін. Бірақ Жұбаныштың, «мендік қана» деп иеленіп, мәз болып келген Жұбанышымның сол әйелді сүйгенін көзіме елестетсем, өмірден безіп кеткім келеді. Жынданып кете жаздаймын, – деді Әсемкүл.

	... Ақыры, шипажайдағы демалыс аяқталып, қоштасатын күн де туған. Сол кеште біз ақырғы рет көл жағасына қыдырып қайттық.

	– Сен енді осыдан соң... Қайда барасың? – деп сұрады Әсемкүл.

	– Ауылға, – дедім. – Шешем мен ініме қолғабыс жасауым керек... Тамыздың аяғында Алматыға қайтамын. Ауыл шаруашылығы жұмыстарына кетеміз.

	– Сонан соң?

	– Сонан соң қараша мерекесінің ар жақ-бер жағында Алматыға қайтып келеміз. Оқуды жалғаймыз.

	– Мен саған бір түрлі... үйреніп қалыппын, – деп жымиды Әсемкүл – Туған інімдей көремін... Тіпті, кейде... одан да артық... Өйткені, мен оған іштегі сырымды айта алмаймын ғой. Ал саған бәрін айтуға болады. Сен сондай қайырымдысың... Адамды түсіне де, аяй да, жұбата да білесің... Саған кездескен қыздың бағы бар... (Мен сол бақты егер мүмкін болса, бір минут та ойланбастан, өзіңе толық сыйлар едім, Әсемкүл! Әрі оған ешқашан... ешқашан өкінбес едім... Өзімді жер бетіндегі жігіттердің бәрінен де бақытты санар едім...) Ең қиын күндерімде демеушім болдың... (Ал, сен менің өмір бойы демеушім, жебеушім болып өтетініңе күмәнім жоқ, Әсемкүл!) Сөніп бара жатқан сенімімді тірілтіп, алып қалдың... (Ал сен менің кеудемде ешқашан өшпейтін от жақтың, өмірге, өмірдегі жақсы адамдарға, өмірде болатын жақсылықтарға, «адалдық», «махаббат» дегеннің кейбіреулер айтатындай бос сөз еместігіне сенімімді нығайттың, асыл мен жасықты, шынайы мен әсіре қызылды ешқашан, ешқандай жағдайда да шатастыруға болмайтынын мықтап ұғындырдың). Рақмет!.. (Алғысты саған айтуым керек, Әсемкүл!) Көпке дейін орның толмайтын болады... (Ал мен қазір бір-ақ нәрседен – сенің орның мен үшін өмір бойы толмай кетуінен ғана қорқамын, Әсемкүл!) Мен сені ешқашан ұмытпаймын... (Мен де сені...)

	– Өзіңе де рақмет, Әсемкүл, – дедім даусымды шығарып. – Мен де... ешқашан ұмытпаймын. Өміріңдегі осы бір қиын шақтың тезірек өтіп кетуіне... бақытты болуыңа шын тілектеспін.

	Ертеңінде, Әсемкүлмен қыдырған дәл сол сағатта пойызда келе жаттым. Терезеге қараймын. Шет-шегі жоқ кең дала тылсым сырларын ішке бүгіп, ай сәулесіне малынып, кербез керіледі. Ашық терезеден жусан иісі, жанға жайлы қоңыр салқын леп келеді. «Түнде жер жарықтықтың кіндігі жазылып кетеді» деп үлкендердің айтатын сөзін еске аламын, бірақ пойыз үшін күнің мен түнің, алыс-жақының – бәрі бір. Тарс-тұрс... Пойыздың жүрісі алға зымыраған уақыт сияқты. Ал мен үшін уақыт орнында тұрып қалғандай. Өйткені келер күндерді емес, өткен күндерімді ойлап келемін. «Сен қандай бақытсызсың, әрі қандай бақытты жігітсің, Жұбаныш! – деп ойлаймын. Бақытсыздығың – өз махаббатыңды өзіңнің саудаға салып, кірлетіп алғаның, бақыттылығың – Әсемкүлдің сонда да сені сүйетіні...»

	Рысбек, осымен хатымды аяқтаймын. Жазғанымды тағы бір оқып шықтым. «Көңілдегі көрікті ойдың ауыздан шыққанда өңі кетеді» деген рас-ау деймін. Өз басымнан өткен халдерімді бірде жеткізе алсам, бірде жеткізе алмағандаймын. Бірақ мейлі, осы қалпынша қала берсін...



	https://t.me/kzkitap





