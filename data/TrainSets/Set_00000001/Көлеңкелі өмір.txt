	Нұрбек Мырзабекұлы

	Көлеңкелі өмір





Көлеңкелі өмір




	– Шынымен солай ма?

	 Соншалық секемшіл адаммын ба білмеймін, адамдарға күмәнмен қараймын. Діншіл жан шынымен сондай тақуа ма? Өзін ақымақ көрсететін адам ше? Миымды осы сұрақ шарлағалы шарқ ұрып жауап іздеймін. Тіміскіленіп, ізкесушіге ұқсап кететінім бар. Қазбалап, зерттегім келіп кетеді. Кей адам жындыбастау, ақымақтау, қиялилау көрінгенмен жақсылап жан дүниесіне үңілсең тақуа, жаны таза боп шығады. Ал тақуа деп жүрген жанның кей қылығы күмән тудырады, кейбірі тіпті шімірікпей күнәға баратынын да байқап қаласың. Осы жағдай мені қатты ойландырды әрі қызықтырды.

	 Фейсбук желісін қарап отырғанмын. "Өзің туралы ақпарат ал. Атыңның қойылу құпиясын біл" деген психологиялық тест шыға келді. Басында қызық көрінген. Біре батырсың деді, бірде нағыз бизнесмен болатын адамсың деп мақтады. Ішіңе жасырылған сырды ашып берейін бе? – деді бір кезде. Көрсетілген түймені бассам: Олжас сияқты жігітті кездестіру – бақ. Сен оны ешқашан ұмытпайсың. Ол жаумен жалғыз алысқандай қарсы келген қиыншылықтарын жалғыз шешеді. Жақындарының көмегіне жүгінбейді. Жарамсақтанған, мүләйімсіген біреу болғанды қаламайтындықтан ол қаталдық пен адалдықты қатар ұстайды. Ешкімге жалынбайды, жалтақтамайды. Оның жүрегіндей кең жүректі таппайсың. Жақсы аралассаң, бағың жанғаны. Ал ашуына тап болсаң жағдайың қиын – дейді. Шынымен солай ма? Әй, дәл осындай емеспін. Мақтау естігенде, неге қопаңдаймыз? Әшейін бір ойынның алдағанына мәз болып.

	 Ньютон басына алма құлап, тартылыс заңын ашқанда дәл осылай болды ма, білмеймін, бірақ қазір миыма сақ ете түскен осы идеяның сорым не бағым боларын сол сәтте біліппін бе? Идея дегенің шақырылмаған қонақ тәрізді аңдаусызда анталап жетіп келетіні бар. Ньютонға да солай келгеніне сенімдімін. Бірнеше адамның арасын ашып, бетпердесін шешкен жағдайлар осы идеядан туындаған өнім болатын. Қаншама адам зарлады? Қанша адамның көзі шындыққа жетті? Кеудені ашытқан зарға, жүректерді тілгілеген мұңға, көз жасына ерік берген ашу – ызаға, соңы қоқан – лоққыға ұласқан нәрседен ақыры құтылып тынған.

	Жан дүниесін тілімдеп, жүрегіне тыртық тастаған сол көктемнен соң – ақ, бұл идея санасын жағалап, ауық – ауық келіп жүрген. Фейсбуктағы жаңағы ойыннан кейін, сол идеясын іске асыруға түбегейлі кірісті. Адамның белгілі бір іс – әрекетке баруы, жарыстардан жүлдемен оралуы, жаңалық ашуы, жетістік баспалдақтарын бағындыруы, тіпті, қылмыс жасауы да соған итермелеген сезімдер әсерінен болады. Көбінесе, бұл жанына батқан мұң, маза бермеген ашудың әсері.



	 * * *





	Сол көктем бұған "сыйлық" жасаған. Бәрі әп – әдемі ертегі секілді басталған жоқ па еді?

	 Саябақ. Көктем кеші ерекше жылы еді. Қар ертерек жер қойнына асығып, абыр сабыр ери жөнелген. Әр жерден қылтиып жасыл шөптің басы көрініп, ағаштар бүр жара бастаған. Жайма шуақ көктем кешінде Анар екеуі саябақтағы орындықта құшақтарын айқастырды. Қиылған жанарын төңкеріп, еркелей үн қатады:

	– Жақсы көрем

	– Мен де

	 Сол сәт жеті миллиард адам ішінде бұдан бақытты жан жоқтай көрінді. Күніне бірнеше сағат тіл қатыспаса, апта сайын жолығып отырмаса, бірдеңе жетіспейтіндей мазасыз күй кешеді. Кейде сөйлеспей қойғанына, кездесуге келмей қоятынына мән бере бермейтін. Жүрегіне егілген махаббат дәні көктеммен көктеп жайқалады. "Үйленем" деп сөз салып, келісімін алған мұның төбесі жеті қат аспанға екі елі жетпей қалды. Анардың одан кейінгі іс – әрекеттерін өзінше түсінді. "Уайымдап жүр – ау" дейтін. Аяйтын. Бәрі жақсы болатынына сендіруге тырысатын. Көңілін аулайтын. Анар хабарласса бар жұмысын жиып қойып, соның мәселесін шешетін, көмек қолын созуға 24/7 дайын еді.

	 Сол келгенінде қабағы салыңқы екен. Соңғы кездесу екенін екеуі де білмеген шығар. Әрнәрсені сөз қылып әңгімеге тартқанымен сөздері жараса қоймады. Түсіне алмай әлек. Сосын үнсіз ойға шомып кетті. Әжептәуір үнсіздікті Анардың даусы бұзған.

	– Не істесем екен, а? Не істеймін енді?

	– Нені?

	– Мен оны сүйеді екенмін. Алмасты айтамын

	 Не айтарын білмеді? Көз алды бұлдырап, құлағы шыңылдап қоя берді. Адалдық қайда? Жауапкершілік қайда? Сүйетін адамы болса мұны "Жақсы көрем" деп алдаудың қаншалық қажеті бар еді? Жүректі, сезімді аяққа таптап ойыншыққа айналдыруға бола ма? Тұрып жүре берді. Нөмірін, желілердегі хаттарын бәрін өшіріп бұғаттап тастады. Қайтып хабарласпады. Мына әлемде адалдық, адамдық бар ма өзі?

	 Содан бері санасында "Шынымен солай ма?" деген сұрақ тұрып алды. Бір бірін жақсы көретіндей көрініп, көшеде қол ұстасып кетіп бара жатқан жастарды көрсе, бір бірін шын жақсы көре ме екен деп ойлайды? Шынымен, араларында махаббат бар ма? Шынымен солай ма? Бақытты боп көрінетін жанұяларды көрсе де, солай ойлайды. Бұл сұрақты бәріне қоя бастады. Бай болып көрінетін болса, ақымақ немесе ақылды, тақуа немесе күнәһар боп көрінсе ойлана бастайды "Шынымен солай ма?"

	 Қатты сеніп қалып еді. Әне міне бақытты болатындай, үміттенген еді. Анарды бәрінен артық көрді. Оған қатысты айтылғанның бәрін жоққа шығарып шаң жуытпайтын. Сондай бағалап, жақсы көргендегі алған "сыйлығы" осы болды. Махаббат көктемінің сыйлығы. "Мен Алмасты сүйемін". Шімірікпеді. Беті де бүлк етпеді. Олжас мұны сатқындық ретінде қабылдады. Сатқындарды әсте кешіруге болмайды.

	 Сол кезде ойына келген идея – кез келген адамның жасырып жүрген құпиясын ашатын құрылғы жасау. Америкадағы президент сайлауы кезінде әлеуметтік желілер арқылы жарнама жасап, сол арқылы Президенттікке сайланғанын естіген. Басында мән бермеді. Зерттеп қараса, адам жасырдым деген құпиясының көбін қолында ұстаған телефоннан жасыра алмайды екен. Ол әркез жаныңда. Сен туралы бар құпияны біледі. Солай әр адамның жанды жерін тауып, телефон арқылы не істеп не қойғанын зерттеп барып жарнама жасаған деседі. Бинго! Ендеше сол интернет жинаған база арқылы яғни спутник арқылы, әлеуметтік желі мен іздеу жүйелері арқылы адам туралы ақпарат жиналып тұрған базаны қолданса – адамдар ішіне жасырған құпияларды біліп аласың. Соның арқасында талай адам алданудың алдын алады. Талай қылмыстар, күнәлар ашылады, әшкере болады. Жасанды интеллект, машиналық оқытудың, computer vision– ның элементтерін қосып, күрделі алгоритмдерді қолданса идеясы жүзеге асатынына сенді. Сосын психологияның білімі мен өтірікті анықтау құрылғысының бағдарламаларын қосса. Керемет емес пе?

	 Идея келгенде адам бойында энергия тасып, жапырып тастайтындай ұмтылады. Сол қарқынмен бұл барлық тапсырыстардан бас тарты. Портал жасауға тапсырыс берген үлкен компания сотқа шағымданамыз деп шуласа да, мобилді қосымшаны уақытша тоқтатып тастап "адамдар жасырған құпиясын ашып көрсететін" сайт жасауға отырды.



	 * * *



	 Сайттың атауын қоюға біраз басы қатты. Ақыры kolenke.com дегенге тоқтады. Біз көлеңкелі жақтарымызды жасырамыз. Көрсеткіміз келмейді ғой. Әлде "айна" деп атасам ба деп те ойлаған. Жан дүниеңнің айнасы. Айнаға қарағанда дидарымызды ғана көреміз, ал бұл сайтқа үңілсең жан дүниеңді көресің. "Бетперде" деп қойсам ба деп бір ойлады. Бетперделерін шешейін,***** деп мырс етіп қойды. Бірақ бұл ойлар аса ұнамады да "көлеңке" деген атауға тоқтаған. Әр қайсымыздың өз көлеңкелі ғұмырымыз бар. Ешкімге айтпайтын, бөліспейтін, көрсетпейтін. Кей қулар толық сол көлеңкелі ғұмырымен өмір сүреді. Шынайы өмір сүретіндердің көлеңкелі ғұмыры аз не жоқ болатын секілді. Бірақ кімдікі шынайы, кімдікі шынайы емес айыра алмайсың.

	 Ұзақ арпалыстан кейін қатты шаршағанын сезді. Нәтиже шығатынына сенімі кейде азайып кетеді, кейде қолын бір сілтей салуға шақ қалады. Кейде тосыннан келген шешім, идея қанаттандырып қояды. Бірақ жақындап қалғанын сезді. Бірнеше қайтара жасады. Соңғы түйін шешілген соң, енді тексеріп көру ғана қалды. Сәтті шыққан сияқты. Телефон нөмірін, ЖСН енгізіп көргенде таңданысында шек болмады. Бүкіл өмірі көз алдында жүріп өткендей. Жоқ бүкіл өмірі емес, жұрттан жасырған қырлары. Ешкімге айтпай, көрсетпей жүрген бар былығын ашып берді. Өзі білетін жайттарға таңданған жоқ, тек сайттың жұмысының сәтті шыққанына таңданды әрі қуанды.

	 Олжас Омардың көлеңкелі жақтарының талдауы:

	 "Анасына деген құрметі төмен. Әлеуметтік желілерде "Анашым мен сені жақсы көремін", "Рахмет, анашым" деген секілді посттар болғанмен шын мәнінде іс – әрекеттері мен ішкі дүниесінде сыйластық, шын рахмет айтқан сәті аз. Іштей үнемі ренжіп жүреді. Сырттай келіскен сыңай танытқанмен еш сөзіне келіскен емес. Иә, жақсы, орындаймын деп алдағанмен өз айтқанынан қайтпайтын."

	 Рас, ата анасымен қарым қатынасы онша емес. Жоқ сырт көзге бәрі жақсы. Бірақ бұның ойынша ол кісілер Олжасты түсінген емес. Түсіне алмайды да. Ел – жұрттан ұят болмасын дей ме, көңілдеріне келмесін дей ме сыйластық танытқан бола салады.

	 "Білім деңгейі төмен. Ешкімге сөз бермейді. Білмейтінін көрсетпейді. Оқымаған нәрсесін оқыдым деп, білмейтінін білем деп дәлелдеп жатады."

	 "Тәкаппар. Ешкімді менсінбейді. Сырт көзге аса сыпайы, мәдениетті көрінгенмен адамды іштей менсінбей тұрады"

	 Ал керек болса?



	 "Сырттай көрінетін қасиеттері:

	– мейірімді

	– сабырлы

	– ақкөңіл

	– кішіпейіл

	– жомарт

	– батыл

	– арманшыл

	– мақсатына жетпей қоймайды



	 Көлеңкелі жақтары:

	– өзін тым жоғары бағалайды

	– сабырсыз

	– қорқақтау

	– мақсаттарының көбінен бас тартады



	Пайыздық сәйкестік: 80%



	 Ешкім білмейтін іс – әрекеттері:

	– ұрлық жасаған кездері 12

	– өтірік айтқан сәттері 96

	– адамдарды алдаған кездері 27

	– адамдарға зорлық көрсеткен кездері 2

	– алдағы жоспардағы зиянды ойлары 5"



	 Талдау жасауды бұл үш бөлікке бөлген: жалпылама талдау, сырттай көрінетін қасиеттері мен көлеңкелі жақтары және оның пайыздық арақатынасы, ешкім білмейтін іс– әрекеттері. Ешкім білмейтін іс– әрекеттері дегенге бес түрлі бөлім қосқан. Әр бөлімде жалпы саны және тізім берілген. Бала кездегі ұрлықтары да жазылыпты мына тізімде. Есіне түсіп, қызық көріп жымиып қойды. Студент кезіндегі ұрлық жасағаны да есінде. Ақшадан қатты қысылған соң ауылдағы шіріген бай рулас ағасының үйінен темір ұрлап, сатып жібергені бар. Өтірік айтқан, алдаған кездері де есінде. Ар– ұяты кеп мазалай бастап еді. Басып тастады. Жетіскеннен істеді дейсің бе? Қойшы, а?

	 Басқаларды да тексеріп көрсем деген оймен жан досы Қайрошты тексерді. Өткенде бір жеке куәлігін жіберген. Не үшін екені есінде жоқ. Сайтқа енгізгенде өзі жақын танитын досының күтпеген қылықтарын көрді. Үйленген, бір баласы бар досының әйеліне деген сезімі жоқ. Көңілдесі бар деген ақпарат шықты. Рас па екен? Кешке досымен сөйлескен. "Айтпақшы көріп қойдым" деп қас қабағын аңдаған. Түсінбеген түр танытқанмен көзінде қап дегендей өкінішке ұқсас бір сәуле жарқ етті. Кейіннен мойындады. Артынан өмірге деген өкпесін айтып, сырын шертті. Айтқан әңгімесінің жартысы өтірік еді… Досына деген көңілі де суи бастады.

	 Бір аптаның ішінде жүзден аса адам сайтқа тіркеліпті. Екінші аптада олардың саны мыңға жетті. Электрондық поштаға келген хаттар да жетерлік. Соларды оқыған сайын Олжас біресе қуанып, біресе ашынды. Біреулер риза болғанын айтып хат жазса, біреу сайт жұмысын кінәлапты. Жабулы қазан жабулы күйінде қалуы керек қой дегендей, тіпті сол үшін қатты күйінгендерін жеткізіпті. Сатқындыққа деген ашумен жасалған сайт жұмысы біраз адамды ашуға булықтырыпты. Бұл жасап шыққаны дұрыс па? Сатқындар, өтірікшілер қиналуы керек, шынайылыққа не жетсін?

	 Adam1234 деген сайт қолданушысы былай жазып жіберіпті: "kolenke.com ұжымына мың алғыс! Үйленемін деп жүрген қызыма күмәнданып, тексеріп көріп едім. Тағы бір жігітпен сөйлесіп жүргенін біліп қойдым. Басында сенгенім жоқ. Өтірік деп ойладым. Бірақ ақыры шын болып шықты. Дер кезінде біліп қалғаныма қуанамын. Құрып кетсін сонымен бірге. Қыздарға да сенбейтін болдық қой қазір. Сендерге рахмет"

	 Eva4321 атты қолданушы былай депті: "Біліп едім жігіттерге мүлдем сенуге болмайтынын. Енді мүлдем сенбейтін болдым. Оңбаған екенсің, Бека. Барлық жігіттер сондайсыңдар. Құрып кетіңдерш." Қиын жағдай. Еңкілдеп жылап жатқан шығар, байғұс?

	 Біреу боқтыққа толтырып, жазғырып, ата бабасынан сыбап шығыпты. "Өзің ғой кінәлі, ****" деп бұл да бір сыбап алды. Түсінгені әйелі бұның жүріс жүретінін біліп қойыпты. Ажырасам деп жатқан болса керек. 3 баланы жетім қалдырдың деп мені жазғырған несі?

	 "Өтірік бұл. Мен ондай емеспін" депті Tulen666 деген қолданушы. Қалған хаттар "Рас па бұл?", "Шын сияқты мынау", "Мынауың рас болса масқара ғой" дегендей күмәнданған, екіойлы хаттар да жетіп артылады. Одан кейін келген бір хатта: "Сайт жасаушыларға рахмет. Бір досыма күмәнданып жүргенім бекер екен. Нағыз зымиян екінші досым екен. Бәлені бастайтын да, шағыстырып от салатын да сол екен. Көзім енді ашылды" Бірақ соңғы келген хат аса қатты ойландырып қойған еді. Сауатты, білімді азамат екені білініп тұр. Жөн нәрсе айтып тұрған секілді. Сайтты жауып тастасам ба екен?

	 Сол күні бұл сайтқа кірген барлық адамға бірдей хат жолдаған. Хатта сайт туралы пікір білдіріп, зерттеп шыққан адамдарымен қазіргі қарым қатынасы қандай деңгейде екенін бөлісуді сұраған. Ертеңінде біраз адамнан жауап келген. 90% адам жақын біліп алған соң араласқысы келмей қалғанын жеткізіпті. Бұл жағдайлардан соң жауып тастаған жөн екенін ұқты да серверден ағытып, өшіріп тастады. Досына хабарласпағалы да біраз болыпты. Екі– үш рет хабарласып, хат жазған. Бірақ бұл жауап беруге ынтасыз болды.

	 Мақсатының орындалғанынан ба, ауыр ойдың қысымынан ба шаршағанын сезді. Заттарын жинап, Бурабайға барып қайтуға бел байлады. Пәтерін құлыптап, сатымен түсіп келе жатқанда екі полиция қызметкері жанынан өтіп бара жатты. Тыңдап көргісі келді. Кімге келді екен? Полиция дәл бұл тұратын этаждан бір пәтерді қаға бастады. Қағылған есік дыбысымен мұның да жүрек қағысы жиілеп, қаттырақ соға түсті. Демін ішіне тартып,тыңдап тұрды. Бір кезде олар екінші пәтерді қақты.

	– Сәлеметсіз бе? Полиция капитаны Еркебұлан Самғатұлы.

	– Сәлеметсіз бе, – деген көршісі қартаң апайдың даусын таныды.

	– Көршіңіз қайда екенін білмейсіз бе? Олжас Омар деген осы үйде тұра ма?

	Ары қарай тыңдамай, тездетіп төменге түсіп кетті. Жүрегі дүрсілдеп, қатты жүріп келе жатқанын аңдады.

	 Соңғы келген хат мазмұны мынадай еді:

	 "Құрметті kolenke.com сайт ұжымы! Жасап шыққан дүниелерің керемет. Тіпті әлемдік деңгейдегі жаңалық дер едім. Бірақ екі нәрсені ескермепсіңдер.

	Біріншіден бұл жеке адамның өміріне қол сұғу. Қылмыскерді анықтау, кей адамдарды зерттеп көру үшін бұл сайт пайдалы болуы да мүмкін. Бірақ жеке шекара тұрғысынан алғанда дұрыс емес.

	Екіншіден қазақта "жақсылығын асырып, жамандығын жасыр" деген бар. Әр адамда кемшілік бар. Және біз оның көлеңкелі жақтарын көрген сайын араласу қиындай түседі. Адамдардың өне бойы кемшіліктен тұнып тұрса да, басқаның кемшілігін қабылдауға дайын емес. Адамды бар кемшілігімен жақсы көру оңай емес. Бірақ соған қарамастан Құдай бізді жақсы көреді, қабылдайды. Біреудің кемшін тұсын білсекте жасырып, жамап жүрген жөн. Бірінші өзімізді жөндейік, соны білейік. Сайт бағытын солай құрсаңыздар әлдеқайда жақсырақ болар еді.

	 Әрине кей жағдайда басқа адамның жаман пиғылын, ниетін білген жақсы шығар. Бірақ ең дұрыс жол кей факторларды ескермегенде. Білсек те жасырып жүрген дұрыс деп есептеймін. Сайт әрі қарай жұмыс істесе, адамдар бір– бірімен араласуын қойып кетеді. Қазірдің өзінде солай боп жатқан шығар. Бәріміздің көлеңкелі жақтарымыз бар. Сонымен күресейік, соны жөндейік"





Қыз күнделігінен. Әке мейірімі




	Әке…

	Айғайлап жібергісі келді. Жүрек түкпіріндегі сағыныш дертінің тасқынынан көмейге өксік тіреліп, ол көз ұшында мөлдір тамшыға айнала берген тұста "Мені еске алғанда жыламаңдар" деген әкенің аманаты бағдаршамның қызыл түсі жанғандай қозғалысты тоқтатып тастады. Аманатқа қиянат жасамайтын текті елдің ұрпағы аталы сөзге тоқтамаса жөн бе еді?! Сондықтан қанша қиналса да, қанша жанына батса да сыртқа білдіртпейді, шығармайды. Әкесі туралы айтқанда бұның жылағанын, көзге жас алғанын күткендердің талайы сабырлы түрде еске алып, әңгімелегеніне таң қалып, бастарын шайқады. Мейлі не ойласа да, не айтса да, қалай қабылдаса да өз еріктерінде.



	Оңаша қалғанда есте қалған тәтті сәттерді еске алып, ойша тіл қатысып, сырын айтар еді. Сол мейірімді алақанды аңсап, еркелеткен балдай сөздерді қайта естігенді, жып– жылы құшақты сағынып отырар еді. Сол кездерде кішкентай болса да, әкенің мейірімі осы кезге дейін жанына жылу, тәніне қуат беріп келіпті. Ойлаңызшы бір аз ғана мейірімнің қуаты қанша жылға азық бола алады?!



	Қай жаққа қараса да әкедегі мейірімді іздеп жүретін сияқты. Сол мейірімді басқаларға беруге тырысатыны да бар. Әттең қатты сеніп қалып сол мөлдірліктің шытынап кеткені жанына батады. Жара жазылса да, бәрін кешірсе де орны қалып қояды екен. Содан бері абайлап басады. Сенбейді. Тіпті айналсоқтап, хат жазып, сезімін білдіріп жүрген жігіттерге де. Бірақ бір түсінгені сол әкедегі мейірім бір жолықса болашақ жарының бойынан табылар деген үміт. Ал оған лайықты ақ боз атты ханзада әлі жолықпады. Тек… анау бір жігіт болмаса…



	Оның өзін бір– ақ рет көрді. Желілік маркетингпен айналысатын компанияға барғанда. Оның алдында телефонмен, ватсаппен сөйлескен– ді. Сымбатты, келісті жігіт сияқты. Бұлар сияқты кәсіпкер болу қайда деп бір ойлап өтті. Ватсапта сөйлескені сол кісі екенін сонда бірақ білген. Кешіріңіз есіміңіз кім еді? Сізді "(компания аты)" сақтап қойып едім деген. Ашуланып не ренжіп қалар ма екен деп еді, өйтпеді жымиды да атын айтты.



	Одан кейін де ватсапта тіл қатысып жүретін. Ана күнгі әңгіме бір бөлек басталып, бір өлеңмен жалғасып (өлең шығарады екен, ақын екен) одан кейін әңгіме кездесуге шақырумен, кездесу әппақ раушан гүлмен аяқталды. Ерке көңіл аспанды кезіп, сезімге тез беріліп кеткен сияқты ма? Әйтеуір кеше бір күн жазбай қалғанда көңілге күп тірелген.



	Кездесуде әдемі бір әңгіме болып, шынайы әсерге бөленгендей болып еді. Әппақ раушанды ақ ниеттің белгісіне балаушы еді. Сыйлыққа алғанда қатты қуанып ватсаппен инстаграмды жаңа мәліметке толтыра қойды.



	Қатты сеніп қалудан әлі де қорқады. Әр күні әртүрлі эмоция сыйлап жүрсе де өзін тежеп қалып жүр. Қатты ғашық болып қалудан да қорқатын сияқты. Әнтек жаны қалмай көмектесуге әрдайым дайын екенін көрсетіп жүр бұл жігіт.



	"Әке... жанашырым, қамқорым!!! Сен жетпей тұрсың маған! Әттең қасымда болсаң, саған еркелесем, ақыл сұрасам қандай бақытты болар едім. Жол көрсетіп бағыт бағдар сілтер ме едің?! Сен болғанда мен бұдан да мықты, бұдан да күшті болар ма едім?! Сенің бар екеніңді сезіну орны толмас дүние екенін білемін."



	Күйбең тіршілік ұмыттыра жаздағанмен жадының ең маңызды папкасында сақталған бейне "іздеу" жүйесінің көмегінсіз атып шығады екен. Тағы сол тәтті әрі ащы, өң мен түс арасындағы қиял мен арман, сағыныш пен қимастық аралас сезім. Өкінгенмен өткен күндер қайтып келер болса… Алдына алып бұны еркелеткен сәттер қандай еді. Бақыттың құшағында тербелу, мейірімге бусанған әзиз жан, парасатқа толы жүрек, алаңсыз, қамсыз шақ. Шын бақытты шақтар сол еді ғой. Қайда кеттің, ей, сол бір күндер?!



	Әкесі бар болса да әкесі жоқтай жүретіндерге таңғаласың! "Әкесі жоқтай" дегенім қадірін білмей, сыйламай, ары мен абыройына нұқсан келтіріп, үмітін ақтамай жүргендігі. Қалайша қолда бар алтынның қадірін білмеуге болады? Қалайша асқар тау тұлғаны сыйламауға болады? Қалайша онымен сырласып, оған еркелеп, мейірімге бөленетін сәттерді тәрк етуге болады? Құдай– ау әкенің бар мейір– шапағатын жұтып, сіміріп алсаңдаршы! Адассаң үйіріңе қайтаратын да, түзу жолға салатын да, керек жерінде тоқтататын да сол болар еді ғой! Қанша жылға жаныңа рухани азық жинар едің?! Түсіне алмады. Миына сыймайды осы жағдай!



	Әкесі бұның 5– 6 жасар кезінде қайтыс болған. Еміс– еміс болса да есінде қалған естеліктер ғана. Әсіресе тізесіне отырғызып еркелеткен сәттер. Бала болса да жадында тасқа басқан таңбадай әкенің мейірімі қалып қойған. Алға жетелеп арман, мақсаттарға ұмтылуға күш– қуатты да содан алар еді. Шүкір анасы, ағалары бар. Бір ағасына еркелеп, бірімен сырласып, бірімен алысып, жұлысып өмір кемеде келе жатыр. Өмір жалғаса бермек. Бар да қадірін біл, жоқта қадірін ұғын. Өмір сүр. Бағала. Қуат ал! Жүрек түкпірінде қанша сызат қалса да өмір жалғасады. Ұмытпа!!!





Әкеме хат




	 XXI ғасыр өз жаңалығымен келді. А деп аузыңызды ашып үлгергенше, талай жаңалықтың куәгері не естушісі, көрушісі боласыз. Күнде бір жаңалық, бір өзгеріс. Ракетаның жылдамдығымен қозғалып бара жатқан заман. Ілескен ілесті, ілеспеген қалды. Америка мен Еуропаның білімін әлі сол орыстардан аударып, соңында келеміз. Сол білімнің соңынан қуып Мәскеуге келгеніне екінші күн. XXI ғасыр өз жаңалығымен келді дегенде ақпараттар соғысы ғана емес, сұранысқа ие болып тұрған білім бизнес жасау мен психология, мотивациялық білімдер. Әйгілі Дашкиев пен Осиповтың тренингіне келген. Жастары әлде қайда кіші болса да білім үшін кішірейіп келуге арланбаған. Жасы кіші демеңдер ақылы асса аға тұт деген баба сөзі санада жатталған болса керек. Ұлтым, елім, қазақ, Алаш деп ішінде қайнап жатса да аттандап, ұрандап бәзбіреулердей атой салмаған. Ойлана келе тапқаны Әлихан, Ахметтердің жолы ағартушылық. Дүниеде шайтанарба ойлап табудың қажеті жоқ. Білімің болмаса ақпарат тасқынының арасында ағып өлесің не кітап артқан есек боласың. Тасқын арасында аман қалу үшін екінші керегі мидың жұмысы. Миды зерттеу арқылы біраз құпия ашылды. Талай керемет жаңалықтар мыңдаған елдің игілігіне айналуда. Тек қазақтың емес... Енді соны жұртпен бөлісу керек. 25 жыл бизнестегі тәжіриесі бар. Бәрін жинап кәсіпкерлік мектеп ашқан. Нәтиже жаман емес. Талай бұлақтың көзі ашылды. Білім беріп жүр екенмін деп білім алуында тоқтатқан емес.



	* * *



	Басы әлі мең– зең. Өз– өзіне келер емес. Бірақ жеңілдеп қалғанын сезді. О, құдірет! Бәленің бәрін ішімізге жинап алады екенбізде, ауырдық тағы басқа дейді екенбіз. Әлгі бір затты қойып қойсаңыз біраз уақыттан кейін бұзылатыны сияқты, ішіңізге сақтаған өкпе– ренішіңіз, кек сияқты жанның кеселі тән кеселіне айналады екен ғой. Ал шығарып тастау қандау ауыр! Дегенмен артында үстіңізден ауыр жүк түскендей жеңілдеп қаласыз.

	 Бағана тренингте ренжіген адамыңызға хат жазыңыз деген тапсырма болған. Ақшасын төлеп (және аз емес) қатысып отырғаннан кейін толығымен пайда алып кету керек қой. Орында дегенін шынайы орындауға басында біраз батылы жетпей отырған. Әкеме ренжідім деген әбестік сияқты ма? Бала жүрегінде бәленбай жыл қатып қалған екен. Шығарып тастамаса болмайтынын сезді. Содан хат жазып отырғанда ботадай боздап, көз жасы парласын. Тоқтай алмай, солығын баса алмай қойды. Қасындағылар бірі аянышты бірі түсінбеген көзбен қарап отыр. Оқып берейін деп еді, оқи алмады. О заман да бұ заман Ақай жылады десе жанында жүргендер миығынан күліп, сенбейтін шығар. Әсте айта көрмеңіз өтірік айтып тұрсың деп жүрер.

	 Әке.. Құдай– ау соңғы рет қай кезде айтқаны есінде жоқ. Параққа бірнәрсе жазды да қарап отырып умаждап– умаждап лақтырып жіберді.

	Біраз отырған соң тағы бірдеңе жазып қойды. Оны да умаждап лақтырып тастады.

	Тағы бірдеңе жазды да, оны да...

	Айналасына бір қарап өтті. Бәрі бұрқыратып бірдеңелерін жазып жатыр.

	– Қой, жазайын, – дауыстап айтып жіберді. Күрсінгендікі ме? Не деп жазарын, қалай бастарын білмей ақыры парақтың бас жағына, дәл ортасына үлкен әріппен «Әке» деп жазып қойды.



	«Әке

	Дәл қазір қандай күйде екеніңді де білмеймін. Бұл жазғандарым саған жете ме, жетпей ме тағы белгісіз?»

	 Ойланып кетті. Осыным ақымақтық емес пе? Параққа да сол сөйлемді тізе салды.

	«Мүмкін ақымақтық та болар. Бірақ тренерлер бекер берген жоқ. Бір білгені бар шығар, әке. Дұрыс емес болса, айыпты болсам кешірерсіз. Бірақ мен емес сіз кешірім сұрауыңыз керек сияқты. Неге дейсіз бе? Өйткені кінәлісіз ғой. Енесі тепкен құлынның еті ауырмайды кешір дейсіз бе? Кешіргім келеді. Кешірдім деп ойлаймын. Бірақ жүрек түбіне тастай қатып қалған екен. Жібір емес.»

	 Жүрек түбіндегі шемен сәл жұмсарған болуы керек, тамағына бір өксік тығылғандай болды. Жұмбақтамай ашып жаз деп тренердің ескерткені есіне түсті. Бұл керемет ақтарылып жеңілдеуге көмектеседі деді ме? Ал бісміллә көрейік.

	«Шынымен саған ренжіген екенмін, әке. Ащы да болса бір шындық осы екен. Бұдан артық ішімде сақтай алмаймын. Бекер мені жетектеп апарып өз қолыңмен табыстадың. Дәл сол сәт қалып қойыпты. Неге екенін білемін ғой. Сен мені кешір, әке, бірақ бұл қатігездік қой. Іштен шыққан шұбаржылан емес ем? Қолыңда болсам үмітіңді ақтар ұланың болар ем ғой.

	 Апам сізден де қатігез екен. Жаны жаралы адам солай бола ма, кім білсін? Қате ісім үшін таяқ жеп далада қонған кездерім болды. Бірақ алдыңа бармадым. Қайсарлығым ба, намыс па жоқ әлде жалған намыс па білмеймін. Бір білерім өкпе– реніштің салдарынан болғандығы. Сол мені жібермеген. Талай нәрсені бастан өткердім, мойымадым, қажымадым, шыдадым. Бірақ сол бір ғана сәт бүкіл өмірімді түбегейлі өзгертіп жіберген сыңайлы. Және менің жанымнан титтейде болса шыққан емес. Бірақ бүгін дәл қазіргі сәтте мен сізді кешірдім, әке. Кешірдім бәрін.»

	 Көзінен жас парлап қоя берді. Өзі де түсінбеді. Қайдан шығып жатқаны белгісіз. Басқалардың аңырап қарап қалғанын сезді. Өз еркінен тыс болғандықтан ба тоқтауға, тоқтатуға тырысқан жоқ. Біржола таусылып біткенін қалады. Сәл басылған соң оқып беруін сұрағанда да жылауын доғара алмаған еді.

	Кешке қарай есін жиды. Денесінің соншалық жеңілдеп қалғанын байқады. Сондай ауыр нәрсені қалай ішінде сақтап жүргеніне таң қалды. Адамдардың 99 пайызы солай өмір сүріп жүр. Бәрінің ішінде өкпе– реніш. Бәрі біреуді кінәлайды. Кедей өмірі үшін үкіметті кінәлайды. Жанымды түсінбеді, қолдау көрсетпеді деп туған– туысын, достарын кінәлайды. Әңгімелерін тыңдасаңыз кінәсіз өзі, қалғанының бәрі күнәхар. Өзіңіз ойлап көріңізші, әр ренжіген сайын қалтаңызға кез келген бір затты салып отырсаңыз. Біраз уақыттан кейін ол заттар ауырлап салмақ салады, бұзылады, жағымсыз иіс шығарады. Реніш арқылы біз жан– дүниемізді қаншалықты улап жатырмыз. Әлем тап– таза, тек біз оны құртатын.

	Моншадан шыққан адамдай шаршап қалыпты. Жастыққа басы тиісімен ұйықтап кетіпті. Ұйықтап жатып бір жылап алды, бірақ күліп оянды.

	Түсіне әкесі кірді.

	– Балам, – көзінен жас тамшылап жылап тұр екен. –Кешіргеніңе рахмет! Иә мен сені өз қолыммен апарып апаңның қолына тапсырдым. Бірақ жүрегімнің қаншалық қан жылағанын сезбедің. Мен сездіргенім жоқ. Бауыр еті балаңнан өз еркіңнен бас тарту жүрегіңнен ет кесіп алғандай ауыр екенін білесің бе? Қатал да болған шығармын бірақ менде де жүрек бар ғой. Егер мен сезімімнің ұшқынын шығарар болсам, сен үйге қайта айналып келер едің. Сондықтан білдірмедім. Апаңа ауыр болар еді. Жесірін жылатпаған ұлт едік. Жалғызсырамасын деп сені бердім бала қылып. Дақ қалып қойған екен ғой жүрегіңде. Кешір, балам!

	Әкесімен бірге өзінің де жылап жатқанын байқады.

	– Бала кезіңнен жүрегіңде қалған шер– шеменнен енді азатсың, балам. Еркіндік сүйгіш жаның қаншалық тазарып қалды. Менде бір аунап түсіп тазарып қалғанымды сеземін. Керек емес нәрсемен жаныңды улама ендігәрі. Есіңе түсіп есіңді шығарардай болса мынаны ұмытпа: әке баласына ешқашан жаман болсын демейді. Өзіңде осыны айтар жасқа келдің. Айтып та жүрген шығарсың. Өмірді өз қолыңмен қиындатпа! Келші, балам, құшақтайын!

	 Өмір бойы аңсаған арманы түсінде орындалды. Жасы елуден асса да әкесінің құшағында бала екенін сезінді. Жылауын қойып соншалық рахат сезімге батты. Әкенің құшағы мейірімге толы құшақтардың бірі екен ғой. Жасынан жылу аңсаған жаны күннің шуағына шомылып, ай сәулесін сіміргендей күй кешті.

	Қуанып оянды. Ерте тұратын ғадеті. Жаттығу жасау, таңғы ас ішудің өзін ләззатпен орындады. Балалық шағын есіне алып, қиналыс сезімінсіз миығынан күліп қойды.

	НЕГЕ БІЗ ОСЫ?

	 Өмірді бар сән– салтанатымен сүрмей, жаманды жанымызға жинамай, бекерден бекер өз өзімізді қинамай, керек еместі лақтырып, сорды бақ қылып, жек көруді сүйіспеншілікке алмастырып, әділ, таза, шынайы бабалар салған жолды жалғастырып; қиынды оңайлатып, ауырды жеңілдетіп рахат ғұмыр кешпейміз? А?!





Неге оралмадың, әке?




	 – Әкем қашып кетпеді ме екен?

	 Демалып жатқан мидың дем алмайтын бөлігінен жанартаудай бұлқынған ой ұйықтап жатқан жерінен ток соққандай атып тұрғызды. Ұйқылы– ояу күйде әкесі жатқан жаққа көз салды, дем алғаны ғана білініп ұйықтап жатыр. – Уһ, – деп бір күрсініп алып, қайта орнына жатып еді, торда қамалған құстай жамыраған ойлардың құрсауында қалып қойды. Ұйқының қайда кеткені белгісіз? Өз ісінің дұрыс немесе қате екеніне күмәнданған емес, бірақ осылай істеу қажет екендігін сезінеді. Артынан іздеп келген НКВД қызметкерінен жалынып– жалпайып; – Жуындырып, үсті– басын тазалап, ертең Егіндібұлаққа жеткізіп саламын, – деп бір күнге сұрап алып қалған. Жылап– сықтап жүріп әрең дегенде қолхат жазып беріп келіскен. Осындай сәтті пайдаланып қашып кетер ме екен деген ой да санасының бір түкпіріне мекендеп алыпты. Бұл әкесіне сенбегендігі емес, жауапкершілік пен Отанға адалдық. Әкесінің кінәсіздігін біледі. Колхоз председателін де кінәламақ емес. Олар да шарасыздықтан, адам қолы әсіресе ер адам жетіспегендіктен Балқашқа кету керек болған әкесін алып қалған. Кеше үйге келіп кешірім сұрап, қоштасып шыққан. Ал бәріне кінәлі аты өшкір – сұм соғыс.

	 Әке... Ислам дінімен бірге енген дәстүр болса да тақ санды қасиет санау қазақтың қанына сіңген. Қарап отырса жаныңа жақын адамдардың жалпы атауы үш әріптен тұрады екен. Әке, ана, ата, әже, дос. Қасиетті атаулардың қасиеттілігін білдіріп тұрғандай! Әкесі аздаған сауаты бар адам. Молданың алдын көрген. Арғы– бергіні, шежірені жетік меңгерген. Газет– журналдарды құр жібермей оқитын. Білімдар болса да көп ашылып сөйлемейтін, реті келген жерде бір– ақ ауыз сөзбен түйіндей салатын. Түсінген адам әрі қарай сөйлеудің қажеті жоқ екенін ұғатын. Бірақ шешендігін, білімділігін момындығы мен тұйықтығы көрсетпей тастайтын. Әкесі екеуінің арасы қаншалықты жақын болса, соншалықты алыс. Мүмкін қасында көп бола алмағандықтан шығар?! Әкесін қаншалық жақсы көрсе де, жаңа заманның кейбір талаптарын, іс– әрекеттерін қабылдай алмайтындығын байқап қалатын. Әлі есінде Қарқаралыдағы оқуындағы демалысынан келгенде адамның маймылдан жаратылғандығы туралы әкесімен дауласып қалған. Сонда;

	– Ендеше неге қазіргі маймылдар адамға айналып кетпей жүр? – дегенде жауап таба алмаған.

	– Мүмкін айналып жатқан шығар, – деп көріп еді, әкесі қолындағы газетті көрсетіп:

	– Онда ол туралы сүйіншісін сұрап тұрып жазар еді.

	Бұл үнсіз қалған. Сәл үнсіздіктен кейін:

	– Егер ол туралы жаза қалса сүйіншіңді менен аласың, – деп әзілдеген.

	 Неге екені белгісіз ашаршылықта ажырап қалып қайта табысқаннан кейін, әр түрлі мәселелер жөнінде дауласуды да, шариғат, әдеп, шежіре туралы ара– тұра айтып қалатын әңгімелерін де айтуды да қойған.Бір жағынан бұл оқуда жүріп тек жазғы демалыста ғана келетін. «Халық жаулары» мен «жапон тыңшылары» ұсталып жатқан тұста тіпті тұйықтала түсті. Әсіресе Ахаң ұсталыпты дегенді естігенде, кімді балағаттағаны белгісіз;

	– Оңбағандар, – деп ашу шақырған. Оны қайта өзінен басқа ешкім көрген жоқ. Әйтпесе жоғары жаққа жеткізіп барса не болатыны белгісіз?! Бірақ қорқатын түк те жоқ, қызыл әскердің әділдігіне, әкесінің адалдығына сенеді. Тек түсінбегені әкесі кімге ашуланды екен? Халық жауына ма? Ол кісінің өлеңдерімен мақалаларын тамсанып оқып жүретін, жау болып шыққанына басында өзі де таңғалып, коммунистік идеяға сенетіндіктен күмәнсіз солай қабылдаған. Әкесінің халық жауларының бірі болып шықпағанына, өзінің кедей отбасынан шыққанына қуанатын. Енді міне ат арып, тулақ болған, ер азып аруаққа айналған, әйел, бала– шаға тозып үкімет айдаған қаңбаққа ұқсап еңбекке жегілген, бәрі де соғыс үшін деп жанталасқан аласапыран тұста кінәлі болып қалғаны.

	 Қазақстанда төте жазудың орнына латын әліпбиі енгізілген тұста әкесіне ұстаздық еткені бар. Керісінше әкесі жазу– сызуды үйреткен алғашқы ұстазы еді. Сол уақыттарда;

	– Ұстаздан шәкірт озды, – деп маңдайынан сүйіп, бауырына қысқан. Өткен күндерде әкесіне еркелеген сәттерінің аз екендігі есіне түсті. Есесіне қыз балаға оқып не керек деген туған– туыстарын тиып тастағанына, кешегі қарақшының ұрпағы, бүгінгі атқа мінер шолақ белсенді өзіне құда түсіп келгенде: жаңа заманның заңын білмейсің бе? Кімге күйеуге тиерін қызым өзі шешеді деп қуып шыққанына риза. Сол шолақ белсенді халық жауы боп айдалып кеткенде тағы қуанған.

	 Әредік әкем мені түсінбейді– ау деген ой келеді санасына. Сонда жоғарыдағы оқиғаларды ескеріп райынан қайтатын. Елде болып жатқан әртүрлі жаңалықтар, коммунизмнің жарқын болашағы туралы әңгімелерін айтқанда ықылассыз тыңдайтынын байқайтын да тағы сол ойға берілетін. Қарсы ма? – деп ойлайтын. Кейде өзі де өкіметтің кейбір істеріне қарсы болып, күмәндана қарайтын. Сыртқа шығарған емес. Әрбір істің ақтауы болғаннан кейін үнсіз қалатын. Бірақ сол кезеңдерде жазықсыз адамдардың айыпты боп кеткені жанына батады. Әсіресе Ақайдың Қасені осы өңірдегі оқу– білімнің аса үлкен жанашыры, адал да, жомарт адам еді. Өз қаржысына мектеп ашып, жақсы оқығандарын Петерборға, Мәскеуге жіберетін. Халықтың қамын ойлайтын адам– тын. Кәмпескеге ілінді де, айдалып кетті. Көңілінде қалып қойса да, қазір оны ойлайтын шама қайда?

	 Әкесі жатқан жаққа көз тігіп, ойланып жатып ұйықтап кетіпті.



	* * *



	 Қызының өзін бақылап жатқанын, күдіктенетінін сезіп жатыр. Іші алай– түлей өртеніп,удай ашиды. Туған қызың өзіңе сенбесе заманыңның қай оңғаны бұл? Ендігі тағдыры қалай болады? Туған топырақты соңғы рет көріп тұрғаны осы болуы да мүмкін? Таудан соққан самал жел базарлық қып ала келген жусан аралас бүлдірген иісін құшырлана иіскеді. Өткен өмірі үзік– үзік кинолентадай көз алдынан өтуде. Жан– жағын жалмаған жалмауыздай құртып тынады– ау бұлар қазақты. Молдалардың айта беретін Иәжуж– Мәжужі ме дерсің?! Кәмпескемен бір, аштықпен екі, оқыған– тоқығандарды қудалап үш, енді міне соғыс деп төртінші рет қырылу үстіндеміз. Кеңес өкіметі дейді ғой? Кіммен кеңесіпті солар? Қанында еркіндік әуені ойнаған қазақты қойдай тоғытып тұншықтырып жіберді– ау. Сонау жылдар байларды кәмпескелейді, мал– мүлкін тартып алады екен дейтін әңгіме шықпай тұрып Ақайдың Қасені бұны шақырып алып, екеуі көп әңгімелесіп еді. Халықтың мұң– зары, қазақтың жеке ел болуы жайында. Сонда:

	– Заманың түлкі болса тазы боп шал деген. Білім кімде болса, сол мықты. Білекке сенген заман артта қалып, білімге, ақыл– айлаға сенетін заман туған жоқ па?! Осыны айтқан Абылай хан да әулие екен ғой. Сол сөз қанша уақыт өтсе де қазақтың санасына жетпегені өкінішті! Кімнің ғылым– білімі артық сол озып, қалған ел соған құл қазір. Бізде талаптанғанымызбен біреулерге ұнамайды– ау ісіміз. Қазақ дарынды халық қой. Нығмет, Жақыптар Мәскеу мен Петербордың мықты ғалымдарын талантымен таңдандырып еді. Бүкіл қазаққа білім жеткізе алатын болсақ, бүкіл әлемді таңғалдырмасымызға кім кепіл! Ақыл бар жерде нәпсі бар, рух бар жерде тән бар. Өмір ақ пен қараның, жақсылық пен жамандықтың тартысы. Қазір алдыңғысының күні тұтылып, артқысының күні туып тұр. Сақ болған дұрыс. Қазақтың да жарқырайтын күні келер. Көрерміз, көрмеспіз бірақ солай болатынына сенем, – деген еді. Бұл айтқаны Ахаңның сәлемі екендігін жеткізген. Ахаң:

	– Елге сәлем айт. Аман болсақ ел еңсесін көтеруге тырысамыз. Азат болмай, озат болмаспыз. Алып ағашты білдіртпей құлатар құрт құсап еңбек етеміз. Өз бәйтерегімізді орнатар күн келеді. Тек іштен шыққан жау жаман. Қазақты құртып отырған осы. Сақ болсын, – депті. Содан бері бұл да сақтыққа көшкен. Қазір осы екі арыстың екеуі де жоқ. Ал солардың ақылының арқасында бұл аман қалған.

	 Ахаңды алғаш көрген сәті есіне түсті. Бұл Ағыста оқып жүрген кезінде сондағы мектепті тексеруге келген. Онда әлі отызға іліге қоймаған жас жігіт екен. Сонда оқушыларды жинап білім алудың маңыздылығы, оның жай– күйі жайында көп ақылын айтқан. Жақсы оқитын оқушылармен жеке– жеке сөйлескен. Бұны да шақырған. Әртүрлі сұрақтар қойып, қай салаға қызығатынын, қай пәнді ұнататынын сұраған. Есеп шығарғанды жақсы көретіндігін білген соң, қаржыға қатысты мамандықтар таңдауға, оның маңыздылығына тоқтала отырып кеңес берген. Кейін бұл әкесінің ауырып қалуына байланысты елге қайтып, оқуға орала алмаған. Одан соң үйленіп, тұңғышы дүниеге келді, сөйтіп біржолата қалып қойған. Енді өзі оқи алмағанын баласына беруді мақсат тұтқан. Нәтижесі міне!

	 Әйелі ақылды біртоға жан еді. Аштық болған жылдары бабаларының соңынан кете барды. Араларында асып– тасқан махаббат емес, сыйластық пен сүйіспеншілік болды. Артында қалған балаларын медет қып бұл қала берді. Сол қиын кезеңдерде тамақ табу үшін баласын киіз үйге қамап, сыртынан жақсылап байлап ( ол уақытта балалардың жоғалып кету жағдайлары жиі кездескен, ), жолға шыққан. Көрші ауылдан ештеңе таппай, қалжырап келе жатқанда, арбамен жүрген адамдар тобы кездескен. Елге азық– түлік тасып жүрген адамдар екен. Бәрін таратып болып, Қарқаралыға қайта қайтып бара жатқан беттерінде кездесіпті. Қарқаралыдан тағы бір арбаның шығуы керектігін айтып бірге жүруін өтінген. Жолда екінші арбада кездескен, оларда азық– түлік таусылып қайтып барады екен,амалсыз бірге жүруге тура келген. Қалаға жеткенде күздің қара суығы әбден өтіп кеткен әйелі мұрттай ұшты да содан қайтып оңалмады. Аштыққа ауру қосылып, оған уайым қосылып, соңынан фәниден бақиға аттанып кете берді. Бұл арбашыларға балаларын аманаттап, бір Құдайға тапсырып, әйелінің қасында қалған. Артынан қыс түсіп, жол болмай келесі көктемде бірақ оралды еліне. Келсе киіз үй ашық, балалар жоқ. Өлдіге санап көз жасына ерік беріп отырғанда, бір танысы келіп, қызының амандығын жеткізіп, Қарабала деген жамағайын інісінің үйінде екенін айтып, сүйінші сұраған. Тамағының жартысын беріп, қайдан күш– қуаттың пайда болғаны белгісіз зымырап отырып сол үйге келіп, жылап– сықтап көрісіп еді. Ел тұлғасына қарап Қарабала атап кеткен, аштықта аңшылық жасап, елді аман алып қалған інісіне қайта– қайта алғысын айтып, ботадай боздап қызынан кешірім сұрай берген. Өкініштен өзегің өртеніп, қуаныштан жүрегің жарыла жаздайтын, есіңнен айырылып қалғандай екіұдай күй кеше береді екен– ау адам?! Тасқа басылған таңбадай санасында осы бір сәт қатталып, көкейінен кеткен емес.

	 Ахаң ұсталып, атылып кеткен тұста, бұның да жүрегіне қанжар қадалған. Арманда кеткен арысты жоқтап. Солардың қатарында мен неге жүрмедім деген ой билеген санасын. Тығылып қалған қорқақтай сезінген өзін. Кейін ойлап қараса, елін ойлаған ерлердің, арын ойлаған азаматтардың артында қалған жұртына салмақ салмай ауыр жүкті өз мойындарымен көтерген ержүректілік екен ғой!

	 Бағана қызы:

	– Өкіметтен кешірім сұраңыз. Жоғары жаққа хат жазыңыз – деген. Оған бұл;

	– Кінәлі болмасам несіне кешірім сұраймын, – деп жауап берген. Расымен несіне кешірім сұрауы керек. Шынында болған жағдай былай еді: Соғысқа қатысатын жастан асып кеткендіктен, еңбек әскеріне алынған– ды. Балқаштағы зауытқа жіберген. Аз күн демалыс алып туған жерге оралғанда, кемпір– шал мен әйелдердің, жас балалардың азып– тозған түрін көріп шыдай алмай араласып кеткен. Қол жетіспегендіктен артық уақытқа қалып қойған. Артынан НКВД іздеп келді ақыры. Неге кінәлі болғанын түсіне алмай дал. Себебін айтып көріп еді, тыңдайтын құлақ болмаған соң қойған. Не болса да бара көреді.



	* * *



	– Әкем қашып кетпеді ме екен?

	 Тағы да шошып оянғандай атып тұрды. Әкесі ұйықтап жатыр. Оятып алып, жолазығын қамдап Егіндібұлаққа жеткізіп тастады. Жол бойы тағы да кешірім сұрау жайын айтып жалынған.

	– Көреміз, – деп келіскен сыңай танытқан әкесі. Содан қайтып оралмады. Не хат, не хабар жоқ. Сағыныш уы сарғайтып, үміттің оты жанып барып сөніп жылдар өте берген. Қолда барда алтынның қадірін білмегеніне өкінген. Бағалай алмағанына бармағын тістеген. Жоғалтқанына жылаған. Ең болмаса жылы сөзімен бетінен сүйіп қоштаспапты да. Кімді кінәларсың, заңды ма, заманды ма, адамды ма? Тағдырдан жалынып, жалбарынып, жылап азғана сәтке сұрап алсам тілдесемісің, Әке? Бауыр етің балаң боп сені түсіне алмағанымды, бағым деп бағаламай, қартайғанда қамқорлық көрсете алмағанымды кешіремісің, Әке? Туған үйіңе ат басын бұрып, туған жерге туыңды тігіп, балаңды бауырыңа қысып қайта ораламысың, Әке?





Махаббат туралы мойындау


	(Әңгіме)



	 Емхананың кезегі есіңді шығаратынына бойым үйрене бастады ма, әйтеуір орын табылса, кезек келгенше тапжылмай не телефонға үңіліп, не қасымдағыларға тіл қатысып уақыт өлтіремін. Қайбір әңгіме дейсің – реті келгесін айта салатын әншейін тақырыптар– дағы. Бірақ сол күні қалай кіріп кеткенімді аңғармай, біраз көсіліппін. Түсінер адам табылған соң ба әлде махаббат дерті ішіме сыймағасын ба – танымайтын адамға ақтарыла кетіппін. Адамға келгенде, әңгімелескенде аса талғампаз едім.

	 Емхананың іші ығы– жығы. Құжынаған адам, самбырлаған дауыстар. Жасы 50– 60– тар шамасындағы үш әйел телеарнадағы жастарды таныстырып, үйлендіретін бағдарламалардың бірін айтып, өзара таласып отыр. Біреуі: "Ойбай, ол өтірік бағдарлама, қатысушылары – әртістер екен", – деп қалып еді, қасындағы екі әйел ауыздарының суы құрып, мақтап әлек. Қазір блогер боп кеткен біреулерді айтып, олардың өмірінен бірлі– екілі оқиға айтты ма, ана сөздерге жаны шыға жаздап, қызына сөйлеп отыр.



	 – Сәлеметсіз бе, рұқсат па?

	Бойы ортадан жоғары, денелі жігіт ағасы қасымдағы бос орынға мен ерін жыбырлатып, бас изеп болғанша отырып үлгерді. Бір адамдар болады өзіне тартып тұратын. Жоқ, бір– біріңе тартылып тұрасыңдар. Егер бір әңгімелесіп кетсеңдер – ұзақ сөйлесіп, ортақ тақырыптар табыла кетерін сезіп тұрасың. Емханаға келген екі– үш күнде, онан бұрын емхана бұрышындағы супермаркетте кездесіп қала берген. Ал бірінші кітап дүкенінде көрген. Сол кезден бері жолыққанда жылы ұшырасады. Кітапханалардан, кітап дүкендерінен адам көрсем – ішім жылып сала береді.

	 Кенет жылдам жүріспен басып өте шыққан қыз бен жігітке көзіміз түсті. Қыз алдында да, жігіт артынан қуып келе жатқандай көрінді. Қабақтары салыңқы. Әлде ұрсысып қалды, әлде… бірі ұнатып, бірі ұнатпай ма?

	 – Махаббаттың қадірі кетті– ау бұ заманда. Махаббаттың не екенін бұлар түсіне ме екен? – деп жымиған қалпы маған қарады.

	– Бұлар... Кейін түсінеді– ау. Мен енді ғана түсінген сияқтымын.

	– Рас па? Бұл өкініш пе әлде жазғыру ма?

	– Бұл – мойындау.

	– Нені?

	– Өз махаббатымды тану, сол арқылы әйел сезімінің табиғатын енді түсінгенімді мойындау.

	– Ер екенсіз. Мойындау – ерлік қой! Әйелдің сүюі басқаша. Бүгін қаншалық сүйіп тұрса, ертең соншалық жек көріп тұрады.

	 "Қалай тап басты мына кісі. Кейінгі кезде бүкіл құпиям өз көз алдымда өзіме ашыла бастады ғой. Ақыл кірейін деді ме, білім қонайын деді ме?"

	– Дұрыс айтасыз. Сүйіп тұрып жек көреді, жек көріп тұрып сүйеді. Және соған кез келген адамды иландырады. Иландырамыз.

	– Әйелдің махаббаты – бардың қадірін білмейтін, жоққа құмар пендешілік. Кейін түсінеді мұны кеш болғанда. Адам табиғатының қолы жетпейтін нәрсеге құмар келетіні бар ғой. Әсіресе әйел адам, – деді де, сәл жымиды.

	– Мына нәрсені мен енді эгомды жеңіп, мойындай бастап ем, толығырақ айтыңызшы?

	– Айтуға ұзақ… "Парадокс страсти" деген кітап бар. Түсінуге тырыссаңыз – оқып көріңіз. Негізі…

	– ....

	– Бұл жерде әйел сезімінің табиғатына қатысты біраз нәрсе бар. Айтар болсам, қабылдау, мойындау ауыр болуы мүмкін...

	– Мойындауым үшін білуім керек. Қабылдауға дайынмын.

	 Әйелміз ғой құпия болса, қызықтыратын дүние болса, жауабын тапқанша сабырсыз болатын. Іштей өз махаббатымның табиғатын, жыл мезгілдері құсап ауысатын күйін енді танып, баяғыда мұрағатқа кеткен естеліктерді қопарып, өзімді енді түсіне бастағанда, мына кісінің айтқандары, кейінгі оқыған шығармалар – бәрінің тамырымды дөп басқаны әрі қарай біле түсуге ынталандырды.

	 – Бұл бір ұзақ тақырып. Мен сізге бір– екі ерекшелік айтайын. Әйел адам табиғаты сезім үшін күресуге, өзі сүюге, сүйгенінің назарын аудару үшін ұмтылуға, өзін құрбан қылуға, кешірім сұрауға, бағынуға жаратылған. Бұл нәрселерге жағдай туындамаса, бәрібір соны іздейді. Түсіндіре алдым ба?

	Мысалы, есіңізге түсіріп көріңізші, сізге бар жағдайды жасауға дайын тұрған, білім, мінез және тағы басқа сіз қойған талаптарға сай жігіттерді қабылдай алмадыңыз. Оларға қарамадыңыз. Өйткені олар бар сезімін төгер болса, сізде қанағаттану сияқты нәрсе пайда болады да, күресуге дәрменсіз боласыз. Енді ойлаңыз, сіз қандай жігіттерді жақсы көрдіңіз? Қолыңыз жетпейтін, сезімі үшін күресу қажет, сізден биіктеу тұратын, құпиясы бар жігіттерді.

	 – Ғұмыр бойы күресіп өтеміз бе сонда? Бәсе, мен неге ылғи өзімнен білімі, таным деңгейі жоғары адамдармен сөйлескім келеді десем…

	 –Күрес соңы – жеңіс. Жеңіске жетсе, күрес қажет болмауы мүмкін. Жеңіліс болса, ол өмір бойы есіңнен шықпай, қайта– қайта мазалауы мүмкін. Енді әйел адам неге біресе жақсы көреді, біресе жек көреді? Соған тоқталсам, – деп, әңгімені жалғастыра бергенде қараторы медбике қыздың:

	– 69, кімде 69, – деген даусы бөліп жіберді. Менікі еді ғой. Қағазыма қарасам – иә, менікі. Ол кісі де байқап тұр екен, бас изеді.

	– Жақсы онда, пайдалы әңгімеңіз үшін рахмет.

	– Оқасы жоқ. Айтпақшы есімім – Несіпбек.

	– Самал

	– Жалғасын сосын айтармын. Бәлкім, шай үстінде. Сосын сізге өз затыңызды қайтарып берейін деген едім, – деп жымиды.

	– Зат…?

	– Иә, – деді де, кездесетін орын мен уақытын айтты. Келіскен сыңайымды көрген соң, қандай зат екенін сол жерде білетінімді айтып, жылы қоштасып қала берді. Мен болсам, ойға шомған күйі дәрігер есігін ашып, кіріп бара жаттым.



	 * * *



	 Біздің өмір жаратылыс құпиясын ашумен қызықты. Әсіресе өз құпияларыңды. Өзіңді танып, мойындау, өз– өзіңмен бетпе бет келу – біртүрлі екен. Әбекеңді соншалық сүйгеніме сене алмаймын. Дәл сол уақыттарда сүйгенім рас. Бірақ қазір тап сондай сезім жоқ сияқты менде, мүлде сезілмейді. Қасымда ешкім болмағанда не ешкіммен әңгімелеспей қалғанда ғана аласұрып іздей бастайтын сияқтымын. "Әбеке, мен ұқтым. Неге кітап оқи алмай қалғанымды, неге көп нәрсе қайта мені толқытпайтын болғанын, неге кеуде тұсым шымырламайтын боп алғанын. Өйткені сіз бар екенсіз. Мен сіз барда, сізбен сөйлескенде өзімде жоқтың да, өзіме қажеттің де орнын толтырып алады екенмін" деп жазып қойыппын. Қазір ше…?

	 Жаңағы кісі де өз затыңызды өзіңізге тапсырам дейді. Не болды екен? Бұрын кездескен бе едік? Есімде жоқ. Түсініксіз. Кейінгі кездегі мойындауларым мен көзім жеткен нәрселерге қатысты ол кісінің де түйгені көп сияқты. Танымайтын адам шайға шақырса, жетіп бара қоятын әдетім жоқ еді, әйтпесе.

	 Уәделі жер. Амандық– саулық. Шәй.

	– Әңгіме басталмас бұрын сізге айтар бірнәрсе бар. Өткенде өз затыңыз дегенім мынау еді.

	 Қалтасынан төрт бүктелген қағаз алып, алдыма қойды.

	– Хат. Бүкіл жан– дүниемді қозғап, сізді тауып алуға әкелген хат. Осыншалық ғашық болуға болады екен ғой деп таңғалдырған хат.

	 Аузым ашылып қалды. Ия, өз жазған хатым.

	– Бұл қайдан жүр сізде?

	– Біраз уақыт бұрын кітапханадан Достоевскийдің "Қылмыс пен жаза" романын алдым. Сол кітаптың арасынан таптым. Кейін кітапханашыға қаратып, аты– жөніңізді, кітап алып тұратыныңызды білдім. Солай сізді тауып алдым. Ұнады.

	– Несімен ұнады?

	– Сезімімен

	– Бір болмаған болса да ма?

	– Иә

	– Бір уақытта сезімім күшейіп тұрған сәтте жазып, жіберуге батылым жетпей әрі сол кезде тағы бір оқиға болып, қайда қойғанымды ұмытыппын. Рахмет!

	 Үнсіз қалдық. Өз ойымызбен әуре боп кеттік. Ол кісінің не ойлағанын білмеймін, мен Әбекемді ойлап кеттім.

	– Бөлісу сіз үшін қиындау шығар. Сондықтан ештеңе сұрамаймын. Махаббат та сынақ қой. Өткенде мойындау деген едіңіз. Маған сол қызық. Ойыңыз бен түйгеніңізді бөліссеңіз. Қазір мен әйел адам неге біресе жақсы, біресе жек көреді сол туралы тоқталсам. Еркектің махаббаты тұрақты. Әйелдің махаббаты эмоцияға тәуелді. Эмоция ішкі және сыртқы факторларға тәуелді. Егер бір романтикалық кино көрсе, ән тыңдаса, махаббаты еске түсуі мүмкін. Сүйген адамының ұнамайтын қылығы көбейе бастаса, “дефицит внимание” болса, сезімі азаяды. Эмоция тұрақты болса да сезімі азаяды. Сондықтан біресе жоғары, біресе төмен болып тұруы – қалыпты нәрсе. Сағаттап айтуға, том– том кітап жазуға болатын тақырыптар бұл.

	– Иә, айтқаныңыз дұрыс сияқты. Әбекемді кейде қатты сүйетін сияқтымын, бір сәтте ұмытып кеткендей болам. Сомерсет Моэм "Луна и грош" деген шығармасында әйел күйін, психологиясын әдемі ашқан. Иә, тақырыбы, ойы бөлек шығарма, бірақ соның ішіне әдемі кіріктірген. Оқып отырып күлгем, енді міне сіздің айтып отырғаныңыз бар, "Сезім музейі" бар, соңғы кезде алып жүрген білімнің қорытыла бастауы шығар, кейбір нәрселерді іштей мойындап отырмын. Сіздің айтқаныңыз бен ол шығармаларда жазылғандар және кейінгі кезде оқып жүргендер – бәрінің бір ортақ тұсы бар, ол тура менің бүкіл құпиямды біліп қойғандай, ішімдегілерді тап басып айту, дәл махаббат мәселесінде.

	– Бізде мынадай стереотип бар: "Қызға көп көңіл бөлу керек" деген. Бірақ қызға көп көңіл бөлінсе, махаббаты азайып кетеді. Материалды, морально қолдау, жанын түсіну қажет, әрине. Бірақ әйелге ең бастысы – өзінің сүюі.

	– Өткенде сіз айттыңыз ғой құрбандыққа бару туралы, сол да рас сияқты, негізі. Қазір ойлап қарасам, біздің табиғатымыз сондай шығар. Бұл да мойындаудың бір түрі. Қысқасы, біз әлде мен ғана ма ер адамның менің қасымда, мен бар кезде жайлылықта болғанын қалап тұрамын. Ал ол кезде өз күйім маңызды емес, бірақ оның жайлы күйде екенін сезіну – ғажап сезім сыйлайды!

	– Дәл түсіндіңіз. Қалай ойлайсыз, шын махаббат, асыл сезім қол жетпесе ғана құнды сияқты, ал қолың жетсе – пендешілігің араласып, бүлдіретін сияқтымыз?

	– Сондықтан шын махаббат, асыл махаббат некеден кейін ғана болуы керек. Оған дейінгісі – пенделік қалау аралас бір сезім, негізі. Мен осыны түсінем, мойындаймын, бірақ сезініп, шын ұқпай жүрмін әлі. Бізде шариғатта некесіз қарым– қатынасқа тиым салды ғой, демек, ол нәрседе біз үшін пайда бар еді. Біз ол тиымды елемедік те, соңында күйіп, сүйіп, өртеніп болған соң, менікі шын махаббат, менікі шынайы сезім деп өзімізді ақтап аламыз. Екі адамның оңаша қалуында үшіншісі кім деп еді бізге? Ал біз әлеуметтік желілерде ылғи жеке чаттарда сөйлесеміз адамдармен. Сосын оны әдемі сезімге толы сөздермен ақтаймыз. Сүйдік, сағындық, ғашық болдық. Жақсы. Ал түбі қосылмадық. Қосылатының екіұдай не қосылмайтының белгілі болса, Алла Тағала тиым салған қарым– қатынасқа түсіп, басыңды солай тау, тасқа соққаныңды мойындаудың орнына, тағы да ол асыл сезім, қол жетпесе – құнды, бағалы деп езеурейміз. Бірге болсаң, пендешілігің араласып, ол махаббат құриды деп, өз– өзімізді алдаймыз. Бірақ "әуел баста ол сезім сенің пендешілік араласқан сезімің еді ғой, енді келіп әулие бола қалмашы" деп айтар адам жоқ бізге…

	– Рас. Ол рас.

	 Үнсіз қалдық. Мен хатты алып, ішіне сүңги бердім.



	"Мен мынадай орта бар екенін бүгін ғана білдім, қосылам деп алып– ұшып келіп ем, әңгімесін сағаттап, тіпті өмір бойы тыңдап отырудан жалықпайтын, маған ең жақын, ең аяулы, бірақ тым алыста жүрген бір адамды көріп қалдым. Дәл сол адамды, дәл сол шығарма туралы пікірлерді кезіктірем деп әсте ойламадым. Жылағым келді, жылап тұрып қуандым...

	«Кішкентай ханзаданы» оқыңыздаршы, өлген сезімдерді тірілтіңіздер, барын аялаңыздар... Мені «кішкентай ханзадаға» да, өзіне де ессіз ғашық еткен сол адамға ақтарылғым келді. Басқаша айтуға мүмкіндік жоқ немесе жүрегім дауаламайды....

	Көзден кеткендердің бәрі көңілден кетпейді, бірақ күнде көз алдыңда сенімен бірге өмір сүретін адамдар ешуақытта көңіліңе ұяламауы мүмкін екен. Кеудеде бірдеңе тағы күйіп тұр, тамаққа да кептелді бірдеңе, жұтынғым келмейді, жылайтынымды білем.. «Дүниедегі ең жаманы – дәрменсіздік екен– ау. Бірақ одан да жаманы бар. Ол – үмітсіздік. Дәл қазір бірдеңе өзгертуге қауқарсыз болып отырсам да болашақтан күдер үзбеймін. Үмітім үзілмейді» деп едіңіз ғой, мен де үміт үзгім келмейді. Қызық… Адам деген сонша әлсіз жаратылыс, иә? Әлде мен ғана сондаймын ба… Сенім жоғалып, амалым таусылғанда үміт пен сенімнің болмашы шырағы жылт етсе, жан– дүнием қайта алай– дүлей бола кетеді…

	Бүгін мынандай жағдай болды, мынадай нәрсе туралы білдім, мына нәрсе былай екен ғой, мынау туралы сіздің ойыңыз қандай, мына әнді естіп қалдым, мына жазушыны білуші ме едіңіз, мына кісінің өлеңдері жақсы екен... Таусылмайтын әңгіме... Бітпейтін еркелік... "қанымды ішпе, әй" сағындым ғой бәрін... Ешкім тең келмейді сізге...

	Сіз шынымен сағынбайтын болғансыз ба? Бір күні мен де сағынбайтын боп қалсам ше? Сезімсіз, сағынышсыз өмір сүру – ең нашар жаза сияқты. Білесіз бе, сіз есіме түспейсіз, себебі мүлде ойымнан шықпайсыз.

	 Әбекем, мен қиялымда қанша рет сіз тұратын қалаға барып қайтқанымды білесіз бе? Қа– а– анша рет сіз жұмыс істейтін жерді торауылдап қайттым. Бірақ сіз мені ұмытқан сияқтысыз, мейлі ұмытпасаңыз да, алдыңғыдай сезіміңіз жоғы анық. Оған әбден лайық екенімді білемін... Түбі осындай болар еді, оны әуел бастан– ақ білгем. Тек сізді сүйіп қалған соң, ауыр болады екен көндігу. Қызық, кейде менде мүлде сезім жоқ сияқты болады сізге деген. Ал кейде сезімім кеудеме сыймай кетеді. Жүрегім ауырады… Бірақ осы сезімдерді сезіне алғаным үшін бәрібір бақыттымын. Сіз мені сағынбайтын, сүймейтін болып алғансыз– ау... Кейде ғана есіңізге түсіп кетермін, бірақ оны елемейсіз де, солай ма? Солай деп айтсаңыз, сізге қалай ренжимін? Сұрап алған ауруға ем жоқ. Көпірді баяғыда су шайып кетті.

	Әбекем, сізді ұмытам деймін, ұмыттым деймін, бірақ бәрі – ө–ті–рік! Даусыңызды естіген сайын жүрегім атқақтап кетеді де, сағынышым жас болып тама бастайды... Күйімді сипаттау үшін әдемі, жан тебірентер сөздерді таңдап алып жазғым келмейді. Жоқ. Тіпті ешқандай сөз жазғым келмейді. Бәрібір жақсы көрем, бәрібір қарым– қатынасымыздан түк шықпайды, бәрібір бір күні бір– бірімізді ұмытамыз, бәрібір уақыт өте сезім суып кетеді, бәрібір бір күні басқа адамның жары боласыз. Бәрібір бәрі өзгереді. “Сезім өлмейді” деген сөз – өтірік! Болмасты болдырам деп, келместі келтірем деп жүргенде өмір өтіп кететін болды... Бәрін қолдан жасап, бәрін қиындатып алған өзім ғой… Қиянат жасағанымды білемін ғой сізге, тым ауыр қиянат… Әбекем менің, жаным, мені кешіре аласыз ба? Кешірім өтінемін… Мені кешіріңізші…

	 Әбеке, білесіз бе, егер дәл осы сәтте менің көкірегіме біреу үңілсе, “Әбеке” деген сөзден өзге ештеңе көрмес еді. Менің Әбекем, хош болыңыз! Сіз бәрібір тек менің Әбекем болып қаласыз. Басқалар басқаша айтатын шығар. Шығар емес, айтсыншы...

	Бір күні сізді ұмытып кетсем, сосын қашан ұмыт болғаныңызды есіме түсіре алмай қалсам. Бірақ ұмытқым келмейді сізді...



	Білесіз бе, сізді ойламау үшін, сағынбау үшін көп, өте көп кітап оқып жүрмін, бірақ оқыған кітаптардың желісі мүлде есімде жоқ, авторлары мен кітаптың аты да түспейді есіме. Бір күні жынданып кетсем... Ол да жақсы шығар, бірақ. Соңғы кезде саяхатқа шыққым кеп жүр, басым ауған жаққа кетсем… Ұзақ жол жүрсем ғой, сол жолда бір адамды көріп, соған ессіз ғашық боп, сіз санамнан өшіп кетсеңіз.

	 Әлде мен ендігі жынданып кеттім бе екен? Мынаның бәрін неге ақ параққа жазып отырмын? Кіммен сөйлесіп отырмын, жалпы? Ертерек сізді ұмытып, мына жазғандарыма күлгім кеп тұр... Әбекем менің, сізді де қинап қойдым…

	 Ғайыптан бір боп кетсек, иә? Сіздің жаныңызда болған әрбір сәтті аялар едім… Сіздің жұбайыңыз болар жан неткен бақытты… Мен ол бақытты қызғанбаймын, тек мен қалаған, мен жасағым келген, мен сізге сыйлағым келген жылылықты ол сізге сыйласа екен. Сіздің жұбайыңыз мені сізден он, тіпті жүз есе артық жақсы көрсе екен, сыйласа екен… Менің биігім едіңіз ғой… Енді оның бигіне айналғаныңызда ты–ы–ым биік болыңызшы… Ол өзімшіл болмасыншы мен сияқты… Ол өтініш айтып, өзі сіздің өтінішіңізді орындамай қоятын жаман адам боп шықпасыншы… Әр күніңізді, әр сәтіңізді әдемі етсінші… Алла Тағала сіздің жүрегіңізге мызғымас тыныштық сыйласын жұбайыңыз арқылы… Әмин, әмин…

	 Кеттім! Енді бұл жаққа келмеуге тырысам, сізді ойламауға, сағынбауға да! Ал әзірге ессіз сүйем. Сағына беретінімді айтуды ұмытыппын… Менің қасымдағы адамдардың бірі де жетпейді сізге, бәрін қосса да, жете алмайды. Бүкіл дүние, әлем, айналамдағылар – бәрі бір төбе де, сіз бір өзіңіз бір төбесіз. Ең аяулы, ең қымбат, жүрегімнің төріндегі асылым, жаным менің...

	 Рас, сөйлескім келеді. Жай сөйлескім келеді. Ештеңе көксемей, талап етпей, дәметпей, күтпей, ойламай... «Жанымның тыныштығы осы нәрсе немесе осы адам» деп айтып жатады ғой адамдар. Сол сияқты, менің жанымның тыныштығы, көңілмнің жұбанышы – сіз ғанасыз ғой… Ал сіз жүрсіз біреудің махаббатына елжіремеймін деп. Ақымақсыз! Мен тек сіздікімін. Жанымда басқа адам болса да, сіздікімін. Ол кезде жаным тәнімнен бөлініп кетеді...



	 Тым тәкаппар боп кеткем– ау, сірә. Сізді бұлай жақсы көретініме, сағынатыныма, іздейтініме, жалпы сізге деген сезімім үшін өзімді қор санай бастаған сияқтымын. Неге мені ұмытқан адамды бұлай жақсы көруім керек деп жиі ойланатын болыппын. Бұл – опасыздық қой. Сезімге қиянат. Неге мен сезімім үшін қарымта күтуім керек? Сізді жақсы көруге мені ешкім мәжбүрлеген жоқ қой. Есеппен сүю – масқара!!! Бүйткенше, сезімсіз өт!

	 «Ярче» әкеліп қоям үйге, сосын ұзақ қарап отырам. Өткен жолы «Анаға апарар жол» фильмін көрсетіп жатыр екен “Қазақстан” арнасында, көре қалып ем, ол да жүректі дүрсілдетті. Мен көп адамды сөздерін сізге ұқсатқан соң жақсы көріппін ғой. Дулат Исабеков, Мағауиндерді де, “кішкентай ханзаданы” да, Достоевскийді де ұнатуымның себебі – сіз. Кейде тіпті Нигараны да жақсы көріп кетем. Мүмкін жынданудың алғашқы сатысындамын. Бірақ сені тіпті есіне де алмайтын адамды сағынып, жақсы көру – біртүрлі аянышты. Ал маған бәрібір. Тәкаппарлық кеудемді кернеп тұрса да, сізге деген сезімнің алдында мен әлсізбін. Кейін өкінермін, бірақ одан да пайда жоқ қой.

	 Сізді ұмыттым деген сөзге де, ұнатпаймын деген сөзге де ешқашан сеніп қалмаңызшы… Жүрегімдесіз… Иә, оңбағанмын! Оны өзге емес, өзім– ақ бетіме баса берем! Бәрібір жақсы көрем! Не істейін енді? Қолымда болса, ұмытып– ақ кетер ем ғой… Жаным дегім келеді, Әбекем дегім келеді, сағындым дегім келеді… Сезесіз бе өзі сағынып кеткен кездерімді? Әлде бәрібір ме? Иә, мүмкін мен ауру шығармын. Бәрінің, жоқ бәрінің емес, дәл осы ісімнің қате екенін жан– дүнием түсінеді, ұғам бәрін, бірақ сізді сағынып кетем… Ойымдасыз…

	 Жынды шығармын. Бір ауытқу бар менде. Мүмкін кейін сізге арнап өмірім туралы кітап жазып шығармын. Ішіне екеумізге ғана түсінікті, екеумізге қызық болған сөздерді қосып… Оған дейін сағына тұрайыншы... Күтіңізші, мейлі үйлене беріңіз, тек мені ұмытып кетпеңіз, сағынбай қалмаңыз, маған сізден ештеңе керек емес. Мен тек сезінгім келеді, мен тек жаныңызда тұрғанда қандай күйде болатынымды білгім келеді. Көзіңізге бір қарасам болды анықтап, бәрін сол айтып берер еді маған, тек жақыннан бір көрсем... Осы күнге дейін мен іздеген, бірақ таппаған бірнәрсе бар. Соны тек сізден ғана табатын секілдімін. Соны анықтағым келеді. Ол үшін жолығу керек...

	Қызық… Түнде аспаннан жұлдыз көргенде мен есіңізге түсем бе? Жаңбыр жауғанда ше, мен есіңізге түсем бе? Найзағай жарқылдағанда ше? Жылан көргенде ше? Сүлгіні ше? Пиала? Әлде бәрі ұмытылып кетті ме? Ал менің айналамдағының бәрі сізді еске түсіреді. Сыртқа басқаша адаммын. Ішімде мүлде басқа, бөлек адам өмір сүреді…

	 Әбекем, мен – дүниедегі ең жаман, ең оңбаған, ең лас адам шығармын, бірақ сізге деген сезімім аппақ, кіршіксіз. Мен бәрін біліп тұрып, саналы түрде сүйдім сізді. Әу баста– ақ болмайтын тірлік екенін, баянсыз екенін білсем де, сүйдім. Кешірім өтінемін, бірақ сүйем, сағынам...

	 Кейде жақсы көрген адамыңды тек алыстан, сырттай, қарым– қатынассыз, қарым– қатынас болса да, отбасын құрмай жақсы көріп жүре берген де дұрыс– ау деп ойлаймын. Білем біртүрлі екенімді. Қызық қой, сізді жақсы көрем, бірақ екеуміз екі түрлі адамбыз, ортақ қызығушылық бар ма өзі бізде? Сізді сүйіп қалуыма сол шығар басты себеп.

	 Сізбен таңға дейін сөйлескен күндерді есіме алсам, көп әңгімелескен секілдіміз, бірақ қазір қарап отырсам, әлі ештеңе сөйлеспеппіз ғой. Тағы сөйлескім келеді, тағы даусыңызды естігім келеді... Сағындым, шын сағындым. Сіз тұратын қала десе, елең етем. Сол жақтанмын десе, іштартып тұрам... Білем мені қабылдамайсыз. Сіз мені қабылдай алмайсыз, ал мен бұл адамдарды... Мейлі. Сезімім сонысымен қымбат, сонысымен тәтті боп қалады мен үшін.

	 Жабырқағанда да, қуанғанда да есіме сіз түсесіз... Жоқ, есіме түсесіз деген сөз – өтірік, себебі ұмытқам жоқ, ойыма бірінші келесіз... Қасыңызда қатар отырып ұзақ әңгімелесуді армандаймын... Ештеңе керек емес басқа. Тән қалау емес, жаным жаныңызды аңсайды. Жолыққан сәтте аймаласа кетер ем, құшағыңызға құлай кетер ем, сүйіп алар ем деген ойлар келмейді маған. Тек сөйлессем болды, сол бір жымиып күлгеніңізді, "Әй, болды, қанды ішпе!" деген кездегі қабақ түйгеніңізді көргім келеді... Расымен сағындым, әлде сіз де сағындыңыз ба? Солай болса екен, сіз де сағынсаңыз екен... Сізбен бір сөйлессем ғой... Жұтылмас ем мына жалмауыз тірлікке... Кейде бәріне көнгендей болам, сізді ұмытайын деймін. Егер сол нәрсе қолымда болса, бір– ақ сәтте сізді ұмыта салар ем... Тырнағыңызға да татымайды ғой басқасы... Білем, сізде де кемшілік бар, сіздің де маған айтпаған, айта алмаған мәселеңіз бен істеген, мүмкін істеп жүрген ұнамсыз қылықтарыңыз бар. Қанша рет айтпақ боп, айта алмадыңыз... Ал маған бәрібір. Бәрібір сізді сүйемін, ешқандай ережеге, ұстанымға бағынбай!

	Білесіз бе, Әбеке, сізге деген сезімімді жазғым келеді, бірақ қанша жазсам да, дәл мен ғана сезіне алатын, мен ғана түсіне алатын, өзіме ғана аян сол ғажап сезімді сипаттай алмаймын, оны сіз де, басқалар да менің сипаттап жазғанымнан сезіне алмайды ғой...

	 Менің ендігі құным, ендігі бағам қандай екенін білмеймін сіз үшін, бірақ мен үшін сіз асылсыз... Ұмытылмасым... Жаным... Жаныммен жаныңыз жалғасқан, Әбекем, ал ондай адамды ойлауды, сағынуды, аңсауды доғару, айрылу, ұмыту – мүмкін емес…



	– Сіздің хатыңызды оқу – маған ауыр. Жүрегімді тесіп өтеді.

	– Өзіме де ауыр

	– Қоштасуға не себеп?

	– Айта алмаймын

	 – Жақсы

	– Хатты оқығанда кім есіңізге түседі?

	 Еске алмайын десем де… Сүйгенім...

	 Осыдан соң Несіпбек өзінің махаббат тарихымен бөліскен. Сөйлескен адамының халін, қалауын түсінем, бірақ қолдамаймын, себебі басымнан өткен. Өз ойымды, егер шын сүйсеңіздер, бірге болсаңыздар екен деген ойымды да айттым.



	 Дәмханадан шыққан соң, біраз жаяу жүріп қайтуды жөн көрдім. Қарсы алдымнан бір жігіт өткен. Кішкенеден соң көзіне жас тығылған қызға кезіктім. Қайдан көріп едім? Есіме түсті. Солар. Өткенде емханада көрген қыз бен жігіт. Тағы да келіспей қалған сияқты. Сезімдерді, қателіктерді мойындай алғанымызбен, түсінгенімізбен, кейде сүйгеніңнің алдына баруға мойнымыз жар бермейді ғой. Оңай дүниені қиындататын өзіміз сияқтымыз.Қиналатын да өзіміз…





Трейдер күнделігі




	 Біздің күнделікті жұмыста қылмыс пен күнәнің сан түрін көресің. Соңында бойың үйреніп селт етпейтін боласың. "Адам өлтіріп кетіпті, ұрлық, тонау, төбелес" десе "Әәә" дейсің. Әлем тек қылмыспен күнәдан тұратын сияқты. Адамға сенуден де қаласың. Ішіңді күдік жайлап алғаны сонша сенем дейтін не сенуге тұратын адам болса да іштей сенбей тұрасың. Бүгін тағы бір адам өлімі.

	 Таңға жақын кезекші бөлімнен қоңыраулатып, хабар жіберген. Шәйін де ішпестен асығыс жеткенде көргені айналасы қанға боялған етпетінен жатқан мәйіт. Түрін тану мүмкін емес. Он екі қабатты тұрғын үйдің алдындағы тас жол үстінде жатқанына қарап биіктен құлағанын байқауға болады. Майор Бауыржан Сержанұлы айналаны бақылап көрген– білгендерден сұрастырғанмен еш ақпарат болмады, тек тоғызыншы этаждағы анау пәтердің терезесі ашық тұрғаны күдік тудырып тұрды. Тұрғындардың айтуынша онда жалғызілікті жас жігіт тұрады. Есігін қағып көргенмен ешкім ашпаған. Пәтерді базадан тексеру арқылы иесі Арынғазы Жолдас деген кісі екенін анықтады. Отбасы, 2 баласы бар. Қайтыс болған ол емес боп шықты. Пәтерін бір ай бұрын жалға берген. Есімі – Жақсылық. Жасы 25– 26– ларда болар деп күмілжіді. Пәтер ақысын екі айға бірден төлеп тастаған. Мәйітті көргенмен тани алмады. Сот– медициналық сараптамаға жіберілген соң, пәтерді тінтуге рұқсат алып барлығын қарап шыққан. Бір бөлмелі пәтер. Ескілеу диван, кеңес үкіметінен қалған сүйегі ауыр шкаф. Екі орындық пен үстел. Назар аударған нәрсе үстел үстіндегі блокнот, қалам, қобыздың мүсіні және пистолет. Ас үйіндегі үстелде екі стақан тұрғанына қарағанда екі адам болған сияқты. Блокнотты ашқанда күндер қойып күнделікті жазғаны байқалды. Абайлап алып, барлығын тексеруге жіберіп, блокнотты оқуға ап қалған. Қазір соны оқып зерттеп отыр.



	 * * *



	25.09.21



	 Бұл күйге қалай түскенімді өзімде байқамадым. Егер дер кезінде өзіңді қолға алмасаң кері кету оп– оңай. Қазіргі күйім айдалада қалып қойған қыстау тәрізді. Төбесі ортасына түскен, қаңырап бос қалған. Өлтірмейтін бір үміт қана алға сүйреп келе жатқан. Қазір басымда он бес миллион қарыз. Не дос, не жақыным жоқ. Менің қатарластарым үйленген балалы– шағалы, жұмысы, үйі бар. Менің жүрісім мынау. Суға кеткен тал қармайдының кері. Мұңымды тыңдайтын сен ғана қалдың, қобызым! Ысқышты қолыма алып, күй тартпағалы да біраз болыпты– ау. Дүние боқтың соңында жүріп, боққа батып сенің үніңді де ұмыта жаздаппын. Қасқайып алдымда тұрғаныңа қуанамын. Ысқышты алып "Қара кемерді" аңыратар күн де туар?!



	27.09.2021



	 Талай нәрсенің басын шалып көрдім. Трендте жүрген кәсіптің, істердің біразының дәмін таттым. Сөйтіп келгендегі қазіргі аялдамам – трейдерлік. Бұл өзі қызық әлем. Өзіндік заңдары, принциптері бар. Нарық өте қатал. Аямайды. Бірақ жолың болса жомарттығы да бар. Қазір екінің бірінің аузында жүрген биткоин, криптовалютаны алып– сату арқылы сауда жасаймын. Енді ғана пайда болған соң ба өте тұрақсыз. Тез өседі, тез түседі. Трейдерлердің ең қатты күтетіні – PUMP. Былайша айтқанда бағаның бірден шарықтап, 10, 100, 1000 есеге дейін өсіп кетуі. Бұған қарама қарсы DUMP деген бар. Бірден бағаның құлдырап кетуі. Өмірде бұларға мысал көп. Аяқ астынан танымал болып, табысты боп төсектен тұрып жатқан жандарды естіп жатамыз. Немесе бір– ақ күнде бәрінен айырылып сан соғып жатқандарды да кездестіруге болады. Өмірдің өзі – PUMP пен DUMP. Dump болғанда да жақсы табыс табуға болады. Егер фьючерстік сауда жасасаң баға өседі, pump болады немесе баға түседі, dump болады деп бәс тігіп, айтқаның дәл шықса пайдаға кенелдім дей бер. Ол жерде бағаның өсуін "лонг" дейді, ал бағаның түсуін "шорт" дейді. Егер "лонг" деп бәс тігіп, ол дәл шықса пайда аласыз. Лонг болмай шорт боп шықса ақшаңыздан айырыласыз. Дәл сол жерде шорт болады дегендер пайда тауып кетеді. Трейдерлерді меніңше лонгисттер, шортисттер және бейтараптар деп бөлуге болады. Өмірмен салыстырып қарасаң лонгисттер біреудің көтерілгенін өз пайдасына жарататындар, шортисттер біреудің құлағанын пайдаланып кететіндер. Бейтараптар балуанға оңы не, солы не дейтіндер. Лонгисттер баға өскенін күтетіндіктен позитивке жақын ойлайтындар, шортисттер негатив іздейтін, қаскөйлеу жандарға ұқсатамын. Мен танитын адамдарымды осы үш топқа бөлемін.



	 Эххх… қолымдағы ақшаны 15 есе өсірсем қарызымнан құтылады екенмін. Сәттілік тілеймін өзіме.



	Ғайыптан тайып 15 есе өсіп кететін мүмкіндікке тап болсам, ә, қобызым!



	30.09.2021



	 Бүгінгі күнім ауыр басталып, жеңіл бітті. Қарызым бар екі адаммен жолықтым. Біреуіне 2 миллион, екіншісіне 5 миллион қарызбын. Жағдайымды айттым. Түсінген сияқты. Желтоқсанның аяғына дейін қайтаратын болып келістім. Үшінші адаммен келесі апта жолығатын боп келістік. Оған 8 миллион қарызбын.

	 Енді жоспар құрып, нақты ережелер жасап алу керек. Әйтпесе өзімді де, қазір бар ақшаны да жоғалтуым оп– оңай. Сауда жасағанда эмоцияңды бақылап, жан– жақты қарап отырмасаң қиын екен. Бастағанда қалтамда 2 миллион бар еді. Қазір жартысын жоғалттым. Енді қалғанын аман сақтап, әрі көбейтіп қарыздарды толық жабу керек.



	 Ээххх қобызым, қобызым… Қалай жоғалттың дейсің бе? Лонг деп қойсам, шорт болып шығып, шорт деп қойсам, лонг боп шығып сілікпемді шығарды емес пе? Бір 100 мың тг ликвидацияға тап болып, жоқ болды. Егер айтқаның дәл болмай, сомаңның 80 пайыздайын жоғалтқан болсаң бірден ақшаңды тартып алады. Отырасың сосын бармақ сорып… Түк жоқ. 100 мыңды солай жоғалттым. Қалғандары тіккен бәсімнің кейде 20, кейде 30 пайызын жоғалтумен азайып қалды. Өткенде 3 миллионға аз ғана жетпейтін сомаға дейін ақша жиғанмын. Азарт сияқты нәрсе болғандықтан арнайы ереже және көңіл күй тұрақты болуы өте маңызды. Сөйтіп енді қалған 1 миллионды осы жолмен 15 миллион қылып бәрінен құтылып тыну керек. Басқа жол таппадым.



	Солай, қобызым!



	Сырттан қараған адам жынды деп ойлайтын шығар. Мүсінмен сөйлесіп, күбір күбір етіп отырғанымды көрсе.



	5.10.2021



	 Бүгін сәтті күн. Соманы 300 мыңға көбейттім. Әлеуметтік желіде трейдерлер отырған топқа қосылып солардан алған сигнал бойынша әрекет етемін. Яғни мынау өседі, мынау түседі дегендей. Олар терең анализдер нәтижесінде жасалады. Сатып алатын бағамен сататын бағаны анықтап аласыз. Әрдайым баға өсіп, түсіп тұратындықтан, өссе лонгисттер қуанады, түсетін кезде шортисттер қуанады. Біреудің қуанышы біреуге бақ, біреуге сор. Кейде графикке қарап түйсігіме сүйенемін. Бәрі сонда да сәтті шықпай жататын кез болады. Әлде ондай сәтте қайсы түйсік, қайсы өзіңді алдау екенін ажырата білу керек сияқты. Негізі қарап отырсаң Құдай бізге үнемі сигнал жібереді. Былай жүр, былай бас, былай істе, былай істеме деп. Соны дер кезінде қабылдай алуың керек.

	 Ережелер әлі жазбадым. Миымда тұр. Әрі ол ережелер күнделікті өмірде пайдаға жарайтын ережелер. Жазып қойып, жаттап алу керек.



	 Солай, қобызым! Бір күні жазамын. Қазір ұйықтайын. 12– ден асып кетіпті ғой.



	 7.10.2021



	 Бүгін сериал көруді бастадым. Әлемжеліні шулатқан "Игра в кальмара". Күлкім келді. Өзімді көрдім. Бас кейіпкердің бірі фьючерстік сауда да триллиондаған ақша жоғалтқанын айтқанда өзімнің миллион жоғалтқаным есіме түсті. Қарап отырсаң өмір ойын, иә, қобызым. Қатігез ойын. Ақыл, айла, сенімділік, эмоцияңды бақылау сені жетелейтін құрал болуы керек.



	 Бүгін соманы миллион жеті жүзге апарған ем. Бір бәсім қате шығып, екі жүз мың жоғалттым.



	 Сәл де болса алға жылжып келеміз, қобызым





	10.10.2021



	 Бүгін соманы екі миллион бір жүз елу мыңға жеткіздім. Тезірек жинап құтылсам екен, қобызым. Әйтпесе моральдық тұрғыдан қатты шаршадым.



	16.10.2021



	 Бүгін махаббат жайлы ойландым. Біздің махаббат деп жүргеніміз нәпсінің жақсы көруі ғана. Иә, қобызым, сен қазір менімен келіспессің. Мұны мойындау маған да ауыр тиді. Шын махаббат көрінісін дәл сипаттаған ешкімді білмейді екенмін. Сәтсіз болған махаббаттарымнан түйгенім осы. Шын махаббат эмоционалды болмаса керек– ті. Бізде бары эмоция ғана. Эмоция жануарда да бар ғой. Біз сана арқылы сүюіміз керек. Жануардан артық жеріміз сол емес пе? Сөйтіп тұрып эмоцияға ерік береміз. Солай, қобызым!



	 Айтпақшы соманы екі миллион үш жүз жиырма мыңға жеткіздім.



	20.10.2021



	 Еркектер жыламайды. Біздің қоғамда қалыптасқан қате стереотип. "Өй жігіт емессің бе, жылама" деу арқылы сезімін шектейміз. Сезімі шектелген соң жанына батқан жағдайлар іште шер боп қатады. Құдай көз жасын сол шерді жібітуге берген жоқ па? Еркек те адам, ол да жылайды. Мен де жылайтын сәттерім көп. Құдайдан басқа ешкімге көрсетпедім. Еркектің жылауы қалыпты нәрсе. Ол робот емес, онда жан, жүрек бар. Қатқан шері жібімеген еркектен қатігездік шығады. Ал сендер қатігез еркектер қайдан шығады деп бәс қатырасыңдар?



	 Бүгін соманы екі миллион тоғыз жүз сексен мыңға жеткіздім. Алға жылжып келеміз, қобызым!



	 22.10.2021



	 Қуанғанда "йес" деуші ме еді, қобызым! Қуануды да ұмытып қалғанбыз– ау дейм. Бүгін соманы төрт миллион екі жүз мыңға жеткіздім. Жақындап келеміз.

	 Айтпақшы ертең үшінші қарыз болған адаммен кездесемін.



	23.10.2021



	 Әлі қалтырап тұрмын. Қол– аяғым өзіме оңайлықпен бағынбай дір дір етеді. Түрімді көріп шошып кеттің бе, қобызым? Не болды дейсің бе?

	 Әлгі кісімен кездесуге барғам. Түсінер деген үмітімді сүйреп жеткендегі көргенім қоқан лоққы. Оның үстіне маңдайыма пистолет тірегенде жаным көзіме көрінді. Қорыққанымды білдірмеуге тырыссам да, жүрегім тас төбеме шықты. Әрең тілге келіп желтоқсанның 18– і беруге көндірдім. 19 желтоқсан Америкаға жол жүреді екен. Ажалмен араңды бір– ақ секунд бөліп тұрса, зәрең зәр түбіне кетті деген сол екен. Тезірек құтылсам екен. 3– 4 есе өсетін сигнал қарайықшы. Бәрін соған тігіп жіберейін.



	 Тапқан сияқтымын. Тәуекел. Бірнеше есе өсіп кетсе екен, а, Құдайым бере көр!



	 * * *



	 Есік қағылды да ашаң жүзді, арық келген лейтенант Сәлім Қаратайұлы кіріп келді.

	Рұқсат па, майор?

	Рұқсат

	Пәтерде тұрған адамның кім екенін анықтадық. 1993 жылы Жезқазған қаласында туылған Жақсылық Сапарұлы. Жасы жиырма сегізде. Үйленбеген. Жұмыссыз. Мамандығы – қобызшы. Бұрын сотталмаған, – деді де ақпарат жиналған папканы үстелге қойды.

	Жақсы, рахмет. Сот медициналық сараптамасы дайын ба?

	Ертең дайын болады.

	Туыстарын таптыңдар ма? Хабар бердіңдер ме?

	Ия, ағасы келді. Бірақ мәйітті тани алмады.

	Мәйітті ешкім тани алмады. Ендеше ДНҚ сараптамасын жасату керек. Соны қолға алыңыз

	Құп болады



	* * *



	25.10.2021



	 Қырсыққанда қымыран ериді. Кеше эмоцияда тұрып саудаға кіріскенімнен бүгін біраз сомадан айырылдым. Төрт миллион екі жүз мыңнан енді қалғаны бір миллион алты жүз мың. Бір миллион тг ликвидацияға ұшырап кетті. Уақытында сауданы жабуым керек еді ғой. Айырылғың келмей күтесің, күтесің. Соңында бәрібір айырылып тынасың. Ережені жазып, соны ұстаншы, өтініш! Құрып бара жатсың! Өмір аямайды сені. Бекем болшы!



	Сабыр, Сабыр…



	1.11.2021



	 Қолымды тас төбеме қойып безіп кеткім келді. Өмірден баз кешіп, өлім туралы ойлар санамды торлай бастады. Мен өлімнен қорықпаймын. Өлім туралы айтса жиырыла қалатындарды түсінбеймін. Түбі өлеміз ғой, қорқудың қажеті қанша?! Тек ақ өліммен өлуді нәсіп етсін де.



	 Құдай тілегімді естіді ме бүгін екі есеге өсірдім. Сонымен үш миллион үш жүз мың болды.



	 9.11.2021



	 Бүгінде өлім туралы ойландым. Адам өлімі емес. Адамдардың ішінде өліп кеткен талант жайында. Мынау жүрген адамдардың ішінде қанша ақын, суретші, ғалым, спортшылар өліп кетті. Бала кездегі армандары далада қалып сүреңсіз өмірдің ағысымен қаншама талант өліп кетті.

	 Еххх қобызым… Сенің үніңді әлемге танытамын деген арман әлі де бар. Анау аяқ астынан танымал боп кеткендер сықылды мен де сенің қоңыр үніңді сызылтып атып шықсам ғой. Осы тұста да pump болып, құдіретті үніңді құлақтарға жеткізсем ғой…



	 Бүгін соманы бес миллион бір жүз сексен мыңға жеткіздім.



	 * * *



	 Мына жолдар майордың санасын сілкіп өтті. Бала кезіндегі бокстан әлем чемпионы, Олимпиада чемпионы болам деген арманы есіне түсті. Бекзат, Ермахандар дүрілдеткен сол жылдары бұл залдан шықпайтын бар жоғы 15 жастағы бала еді. Балалар арасында ел, Азия чемпионаттарын 2– 3 жылда бағындырып ересектер додасына да қосылып кеткен. Әу баста тәжірибесіздігінен жеңіліс болғанмен шыңдала түсті. Азия чемпионатын жеңіп, енді әлем чемпионатына, әр жағында Олимпиадаға дайындалып жатқан тұста көзі көрмей бастады. Дәрігерлер дереу ота жасау қажет деп, одан соң жарысқа шығуына да тыйым салған. Сөйтіп қол созым жерде арманынан бас тартуға тура келген.

	 – Қой, қалғанын ертең оқиын деп ойлады да, жиналып үйіне қайтқан. Алдынан жүгіріп шыққан қызын иіскеп, бәрін ұмытқандай болғанмен түнде күнделіктегі жазбалар қатты ойға батырған. Өлген адам сол жігіт пе? Қарыз болған адамдары кімдер анықтау керек. 19 желтоқсандағы рейстерді тексеру керек.



	* * *



	15.11.2021



	 Бүгін ережені жаздым:

	Тәуекелдерді бағалай біл.

	Тоқтайтын жеріңді анық біл.

	Өкініш бойыңды жайлап алмасын, ақша жоғалтқанда

	Қорқыныш, сараңдық, ашкөздік сезімдерінен құтыл, бақылап отыр

	Жүйе жасап ал. Өмірдің өзі жүйеден тұрады.

	Қосымша хоббилармен айналыс, әсіресе спорт. Әйтпесе моральдық тұрғыдан шаршай бересің, одан құтылу жолы – спорт.

	Денсаулыққа көңіл бөл



	Бүгін соманы тоғыз миллион тоғыз жүз мыңға жеткіздім. Жақындадық, қобызым!



	28.11.2021



	 Бүгін соманы он екі миллион екі жүз мыңға жеткіздім. Аз қалды. Енді 15– 20 пайызға өсірсем болды. Жақсы бір сигналға тап болсам екен.





	10.12.2021



	 Күткенім осы ма еді, қобызым? Сәл ғана қалғанда бұл қалай болғаны? Мына терезеден секіріп кетсем бе екен? Он екі миллионнан қалғаны бес жүз мың ғана. Таз қалпыма қайта түстім бе енді жеттім дегенде?



	 Сабыр … Сабыр….



	 Бір жолы болу керек қой…



	 Жаңа шыққан жобалар биржаға шыққанға дейін бағасын төмен ұсынып жататын сәттер бар емес пе? Биржаға шыққасын кемі 3 есе, жақсы болса 1000 есе өседі. Танымал биржада 14 желтоқсан болатын жобаға жүз жиырма мыңды жұмсайын. Қалғанын фьючерсте сауда да бола берсін. Тәуекел, қобызым!



	14.12.2021



	 Тәуекел жасап ол ақталса, қандай қуаныш ия, қобызым? Жүз жиырма мың 100 есе өсіп, 12 миллионға айналды. Енді бір сілкінсек болды. Фьючерстегі бір миллион болды. Сонымен қазір бары 13 миллион. Аз қалды.



	15.12.2021



	 Жаңа жылға екі апта қалыпты. Келесі жылға жоспар жасасам, ә, қобызым? Армандарымды жүзеге асырсам. Әлемдік сахнада өнер көрсетсем. Жақсы жар жолығып, үйленсем, ә?



	17.12.2021



	 Қырсық…

	 Бір айналдырғанда шыр айналдырған өмір– ай! Сәл қалғанда созылып созылып зәрезап болған жүйкем үзілуге шақ калды– ау. Тағы да ликвидация, қобызым. Менде қазір қалғаны бір миллион ғана. Ал ертең қарызды қайтаруым керек. Не істесем екен, а?



	 18.12.2021



	 Таптым не істейтінімді. Тәуелсіздік күнінде менде тәуелсіз боламын бәрінен. Ақшадан да, қажыған жүйкеден де, сүреңсіз өмірден де азат боламын. Көк жүзінде еркін қалықтаған құстай ұшамын қазір...



	 Өмір – спектакль. Біз актермыз. Дәл қазір менің өмірімде – DUMP. 9– шы этаждан төмен қарай…



	* * *



	 Күнделік осы жерден аяқталған. Қазір ғана келген сот медициналық сараптама нәтижесін қарап шыққан Бауыржан Сержанұлы шешілмеген түйінге тап болды. Пәтердегі саусақ іздері екеу. Пистолеттегі саусақ ізі қайтыс болған адамға тән. Қаламда екі адамның саусақ ізі бар. Базада ол саусақ іздеріне тән ақпарат жоқ. Мәйіт бірнеше жерден, бастан қатты соққы алғанға ұқсайды делінген. Күнделікке қарасаң өзіне қол жұмсаған сияқты. Енді 19 желтоқсан Америкаға ұшатын рейстен бірнеше адам қалып қойған екен. Енді соларды тексеру керек.



	 Тергеу жалғасады…





Қақтығыс


	("Трейдер күнделігі" әңгімесінің жалғасы)1



	 Құлап бара жатырмын…

	 Құлап барам, құлап барам…

	 Қол– аяғымды игере алмай, аяғым сылқ етіп бірдеңеге тигенде оянып кеттім. Тыз ете қалды. Төсектің арқалық теміріне тиген екен. Қайда жатқанымды есіме түсіре алмай, біраз жаттым. Иығым сыздап қоя берді. Санасы енді ғана бұлдырлықтан айығып, айқындала бастағандай. Есі кіресілі– шығасылы боп жүрген кездерден еміс еміс сәттер ғана. Әлі толық өз өзіне келмеген Жақсылық бұл жерге қалай, қай кезде тап болғанын есіне түсіре алмай жатты. А– а– а, енді есіне түсірді...



	 * * *



	 Рейстен қалып қойған адамдардың тізімін алған соң, әрқайсын іздеп, хабарласып көрген Бауыржан Сержанұлы іздеген адамын да тапты. Қайтыс болған да сол кісі екені айқын секілді. Ұлтан Мұратұлы Базарбаев: жасы 50– де, кәсіпкер, "ҚайтаӨрлеу" ЖШС иесі, екі баланың әкесі. Туыстарының айтуынша, кейінгі уақытта стресс, депрессияда жүрген. Карантин салдарынан компания банкрот үстінде тұрған. Кредиторлар алдындағы қарызы уақытында төленбей, ұрыс– керіс те жиілеген. Ұлтанның кредиторларымен де хабарласып, тергеу жүргізген. Араларында келіспеушілік болғанын білді. Әзірше ештеңе айқын емес. Өліміне себеп болған нұсқалар: өзін– өзі қол жұмсауға итермелеу және қасақана кісі өлтіру баптары бойынша іс қозғалған. Соңғы жолыққан адамы Жақсылық екеніне күмән жоқ. Адам өлтіріп қашып жүрген сыңайлы. Іздеуге барлық жаққа суреті мен ақпарат таратып қойған. Күнделігін оқып отырсаң, қылмысқа баратын адам емес, бірақ бәрі де мүмкін. Анықтау керек.



	* * *



	 Әуелде бұл түкке түсінбей аңырап қалған. "Құстай ұшам дейсің, ә… Құстай ұшам… Мықты идея…" деп әрі– бері жүрді де, балконға өтіп, терезені ашып, төменге қарады. Жоқ, басында ашулы күйде айтпағаны жоқ еді. Түтігіп кеткен түрін көрсеңіз. Бүкіл ашу– ызасы қып– қызыл боп бетіне шықты. Төбе шашы артқа қарай шегінген әскер құсап селдірей бастаған. Маңдайы үш қатпарлы, адырлы жазық даладай доп– дамалақ басы қалтаң– қалтаң еткенде пистолет ұстаған қолы шошаң– шошаң етіп, біресе төмен, біресе жоғары селтең– селтең етіп зәремді алды. Қорқынышпен қосарлана шыққан менің ашуым да төбемді шымырлатып, сыртқа атылуға ұмтылып, әрең тұр.

	– Сабыр, Сабыр, Ұлтан аға, – деуге тілім әрең икемделді. Жетпіс жеті бабамды түгендеп, сыбағамды молынан төгіп барып сабасына түскендей болған сәтте үстел үстіндегі ашық жатқан күнделікке көз салған. Пистолетті үстелге қойып, екі алақанымен жақтауынан тіреп, басын салбыратып үнсіз оқуға кіріскен. Мен орнымда қатып тұрмын. Қозғалсам – қол– аяғым өзіме бағынбай кетейін деп тұр. Сырттай қараса, қалшылдап тұрғаным біліне ме – білмеймін, бірақ қалш– қалш етіп тұрғаным өзіме аян. Күнделікті оқып болған соң, әлгі сөздерді қайталады да, балконға өткен. Ал менің көзім пистолетте. Арам ойым детектете жөнелуге дайын. Адал ойларым кері шегінеді. Ақыры оны қолыма алып, аңырап, қолым қалтырап көтере бергенім сол, көзі шарасынан асып, жалтақ– жалтақ етті де, терезеден сыртқа ұмтылды.

	 Жүгіріп терезеге бір барып, есікке бір барып, басымды екі қолмен қысып аңырап қалдым. Жүгіріп сыртқа шығып алақ– жұлақ етіп тұрғанда, бұрыштан шыға кеп өзіме қарай жүгіріп келе жатқан Ұлтан Мұратұлын байқадым. Қолында пышақ бар екен деймін. Қаша жөнелдім. Өкпем өшіп тоқтағанда Панфиловшылар паркіне жеткенімді байқадым. Миым шатасып кетті. Үрейім ұшқаны сонша, бағанағы қалтырағаным түк емес екен. Не көргенімді түсіне алмай тұрмын. Бұдан кейінгі сәттер өң мен түстің арасындағы түсініксіз бейнелер. Бірде есін жиса, бірде есін жоғалтқан сәттер.

	 Иә, есіне түскені мұнда бір майордың өзі әкеп тастағаны. Бауыржан деді ме есімі? Түн ортасынан ауған шақ болса керек. Табанының ауырғаны басылған секілді. Ал иығы қозғалғанда сыздайды. Жарасы жазыла қоймапты. Талықсып ұйықтап кеткен. Ұлтан келіп жағадан алып қылғындырып жатыр екен. Қол– аяғы икемге келмей, шарасыз күйге түсіп, суық тер бұрқ ете түсті. Өлдім– ау деп ойлады. Сол сәт ғайыптан есік ашылып бір жарық сәуле жақындап келіп иығына соғылды. Және тағы соғылды. Көзін ашқанда өзіне қарап күлімдеп тұрған сүйкімді жүзді медбикені көрді. Оятып жатыр екен. Ғайыптан келіп құтқарған періште ме дерсің?!

	Жаман түс көріп жатырсыз– ау деймін? – деп әдемі ғана жымиды. Жымиғанда бетінде білінер– білінбес шұқыр пайда болады екен.

	Иә



	 * * *



	 Егер;

	Жер бетінде тозақ бар ма, – деп сұраса ойланбастан;

	Иә, – деп жауап беретін едім. Егер;

	Ол қандай тозақ? – десе;

	Ар азабы, – деп қойып қалар едім.

	 Күні бойы сүлесоқ отырамын да қоямын. Уақытты санаудан да қалдым. Тамақ қай кезде ішкенім белгісіз. Меңіреу күйде жүрмін. Өңім мен түсімнің қайсы рас, қайсы өтірік – айыра алар емеспін. Кейде үйде қамалып отырып аламын, кейде көше кезіп кетемін. Бірнеше рет ішімдік әкеліп, ішіп көрмек болдым. Дәтім бармады. Темекі тартып көрдім. Бірақ ол да татымсыз нәрсе. Дәл қазір қауіпті жағдайдамын. Ол аңдуын тоқтатар емес. Егер қарусыз келсе, ол үнемі пышақ не пистолетпен жүреді, мен дұрыстап сөйлесуге әзірмін. Мені көрсе жын қысқан бурадай, аузынан ақ көбік ағып, бақырайған көздері темірді де тесіп жіберердей, жеміне ұмтылған қарақұстай ербеңдей жөнеледі.

	 Алғашында үрейленген сәтте есіл– дерті көз көрмес жерге тығылу болды. Телефонын өшіріп, лақтырып жіберді. Шеткерілеу жерден пәтер тапты да, екі күн үйден шықпай отырып алған. "Не істедім? Не қылдым?" Сананы шарпыған сансыз сұрақтар. Құдды бір миымның ішінде азамат соғысы боп жатыр ма дерсің? Ұятың қысқанда өмірден безіп кете жаздайсың. Мына жақтан "шоқ, шоқ" деп сақылдаған дыбыстар келеді. Кінәні тағдырға жаба салу жеңіл ғой. Бірақ өзіңнің әлсіздігіңді, жауапсыздығыңды мойындамасқа шара жоқ. Соңғы жылдардағы бірінен соң бірі тізбектелген сәтсіздіктерден депрессияның құшағында жүріп ненің дұрыс, ненің бұрыс екенін айыра алмай, өлермендеп алға ұмтыла беріппін ғой. Ақыры тірелген жерім осы болды. Сол жағдайлардың әсерімен өзімде өтірікші, алаяқ, дүниеқұмар біреуге айналып бара жатқанымды сезбеппін. Айтқанымды уақытында орындай алмай, уәдесінде тұрмайтын суайт болдым. Өзекті тескен құрттай жанымды тілгілеген осы ойлар қаумалағанда өзімді қоярға жер таппай кетем.

	 Екі күннен кейін далаға шығып, сергіп қайтпақ болдым. Қаланы біраз айналып, аллейкада жаяу жүріп ойларым жинақталғандай, босаңси бастадым. Гормошка құсап ирелеңдеген ұзынша автобустың біріне артқы есігінен кіргенім сол бас жақтан ентелеңдеп маған ұмтылып келе жатқан Ұлтанды көрдім. Аузынан ақ көбік ағып, қолы ербең– ербең етеді. Қолында пышақ бар секілді. Автобус енді қозғалып, есігін жаба берген сәтте секіріп түсіп, аулалардың арасына бет алдым. Айғай– шу, боқтық сөздер ағылып жатқан, Ұлтан да боқтығын төккен шығар. Үйлердің ара– арасымен айналып жүріп артымнан қуған болса, таба алмасын деп, әр түрлі бұрылыс жасап, үйге жеттім де, терезелерді жауып, есікті екі қайтара құлыптадым. Шатасулар мен адасулардан құралған менің өмірім төрт қабырғаға қамалумен тынғаны ма? Жауапкершіліктен қашқаным, сөзімде тұрмағаным, жетем дегеніме жете алмағаным жаныма батады. Ер жігіттің мойнында қыл арқан шірімейді. Бар қайратымды жиып, мәселені шетінен реттеуге көшу керек.

	 Өзіңмен өзің сөйлесудің бір жақсы жағы бар. Егер өміріңдегі ең басты құндылық өзің екенін түсінсең, өзіңмен сөйлесу әжептеуір пайда береді. Өзіңе өзің мотиватор, өзіңе өзің ұстаз боласың. Сөйтіп өзіме дем беріп, ертеңінде үйден шығуға күш таптым. Бойымды жайлаған қорқыныш та азайған сияқты. Сауда үйінде фонтанға қарап тұрмын. Судың жағымды, сылдыраған дауысы жаныңды тыныштандырады. Қанша тұрғанымды білмеймін бір кезде гүрілдеген дауыс пайда болды. Фонтанның дауысы емес. Артыма қарасам Ұлтан келе жатыр екен. Жай жүріспен аяғын аңдап басып келеді. Гүрілдеген дауыс содан шығатын сияқты. Қолын төс қалтасына жүгіртіп, пистолет алып шықты. Фонтанды айнала қашып, тез басып сауда үйінің артқы есігінен шықтым да, тағы үйлердің арасынан адасып кетуі үшін айналма жасап үйге қайтып келдім.

	Не істеп жүрмін? Неге қашып жүрмін? Сұрашы өзіңнен. Неге бұлай істедім?

	 Келесі күндерде де соған ұқсас жағдайлар болды. Енді бірде көшеде келе жатқанда топ адам арасынан тағы да қарсы келе жатқан Ұлтанды көрдім. Жоқ бұлай жалғаспауы керек. Не болса да тәуекел, қарсы жүрдім. Ол болса, маңғаз күйде келе жатыр. Тәрізі менің қашпайтынымды сезді– ау деймін. Бір кезде қолын қалтасына апарды. Пистолетіне жармасты ма деп қасына жетіп барып қарасам, о тоба, ол емес. Ұлтан емес. Сәл болғанда қолына жармасып қайырып жіберермін дегем. Менің іс– әрекетіме таңданып қалған көзқарасына "Кешірерсіз, досыммен шатастырып алдым, қатты ұқсайсыз" дедім де жалт бұрылып кете бардым. Былай шыққасын ал күлсеңші. "Досым" деймін бе? Ахахах… Досым… Қашаннан бері Ұлтан досым еді. Осы күлкі есімді жиюға бір қадам жақындатқан секілді. Елес қуып жүрген сияқтымын. Дәлірек мені елес қуып жүр. Шошиын дедім.

	 Көшеде Жаңа Жылдың жақындағанын білдіретін белгілер көп. Енді байқадым. Терезелердегі гирляндалар, қала ортасындағы шырша, Аяз ата бас киімін киіп алғандар. Жадыраңқы көңіл– күй білінеді. Әлде бұл жасандылық па? Мүмкін соның артында қажығанын, шаршағанын білдіргісі келмеген өзін алдау жатыр ма деп қаламын. Мен Жаңа жылды қуана қарсы алатындар қатарынан емеспін. Әрі дәл қазіргі жағдайда Жаңа жыл тойлайтын жағдайда емес екенім түсінікті де шығар. Менің ойымша, Жаңа жыл адам әр деңгейге өткенде орын алатын өсуді немесе кемуді білдіретін ұғым. Егер сен 2022 жылды қарсы алып тұрып, миың, ойың, білімің сонау 2000– шы жылдарда қалып қойған болса, қанша мықты тойлатып, анау құлағың қанша тілек, тостқа көмілсе де сол қалғаның қалған. Өтірік өзіңді алдамай– ақ қой. Айталық сен бір жылда бірнеше белес бағындырдың делік, онда сен бір жылда бірнеше Жаңа жыл өткізген болып тұрсың. Жаңа жыл жүректе, көңілде, сезімде, білімде орын алуы керек. Жүрек жаңаруы керек. Сезім түлеуі керек. Көңіл өркендеуі керек. Білім толығуы керек. Және дене бітім мен сымбатыңыз әсем бола түсуі керек. Дәл қазір менде оның бірі де жоқ. Бірақ сынақтардың бәрі соған алып келетін сияқты.

	 Тағы бірде кішігірім асханада тамақ ішіп отырған едім. Есіктен маска таққан Ұлтан кіріп келді. Жан– жағына бажайлап қарады да, маған қарай бет алды. Не де болса көріп алармын деп, тамағымды ішіп отыра бердім. Ол болса, дәл қасымнан өте шықты. Байқамай қалды ма? Таңғалып қалдым. Тапсырыс жайлы сөйлесіп арғы шеттегі үстелге жайғасты. Маскасын шешкен соң, анықтап қарағанда байқадым, ол емес. Елес қуып жүргенімді анық сезіне бастадым. Бірақ солай екенін білсем де қашып құтыла алмадым. Үнемі жолда кетіп бара жатқанда, ас ішіп отырғанда, автобуста, таксида елес жолыға беретінді шығарды. Қазір нақты жасайтын қадамдарым мен іс– әрекеттерімді жоспарлап алып, іске кіріскім келсе де, ештеңе анық болмай тұр. Не істеуім керек? Қандай қадам жасауым керек? Түсініксіз. Дәл Жаңа Жыл түні ертерек жатып ұйықтап қалдым.

	 Ұлтанның өліміне өзімді кінәлі сезінемін. Барып мойындағым келгенмен, оның өзі секіргеніне сендіре алмасым анық. Оларға тіптен сенім жоқ. – Сен кінәлісің, – дейді ішкі бір ой. – Мен оны қорқытқаным жоқ, лақтырған жоқпын, өзі солай таңдады ғой, – дейді екіншісі. – Сен оның алдында қарызсың, – десе; – Иә, бірақ шын мәнінде оған 5 миллион қарызбын. Кешіктіре бастаған соң, жақсы пайызымен қайтарам дедім. Түнде түсімде де сөз таластырамын. Сосын түнде оянып аламын. Бұға берсең, сұға береді. Кінәлі сезінген сайын үсті үстіне баса бергісі келеді екен. Кредит, ипотекада сорлап жүргендердің де дерті сол шығар. Бір бірінің жағасына жармасып қақтығысқан шимай– шатпақ ойлар жеп тынасыңдар ма? Қолымыздан келгенін жасармыз, қолдан келмегенін Құдайға тапсырғаннан басқа амал да жоқ шығар?



	 * * *



	 Біздің жұмыстың ерекшеліктерінің бірі – бірнеше қадам алдыға ойлануға тырысасың. Алдын ала сезіп, біліп тұрмасаң қылмыстың ашылуы да, оның алдын алу да қиын. Кейбір жағдайларда ойлағаныңдай болғанын қалап, күтіп тұрасың. Бұл әсіресе күдіктіні ұстау, қолға түсіру үшін. Кейде керісінше олай болмаса екен дейсің. Дәл қазір сондай жағдайдамыз. Митингке шыққан халық арандап қалмаса деп тұрмыз. Мемлекет деген халық дейміз. Ал қазір осы екеуі бір– біріне қарама қарсы тұр. Бұйрық талқыланбайды деген ережеге бағынуға мәжбүрміз. Былай тартсаң арба сынады, былай тартсаң өгіз өледінің дәл өзі. Сүттен ақ, судан таза емеспіз. Десе де халықтың жағдайы мәз емес екені бесенеден белгілі. Оларды да түсінесің, мына жақта бұйрыққа бағынасың. Біз жүрген ортада адамдығыңды сақтап қалуда оңай шаруа емес. Халықтың бізге сенімі кеткелі қашан? Бұл жағдай біздің қызметкерлерді одан сайын құтырта түсетін секілді ме?

	 Әлдеқалай екіортада қақтығыс басталды. Мұндайда көбіне эмоцияға беріліп кету басым болатыны сөзсіз ғой. Бір– бірімізге жанаса тығыздау тұрғанымызбен, алаңдағы жастар шашыраңқы, көбіне шоғыр– шоғыр топ болып тұр. Бір полиция қызметкерін ұра жөнелгенде ортасына түсіп, арашалап қалғандай болып едім, сарт етіп тиген ағаш әлде темірдің әсерінен құлап түстім. Екі– үш адам қаумалап, тепкінің астына алды. Сол сәтте біреудің;

	– Әй, тоқтадыңдар, бізге керегі бұлар емес қой, – деп біреу араша түсті.

	– Ушықтырмайық, жігіттер, бейбіт шешейік

	– Бұлар да өзіміз сияқты ғой

	– Бұлар жұмыстағы адамдар ғой

	– Бұларды да сындыру керек

	– Аямау керек бұл ешкілерді, – деп екіншілері кеуде қағады. Жаңағы араша түскен өзіміздің қызметкер еместігін байқадым. Ол мені орнымнан тұрғызып, алаң ортасындағы біздің жігіттерге қарай бағыттады. Түрі таныс көрінді. Қайдан көргенімді есіме түсіре алсашы?!



	* * *



	 Бұл – іріп– шіріген жүйе мен қажыған жүйкенің қақтығысы. Құлқын үшін арсыздыққа баратындар мен мәжбүрлікпен арсыздыққа баратындардың және бармайтындардың ар алдындағы қақтығысы. Рухани әлсірей бастаған жұрттың жан– дүниесінің ащы айқайы. Алдау мен тонаудан, арбау мен мүләйімсуден жиіркенген шыдамның шайқалуы. Түлкібұлаңға салған сайқали билік пен отыз жыл үмітпен сүйреленген халықтың төзімі таусылған тұс.

	 Жаңа жылдан соң төрт күн қатарынан жап– жақсы ұйықтап өзін сергектеу сезінген Жақсылық көшеде тап мұндай нөпір халықты көрем деп ойламаған. Арасында бірнешеуін тоқтатып сұрап түсінгендей болды да, халықтан асып қайда барамын деп, қосылып кетті. Не дұрыс идеология жасалынбады, не арабтар құсап шалқып өмір де сүре алмадық. Құмда қала салып, гүл егіп арабтар жүргенде біз әлі қаламыздың жолын әрең жөндейміз. Ауылдікін еске алып та керек емес. Таксисттерден естіген, тағы біреулердің айтқаны, интернеттен оқығаны бар әртүрлі ақпараттар ағыны. Ана бір сыныптасы есіне түсіп, мырс етті. Саясатты айтқанда өзеуреп ешкімге сөз бермеуші еді. Сингапур, Жапония, Кореяны айтып, қалай дамығанын, тарихын баяндап, салыстырып, біздегі саясаткерлердің кемшілігін тізбектеп тұрып айтушы еді? Қайда екен қазір?

	 Нөпір халық. Ұрандаған, айқайлап жүрген, былапыт сөздерді былшылдатып жүргендер, даурығып бір біріне бірдеңе дәлелдеп жолдың бойын жауып орталыққа беттеген халық. Орталық алаңда плакат ұстаған жастар көрінеді. Әр жерде тамақ істеп, тамақ таратып тоңған жұртқа жылу бергендер байқалады.

	 Танитын ешкім көзге түспеді. Бұл айналшықтап, жан– жағына қарап, төменге түскені сол, бетін орап алған бір топ адам танымал дүкеннің есігін шағып, ішіне кіріп кетті. Басқалар да көріп тұр ғой, әрине. Кейбір адамдар олардың соңынан ілесе кірді. Бұл магазинге жақындағанша алғашқылар дүкен заттарын қолтықтап шыға бастады. "Әй, ағайындар, қойсаңыздаршы, ұят болады ғой" Біреулер қостап, біреулер дауласып, у да шуға айналды. Ал қолына дүкен затын ілгендер үн– түнсіз халықтың арасына сіңіп кете барды. "Қазаннан қақпақ кетсе, иттен ұят кетеді" деуші еді. Әй, ынсапсыздар– ай!

	 Әй, әділетсіз өмір– ай?! Фьючерстік сауда да қарап тұрсаң әділетсіздік екен ғой. Баға өскенде шортисттер ақшасынан айырылып, соның есебінен лонгисттер ақша табады да, баға түскенде керісінше. Бір бірін талаған жұрт. Есебін тауып, екі асасам деген құлқын. Аяқ астынан байи қоямын деген тәтті елестің соңынан қуалап жүріп жарға құлайды екенбіз. Қазір тез байыдың, ертең ше? Ол тез таусылады. Құдай да саған тез бара салар еді. Тек қадірін білмес едің. Ұзақ жолмен жетсең сәйкесінше берекесі де ұзақ болатын сияқты. Әй, тез баий қояйын демей сабыр қылсаң тәп– тәуір табысқа жетер едің ғой. Әй, жоқ, өмір әділетсіз емес. Біздің құлқын, ниет, пейіл, пиғыл дұрыс емес. Әділетсіз жүйені біз, мына біз адамдар өзіміз жасаймыз. Басынан бастап барлық жерде, барлық жүйеде әділетсіздік болса кімді кінәлайсың? Сосын өмір әділетсіз дейсің.

	 Айналшықтап қарап жүріп шай таратқан апайлардан шай ішіп бой жылытты. Абыр– сабыр боп кеткенге байқаса, полиция мен халықтың ұмар– жұмар төбелеске ұласып бара жатқанын байқап жетіп барды. Бір майорды тепкілеп жатқан жігіттерді ажырата түсті. Көзі қызарақтаған біреулер төбелес аңсап тұрса, біреулер араша түсіп жүр.

	 – Әй, тоқтадыңдар, бізге керегі бұлар емес қой, – деп араша қылып, ана майор жігітті орнынан тұрғызып қатарына қосты. Шамалы басылғандай болды.

	 Кеш қарая халықтың қайтар түрі көрінбеді. Жақсылық не болса да бірге болармын деп ойлаған. Бірер сәтте мылтық даусы гүрс ете қалды. Артынша алай– түлей аласапыран болып, жан жаққа қашып:

	– Атып жатыр

	– Тығылындар

	– Атпаңдар

	– …. Боқтық сөздер қарша борап, әркім жан сауғалай бастады. Бұл да бір бұрышты айналып, үй жаққа қайтуды ойлаған. Сөйтіп келе жатқанда иығы тыз етіп, бүкіл өне бойы сыздап қоя берді. Теңселіп барып, құлап түскенде тасжолға құлады ма есінен ауып бара жатты. Айғайлап көмекке ұмтылғандарды да еміс– еміс естіп жатты. Әрі қарай бұлыңғыр.



	 * * *



	 Агрессияға агрессиямен жауап беру қалыпты жағдай. Ату бұйрығы берілісімен көздері қызарып жұлқына шыққандар да, сабыр қылып, қарсы шыққысы келгендер де болды. Не дегенмен кімнің жау, кімнің бейбіт екенін байқап жататын жағдай емес. Бейбіт халық пен арандатушылар араласқаны да сөзсіз. Ол арандатушылар қайдан шыға келгенін анықтау қажет. Біреулер өз мақсатына пайдалануды қалаған секілді.

	 Ұлтан Базарбаевтың ісі бойынша жаңа ақпараттар пайда болды. Біреулердің қысым көрсеткені анық сияқты. Митингті де өз мақсаттарына пайдалануды көздегендер де солар. Енді сол "біреулер" кім екенін анықтау басты мақсат. Алмасқан хаттары табылғанмен, мейлінше жасыруға тырысқан. Халықтың митингке шығатынын біліп, шығуына да түрткі болып, сол сәтті өз мүдделеріне пайдаланғысы келгенмен, бір жерден қателесті олар. Өз араларында келіспеушіліктер пайда болған болуы да мүмкін. Тексеру керек.

	 Кім жау, кім кінәсіз анықтау мүмкін емес. Ұсталғандар арасында да, ауруханада жатқандар арасында да осы оқиғаның басталуына, қанды оқиғаға айналуына, жазықсыз адамдардың жапа шегуіне, әсем Алматының қазіргі күйіне себепкерлер де бар. Кім мен кінәлімін деп мойындай қойсын? Бәрі кінәсіз. Біздің жігіттер артық кетіп жатқан сияқты болғанмен басқа жолын да көрмей тұрмын. Мейлі.

	 Ғимараттан шыға бергенде екі сержанттың әңгімесін құлағы шалды.

	– Ұлтан, сен кінәлісің деп жағама жармасты. Құлақ шекеден қатырып жібердім, ха– ха– ха. Өтірік ауру ғып көрсеткісі кеп сандырақтайтын сияқты. Осындай бәлелер ғой бәрін бүлдіріп, момақан кінәсіз боп құтылғысы келеді.

	– Аямау керек бұларды. Әлі– ақ сөйлетіп, мойнына іліп жібереміз

	– Сержант, кім екен Ұлтан туралы айтқан. Менде ол кісіге іс қозғалған.

	– Мұнда бір жігіт. Есімі – Жақсылық болуы керек

	– Жақсылық? Менің күдіктім болса керек

	 Езуінде қан білініп, беті іскен, ыңырсып жатқан, қолы иығына асыра байланып, иығы ақ дәкемен оралған, өткенде митинг кезінде өзін арашалап қалған жігітті, Ұлтан Базарбаевтың ісі бойынша күдікті саналатын Жақсылықты таныды. Өткенде есіне түсіре алмаған. Дереу жедел жәрдем шақырып, ауруханаға жеткізді. Жеке өзінің бақылауына алып, қарайласып тұрды. Бірнеше күннен соң бас дәрігерімен жолығып, жағдайын сұраған. Жағдайы ауыр. Психологиялық ауытқушылығы бар. Шизофренияның белгілері байқалады. Синдром Креголи болуы мүмкін. Сәл тәуірленген басқа ауруханаға ауыстыру қажеттігін сөз етті. Есін әлі жия қойған жоқ.

	 Кішкене тәуір болды деген бірнеше күннен соң Психологиялық денсаулық орталығына ауыстырған. Өзі барып, тағы да жеке тапсырып, көмегін аямады. Өзіне араша түскеніне бола ма, әлде адамшылық, аяушылық қасиеті оянды ма ол жағын ажыратып жатпады. Әрі Ұлтанның ісі бойынша тағы пайда болған жаңа деректер Жақсылықтың кінәсіздігіне дәлел бола бастаған.



	 * * *



	 Ол есік ашып палатаға кіргенде онымен бірге күн кіргендей болады. Егер мен ұйықтап жатқанда кірсе, түсімде бір жарық сәуле жақындап, нұрын шашқанын көріп оянамын. Ал көзімді ашқанда ол алдымда жымиып тұрғанын көремін. Мен іштей оған ат қойып алдым. Ғайыптан келген Періште! Жымиғанда пайда болатын әдемі шұқыры мен бет сызығы қиылған қаспен қатар үйлесіп жанарынан жылу төгілгенде жаныңа шуақ себеді. Жан дүниесі, энергетикасы таза адамдар сезіліп тұрады. Олардың жүзінен ерекше бір нұрды байқауға болады. Сөздерінде қиямпұрыстық жоқ, қабақтары жоқтан өзгеге түйіле бермейтін, әлгі жаздыгүні ыстықтан жаныңды құтқарып қалатын самал желдей нәзіктік пен тазалық еседі.

	 Иықтағы оқтың орны арасында сыздап қоя беретіні болмаса, елестен құтылып, есін жиып, тәуірленіп қалған Жақсылық терезе алдына келгенде күн жылынып, көктем лебі есіп тұрған далаға көз салды. Бір қыста басынан бірнеше ғұмыр өткізген сияқты сезінеді. Ғайыптан келген Періште мен жарқыраған көктем қиындықтар артта қалып, арманына қол созар күн кеп қалғанын білдіріп тұрған белгі деп ұғынды.

	– Жақсылық мырза тәуірсіз бе?

	Күндей сұлу Күнсұлу әдеттегідей жымиып тұр екен.

	– Сіз келгенде ауру деген не, тәйірі?!

	– Құдайдың да, дәрілер мен дәрігерлердің де, майордың да еңбегі бар екенін ұмытпаңыз

	– Әәә, иә. Айтпақшы арасында әуен қосып беріңізші

	– Қандай?

	– Қобыз даусымен

	– Ооо, ендеше мен сізге мына әуенді қосайын. Қазір

	 Ызыңдап басталып, аңырап барып пауза жасады да қайта ызыңдады. Күйге ұқсамайды.

	– Бұл қандай әуен?

	– Тыңдаңыз, ғажап ән

	– Ән?

	 Талықсып жеткен дауыс бірте– бірте күшіне еніп, жүз құбылды. Ғажап! Тамыр тамырыңды қуалап, алпыс екі тамырыңды идірген әннің орындаушысын шырамытты.

	– Димаш па?

	– Иә

	– Қалай аталады?

	– Stranger

	– Ғажап, иә?

	– Ғажап

	Әншімін деген деп жүрген талайы Димаш айтқан әндерді орындаса шиқылдап, даусы шықпай тұншығып қалатын секілді. Күнсұлудың да классикалық музыкаға деген ынтасын байқап, іші жылып қалды. Ал Димаштың әндеріне қобыз үнін қосуы – шедевр! Кейіннен осы әннің мағынасын қарап көргенде өзіне жақын көрінген. Жаңа өмір бастауға деген белгі ме бұл да?

	 Әлемдік сахнада қобыз даусын жаңғыртам деген арманының Димаш арқылы да орындалып жатқаны қуанта түскен. Балалық арманына жету үшін бұл барлық ресурстарымен мүмкіндіктерін, әлеметтік желілерді тиімді пайдаланса қолы жететініне сенеді. Сахна… Алыстан аууулаған әлде Аллалаған көк бөрінің үні… Жоқ, бұл Еуропадан Қытайға дейін алып аумақты мекендеген көк түріктің ұрпағы қазақ деген халықтың ұлы тартып отырған қобыздың даусы. Төрт қабырға, биік ғимараттарға қамалып, жусан иісіне бөкпеген, қара топырақты емес тасжолды төсеніш қылған жұмыр басты пенделердің көз алдына тау, тас, орман, дала, аң– құс, сылдыраған бұлақ, тұмса табиғат елесін өрбіткен үн… Сананы трансқа түсіретін нәзік дыбыстар.

	 Тәуір болғанын естіп майор Бауыржан Сержанұлы келіп, қал– жағдайын сұрады. Рахметін айтқанда әуелде түсінбегенмен, митинг уақытында өзі араша түскен офицер осы кісі боп шыққанына таң болып, жер – домалақ деп қойды. Ұлтан Базарбаевтың ісі бойынша күдікті санатынан алынатынын айтты. Әлгіндегі пәтердегі жағдайды Жақсылықтың өз аузынан естіп, одан кейін де басынан өткергенін тыңдап басын шайқап қойды. Күнделіктің өзінде екенін қаласа алып кеп беремін деді. Ал Ұлтан өліміне қатысты сот– медициналық сараптама кезінде басынан соққы алғаны одан екі күн бұрын болғандығы анықталған. Ал оны кімдер ұрғаны белгісіз. Өліміне де солар кінәлі. Және дәл сол адамдардың митинг ұйымдастыруға тікелей қатысы бар болып шықты. Алдын ала ұйымдасқан. Әзірге тергеу ұзақ әрі кедергімен жүруде. Кетерінде мотивация беріп, өзіңді мүжи берме, Алла көтере алатын сынақ береді, қолымнан келгенше көмектесуге әзірмін деп қолдап қойды.

	 Өз өзіне келген соң мәселелерін шешу жолдарын қарастыра бастады. Ойлай бастаса– ақ күйзеліске түсуге бейімдігін аңғарды. Ойламаса тағы болмайды. Ең бастысы ойды әсіресе тереңге батыруға тырысатын ойларды қуалап, еркін стрессіз ойлай алу керек секілді. Биржадағы счетын тексеріп көрген. Орнынан атып тұрды. Қуанышы қойнына сыймай, тыпырши бастады. Байқағаны ризық байқаусызда, аңдамағанда, ол туралы ойламағанда келеді екен. Барлық адамда солай ма, білмейді? Бірақ Жақсылық өмірінде ондай сәттердің көп екенін аңғарды. Қызық.

	 Әртүрлі токендерге бөліп салып тастаған ақшасы кейінгі әлемдік ахуалдар, Украинадағы соғыс, санкциялар, доллар бағасының қымбаттауы әсерінен кемі үш есеге өскен. Біз қысқа мерзімге ойлайды екенбіз. Тез баюға, бәрі дайын, сен қалаған күйде бола салғанын тілеп салпаңдап жүріп уақыт жоғалтамыз. Ұзақ мерзімге ойлай алсаң, сабыр қылсаң қалағаныңа жетуде аса қиындық тудырмаса керек. Биткоин, эфир сияқты криптовалюталардың ұзақ мерзім ішінде қалай қымбаттаған тарихын еске алды. Адамның дамуы, өсуі, адамның ғана емес кез келген нәрсенің эволюциясы уақытқа бағынышты екен. Уақыт, тәжірибе, сабыр сенің құныңның анықтауышы. Өсесің бе, құлдырайсың ба?

	 Үш күннен соң Бауыржан Сержанұлын шақырып, өзіндегі жағдайларды талқылап қандай жәрдем бере алатынын сұраған. Қарызы бар кісілерге майор өзі барып жолығып, юрист таныстарының көмегімен заңдық тұрғыда шешуге, соманы азайту, шама шарқына қарай бөліп төлеудің жолдарын қарастыруға уәде берді.

	 Шешілмейтін мәселе жоқ. Қарсы алдыңда алынбас қамалдай боп жолыққан кез келген мәселе сенің ерік– жігерің мен қайратыңа қарай тап болады. Сен өте алатын асу сол. Әркімнің өз асуы бар. Өз ұмтылар биігі бар. Бәрі соған сай. Ақ пен қара алмасқан ғұмыр сенің жаңа биіктерге ұмтылған жолыңдағы бір белес пен бір еңіс секілді. Немесе нарықтағы, биржадағы баға графигі секілді бір төмен, бір жоғары. Әлде жүрек соғысын бейнелейтін графикке ұқсас. Қиындық… Жеңілдік… Қиындық… Жеңілдік… Әр қиындықты еңсерген сайын алар сыйыңда қомақты. Сен сол жеткің келген бақытқа, сол биікке лайықтысың. Міне, палатаның есігі де ашылып, жарқыраған күндей бір бақыт күлімдеген күйі жақындап келе жатыр …





Ең үлкен қателік




	 Есімнен шықпайсыз…

	 Сізбен қарым– қатынаста әділетсіздік жасаппын ғой. Ақымақ басым– ай… Сол үшін өзімді үнемі жазғырамын. Бәлкім солай болуы керек болған шығар. Өйткені сенің биіктігіңді енді сездім. Рас, мен саған лайық емес едім. Сен ең жақсысына лайықсың ғой! Есіңізде шығар әнебір жағдайдан соң сізге хабарласып, бөліскен кезімде "Әлі ештеңе түсінбеппін өмірден" деп едім ғой, "Ооо, міне, міне, енді ақыл кіріп келеді" дегенсіз, күліп едік. Рас ақыл кірмепті әлі маған. Ақыл кірсе сендей асылдан айырылып қалар ма едім? Әділетсіздік жасар ма едім? Сіз тұрған биікке ұмтылар едім ғой? Осынша биікке көтеріп мақтауға лайық емеспін дейтініңді білем, бірақ бәрібір мен араласқан, сөйлескен қаншама адамнан сіз бір саты жоғары тұрсыз.

	 Қызық…? Біздің арамызда "уау" дей қоятын махаббат тарихы болмады. Бірақ көзге көрінбейтін, қолға ұсталмайтын сезімнің бір тал ұшығы жіпсіз байлап тұрған еді. Менің ақымақтығымнан үзілді де кетті. Мүмкін мені кінәлайтын шығарсыз, мүмкін кіналамайсыз (кінәламайтын сияқтысыз, жай ғана адами қателік ретінде көз жұма қарайтындайсыз? Маған солай көрінеді) қалай болғанда да менікі мүлдем дұрыс емес еді.

	 Одан соң тырысып көргендей болдық. Алдындағыдай болмады. Енді қазір сол күндерді сағынудамын. Қызық…? Сол бір қоштасу әңгімелерінен соң кеудем қатты қысылды. Өмірімде бірінші рет солай ауырды. Дәл бір үлкен трактор дала төсін жыртып жатқандай кеуденің дәл ортасын белгісіз бір нәрсе тырмалап жатты. Мен бұл жағдайда түсіне алмадым. Жоқ еш жерім ауырған жоқ. Көңіл күйде қалыпты сияқты. Бірақ анау жанның түкпірінен белгісіз бірнәрсе тепкіленіп жатты. Шынын айтсам үйленем деп үйленбей қалған кезімде олай ауырмаған, қиналмаған едім. Сіз ше? Қандай сезім бастан кештіңіз екен? Сыр білдірмедіңіз. Менде оны сыртқа білдіргем жоқ. Жымиып тұрған маскамды киіп алып тіршілік деген айдынға сүңгіп кеттім.

	 Алғашқы көрген кезім есімде. Кофеханаға кірген сәтімде бірден көзіме түстіңіз. Қоңыр үстелде кофе. Жасыл матамен қапталған орындықта отырған алқызыл түсті көйлек киіп, хиджап оранған сіз кітап оқып отырдыңыз. Мені байқағанда жоқ шығарсыз? Капучиноға заказ бердім де, жарықтық инста әлеміне сүңгіп, ауық ауық сіз жаққа көз салып қойып отырдым. Жұмысқа баруым керек екені есіме түсіп, кофемді іше сала шығып кеттім. Сосын жиі келетінді шығардым. Кездесіп қала ма деген үміттің шуағы алып келетін. Танысып алуым керек еді сол кезде деп жер тепкілеп қоям арасында. Және кофеханаға келіп кітап оқуды әдет қылып алдым.

	 Екінші рет көргенімде тағы дәл солай алдыңызға кофе қойып, кітап оқып отырдыңыз. Бұл жолы жасыл түсті көйлекте едіңіз. Аққұба жүзің кітапқа үңіліп, сүйріктей саусақтарың кітап бетін парақтаған сайын нұрлана түскендей көріндіңіз. Бір рет басыңызды көтеріп айналаға қарағанда көзіңізден өткірлік пен мейірім ұшқыны байқалып, риза боп отырғаның сезілді. Кітап оқып отырған орамалдағы ару … Суретші болсам ғажап картина салар едім. Эстетикалық ләззат сыйлайтын кофехананың өзіндік атмосферасымен жылы түстердің үйлесімділігі кітап оқып отырған сіздің тартымды бейнеңізді аша түскендей.



	 Джек Лондонның "Мартин Иденін" оқып отыр екенсің. Жанарым жарқ ете түсті. Сүйікті жазушым ғой. Бағана отырғанда әдейі сол қатардан, жақын жерге отырып алғам ғой. Қалай әңгімеге тартамын деп отырған мен үшін тақырып табыла кеткендей.

	 – Ооо Мартин Иден, – байқамай айтып қойсамда даусым қаттырақ шығып кетті. Жалт етіп қарадыңыз да, күлімдедіңіз:

	– Ооо, Періштелердің өлімі. Қайдан алдыңыз? Таппай жүрген едім

	– Алматыдан аяқ тоздырып жүріп тауып алған ем

	 Дүкен атауын айттым. Қолма қол жазып алып, Рахмет дедіңіз. Жымиғанда бетіңізде әдемі шұқыр пайда болып, дидарыңызға сән береді екен. Әдебиет туралы әңгіме өрбіте кеттік:

	– Кітап оқуды ұнататыныңыз байқалып тұр. Сүйікті ақын, сүйікті жазушыңыз кім?

	– Әлі нақты мынау деп тоқтағам жоқ. Бұрын оқиғасын қызық етіп жазған жазушылар ғана ұнайтын, кейін ешкім ұнамай, бәрін сынап– мінеп оқи бастадым, кейін "мынаның бәрін қалай– қалай дәл айтады– ей" деп оқи бастадым, кейін астарына мықты идея тастап жазатындарды оқи бастадым, кейін әлем әдебиеті қызық бола бастады.

	Өлеңін түгел жаттап алған ақыным жоқ, бір ақынның бүкіл өлеңін талғамсыз жақсы көру – фанат болу сияқты. Ал мен ешкімге фанат емеспін. Бірақ оқығанда елең еткізетін ақындар бар, біраз бар.

	Сіздің ше?

	– Бір кездер болған Д.Исабековпен ауырған, Бауыржанмен, Тәкенмен, Сайынмен, Ілияспен тағы басқалармен.

	Б.Момышұлы, Т.Әлімқұлов, І.Есенберлин, Джек Лондон, Проспер Мериме т.б. тізуге болады. Негізгілері осылар. Әрқайсының өз орны бар. Нодар Думбадзені оқып, қызығып жүр едім, кейін бір оқиға естіп оқымай кеттім.

	Ақындардан көп танылмаған А.Ыбраев, С.Әбдуғалиев, Т.Нарманов, Т.Жұмаш, Ә.Ботпановтарды бағалаймын. Бірақ бүкіл өлеңдері шедевр деп айтпаймын.

	– Оооһ, Ботпанов. Мықтыыы

	– Менің кеудем – менің ұлы мешітім...

	– Жап– жас, иә?

	– Жасыңыз нешеде құпия болмаса?

	– 24– те

	– Мен 28– демін

	– Сізден кіші, менен үлкен кезде жазып тастаған екен

	– Иәәә, Артығалидың 16 жасында жазғандарын оқып, шалқаңнан түсесің.

	– Бірақ ақындарға адам ретінде қарамаймын мен. Шын ақындарға ғана

	– Адамдар сияр табытқа,

	Ақындар бірақ сыймайды

	– Дөп

	– Артығалидің айтып кеткені

	– Осы Артығалимен ең бірінші рет Әмірхан Балқыбектің естелігін оқып танысқам, оған дейін білмеппін, одан кейін де білмес ем– ау, еш жерден, ешкімнен естімедім, бүгін сіз айттыңыз. Рақмет.

	– Оқасы жоқ. Көп адам, көп оқырман білмейтіні мені таңдандырады. Тіпті қазақ тілі, әдебиеті мұғалімімін дейтін жандар осы мен айтқан ақындарды естіп, аузын ашып, көзін жұмады. Бұндай таланттар неге танымал емес, қызық?

	– Қызық түгі де жоқ. Біздегі "зиялы" қауымның аузына аты түскендер ғана танымал көбіне. Солар біреуді айтса, адамдар ол кім екен деп қызығып оқиды не мен де оны білем деу үшін оқиды.

	– Рас сияқты. Айтпақшы есімім Нұрлан. Есіміңіз кім?

	– Арай

	 Екеумізде күліп жібердік. Әдетте адамдар бірінші аты– жөнін біліп танысып бастаушы еді. Біз бірден әдебиеттен бастадық. Сөйтіп әдебиет төңірегінде біраз әңгіме айтып тарқастық. Телефон номір алмасып арасында хабарласып тұрдық. Махаббат жөнінде де пікір алмасып, өз ойымызды бөлістік. Шынайы махаббат қалайтынынызды, ғашық болғыңыз келетінін айтқансыз. Мен сөйлесіп жүрген адамым болғандықтан, кездесуге шақыруға батылым бармады. Адалдық деген басты өмірлік ұстанымым еді ғой. Жазып жүрген өлеңдеріммен бөлістім. Жақсы пікір білдірдіңіз. "Болашақта кітабыңыз шыққанда, тұсаукесер жасағанда есігіңізді теуіп кірем" дегенсіз. Мені шын бағалаған, маған шын сенген едіңіз. Шын бағалай алған, мен туралы жоғары пікір білдірген жан едің.

	 Маған батылдығыңыз, еркіндігіңіз, өзгеше ойлау қабілетіңіз ұнайтын. Сарказммен сөйлеуші едіңіз. Аккаунтыңыз да "Атаман қыз" деп жазылып тұрды.

	– Атаман қыз дегенді оқып жігіттер безіп кетпей ме?

	– Сол үшін ғой, брат, – деп жауап бердің. Брат деп сөйлесетінімізді байқап қалған біреу "Қазақша атау жоқ па? Қазақша атасаңдаршы" дегенде:

	– Брат деген қазақтың сөзі. Бір аттың күші бар дегенді білдіреді, – деп ақталғанбыз. Біздің бұлай сөйлесуіміз еркелету, сыйластық, құрметтің бір белгісі сияқты көрінген.

	 Біздің әңгіме аз болса да мәнге толы еді. Кез келген тақырыпта сөйлесе алар едік. Өз ойымыз, пікіріміз бар – тұғын. Амадасуымызда қызық еді.

	– Арайсыз ба? – деп "Қалайсыз" дегенді өзгертіп айтар ем.

	– Араймын. Әлем нұрлансын, – деп жауап қатар едің.

	 Күздің сол уақытында қатты ауырып қалдым. Менің ауырғанымды білген сәттегі сіздің жанашыр хабарламаларыңыз жанды жылытушы еді. Қайта қайта хабарласып, жағдайымды сұрап, анализдер тапсыруымды, дәрігерге қаралуымды өтініп, дауыстық хабарламадағы өлімсіреген даусымды естіп ұрсып қоя бергеніңді қалай ұмытайын? Жанашырлық аз мына әлемде сендегі мейірім жаныма азық болғандай, тез жазылғандай күй кештім. Сонда да "Өзіңізді күтіңіз" деп жиі айтушы едің.

	 Тағы да бір сол кофеханада жолыққанда ауыл туралы әңгіме өрбіттік. Сол жерде болатыныңызды біліп, кофе ішуге дәл сол уақытта бардым. Карамель қосылған латте ұнатушы едің.

	– Ауыл туралы ән естісем жылағым келеді. Неге екен?

	– Қалада өстіңіз бе? Ауылда ма?

	– Қалада. Туғаннан қаладамын

	– Жүрек түкпірінде ауылды аңсау бар шығар

	– Ауыл ұнайды, жиі болмаса да барып тұрамын. Ауыл туралы ән есту аянышты ма сондай бірдеңе. Немесе ауылда өсіп, қалаға кеткендерге қызғанышпен қараймын. Сағынатын ауылдары бар деп.

	– Сыртқа қуғын, түсініксіз, қатты, қатігез көрінгенмен жұмсақ әрі нәзіксіз

	– Тас қараңғыда қап – қара көзілдірік тағып алған адамнан не көргеніңді айт деп сұрағандағы сандырағы мына айтқаныңыз? – деп жымидың.

	– Мүмкін. Жан дүниеңізде басқа адамсыз. Мен сізді аса танымаймын ғой, бірақ менің ойымдағы образыңыз. Экстравертсіз, сангвиниксіз.

	– Мен туралы ойыңыз және шындық. Екеуі екі түрлі боп шығуы да мүмкін

	– Мүмкін

	Одан соң ауылдағы қызықтар туралы әңгімелеп бердім. Бір сәт үнсіздіктен соң мынадай қызық сұрақ қойғаның есімде қалыпты:

	– Ылғи өзіңнің кез келген сәтте өліп кетуің мүмкін деген ой жақсы ой ма?

	– Жақсы деп ойлаймын, санаң сергек болады. Өлмейтіндей жүргеннен жақсы

	– Ылғи сол ойда жүру мына өмірді сүреңсіз етпей ме? Тасташ бәрін, бәрібір өліп қаласың

	– Қалай қабылдағанға байланысты шығар. Бәрібір өлем ғой жан қалауымен өмір сүрейін немесе бәрібір өлем ғой, керегі жоқ

	– Жан қалауымен өмір сүруді көп адам тән қалауын қанағаттандыру деп түсіне ме? Меніңше көп адам жаны не қалайтынына тіпті мән бермейді

	– Ия ол да бар. Жан қалауымен дегенді нәпсі қалауы деп түсінетіндер де бар

	– Бірақ солардың ішінде ең бақытсызы бүкіл өмірін байлық жинау үшін өткізетіндер сияқты. Қайта нәпсі қалауына еріп кеткендер құрметтірек көрінеді салыстырмалы түрде

	– Мүмкін. Жан қалауымен деген өз принциптарыңмен, болмысыңмен және нәпсімен жан қалауын толық хақысын беріп өмір сүру

	– Тым идеалдандырып жібердіңіз

	– Қиялимын. Кейде принцип бұзылатын, нәпсінің хақысын артық беретін, жан қалауына көңіл бөлмейтін сәттер болады. Өмір ғой. Бұл қалыпты жағдай

	– Қоғам сызып берген заңдылықтардан шығып кетуге қорқып өмір сүретіндер мүлде қызықсыз

	– Яғни?

	– Қияли болғанда тұрған ештеңе жоқ

	– Рас па?

	– Әлбетте

	– Иәәә, бірақ көбі түсінбейді, интроверттігім сол себепті шығар. Идеал махаббатқа, идеал өмірге ұмтыламын, қиялдаймын

	– Идеалда да нақты ереже жоқ сияқты, идеалды нәрсені әр адам әртүрлі құрастырады, демек, өзің бейнесін жасап алған идеалға ұмтылу ақымақтық емес

	– Ия нақты ереже жоқ, Ислам, шариғат, құндылықтар негізінде өзің жасайсың. Мен сені әдемі ақ бұлттан жасап алғанмын…

	 Негізі қателіктің басы менің тәкаппарлыққа ұқсас әлде принципшілдігімнен туындаған жауаптан басталған. Аз хабарласатындығыма реніш білдіргенде "Біз бір бірімізді толық танымаймыз. Әлі ешқандай келісім жоқ. Ештеңеге міндетті емеспіз" дегенмін. Ойлап қарасам ол маған ақ көңіл, ақ ниетпен келген екен. Менікі кеудеден кері итеру болып тұрғандай әрекет. Одан соң аз сөйлестік. Кейін үйленуге дайындалып жатқанымды айтып, сөйлесуді доғардық. "Ооо бұл қуанышты жаңалық қой. Жумайсыз ба? Бақытты болуыңызды тілеймін. Өзіңізді түсінетін, бағалайтын адамды тапқаныңыз жақсы болған" деп қала бердің. Шын мәнінде мені дәл сендей ешкім түсініп, бағалаған емес.

	 Бірақ үйлену әрекетім сәтсіз аяқталды. Жаныма батқасын хабарластым. Жұбаттың да, түсіне алдың да. Оны да қатты кінәламай ақтауға тырыстың. Жүрегің кең екенін аңғарттың.

	 Айтысып қалғанымыз есіме түскені. Ішіміз пысты ма, сәті кеп қалды ма әйтеуір сөз қағысып қалғанымыз да бір қызық сәт екен. Бір танымал әннің сөзін бұрмалап, мақамына ұқсатып сөз саптадық. Толық есімде де қалмапты. Қалғаны:



	– Арманыңды ойлап жиі алдайсың ба?

	Стамбул– ай деп қиялдайсың ба?

	Хабарласады деп күтіп жүрмін ғой,

	Сағынбайсың ба, сүйе алмайсың ба?



	– Сөйлесіп жүрген сағаттар қайда?

	Ондай күн ертең тағы тумай ма?

	От души айтқан әңгімелерді

	Ұмыт дейсіз бе?

	Ұмыту қайдааа?



	– Көңілім сен деп жайланатынды,

	Жүрегім саған байланатынды,

	Өзіме қымбат санап жүрмін ғой,

	Аспанға жазып қойған атыңды



	—Аппақ көңілді қия алмайсың ба?

	Жақсы көрем деп жиі алдайсың ба?

	Ақкөңіл, адал жүрегім бар ғой,

	Сол жүрегімнен ұялмайсың ба?



	 Кейін хабарсыз кеттің. Нөмірің ауысып кеткені белгілі болды. Көп уақыт өткесін байланысқа шықтың. Күйеуге шығайын деп жатқаныңды айттың. Сөйтіп бақыт тілеп мен қоштасып қала бердім. Бұл жағдай жаныма батқаны сонша аккаунтымды өшіріп, хабарсыз кеттім. Кейін іздегеніңді білдім. Ұлы махаббатқа ұласуы керек болған сезімді сөйтіп тұншықтырдым. Біздегі әңгіме, сұхбаттасулар таза, адал, кіршіксіз көңілге құрылған– ды. Ешқандай асып– тасқан, күйіп– жанған сезімде емес. Бірақ соның өзі мен үшін бағалы әрі сол сезімнен де биік көрінеді маған. Менің өмірімде сен сияқты жанның жарқ еткен жарық жұлдыздай өте шыққанының өзіне ризамын. Қолыңдағы бардың, бардың ғана емес көзге көрініп тұрған бақты көре біліп, бағалай білуге үйреткен сабақ сияқты сенің жолыққаның. Бұйыртпаған тағдырды ма, бұйыртпаған өзімді кінәлайын ба? Әуелде сендегі көңілді, бағалай алғаның мен мені шынайы түсінгеніңді, кіршіксіз көңіліңді мен бағалай алсамшы?! Арасында өкініш кеп бір мазалап, сағыныш кеп бір жазаласа да сенімен аз болса да сұхбаттас болғаныма қуанамын. "Алтынды жезге айырбастаған адам – есалаң" депсің бір жазбаңда. Рас шығар. Сені бағалап, ұстап қала алмауым – менің өмірдегі ең үлкен қателіктерімнің бірі деп білемін. Қош!





	https://t.me/qiialist



	https://t.me/kzkitap





Notes


	[←1]

"Трейдер күнделігі" әңгімесі жарыққа шығып, Телеграм желісінде оқырмандар талқысынан өткен соң жалғасы болса деген ниет, оқырмандар тілегі пайда болды. Сол әсермен жалғасын жеке әңгіме түрінде жазып шықтым.





