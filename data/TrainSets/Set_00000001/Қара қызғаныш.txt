	Ұзақбай Доспанбетов

	Қара қызғаныш





	Повесть





	Бұл 1965 жылдың жазы еді. Аудандық газет редакциясында жұмысқа кіріскеніме бір аптадай ғана уақыт өткен. Кеңсеміз ортан белінен кіретін есігі бар бір қабатты ұзынша үй, міне, екі-үш ағаш баспалдақты табалдырығы бар сол есіктен ішке еніп, көсе-көлденеңдеген дәлізбен оңға бұрылсаң баспаханаға тірелесің, ал солға беттесең ашық-шашық редакция бөлмелері. Ашық-шашық болатыны мұнда жаздың ауыр ыстығында есіктер де, терезелер де жабылмайды, ары-бері жүргендер іштегілердің не істеп, не қойып жатқанын көзімен сүзіп өтеді. Солға бұрылғанда алғашқы есік біз отырған бөлменікі, мұнда барлығы бес адамбыз. Менің столым сол жақ қабырға жақта, әрі төрдегі үлкен терезеден жарық бәрінен де маған молырақ құйылғасын ба, әйтеуір, дәлізбен ары-бері өткендердің назарына көбірек ілігетіні менің сұлбам, шамасы.

	Біздікінен арғы есік редактордікі, ал қарсы бетте тағы екі кабинет бар, оның бірінде редактордың орынбасары мен жауапты хатшы, ал екіншісінде бухгалтер, машинистка, корректор ұйлығысқан. Аудандық газет редакциясының бүкіл ұжымы осы ғана. Әне, редактор дәлізбен өз кабинетіне қарай өтіп бара жатып, ашық есік арқылы бізге көрінетін тұста қалтасынан бірдемесін түсіріп алғандай бүгежектеді. Шалбарының бір жанын тарбиған саусақтарымен сипалап, тар дәліздің еденіне бір, маған бір алақтап, қалтасындағы бір асыл затын осы жаңа қызметкер суырып әкеткен жоқ па дегендей көздерін алайтып, ақыры дүниесінің өз орнында екенін сезгесін ғана бойын түзеп, ары сүңгіді. Мұндай көрініске осы аз уақыттың ішінде менің де етім үйрене бастаған. Редактор ғана емес, басқалар да, тіпті келімді-кетімді кісілер де тап осы біздің есіктің тұсында сүрінген, не табаны тайған, немесе, бірдемесін жоғалтқан жанның қимылын жасап, мені бағжиған көздерімен атып қалуды кәсіпке айналдырғандай.

	Әне, редактор үш әйел – бухгалтер, корректор, машинистка жайғасқан бөлме тұсынан да өтіп барып, оңға, өзінің орынбасары мен жауапты хатшыға қарай бұрылды. Маған ол арғы есік көрінбейтін, оның солай бұрылғанын тек дыбысынан сезесің.

	– Мына шаруа орнынан тырп етер емес қой, бәрі де қатып-семіп қалған бірдеме. Мына ергежейлің біздің көзімізше бірдемені түртінектейді. Бірақ өзгерген ештеңе жоқ! Не қарекет керек? Алматыға, облпечатқа қайта звандаймыз ба? – Редактордың ыңылдаған баладай даусы бізге ап-айқын жетіп тұр. Бірақ оған жауап қайырған ешкім жоқ. Тыныштық. Сәл уақыт өткізіп барып, редактор қайта ыңылдады. – Сенің пікірің қалай? Біле білсең осының бәрі сенің құзырыңдағы шаруа ғой!

	Мұның алғашқы сөздерді орынбасарға қарап айтқаны анық, оның аузынан ешқандай леп білінбегесін соңғысын жауапты хатшыға арнады.

	Жауапты хатшы орынбасардан гөрі сөзге шапшаң, бірден қу шөпке от тигендей тарсылдай жөнелді:

	– Мен баяғыда-ақ мәселені тікесінен тік қойдым емес пе? Бұл ергежейлі немеңіз линотиптен мүлдем хабары жоқ адам! Облпечать бізге мұны жібергенде үлкен қателік жасаған. Олар мұны линотипті біледі деп ойлаған, шамасы! Ал бұл түк білмейді! Тағы да үнсіздік. Ол бөлмеде нағыз дағдарыс туғанын біз, мұндағы бес адам, ет пен теріміз арқылы түсіндік-ақ. Сәлден соң ғана редактордың орынбасары таза жібектен өргендей майда сөздерді күлтелендіре тізді:

	– Сірә, облпечатттың бастығына, не бас инженеріне қоңырау шалып, мән-жайды дұрыстап түсіндіргеннен басқа лаж қалмаған да тәрізді. Газетіміз уақытында шықпай жатыр. Міне, шілде де туды. Енді екі айдан соң баспасөзге жазылу мерзімі басталады. Оған дейін дұрыстап жүріс түземесек оқырмандар алдында абыройымыз төгіледі.Шықпай жатқан газетке жазыл деп, оларға не бетімізбен жар саламыз?

	Ия, ол үш бастықтың басын шыр айналдырған мәселеге біздер де қанықпыз. Кесе көлденеңдеген дәліздің оң жақ шетінде тура ашылатын үлкен ағаш есігі бар баспаханада жұмыс жүрмей жатыр. Мен осында қызметке тұрған осы бір аптаның ішінде газеттің үш нөмірі шығу керек болса оның біреуі ғана қолымызға тиді. Оның өзі де шала үйтілген бас құйқасындай болып, қап-қара бояуға малшынған бірдеме. Ұстасаң алақаныңда, саусағыңның ұштарында ойдым-ойдым дақтар қалады. Оған да шүкіршілік дер еді, келесі аптада осындай бір нөмірге де зар болатын түріміз бар. Менің ұғуымша осыдан ай жарымдай бұрын газетте жұртты бетінен бастырған масқара қате кетіп, арты үлкен айғай-шуға айналып, баспахана бригадирі мен газеттің тиражын басатын қыз жұмыстан қуылған екен. (Ол жылдарда аудандық газет баспаханасына жетекшілік ететін адам бригадир аталатын). Сосын Алматы облыстық баспасөз басқармасын мазалап, осындағы баспахана бригадирлігіне жаңа біреуді жіберткізіпті. Қазір ғана редактор мен жауапты хатшының ержегейлі атағаны сол. Бұл өзі жасы отыздан асқанмен түтін түтетпеген, үй-күйі жоқ, бойы тапалтақ, бет-аузы күйелеш-күйелеш, көздері де қос тана түйме секілденіп, жансыздана қарайтын, даусы да жеті қабат көрпенің астынан шыққандай тұншығып, сөздері де қиралаңдап, бірін-бірі басып-жаншып, құлаққа әрең жететін болымсыздау біреу еді. Салған жерден-ақ адамның қарны ашатындай осындай ұсқынсыз түрімен облыстық мекеменің назарына ілігіп, ондағылар Балқаш аудандық баспаханасын кадрмен нығайту мақсатында қалай жіберіп жүр деген сұрақ өзінен-өзі туындайтын. Жұрттың бәрі бірдей іштегісін іркуге қабілетті емес қой. Баспаханада терімші, бет қаттаушы, тираж басушы әйелдердің бір-екеуі алғашқы күні-ақ «сонау Алматыдан, облыс орталығынан әулием етіп алдырған адамдарың осы ма, ол үлкен қаланың қай қоқсығынан қазып әкелдіңдер?» – деп қақсап бергенде редактор мен жауапты хатшы екеулеп, олардың үндерін әрең өшіріпті.

	Ұсқыны келіспейтіні өз алдына, мұның қарамағындағы әйелдерге түйеден түскендей сөйлейтіні де бір алуан әңгіме. Ал редакторды, орынбасарды, жауапты хатшыны астарынан су шыққандай еткен мұның ұсқыны мен сөзі емес, баспаханадағы осы бригадир тікелей жауап беретін, материал теру үшін қойылған линотип атты машинаның жұмыс істемейтіні еді. Бұл сонау Алматыдан осындағы әйелдерді басқаруға адам таппағаннан емес, осы линотиптің әуселесі бойынша шақырылған ғой. Оның үздіксіз жұмыс істеуін қадағалау, бұзылса жөндеу тиісті маман ретінде осының мойнындағы шаруа. Ергежейлі неме мына редактор, немесе өзге екі бастықтың бірі бас сұға қалса сол линотиптің оны-мұнысын шұқылап бүгежектеп кеп береді, тіпті мұрнынан су кетіп жүргенге де ұқсайды. Тіпті күндегісі осы, бірақ одан еш пайда жоқ, кісі бойындай бар үлкен машина ішек-қарнын әлдекім сылып әкеткендей қаңқиған күйі тұра береді. Сосын да бұл бригадир өз қарамағындағы әйелдерді газет материалдарын қолмен теруге көшірген. Ал қолмен теру осы линотипке дейінгі, яғни, бағзы заманғы әдіс. Біраз жыл осы жаңа заманғы техникаға арқа сүйегесін де әйелдер кішкене-кішкене қырық бір қобдишаға толтырылған темір әріптерді саусақ ұшымен бір-бірлеп алып, сөз құрастырып отыруға тосаңсып та қалған. Бұл аса өнімсіз, әрі адамның ұнжырғасын түсіретін де жұмыс. Енді сол ұмытылған, біршама жабайы еңбек түріне сонау астанамыз, әрі облыс орталығы Алматыдан арнайы жолдамамен келген маманның арқасында қайта көшу жұмысшы әйелдердің іштегі ала күшігін оятпай қайтсін?!

	Газет материалдарын қолмен терудің өнімсіздігі өз алдына, бұл әрі абыройсыз да нәрсе. Себебі, линотиппен тергендей емес, бұл әріп санап, саусақ ұшымен атқарылған іс қағазға басылғанда да ластау шығады. Ол редакция ұжымының кіржіңіне ұласады. Ауыз-ауыздан шапқа тиетін шанышқы сөздер борайды. Онсыз да жүйкесі жұқа қатындар оны қалай көтерсін? Міне, менің осындағы алғашқы күндерім редакция мен баспаханадағы осындай жағдаймен тұспа-тұс келіп еді.

	Редактор қарсы бөлмеде ұзақ бөгелмеді. Аяқтарын тапырақтата басып, бергі дәлізге шықты да өз кабинетіне кіруге жүрегі дауаламағандай енді сонда бөгелді. Тап осы мезетте біздің бөлмедегі телефон екі рет шылдырлады. Екеуі де осындағы бесеудің ең үлкені Елеу Шытыров деген кісіні іздегендер еді. Бұл Елеу, біздің тілімізбен атағанда Елекең, қырықтың қырқасына шықса да бір орында байыз тауып отырмайтын, самауырда қайнаған судай сақылдап, тасып-төгіліп тұрған, бұл да аласа бойлылау, бірақ ақ сары жүзді басының аздаған қасқасы бар, ашық маңдайлылау жан еді. Қой көздері кім-кімге де достық пиғылмен қарағандай елжіреп тұратыны бар, өте-мөте кішіпейіл пендеге де ұқсайтын. Бірақ қимылы алып ұшпа, шапшаң. Бәрімізге ортақ жалғыз қара телефон терезе жақтағы столы менің столыма түйістіріле кесекөлденең қойылған, менен бір жас қана үлкендігі бар үшінші жігіттің алдында. Телефон шылдырласа көбіне трубканы терезеге арқасын берген сол жігіт көтеруші еді.

	Бұл біршама жұмыскер жігіт. Қашан көрсең де ала қағаздан басын көтермей бірдемені сүйкектеді де жатады. Қазір де екі мәрте телефон көтеріп, екеуінде де қабағын шытынатып, Елеу Шытыровқа тұтқаны ұсынды.

	Елекеңнің телефонмен сөйлесуі де қызық. Тұтқаны алады да «ә-ә-ә», «ия-ия-ия», «ә-ә-ә» деп, даусын созғылап барып тастай салады. Қазір де сөйтті. Оны дәлізде басы сансыраған редактор естіді де өзіне ермек табылғанына қуанғандай желпініспен екі-үш аттап біздің бөлмеге кірді.

	– Әй, Елеу, саған телефонмен көп звандайды, өзің де сөйтесің, мына бөлмеде дабыр-дұбырды көбейтіп, сен мына жас жігіттердің жұмыс істеуіне бөгесін жасама! Сенің бұлардан жасың үлкен, сосын да бұлар саған қарсы жақ ашып, өкпесін білдіре алмайтын шығар, соны пайдаланып шектен шықпа! Редакцияға қатысы жоқ шаруаларыңды мұнда тоғытып, құйын боп соқпа! Оларыңды жұмыс уақыты біткесін сыртта тындыр! Әкелме мұнда!

	Бұл редактор, аты-жөні Мәлік Қуатов, орта бойлы, шымыр денелі, толықша бет өңірінде қара реңі басымдау, қою қасты, шашы қысқа қырқылған, даусы жақын жерден өктемдеу естілетін, жас жағынан мына Елеу Шытыров екеуі қарайлас адам еді. Мына сөздерді Елекеңе арнап едіреңдей айтып тұрып, екі-үш мәрте мені де көзімен атып қалды. Осы бөлмедегі бес үстелдің үшеуі мен арқа сүйеген қабырға жақта да екеуі бізге қарама-қарсы бетте еді. Соның терезе жақ жоғарғысында қонжиған Елекеңнің редактор зіркілінен бір қылы да қисаймай, күлегештеніп, ашық ақ сары маңдайын жарыққа молырақ тосып, жадыраған реңін айқара ашты:

	– Мәке, осы бүгін көңіл-күйіңіз пәстеу ме өзі? Басын аша кетіңізші!

	– Осындай түйе қотыр сөздеріңді қашан тыясың? Мынадай жағдайда, шаруа жүрмей жатқанда көңіл-күйдің не сәні келісуші еді? Немене, жаңа тудың ба?

	Енді радактор бастық екенін былай қойып, Елеу Шытыровқа ежелгі сырмінез құрдас сияқтанып, екінші бүйірден соқтыққанға ұқсады. Елекең де көрсоқыр емес, қой көздерінің айналасына кішіктік, мейірім, жанашырлық тәрізді қырық құрау нышандарды жыпырлатып, әрі ащы мысқыл аттыдан да тұздық қосып, екі иығы селкілдей, масайрай күлді. Мұнысы онсыз да халі мүшкіл Мәлік Қуатовтың одан әрмен титығына тигендей еді.

	Бұл бөлмеге мына Елекеңе ескертпе жасаймын деп кіріп, енді оның мазағына ұшырағандай қалпын тез бажайлады да, әрі мені де көзімен тағы бір атып, екі қабағынынң ортасына тік сызықша түсірді. Сөйтіп, қатты түйіліп барып, Елеу Шытыровқа енді қалай соқтығарды ойлап, сәл-пәл тізгін тартқандай. Есесіне, «түбі арам жылымсың ғой сен» деген жазу бұрынғысынан да қабарып кеткен бет-жүзінде сойылып түскенге ұқсады.

	Соңынан ең абыройлысы мұнымен көп салғыласпау екенін ұққандай теріс бұрылып, аяғын тапырықтатып, табалдырықтан әрі аттады да өз кабинетіне бұрылды. Сәлден соң орынбасар мен жауапты хатшыны өзіне шақыртты. Енді үш бастықтың мәслихаты «жабық есік жағдайында» өтіп жатты.

	Біздің кабинеттегі тағы екеудің бірі Елекеңнен төмен есік жақта да, ал екіншісі, ол да маған оң қол жақтан үстелін тиістіре жайғасқан. Жас шамалары мен қатарлас бұл соңғы екеу кабинетте не сөз қотарылып, қандай рай білінсе де бәрін қаршығаша баққан күйде ауыздарынан артық бір леп шығармайтындай.

	Менің жасым жиырма төртте, Алматыдағы сол кездегі С.М.Киров атындағы жалғыз университеттің филология факультетіне түсіп, онда бір жылдай ғана оқып, сосын оның сырттайғы бөліміне ауысып, үш-төрт жыл сонау өзімнің туған жерім Талдықорған өңірінде мұғалімдік жұмыспен айналысып, өзім көптен аңсаған журналистік жұмысқа енді ғана бас қойған бетім еді. Сырттайғы бөлімде оқу алты жылға созылады, биыл бесінші курсты ғана тамамдап үлгердім, университет допломын алуым үшін келесі жылдың жазында тағы бір мәрте емтихан, ашыңқырап айтсам мемлекеттік емтихан тапсыруым керек.

	Ал терезе жақтағы «жұмыскер» жігіт те кезінде менімен бірге университетке түскен, тек оның жағдайы дұрыстау болды ма, бес жыл бойы стационарлық бөлімде оқып, мұнда менімен бір мезгілде дерлік дипломмен жұмысқа келіп отыр. Кезінде бір жылдай студенттік өмірді бірге кешкенмен, дұрыстап араласпаған екенбіз, бір-бірімізге сырмінез емеспіз. Тіпті аты-жөнін де ұмытыппын, екеуміз осы аудандық газет редакциясында танысқандай едік. Бұл Рақыш Сәдібеков жұмысқа жаңа тұрған секілдіі емес, осы ұжымның байырғы мүшесіндей-ақ қағазға көміліп, арық қара бет өңіріне күш түсіре қалам сілтесі бөгде бір ысқаяқ жанның болмыс-бітімін еске салатындай.

	Біздің кабинеттегі бесеудің лауазым атаулары былай түзілуші еді. Мен осындағы ең жауапты жұмыс – ауыл шаруашылығы бөлімінің меңгерушісімін. Ал Елеу Шытыров менің қарамағымдағы әдеби қызметкер саналады. Жоғары білімді сақа журналист, әрі жасы да үлкен ол Елекең неге өзінен көп кіші, әрі журналистік қызметті жаңа бастаған маған бағынышты күйде? Бұл сұраққа жауап іздеп бас қатырарым жоқ, әрі ол жағын маған ешкім түсіндірген де емес, сосын да өз бетімше сұғанақтық жасап қайтемін? Бұл жөнінде бір елі ауызға екі елі қақпақ қойған абзал.

	Ал Рақыш Сәдібеков өнеркәсіп, мәдениет-тұрмыс бөлімінің меңгерушісі де, қалған екі жігіттің бірі, менің оң жағымда, маған үстелін тиістіре орналасқан Атымтай сол Рақышқа қарасты әдеби қызметкер. Бұл бөлмедегі бесінші жігіт – қарама-қарсы беттегі Қабылтай жай әдеби қызметкер, ашыңқырап атасам радио-ұйымдастырушы. Бұл аудан орталығынан аптасына екі мәрте қырық минуттік радио хабары таратылады, Қабылтай соның материалдарын әзірлейді, әрі оларды газетке беруге де құқылы. Алғашқы аптада бір ұққаным жас шамалары мен қатарлас бұл Атымтай мен Қабылтай осы Алматы облысы Балқаш ауданының түлектері. Солай екенін олардың отқа қарығандай күйген бет әлпеттерінің өзі-ақ жариялап тұрғандай. Екеуі де үйлі-баранды, екі-үштен балалары бар. Менің салт басты, сабау қамшылы екенім, әрі төбелерінен топ еткендей ойда жоқта орталарынан табыла кетуім оларға біршама одағай көрінгендей. Бұл аудан орталығы Бақанас ауылында, төменгі кеңшарларда да жастардың тым ерте, 18-19 жаста-ақ түтін түтететіні үйреншікті құбылыс екен. Тағы бір дерек – бұл екі жігіт Атымтай мен Қабылтай оныншы сыныптан соң оқуды жалғастырмаған, сол орта біліммен-ақ осы аудандық газет редакциясында қызмет атқарғандарына үш-төрт жылдың жүзі болыпты. Бұлар да ауыздарына сақ, Іле жағалауының ыстық күні адамның бет, мойын терісіне ғана емес, көздерін де қарайта ма, қап-қара бояу тұнғандай жанарлары терең шұңғылдан жылтырағандай, әрі қабақтарына да әлдебір ой ма, таңырқау сезімі ме, әйтеуір, маған әзірге беймәлім бірдеменің мұнары қоса ілігіп, үнсіз қадалады.

	Бұл 1965 жылдан бұрын сол кездегі КСРО атты елдің бірінші басшысының шоқ-шоғымен Қазақстанда облыстық, қалалық, аудандық қазақ тілді газеттер жаппай жабылып, тек кейбіреулері ғана шөл даладағы тамырын тереңге салған қараағаш, тораңғы, не сексеуіл тәрізденіп, жан сақтап қалған. Сөйтіп, жан сақтап қалғандардың бірі – осы Алматы облысына қарасты Балқаш аудандық «Балқаш еңбеккері» газеті екен. Тек ол соңғы екі-үш жыл бойы аптасына үш емес, бір рет қана шығып келіпті. Тек өткен 1964 жылы СОКП Орталық Комитетінің қазан Пленумында басшылық өзгеріп, құрдымға кетуге айналған қазақ тілі сәл-пәл жанданып, ұлттық газет-журналдар көбейіңкіреп, осы «Балқаш еңбеккері» де аптасына бір емес, үш рет шығатын мәртебеге жетіпті. Ал оған дейін мұнда жоғарыда аталған үш бастық, Елеу Шытыров, Атымтай, Қабылтай – алтауы ғана жұмыс істепті. Алматы облыстық партия комитетінің нұсқаушысы менің мақала, әңгімелерім жарияланған газет қиындыларын сұрыптап қарап, жолдама берерде «Балқаш ауданы Жетісу өлкесіндегі ең қазақы аудан, ондағы газеттің деңгейін күрт көтеру парыз, қаламыңның желі барын сезіп, сенім артып отырмын, несі айып, әзірге салт жүріп жұмыс істеуге орайлы екенсің, журналистика көкейіңді тессе оны содан бастағаның жөн-ақ» тәрізді сөздерді біраз шұбыртты.

	Мұнда алғаш қонжиған сәтте менімен бірінші шұғылданған, әрине, редактордың орынбасары еді.

	– Орныңыз осы! Қалам, қағаз сізге берілді ме? Ендеше мына кішкентай жұмысты тездетіп дайындаңыз! – деп, оқушы дәптерінің бір парағының екі бетіне толтырып, қолмен жазылған кішкентай хатты алдыма жайды.

	Бұл орынбасар өте инабатты жанға ұқсады, өзінен көп кіші менімен «сіз» деп сөйлеседі, әрі сөздері де күлтеленген жібектей майда, құлаққа жағымды екен. Киім киісінде де нағыз зиялының ұқыптылығы білінеді. Галстукті жейдесі, ақ сары кең шалбары мұқият үтіктелген. Қысыңқы көздері, көтеріңкі қабағы, түзу мұрны, таза қырқылған иегі, сәл жалпақтау қоңырқайлау жүзі өзінің иықты тұлғасына жарасып-ақ тұр. Қазақтар мұндайларды бітімі дұрыс пенде екен деп сыпаттайды. Бұған, әрине, құлаққа жағымды даусын, өте инабатты мінезін қос. Редактордан гөрі оның осы орынбасарының маған салған жерден ұнағаны да шындық. Алдыма қойғаны алыстағы кеңшар фермаларының бірінен мал қыстатуға қатысты кейбір шаралардың жүргізілуі аса қанағаттанарлық емес деген бағдардағы кішкентай сыни мақала еді Ол жылдарда негізгі бағыты мал шаруашылығы саналатын кеңшар бөлімшелері «ферма» деп аталатын. Редакцияға қызметке жаңа тұрды дегенмен мұндай мақалалардың талайын аудандық, тіпті облыстық, республикалық газеттерге өз атымнан жазып, жариялап үлгерген шағым ғой, орынбасар берген хатты табанда әдемілеп қайта көшіріп шығып, қарсы бөлмедегі бір қолына таяқ ұстаған, отыздан асыңқыраған, етженді машинистка қызға бердім. Оның да басуы тез екен, дайын материалды үстінен қайта қарап, орынбасарға апарып едім, он минуттей уақыт өтті ме, өтпеді ме, қайдам, ол соңымнан қуа кіргендей біздің кабинетке қайта бас сұғып:

	– Материалды жап-жақсы дайындапсың! Бәрі дұрыс! – деп салды. Енді «сенге» көшіп сөйлесе де бойыма бір жылылық енді. Бөтен ел, бөтен жерде тосаңсыған жағдайымда осы орынбасар сынды өзіме бір таяныш табылғанына шүкіршілік еткендей де күйім бар.

	Тек бір есімде қалғаны, редактор орынбасарының сол сөзі тұсында кабинеттегі менен өзге төртеу бір сәтте, ұйымдасқан тәртіппен көздерін төмен түсіре қойды. Ішіме әлдебір күдік ұрлана кірсе де оны тежеп ұстауға күш салдым.

	Үш күннен соң бәрі өзгеріп шыға келді. Орынбасар, аты-жөні Құлым Сақанов, тағы бір тапсырма берді, оны да мен табанда орындап едім. Бұл мақала емес, машинкаға басқанда жарты бетке толмайтын газеттік хабар. Құлым Сақанов оны да тез оқып, бізге кірді. Жақсы лебізге дәнігіп қалған басымды әлдене дың еткізді. Жаңа ғана мен әзірлеп берген, машинкаға басылған жарты бетке толмас хабарды бұл Құлекең, редактордың орынбасары үстінен өз қолымен қайта жазып шығыпты. Енді кеудесін тік ұстап, маған бір қырын беріп:

	– Кіп-кішкентай хабарға бір-біріне қарама-қайшы екі пікірді тоғытқаның қалай?! – деп дік-дік етті. Менің жауабымды күтпестен шығып кетті. Ал кабинеттегі менен басқа төртеу көздерін көтеріп, бүршік жарған көктемгі жас ағаштардай жадырай қалыпты.

	«Мынау қандай мінез көрсетер екен» деген сұраулы сөйлем де қабақтарына іліккендей. Әрине, мұның бәрі мен үшін жайсыз көрініс еді. Бар бітіргенім, Құлым Сақановтың қайта жазып шыққанын мұқияттап, екі-үш қайталап оқып, өз жазғаныммен үсті-үстіне салыстырдым. Байқаймын, мен жазған нұсқада бір-біріне қарама-қайшы дейтіндей дәнеңе де жоқ. Бұған қоса Құлекеңнің нұсқасы әлдеқайда жүдеу, таптаурын сөздерге толы көрінді. Сонда да ішкі наразылығымды бүгіп ұстап, өзімді-өзім тежедім. «Сабыр, сабыр, жұмысқа жаңа ғана тұрдың, бұл журналистиканың сен білмеген қырлары болуы ықтимыл, аужайын түй» дегенді өзіме-өзім сыбырлап жеткізгендеймін.

	Ал үлкен бастық, редактор Мәлік Қуатовтың дәлізбен біздің есіктің тұсынан ары-бері өткенде сүрінген, не қалтасынан бірдемесін жоғалтқан адамның қимылын жасайтыны тап осы мен екінші материалды әзірлеген күннен басталды ма деген де сезігім бар. Себебі, бастық пен орынбасар жабық есік жағдайында оңаша күңкілге басуды жиілеткенге ұқсады.

	Үшінші, төртінші дайындаған материалдарым да осылай редактор орынбасарының қолымен бауыздалған жабайы аңдай қанжоса болып жайрап жатты. Мен оларды машинисткаға қайта бастыртып, үстінен қарап, қайта ұсынатынмын. Таяқ ұстаған, жүргенде қатты ақсайтын толық денелі, қызыл сары рең аралас қоңырқай жүзді машинистка қыз алғаш көргенімдей емес, қабағы салбырап, екі ұрты бұлтиып, қайта басуға берген материалдарды жаман раймен қабылдады. Мұны жұрт сыртынан Кәріқыз, ал көзінше «Қыз-ау» деп атайтын. Айқын кемістігі бар, сосын да орнын таппай оң жақта ұзақ омалған жанның басындағы бақытсыздықты бір-бірінің көзін шұқып көрсеткендей сыртынан болса да «Кәріқыз» атауы алғашқы күндерде менің де жаныма түрпідей тиген. «Осы қазақтардың оспадарсыздығы-ай» дегенді өз ішімнен бірнеше мәрте қайталап үлгердім.

	Анығына көшсем, Алматыдан 220 шақырым қашықтықтағы сол Бақанас ауылындағы редакция ұжымына кірген күндерім мен осы жолдарды қағазға түсірген шағымның екі арасында көп заман өтті. Екі аралықта заман да, адам да көп өзгерді. Сол өтіп кеткен кезеңге қайта оралып, оның әлдеқашан уақыт топырағына көмулі қыл-қыбырын түгендеп, тізбелеуім әлдекімдерге ұнамай мені тырнақ астынан кір іздеген жанға да ұқсатуы ғажап емес. Алайда, сол жылдарда өзім көрген, бастан кешкен өмір шындығы топырақ астынан өніп шығып, құлақтарын қалқитып, «жазушы мырза, бізді неге ұмытасың, өзгенің бәрін шимайлап, тап бізге келгенде сияң таусылып қалды ма?» деп, жазғыра, кейде түсіме де еніп, мазалауын қояр емес. Сосын да амалсыз ат басын осылай бұрдым.

	Сөйтіп көп уақыт өткесін де шығар, сол Кәріқыздың шын ныспысын ұмытыппын. Әрі-бері бас қатырып, қанша зорлансам да есіме түсіре алмадым. Жерлестеріне телефон шалып, сондағы көне көздерді мазалауға, неге екені белгісіз, мойным жар бермеді. Осылай тағы да ек-үш апта уақыт өтті.Орынбасар мен қорытқан материалдарды қанжоса етіп, талқандауын қояр емес. Тағы бір материалды қайта басуға апарғанымда Кәріқыздың көңіл-күйі нашар екен:

	– Сен келгелі мен сорлының жұмысы көбейді ғой! – деп салды.Қабағынан қар жаудырып төмен тұқырғанда түсі тіптен бұзылып кетеді екен. Өзімнен он жастай үлкен, кемістігі де көпе-көрнеу, толған торсықтай денесі бар әйелмен салғыласу мен үшін жат нәрсе еді. Тек оның екі жағындағы екі әйел – бухгалтер мен корректордың түр-түстері менің көзімді тартты. Бұлар да бет-мойындары қарайған, толықша денелі, бірі бойшаң да, екіншісі аласалау, қырықтар шамасындағы жандар. Кәріқыздың қыжыртпасын естігенде екеуі де көздерінің ағын маған қарай атты. Әлдебір олжадан дәмеленгендей маңдай, бет терісі сияқтыларында жыбыр-жыбыр бірдеме білінді. Әсіресе, бойы аласалау, тығыршықтай денелі бухгалтердің жүзі тым ашқарақ көрінді. Әлдекім жемтік тастаса бірінші болып тарпа бас салардай аяқ-қолдарына дейін қимылға дайын секілді. Бұл да жағымсыз көрініс еді. Мен өзім отырған кабинетке қайта кіргенде Елеу Шытыров пен өнеркәсіп, мәдениет-тұрмыс бөлімінің меңгерушісі Рақыш Сәдібеков қана бар еді. Елекең мен басқаратын бөлімнің қызметкері, ал Рақыш бұрынғы курстасым болғасын өзіме жақын тұттым ба, сәл-пәл ашықауызданып:

	– Елеке, мына кабинеттегі бухгалтер мен корректордың көздерінің қарасы жаман! Не қылған әйелдер өздері? – деп сұрағаным бар. Рақыш қағаздан бас алмаған күйі мырс-мырс етті, ал Елекең, керісінше, аузын кере ашып шалқалай күлді:

	– Корректор аупарткомдағы үгіт-насихат бөлімі меңгерушісінің зайыбы, ал бухгалтердің байы да осал емес, аудандық құрылыс саласындағы бір бастық. Екеуі де арты мықты қатындар! Байқа, бала! – деді Елекең. Ал Кәріқыз жайлы сыр бөлісуге батылым жетпеді. «Танымаған жердің ой-шұңқыры көп, шынында байқа, оппаға құлайсың» деп, өзіме-өзім тізгін тартқыздым.

	Сол күндері менің тағы бір тындырған шаруам орынбасар шимайлаған өз жазбаларымды және оның енгізген түзетулерін қайта саралап, сын тезінен өткізу еді. Әрі ол Құлекеңнің таза өз қолынан шыққан мақалаларды, хабарларды да сүзіп оқыдым. Байқаймын, асып бара жатқан дәнемесі жоқ, өңкей бір таптаурын тіркестер, құлақты жауыр еткен сөздер. Әсіресе, «қамтамасыз етілді», «жан-жақты әзірленуде», «белсенділік танытуда» тәрізді тіркестер мақаладан мақалаға көшіп отырады екен. Тіпті кейбіреуі бірер беттік жартымсыз дүниенің өзінде әлденеше бой көрсетеді. Менің жазбаларыма да осындайларды сына қаққандай зорлықпен кіргізіп, алашұбарлай беріпті. Бұл жай мені едәуір ойландырды. Редакцияда қызмет етіп көрмесем де автор ретінде олардың талайына қатысым болған ғой. Құлекеңе қарсы ашық шайқасқа шығудің қажеттігі өзінен-өзі кесекөлденеңдеді.

	Сондай күндердің бірінде кешкілік Рақыш екеуміз жұмыстан бірге шығып едік. Бақанас аулының шаңдақ орталығындағы клуб, бір қабаттық майманхана, дүкен айналасында аздап жүріңкірегесін Рақыш маған бір сыр ашты:

	– Сен, Ерік, білесің бе, мына редактордың орынбасары Құлым Сақанов ішіне шынашақ айналмас шырт етпе, қызғаншақ адам. Мына аупарткомға барып сен екеуміздің үстімізден пыш-пыштап жүрген сыңайлы. Әнеукүні Елеу Шытыров өзіңе айтты емес пе, біздегі корректор әйелдің күйеуі аупарткомда үгіт-насихат бөлімінің меңгерушісі деп, міне, соған да барыпты. Идеология жөніндегі хатшыға да кіруі ықтимал. Сен екеумізді соларға ғайбаттап, бұрын газетте істемеген, тәжірибесі жоқ бозөкпе біреулерді аудандық газеттің бөлім бастықтары етіп қоя салдық, бұл үлкен қателік қой дейтін көрінеді.

	Осы сөздері тұсында Рақыш Сәдібеков көзіме керемет жылы ұшырағандай еді. Менің де іште симаған дүниемді ақтарып қалудың ретін таппай жүрген кезім ғой. Тығынын алған бөшкедей мен де атылып кеттім:

	– Бөлім меңгерушісі қызметін біз ешкімнен тартып алғамыз жоқ қой, бізге дейін біраз уақыт бұл екі орын бос тұрыпты. Бұлар өз ішінен адам таппағасын облыстық партия комитеті жіберді емес пе бізді? Әрі сен екеумізді ұнатпай жатса газет редакторы Мәкеңнің де, Мәлік Қуатовтың да өз құқығы бар емес пе?

	– Сен, Ерік, мынаны түсін, бұл Мәкең мен Құлекеңнің арасында үлкен ор қазылып жатыр. Екеуі бір-бірімен ит пен мысықтай. Тек төбелерінен аупартком төніп тұрғасын тырп етпейді. Құлым Сақанов бізді бұл орындарға лайықсыз санап, пыш-пыштап, сол арқылы редакторға көлеңке түсірмекші. Мәлік Қуатов адам танымайды, кім көрінгенді жұмысқа ала береді дегенге саяды ғой сөзінің бәрі. Құлекеңнің редакторлыққа иегі қышығалы қашан?

	Менің енді ғана санама саңлау түскендей еді:

	– Сөздеріңнің жаны бар! Мен не жазсам да, қалай жазсам да жаңқа-жаңқасын шығарып балталайды да тастайды, – дедім.

	– Оны бәріміз де көріп жүрміз, соқыр емеспіз ғой?

	Осындай әңгімелерден соң менің іш қуысымда сояудай бір сұрақ туындады:

	– Рақыш, сый қылсаң сыпыра қыл деген. Сен де менімен бір мезгілде осы редакцияның табалдырығын аттадың. Редактор мен орынбасардың арасындағы осы құпия тайталасты қайдан біліп үлгердің?

	Рақыш қарқылдай күліп, өңіне қою қызыл рең араласып, мені баласынған пішін көрсетті:

	– Мен КазГу-дің филология факультетінің сен сықылды қазақ тілі мен әдебиеті бөлімінде емес, журналистика бөлімінде оқыдым емес пе? Мен осы «Балқаш еңбеккері» газетінде екі мәрте практикада болғанмын. Оны азсынсаң осы ауданның біраз шаруашылығын да аралағаным бар. Диплом алысымен республикалық, не облыстық газеттердің біріне табан тірей алмасаң бізге кел деп, мына Мәлік Қуатовтың өзі маған емеурін де білдірген. Ал, ендеше... «Айлас қатын мұңдас» деген, сенен жасырарым жоқ!

	Менің Рақыш Сәдібековке ризашылығымда шек жоқ еді. Мына сөздерін анық іш тартқандыққа баладым.

	Осы күндері баспахана жұмысы аздап жүріс түзегенге ұқсады. Ондағы әйелдер кей материалдарды линотиппен, ол қу ағашқа ұқсап қаңтарылса өзгелерін қолмен теріп, әйтеуір, газеттің аптасына үш рет шығуы Құлым Сақановтың тілімен айтқанда «қамтамасыз етілді».

	Уақыт сәске түске таман еді. Біздің кабинетке редактор кірді де тап ортада үнсіз состиып тұрды. Рақыш Сәдібеков орнынан көтеріліп маған:

	– Тұрсаңшы, мына Мәкең шақырып тұр ғой! – деді. Ойымда ештеңе жоқ мен:

	– Қайда? – деппін. Рақыш мырс етіп күліп:

	– Мәкең демалысқа шығып барады ғой. Соған орай үйіне түскі асқа шақырып тұр! – деді. Бұл мен үшін ол шақта көз алдымызда құлағы қалқиған шайтан пайда бола кеткеннен әрмен оқыс жағдай еді. Рақышқа бір, редактордың өзіне бір алақтаппын. Сол сәттегі редактордың маған салған назарын айтсаңшы. «Мынауың шынында бір әумесер неме ғой» деген жазу баспаханадағы бірде ауру, бірде сау линотиппен терілгендей ап-айқын көзіме басылды. Қалайда, болашақ жазушымын ой, редактордың осы назарының тасасынан оның орынбасарының күнделікті пыш-пышының да әсерін сездім.

	Редактордың үйі аса алыста емес, бір-бірімен ұйлығысқан шатырсыз тоқал тамдардың бірінің кішкене үш бөлмесіне орнығыпты. Аядай залға редакцияның шығармашылық құрамы түгел сыйды. Баспаханадан әлгі жұрт ергежейлі атайтын, шынында бойы тапалтақ, бет-аузы да күйелештеу бригадир шақырылыпты. Ол есікке таяу, бәрімізден төмен отырып, сәл шалқая қос тана көздерін бірімізден екіншімізге жүйткіте берді. Редактордың зайыбы өзі қатарлас сүйектілеу, жалпақ бетті, қимылы шапшаң, даусы да өктемдеу жан екен. Екі-үш үстелді бір-біріне тиістіре қойып, соларға жайылған дастарқан мәзірін жіті бақылап,анау-мынау жетпейтінін асүйден әкеліп, безек қағумен болды.

	– Сіздер үшін жайылған дастарқан, бастықтың шаңырағы деп қымсынбаңдар, ана ащы судан құйып жіберіңдер, қасық, шанышқы бәріңе жетті ме? – Редактор зайыбының бұл ықыласы, әсіресе, Елеу Шытыровқа ұнағандай. Ақ сары жүзі тіпті сұлу да көрінгендей. Алғашқы рюмкеден соң редактор өзі бір сөз бастады. Онысы есікке таяу омалған баспахана бригадиріне арналған еді.

	– Әй, жаным, мен осы демалысқа әрең қол жеткіздім. «Газеттерің уақтылы шықпай жатыр, қайдағы демалыс саған» деп, аупартком біраз уақыт рұқсат бермей қойды. Сәл-пәл жұмыс жанданды-ау деймін. Енді мен жоқта газет тағы шықпай жатса ешқайсымызға абырой емес!

	– Жоқ-жоқ, аға! Газет шығады. Алаңдамаңыз! Жақсы демалып қайтыңыз! – деп, бригадир сәл-пәл теңселіп қойды.

	Құлым Сақанов маған қарама-қарсы отыр еді. Екі-үш стаканнан соң сәл-пәл дабыр-дұбыр көбейді. Бәрімізден елгезектеу көрінген Елеу Шытыров пен үй иесі Мәкеңнің өзі көбірек сөйлейтіндей. Жартылай құйылған қырлы стақандағы арақты түбіне дейін сарқып ішіп отырған сол екеуі ғана, ал өзгелері шыны түбінде мөлдіретіп аз-кем «сарқыт» қалдырады.

	Тек маған қарама-қарсы жайғасқан орынбасар Құлым Сақанов қана стаканды ерніне тигізгені болмаса былай татып алмады. Қасындағы жауапты хатшы, шашы бұйраланған, қасы да қалың, ұзын бойлы ашаң жүзді жігіт:

	– Құлеке, алдыңыздағы арақтан сәл-пәл алсаңызшы! Мәкең күнде демалысқа шығып жатқан жоқ қой! – деп әзіл тастаса да орынбасар былқ етпеді.

	Арақ қана емес, ол тамаққа да зауқы жоқ адамға ұқсады. Редактордың әйелі алдымен қойдың бауыры мен картөшке араласқан қуырдақ, соңынан қазақша ет ұсынып еді. Өзгелер аш қасқырша бәрін талапайға салып жатқанда Құлым Сақанов шанышқының ұшымен ғана оны-мұныны тауықша шұқып алады да аузына апарады. Әрі онысының өзі сирек. «Е, сұңқар тәбетті нағыз зиялы жан осы екен ғой» дегізгендей.

	Есесіне бұл орынбасар басқа бір міндетті тамаша орындап шықты. Редактор үйіндегі осы «жол жуу» шарасының өнебойында тапжылмай маған қараумен болды.Кірпік қағу деген жоқ, қысыңқы көздері қабырғаға ілінген әлдекімнің суретіндегі жансыздықты бейнелейді. Қос жанары қап-қара бояудың екі тамшысындай олар да қатып-семген. Көтеріңкі қабағы, жалпақ қоңырқайлау жүзі сол көздегі тәртіпке бағынып, тырп етпей, сауысқанша сақтықпен қонақтап отырғандай. Жұртқа ілесіп, аузынан бір лебіз де білдірмеді. Бала емеспін, жасым жиырма төртте, мектепте біраз дәріс беріп, әрі мақала, әңгіме жазып, әрі олардың біразын жоғары баспасөз беттерінде жариялатып, едәуір сары табандап қалған кезім ғой, редактор орынбасарының бұл қалпын айна-қатесіз таныдым. Қалай танымайсың, оның өзі-ақ іштегі мерезін соқырға таяқ ұстатқандай алдыма көлденең жайып отыр емес пе? «Е, шырағым, редактор демалысқа кетті, енді сен менің жеке илеуімде боласың» дегенді құлағыма айқайлап айтқандай-ақ. Ия, өзім үшін аса бір ауыр күндердің туатынын табанда болжадым.

	Бұл болжамым анық шындыққа айналды. Құлым Сақанов мен не жазсам да үстінен шимайлап алабажақ етуін тіпті үдетті. Осы материалдардың бәрін қайта басуға мәжбүр әлгі Кәріқыз дегеннің тіптен беті ашыла бастады:

	– Мен сорлының сорына біткен біреу ғой мынау! – деп салды бірде. Бұл сөздер өкпе тұсымнан пышақ ұрғандай тисе де шыдас беруге бар едім, оның екі жағындағы екі әйел – корректор мен бухгалтер оған көмекке келді. Домаланған денесі бар, беті былшиған тышқан көз бухгалтер әйел:

	– Оң жамбасыңа келмес іске басыңды шатып нең бар, бойдақ жігіт? – деді. Екінші жақтағы беті бұдан да қаралау, баданадай көздері бар,сүйектілеу жаратылған корректор әйел де қарап қалмады:

	– «Қолың көтере алмас шоқпарды беліңе байлама» деген сөзді осы жасқа келгенше естімегенсің бе?

	Редакциядағы барлық кабинеттердің есіктері ашық-шашық қой, бұл қыжыртпаны қатарлас кабинеттегі редактор орынбасары мен жауапты хатшының да, біздің кабинеттегі менен өзге төртеудің де естіп отырғандары беп-белгілі. Ешқайсысынан дың еткен дыбыс білінбейді. «Мен не айтар екен» дегендей бәрі ауыздарын буып, көздерін төмен түсіргенін еслестеттім. Әрі Елеу Шытыровтың әнеукүнгі «корректор аупартком үгіт-насихат бөлімі меңгерушісінің қатыны, байқа, бала» деген ескертпесі де есіме түсті. Қайда қарасам да Қорқыттың көрі, өзімді жау ортасында қалғандай сезіндім. Сонда да мына кабинетте мынадай ауыр сөздерді естіп үндемей құтылудың қисынсыздығын сезген басым зиялылық тұрғысынан көрінуге тырыстым:

	– Егер менің қолымнан іс келмесе оны бақылаушы адамдар бар. Арыз-шағымдарыңызды соларға жолдаңыздар, ханымдар мен бикештер!

	Өз орныма барып жайғасып, көзімді көтере жағалай қарап едім, Елеу Шытыров бастаған төртеудің «әжі қабыл болғандай күлімдегенін» байқадым. Сол шақта телефон шырылдады. Рақыш Сәдібеков тұтқаны Елеу Шытыровқа берді. Елекең «ә,ә, е,е» деді тұтқаны тастай салды. Сосын бәрі түскі үзіліске көтерілді. Басымды әрқилы ойлар меңдеген мен сәл бөгеліп едім, алқын-жұлқын бір жүзі күнқақты арық әйел кіріп келді:

	– Елеу қайда мына? – деп шақылдай сұрады. Мен:

	– Түскі үзілісте ғой бәрі, – дедім.

	– Әй, адам емес екен, адам емес екен! – деп таусыла сөйлеп ары табалдырық аттады да дәліздің еденін тасырлата жоғалды.

	Тап осындай көріністер бұған дейін де бірнеше мәрте қайталанып еді, әлдекімдер үнемі Елеу Шытыровты телефонмен іздеп жатады, ал Елекең «ә, ә, е, е» дейді де тұтқаны тастай салады. Егер олар редакцияға келсе Елекең орнында болмай шығады. Елеу Шытыров мұнда әдеби қызметкерлікпен бірге жарты жүктемемен фототілші міндетін қоса атқарады екен. Бұл аудан орталығында фотостудия бар, ондағы жас қыздар шығарған суреттердің сапасы төмен, сосын да кейбіреулер әртүрлі құжаттар үшін, немесе, басқа да бір мақсатпен суретке түскісі келсе Елеу Шытыровқа жүгінеді. Ал Елекең оларды шырт еткізіп пленкаға түсіріп, ақшасын алып, сосын не сурет жасап бермей, не ақшасын қайтармай әуре-сарсаңға салады да қояды. Оны іздеушілердің көп болатыны содан екен. Әрі күнделікті Елекеңнің аузынан арақ-шараптың иісі мүңкіп тұратыны да үйреншікті құбылыс.

	Сол редактор демалыста жүргенде орынбасар осы Елекеңді ең жақын кеңшарлардың біріне үш күнге іссапарға жіберді, ол бір аптада бір-ақ оралды. Тағы екі күн өткенде орынбасардың кабинетінен бір жаман айқай-шу шықты. Құлым Сақанов пен жауапты хатшы бір жақ, Елеу Шытыров екінші жақ болып, ой шайнасты-ау келіп. Түйдек-түйдек айыптау сөздер, қағытпалар екі жақтан да бір-бірін бастырмалата төгілді. Алғашқыда бұл керістің мәнін мен түсіне де алмадым. Тек Құлым Сақановтың қойыртпағынан бір ұстағаным: «редактор оралғасын сені қызметтен босаттырам» дегені еді. Ал Елеу Шытыровтың одан қылы қисаятын емес, «қойдың қорасын тазалайтын неме,өз орныңды тапсаңшы, журналистика сенің маңдайыңа бітпеген өнер» деп салды. Елекеңнің мұнысынан менің ішіме сәл-пәл жылылық барды. «Е, Құлым Сақановтың журналистік қабілетінің кемшіндігі менің ғана емес, басқалардың да қабырғасына батып жүрген шындық екен ғой» деп түйгенім есімде. Орынбасар мен Елекеңнің айқай-шуы оңайлықпен басылатын емес еді. Баспаханада екі жастау, бір қартаңдау үш неміс әйелі және екі қазақ әйелі жұмыс істейтін. Екі қазақ әйелдің бірі, аты Шекер, мына Елекеңнің зайыбы. Сол Шекер жүгіріп келіп, өз күйеуінің бір шынтағынан қос қолдап ұстап, «қой-қойлап» кері тартқылады. Қалайда, Елекең мен басқаратын бөлімнің адамы ғой, мен де жүгіріп барып екінші шынтағынан ұстап, басқалар да болысып, оны бері дәлізге шығарып әкеттік.

	Елекең орнына кеп жайғасқасын да бұл шиеленістің мән-жайын сұрай алмадық, екі беті нарттай қызарып, алдындағы қағаздарын жұлып жеп қоярдай сатыр-сұтыр еткізіп, аударып-төңкере берді.

	Қызықтың көкесі ертеңіне болды. Енді Елекең әлгі аласа бойлы, тығыршықтай денелі бүхгалтермен шайнасты. Бухгалтер де жертемір әйел, қазақтың небір жанға батар былапыттарын қолтоқпаққа айналдырып, басқа-көзге ұрғылап еді, Елекең қалайда «тілдің адамы» ғой, одан да асырып жіберді. Корректор мен Кәріқыз өз беттерін өздері жыртардай шымшылап бастарын төмен салды. Елеу Шытыровтың шанышқысына шыдамаған бухгалтер әйел ботадай боздап, көрші кабинеттегі Құлым Сақановқа жүгірді.

	– Құлеке! Айналайын, ағатай! Мына дүлей мені алып жерге айналды! Не Елеуді, не мені, екеуміздің бірімізді ғана қалдырыңыз мына жерде! Алиментті ол төлейді, пәлесіне мен қаламын! Қатынды үйір-үйірімен ал деп, мына желаяғыңызға мен ақыл салып па екем?! Қаңғырған неме, неше жерді түртінектеп, неше жерге ұрығын шашып қайтты, адам баласы біліп болмайды! «Таз ашуын тырнадан аладының» керін келтірмек! «Балақтағы бит басқа шықты» деген осы! Оннан қашқан, мұннан қашқан, өңкей бір қу борбай, қу тақым сымпыс шолақтарды осында жиып, басына үй тігіп беріп, адам санатына қосам деп ойлайсыздар ма, не мені, не мына қаңғыбасыңызды қалдырыңыз! – деп бастады да одан әрмен жұлына қай-қайдағы, жай-жайдағыны қоса шұбыртты. Орынбасар оған бірден басу айтпады. «Арылып қал» дегендей ол тараптан ешқандай үн шықпады. Мен бұдан өзімше қорытынды жасадым.

	Бұған дейін тағы бір біліп үлгергенім – осыдан үш-төрт жыл бұрын Елеу Шытыров осында шынында салт басты, сабау қамшылы келіпті. Бірер жыл сылпың жүріспен күн өткізген соң Мәлік Қуатов бастаған редакция ұжымы, «әй, Елеке, сен балақ жүні жетпеген бала емессің, әрі қолынан іс келетін адамсың, мына сойдиған қалпың өзің түгіл біздің көзімізге сүйел, сен үйлен» дейді. «Ау, Мәке, маған ыңғай берер шашбаулы шалынбайды, әрі шалынған күнде де оны қайда апарамын, үй-күйсіз тентіреген түрім мынау» деп, Елекең де ақтарылады. «Саспа, өзің келіссең бәрін ұйымдастырамыз» дейді де бүкіл редакция, баспахана ұжымы болып, басы бос, әрі жақын-жақыбайдан да жұрдай осы Шекер атты, ол кезде 27-28 жасар қызбен таныстырып, аудан орталығында қазыналық саналатын тоқал тамдардың бірер бөлмесін босаттырып, әрқайсысы бір-бір көрпе-жастықтан, аяқ-табақтан, аздаған тиын-тебеннен жиып, кәсіподақ ұйымынан, газеттің қаламақы қорынан там-тұм ақша бөлдіріп, Елеу Шытыровты бір-ақ күнде отбасы иесі қып шығарады. Міне, қазір Елекең мен Шекер екі үш жасар ұл баласы бар, сол үйде әлі тұрып жатыр екен. Бухгалтер әйел редактордың орынбасары Құлым Сақановқа көз жасын көлдетіп келіп жер тепсінгенде сол жағын ескертіп өткенге ұқсады. «Қу борбай, қу тақым, сымпыс шолақтар» деген тіркестері арқылы мені де іліп кеткені анық. Орынбасардың мені жаратпай жүргенін білетін залым да заржақ қатын оның құлағына жағымды бірер сөз тастап, өз жағына шығарып алудың қамын жасағаны көзге бадырайып көрінгендей. Менің әлі күнге бойдақ екенімді басқалардан гөрі жиірек бетіме басатын да осы бухгалтер екенін білетін Құлым Сақанов та өзге бір қулықты ішке бүккендей. «Бұл жаңадан келген, әрі жазу жұмысына орашолақ, бос белбеу, бота тірсекті де Елеу Шытыров секілді қатын әперіп, басына үй тігіп, осы Бақанасқа шегелеп қоймақсыңдар ма, ол жақсылыққа апармайды» деген уәждерді жертемір әйелдің аузынан шыдамдылықпен күткендей.

	Бухгалтер әйел ұзақ, әрі өті жарыла екіленді. Елеу Шытыровтың атына тіптен жан түршігерлік тұрпайы сөздерді қарша боратты. Әсіресе, оның бұған дейін көп қатын алып, әрқайсысын әр қиырда жерге қаратып кеткеніне айналшақтап соға берді. Әрі Құлым Сақанов шыдамдылықпен күткен сөз орамдары да дәл ол дәметкендей күйде болмаса да сәл басқаша үлгіде әр тұстан қылаң берді. Осы жай менің де қитығыма тие басатаған. Қарсыдағы Елеу Шытыровқа қарап едім, оның бетінің қызылы тіпті қоюланғанмен сәл жыны басылып қалғандай күйде екен.

	Сол сәтте мен күтпеген басқа жай килікті. Баспахана жақтан Елекеңнің жас зайыбы Шекер жүгіріп келіп, бухгалтер әйелді көк желкеден басты. Қолмен емес, сөзбен. Бухгалтер аузынан ұшқан «Елеу көп қатын алды, онда-мұнда ұрық шашты» секілділер мұның да іштегі ала күшігін оятқан екен:

	– Сұрқия қатын, жұртқа тиісті тиын-теебенді дұрыс есептей алмай, мұрныңнан сораң ағып жүріп, жұрттың алған қатынын, шашқан ұрығын шотқа салғаның не сасқаның?! Жұрттың тиын-тебенін жегенің аздай, енді басқадан пайда тауып, жалап-жұқтап, мына қампиған қарныңды бір емес, енді екі тең қып артып алайын деп пе ең?! Басқанікін түгендегенше, өз байыңдікін неге түгендемейсің?! Соры сопақ астаудай қар! – Осылай бастап, отыздан енді ғана асқан талдырмаш қана денесі бар, ақ сары жүзді қуыршақтай келіншек бұл да жер тепсіне дүниені көшірді. Мұның да аузынан құлаққа түрпідей тиетін жаман сөздер қорғасын оқтардай бытырлай ұшты. Бұл өзі жас дегенмен қазақы ортдағы ұрысқақ қатындардың «тіл байлығын» молынан меңгерген екен. Тіпті сол сары қарын қатындардың өздері сирек қолданатын темір істіктей теңеулерді іріктеп әкеп, бухгалтердің шымбайына батыра қадады. Жалпы, бұл кикілжіңнің негізінде Елеу Шытыровтың жалақысынан, қаламақысынан ұсталып, екі-үш мекен-жайға қарай жөнелтілетін алимент көлемін бухгалтер дұрыс есептемей жүр деген күдік жатыр еді. Сол күдікпен басы шырмалған Елекеңнің оқта-текте бухгалтер әйелге соқтығатыны бар. Отағасының бұл пиғылын Шекер де қостайды білем. Осылай бухгалтер әйелдің жер-жебіріне жетіп, осы жағын да аңғарта кетті.

	Енді ғана редаактор орнынбасары Құлым Сақанов пен жауапты хатшы орындарынан көтерілді. Баспахана жақтан әлі бет-аузы күйелеш-күйелеш ергежейлі бригадир де жүгіріп жетті. Сөйтіп үш еркек екі әйелді әрең екі ажыратып әкетті. Онсыз бұлар енді-енді шаш жұлысарға барарлықтай еді.

	* * *

	Осылай күндер жылжи берді. Құлым Сақанов бухгалтер әйелмен, Елеу Шытыровпен, оның баспаханадағы әйелі Шекермен жеке-жеке әңгіме өткізіп, оларды сәл-пәл тыныштандырғанға ұқсады. Ал маған қарсы әрекетін күннен-күнге өңін өзгертіп жалғастыра берді. Бірде мен дайындаған бір материалды өз жұмысының көптігін сылтауратып, жауапты хатшыға оқуға беріпті. Әншейінде биязы мінезді, жауапты хатшы мені өзіне шақырып:

	– Әй, айналайын, мына материалды қайта қарашы – деп маған дүрсе қоя берді. – Мына сөз екі рет қайталанған! Мына сөз де солай. Ал мақаланың өз ішінде де жинақылық жоқ!

	Оған қарама-қарсыдағы Құлым Сақановтың бұл қыжыртпадан қыбы қанғандай еді. Мәселе сырын тез бағамдап, мен қасарыстым:

	– Егер сіздер дайындаған дүниелерді мен үстінен қарасам олардың халі нешік болар еді? – дедім.

	– Әй, қарағым, ондай дәурен басыңа қонса көре жатармыз. Ал әзірге мына газет үшін Құлекең, сосын мен жауап беремін. Тақаспай айтқанды істе!

	Мен алыстағы шаруа адамының атынан жазылған ол кішкентай нәрсені үстінен қарап қайта ұсындым. Тап соның ертеңіне газетке кезекші едім. Жартылай линотиппен, жартылай қолмен терілген материалдар толтырылған газет версткаларын мұқияттап оқып, қателерін шығарып, қол қойып, баспаханаға тапсырып отырдым. Ал Құлекеңнің сол күнгі белсенділігінде тіпті шек жоқ еді. Мен баспаханаға өткізген бетті жүгіріп барып, өз кабинетіне қайта әкетіп, қайта оқып, қате тапқансып жүрді. Ал ол беттердің соңғы оқылымының астына мен кезекші ретінде «қателерді түзетіп басуға рұқсат» деп жазып, әрі тағы да қол қойып едім. Құлым Сақанов мұны да аңдып тұр екен.

	Баспаханада ол соңғы оқылымдағы соңғы қателерді түзетіп, енді газеттің тиражын басуға дайындап жатқанда бұл тағы жүгіріп барып, бір-екі беттің версткасын тағы да алып, тағы қателер «тауыпты». Тіпті бір-екі сөйлемді редакциялаған болып, қол батырып та жіберіпті. Бұл әрине, ондағылардың ашу-ызасын тудыратын жағдай еді. Әлгі ергежейлі бригадир дәлізбен Құлекеңді дәл біздің кабинеттің тұсында қуып жетіп ата көгаршындай зікір салды:

	– Сіздер не бізге «издеваться» етесіздер ме?! «Қатесін түзетіп басуға рұқсат!» деп бересіздер де қайта оқып, қайта қате шығарасыздар?! Әр істің өзінің шегі бар ғой!

	Редактордың орынбасары бұған қарсы қалтасынан сөз іздеп жатпады:

	– Әй, жаным, анау (мені нұсқап) газеттің иісін сезбейтін жан. Бұрын мұндай жерде жұмыс істемеген! Ештеме білмейді! Оны ол орынға мен әкеп отырғызғам жоқ. Пәленбай тиражбен тарайтын газеттің әрбір оқырманына соны айтып, түсіндіріп жатуға біздің мұршамыз бар ма? Сосын да газет дұрыс шықсын деп, екі ортада өкпемді қолыма ұстап жүгіріп жүр емеспін бе?

	Бұл Құлекеңнің алдын ала әзірлеп жүрген сөздері екені соқырға таяқ ұстатқандай айқын еді. «Ә, Құлеке, қармақты тым тереңге салған екенсіз» дедім ішімнен.

	Ертеңіне ол редакцияның ұжымымен кішкене жиын өткізді. Ең алдымен Рақыш Сәдібековтің жұмысына баға берді. «Өнеркәсіп, тұрмыс мәселелерін айшықтап жазғың-ақ келеді, бірақ жеріне жетпей жатқан жағы көп» дегенге сайды. Атымтай мен Қабылтайға қатысты да болмашы ескертпелер жасалды. Елеу Шытыров хақында жұмған аузын ашпады. Ал маған ең соңынан соқтықты.

	– Ал, жарығым Ерік, осындағы ең жетекші бөлім, ауылшаруашылығы бөлімінің меңгерушісі сенің материалдарың түгелімен қайта жазылып жатыр! – деп салды. Мен мұндайлықты күткен де едім:

	– Мен сіздің пікіріңізбен келіспеймін! – дедім.

	– Ол жағын сезіп жүрміз. Оны өзің де айтып жүрсің. Ал мен ақымақ болайын, кеше ғана бір материалыңның күл-талқанын шығарған мына жауапты хатшы да ақымақ па?

	– Бұл жауапты хатшы сіздің алдын-ала дайындап маған қарсы қойып отырған адамыңыз!

	– Қалай ауа толқып барасың? Сонда мен біреуді екінші біреуге қарсы қойып жүр ме екем? – Мен сәл бөгеліп едім, жауапты хатшы орынбасарға көмекке келді.

	– Коммунист адамға жазықсыз жала жабудың жазасы ауыр екенін білесің бе? – деп салды. Қалай да жасаңдау кезім, редакциядағы қызметке алғаш кіріскенім де рас, екі дөйге бірдей қарсы тұрудың қиындығын сезіп:

	– Жарайды, редактор жұмысқа шықсын, көреміз әлі! – дедім.

	– Қарағым-ау, ол редактор да көктен түскен біреу емес, сан жылдан бері осы қабырғада көз майымызды бірге тауысып, баспаханадағы бояудың иісін бірге иіскеп келе жатқан жан. Ол да біздің пікірімізді қайталайды. Тіпті бізден де қатты кетуі ғажап емес. Мәкең, Мәлік Қуатов жұмысқа асқан ыждаһаттылықпен қарайтын, өте талап қойғыш адам. Суға батқанның қармайтын талы емес.

	Мен мәселенің байыбына енді бардым. Мына Құлекеңнің жауапты хатшыны өзіне одақтас етіп, «сол редактор жұмысқа шыққанша сен өз еркіңмен қараңды батыр» деп отырғанын айна-қатесіз ұқтым. Бұл менің де іштегі жынымды қоздырды. Сілтідей тынған жігіттердің бет-жүздерін бір шолып шыққанда бәрінен де Елеу Шытыровтың болмысы оқыс әсер етті. Енді Құлым Сақановқа тіктей қарап:

	– Журналистика сіздің маңдайыңызға бітпеген өнер! Текке білгішсінбеңіз! Одан да ең алдымен өзіңіз жөніңізді табыңыз! – деп салдым. Сөйтіп, Елеу Шытыровтың әнеугүнгі осы Құлекеңе бағыштаған сөзін жартылай қайталап, сәл-пәл осылай өзімше дамыттым. Құлекеңнің қысыңқы көздері түйіліп, онсыз да күнге күйіңкі өңі отқа қойған табадай қарайып кетті. Бұдан ең алдымен жауапты хатшы шошынған екен:

	– Жарайды, осымен доғарайық! Редакторды күтейік. Ол кісі алдағы дүйсенбіде жұмысқа шығады ғой! – деп бипаздады.

	Жұмыс соңына қарай Елеу Шытыров мәз-мәйрам еді. Маған тиісіп:

	– Әй, бала бастық, менің сөзімді пайдаланғаның үшін маған қаламақы төлейсің! – деді. Оны жұмыс соңына таман аудан орталығындағы асханаға апарып, екі стакан қызыл шарап ішкіздім. Өзім де жұттым. Себебі, менің де ішім алай-түлей еді.

	* * *

	Сонымен редактордың демалысы аяқталып жұмысқа шықты. Алғашқы екі күнде Құлым Сақанов сол редактордың кабинетіне кіріп, екеуден-екеу ұзақ қамалуды көбейтті. Дәл өз басым одан еш жақсылық күткем жоқ. Ал Елеу Шытыров беті қызарып, көзі күлімсіреп, маған телміре қадалатын еді. Бұрынғыдай емес, ол да аузына сақ. «Бала, бәрін өзің таразыла» деген ишара жасағандай. Ал одан басқа тағы екі әдеби қызметкер Атымтай мен Қабылтай ауыздарына қара құлып ілгендей тіпті тас бекініп алды. Темір қышқашпен тілінен тартсаң да бір леп шығармастай. Тек осы екі күнде бұлардың үсті-бастарында бір оң өзгерістер бар еді. Күннің ыстығына орай киген жеңсіз ақ жейделері, сұрғылт шалбарлары мұқият үтіктелген. Таққан галстуктері де жап-жаңа. Аяқ-киімдері де дүкеннен бүгін ғана сатып алынғандай жылтырайды. Сақал-мұрттарын да жақсылап қырып, бет-жүздерінен мұнтаздай тазалықты білдіреді. Тіпті жүріс-тұрыстарының өзінде де зиялылар аулының дағдысын жапсырып алғандай кербездік жағы әлсін-әлсін көзге ұрады. Жұмысқа емес, тойға келгендей-ақ шырайларынан көңілділік те мен мұндалайды. Бұл жағын да амалсыз ішке түйдім. Менің бұл жерден табаным тайса бөлім меңгерушісі қызметіне екеуміздің біріміз ілігерміз-ау деген есек дәменің тепкіні екені беп-белгілі. Онжылдықтан кейін оқуды жалғастырмаған, арнайы білімі жоқ, әрі журналистік қабілет жағы да тапшы, қулығына құрық бойламас пенделердің тірлігі әмсе осылай келерін болжау үшін пәлендей қырағылықтың қажеті шамалы. Тек бір ғана мәселеге, бұл Атымтай мен Қабылтайдың менің орныма иегі қышуы редактор орынбасарының маған деген ашықтан-ашық теріс көзқарасынан ба, жоқ, Құлекеңнің өзі сондай бірдемені құлаққағыс етіп, желіктіріп қойды ма, міне, соған ғана ақылым жетпеді.

	Ал екінші бөлімнің жетекшісі Рақыш Сәдібековтің сол баяғы қалпы. Ештеңе естімеген, көрмеген, сезбеген тәрізденіп, алдындағы ала қағазға шұқшиып, алтын жалатқан сары қаламсабын сықырлатып, басқа, көзге қарамай, төпелетті де жатты.

	Редактор жұмысқа шыққаннан кейінгі үшінші күні таңертеңгілік оның кабинетінде жиын басталды. Бірінші кезекте Құлым Сақанов сөйледі. Бірақ оның сөздері мен күткеннен мүлдем басқаша ауан алды. Бұл өзі төс сүйегі шығыңқы, ұзын бойлы, денелілеу кісі еді. Қатты шүйліккенде екі иығы, төсі қоса селкілдеп, зығырданы қоса қайнайтын мінезі бар. Міне, қазір сол мінезінің бәрі біздің көз алдымызда қайнаған қара қазандай сақырлай жөнелді.

	Құлекең маған емес Елеу Шытыровқа тиісіп кеп берді:

	– Мәке, Мәлік Қуатов мырза, сізге партия үлкен сенім артып, осы ұжымды басқаруды табыстады. Сосын да біздің зарымызға да бір мәрте құлақ асыңыз. Біз мына Елеу Шытыровты төбемізге шығарып алдық. Мұның қоғамға жат қылықтары бастан асты! Кеше ғана мына бухгалтер әйелді зар еңіретті! Оның алдында мына ең жақын шаруашылыққа іссапарға жіберіп едік, онда бір апта жоғалып, бір түйір материал беруге жарамады! Өзгесі тағы бар! – деп бастады да бұған дейін мен естімеген біраз сұмдықтарды суыртпақтатты. Шынында, бұл Елеу Шытыровтың неғылған пенде екеніне менің енді ғана көзім ашылғандай еді.

	Құлекеңнің баяндауынша, бұл Елекең осы соңғы іссапарда сондағы жергілікті тұрғындардың біразын өз фотоаппаратымен пленкаға түсіріп, суреттеріңді шығарып беремін деп, олардан ақша жиыпты. Әрі сол кеңшар кеңсесіндегі қабырға газет пен Құрмет тақтасын да безендіруге қолқабыс жасаймын деп, сондағы бухгалтериядан да едәуір қаржы алады. Сөйтіп, сәл-пәл қалтасы қалыңдаған соң бұл оған да, бұған да қыр көрсеткендей үш-төрт күн бас алмай ішкілікке басады. Тіпті бір мәрте ауылдық дүкен маңында, далада түнеп қалыпты. Кеңшар директоры мен партком хатшысы екеулеп, Елекеңді кеңсеге алдырып, бұған біраз уағыз оқыпты. Қалайда, Елекең олардан бір саты жоғары аупартком органы – «Балқаш еңбеккері» газетінің қызметкері ғой, сосын да оған аса тістері батпайды, тек уағыз оқып болған соң, «тезірек жоғал бұл жерден» деп кеңес береді. Бұл жоғалғанмен сондағы жергілікті тұрғындардан арыз-шағым түсіп жатқан көрінеді.

	Аттың басын емін-еркін қоя берген Құлым Сақанов ауыр жүк көтергендей алқына тоқтады. Елеу Шытыров та оңай-оспақ емес, өзіне сөз берілуін күтпестен орнынан атып тұрып, бұл да қайнаған самауырдай сақылдады:

	– Құлекең түймедейді түйедей етуге әбден кәсіптеніп алған! Қолынан іс келмейтін адамның солай болатыны пешенеден белгілі. Мен ол кеңшарда кімді пленкаға түсірдім, бәрі сақтаулы, тек қағаз жоқтықтан шығарып үлгермедім. Әлі уақыт бар, жау шауып бара жатқан жоқ, алдағы күнде шығарып, поштамен жөнелтемін. Ал бухгалтер әйелдің өз обалы өзіне, болмашы тиын-тебенді дұрыс есептемейді, маған дегенде қателеседі де жатады!

	Осыған жалғас тағы біраз дүниені бұл да қопарды. Құлекеңді де, бухгалтер әйелді де жерден алып, жерге салды. Расына көшсем осы ұжымда мен үшін жайсыз осы екеуі еді, осы сөздері үшін Елекеңе тілектестік білдіргендей де жайым бар. Құлым Сақанов та орнынан атып тұрып, тағы бірдемені шұбыртпақ еді, редактор «Құлеке, сабыр, сабыр» деп оны басып тастады. Сосын бухгалтер әйелді шақыртты. Ол бірден көз жасын төгіп-төгіп, әрі жер тепкілей шаңқылдады:

	– Алты қатын алған адамның алименттерін есептеп шығару да оңай-оспақ шаруа емес. Мен ол турасында жалғыз рет қана қателестім, ол қатемді соңынан түзедім. Ревизия жасаушылар оны өздері қадағалап тексерді. Қандай күнде де мұндай жағдайда Шытыровтың тапқан табысының тең жартысы алиментке кетеді. Жалақысының да, қаламақысының да. Шытыров та, оның мына кеңкелес қатыны да соны түсінгісі келмейді! Екеуі екі жақтап, мені аларманға айналды!

	– Әй, сен менің алты қатын алғанымды қалай санап шығардың? Осындағы еркектер қанша шашбаулының қойнына сүңгіді, солардың бәрін заңды қосағына жатқызсаң бұлардың әрқайсысы қанша қатын алған болып шығады? Соны да есептесеңші! Осы өзің кеңкелес емессің бе? – деп Елекең бұл жолы да бір бүйірден қосылып еді, редактор ашу шақыра айқайлап, мұны да тоқтатты:

	– Шытыров жолдас, қандай күнде де күнә сенен! Егер бухгалтер қателессе, тексерушілердің көзі ағып түскен жоқ қой, солар көруге тиіс! Ал мына іссапарда кімнен ақша алдың, бәрімен жуық арада өзің есептес! Өзің тындыр! Ал тиісті мақаланы бүгін-ертең жазып бермесең жұмыстан босатыласың! Ал, әзірше, саған сөгіс жарияланды.

	Жиналыс мұнымен біте қойған жоқ. Құлекеңнің қайта желке жүні күдірейді. Редактордың бұл шешіміне риза еместігін ашықтан-ашық білдірді. Елекең де қарап қалмай «жыртығыңды сөйтіп жамағың келеді ғой» деп салды. Құлекең одан әрмен тұлан тұтты.

	Оған бухгалтер әйел қосақтасты. Енді бұл екеуі бір жақ, редактор мен Елекең бір жақ болып шарпысқанға ұқсады.

	Қалайда жас кезім ғой, бұған дейін ауылдық мектепте мұғалімдік қызмет атқарған мен одан бір саты жоғары аудандық мекемеде мұндай шарпысулар болады-ау деп ойлаған да жоқ едім. Осы жиынның өзі менің көп нәрсеге көзімді ашты. Тіпті талантты журналист, жақсы фототілші саналатын Елеу Шытыровтың өзі менің көз алдымда басқа қырымен аунап түскендей.

	Қойшы, әйтеуір, бір жарым сағаттай уақыт өткенде ғана редактор Мәлік Қуатов бәрін ауыздықтап үлгерді. Өзінің алғашқы шешімін күшінде қалдырды. Елекең жиналыстан жеңіске жеткен адамның пішінімен шықты. Бірақ сол қалпымен сыртқа беттеді де қайтып оралмады. Ертеңіне, тура сағат тоғызда жұмысқа келсем Елекең жалғыз өзі кабинетте мені тосып отыр екен:

	– Әй, Ерікжан інім, өзің жақсы жігіт екенсің, қаламың жүйрік, анау Құлым Сақанов сияқты халтурщиктер сен сияқтыларды көре алмайды. Түбінде орныма осы таласады-ау деп, сені кетіргісі келіп жүр. Менің де соңыма түсетіні содан. Кеше арақты өкіртіп ішіп,басым жаман дыңылдап тұр, соған қарамай құлқынсәріден тұрып мына нәрсені сүйкеп тастап едім. Сен үстінен қарап, редакциялап, Кәріқызға бере салшы. Қолыңды батыра бер, мен оған ренжімеймін! Әкем-ау, қалай ренжимін, сен менің тікелей бастығымсың ғой, сенің міндетің де ғой ол! Қолыңды батыра бер, жасқанба! – деп маған екі-үш парақ қағазды ұсынды. Бұл сөздері, әрине, маған томпақтау көрінген. Тек сөздерінен гөрі Елекеңнің түрі жаман әсер етіп еді, ақ сары бет терісі жаман қызыл күреңденіп, тіпті ол бояу аздаған қасқасы бар ашық маңдайына дейін жайылған. Бұрынғы қой көздері тышқан көзденіп жұмылып кетіпті. Даусы да қырылдап, түнімен ән салған адамның реңкін береді.

	Елекең менің келісімімді күткен де жоқ, қағазын ұстатты да ай-шайға қарамай тағы да тайып тұрды. Мен амалсыз сол қағазға шұқшидым. Мың жерден қабілетті дегенмен басы дыңылдаған адамнан қандай оңған дүние шығушы еді, жартысынан көбін қайта көшіріп шықтым. Сөйтіп, Кәріқызға машинкаға басуға бердім. Түс ауа Елекең қайта көрінді де, басылған мақаланы өзі оқып, редакторға апарып берді. Жарты сағаттан кейін редактор бізге кіріп, Елекеңе:

	– Міне, өстіп жұмысты уақтылы тындырып тұрсаң жұрттың сенде не әкесінің көз құны бар? – деді.

	Бұл аудан орталығында мен бір қартаңдау жалғызілік әйелдің үйінде пәтерде тұрушы едім. Тамақ жағы жұтаңдау, сосын да кейде жұмыстан соң асханаға барып, аздап жүрек жалғап алатыным бар еді. Тап сол күні де кешкілік сонда барып, табалдырық аттап үлгермей асхана буфетінің алдында редактор мен Елекең тікелерінен тік қақайған күйде қырлы стақанмен қызыл шарап ішіп тұрғанын көрдім. Мен бетімнен басып, олардың көзіне түспей кері қаштым. «О, дүние-ай, тағы қай түлкі бұлаңыңмен көзімді тарттың» деймін іштей.

	* * *

	Мәлік Қуатов мен ойлағандай аса жеңілтек адам емес екен, тап осы күннен бастап, біздің кабинетке кіруді жиілетті. Пәлендей жұмысы жоқ, бері ішке қарай табалдырық аттайды да тығыршықтай денесін аса көп қозғалысқа келтірмей қатып-семіп бәрімізді бір-бір шолып шығады. Ең алдымен Елеу Шытыровты, сосын, Рақышты, Атымтай мен Қабылтайды, ең соңынан мені көзімен атады. Қою қасты қабағының астындағы қос жанарының уытын төге қарайды. Демалыс уақытында күнге күйген бе, жоқ, ішкілікке салынғаннан ба, әйтеуір, қара реңі басым бет өңірі қабарып, ет-женденіп, біртүрлі түйіліп тұрады. Маған қарасында ішін бір-біріне қарама-қарсы ойлар алай-түлей еткендей дағдарыс та бар. Осы қалпын және әнеугүнгі жиналыста мен хақында бірауыз сөз көтерілмеуін өзімше жоримын.

	Сонша уақыт маған тісін басып жүрген Құлым Сақановтың бұл редакторға мен турасында тіс жарып, бірауыз пікір білдірмеуі мүмкін емес. Тек Мәкең «жарайды, бұл жігіт облпарткомның жіберген адамы ғой, мен өзім бақылап көрейін» деп, өз орынбасарының сабыр суын басқанға келіңкірейді. Бұлай деп ойлауыма тағы бір себеп, осы күндерде мен дайындаған мақала, хабарларды Мәкеңнің өзі қарап жүрді. Бұл маған аздап жеңілдік те әпергендей. Себебі, Құлекеңе ұқсап Мәкең олардың бірде-бірін қайта жазған жоқ, тек ара-тұра бірер сөзді ғана өзгертеді. Бірақ оған қарап редактордың маған қабағы ашылды деу де қиын. Ал Құлекең бұрынғысынан да жаман тоң-торыс.

	Редактор демалыстан келгесін үш аптадай уақыт өткенде ғана мені кабинетіне шақыртты:

	– Сен дайындаған хат-хабарларда бір сарындылық басым екен. Кейбір сөз орамдары жиі қайталанады! – деп бірден дікіңдей жөнелді де мәселе бағдарын өзгертті. – Жә, ең бастысы ол емес! Сен мұнда қандай қызмет атқарасың? Сен ауылшаруашылығы бөлімінің меңгерушісің! Бұл аудандық газеттегі жетекші бөлім, соның бастығысың! Ал бізде басым бағыт мал өсіру, соның ішінде қой өсіру. Мұндағы әр кеңшарда 25-30 отардан қой бар, кейбірінде одан да көп. Ал сен келгелі сол түлік қамы хақында бір өзекті жайды қозғамапсың!

	Мәкеңнің бұл қыжыртпасы менің ішімдегі отқа май құйғандай еді:

	– Ағасы, мұнда қызмет істегеніме үш айға тарта уақыт өтті, ал бірде-бір рет іссапарға шыққаным жоқ, анау Құлекең дегенің ешқайда қия бастырмайды! Сосын да тек телефонмен, өз аяғымен келіп түскен хат-хабарлармен ғана жұмыс істедім. Бұл менің туған жерім емес, мұндағы шаруашылықтардың түрі, бітімі қандай, жер бедері қалай, ешқандай түсінігім жоқ! – деп суырылдым. Бұдан редактордың сәл мұрты сынғандай көрінгенмен, «сен сенімсіз адам болған соң сөйткен шығар» дегендей одан әрмен бүгежектеді.

	Құлым Сақановтың маған берген сипаттамасы расқа айналғандай ішінен екі дай болып, тығырыққа қамалған түрі тіптен жалаңаштанды. Қысқа қырқылған шашына дейін тікірейіп, іштегі у мен зәрді бұдан әріде кімге бағыттауды ойлағандай ұзақ томырылды.

	«Ия, Құлым Сақанов бұрауын әбден-ақ қатайтқан екен» деймін іштей. Өстіп салғыртып барып:

	– Жақсы, іссапар жайын ақылдасармыз! – деп сөзді доғарды. Бұл ақылдасуға да үш-төрт күн уақыт жұмсалды. Құлым

	Сақанов бұған да қарсы қасарып бақты ма деп ойладым. Осы екі ортада менің өмірбақи есімнен кетпес тағы бір жәйт килікті. Мені аупарткомның үгіт-насихат бөлімінің меңгерушісі шақыртты. Кәдімгі біздегі корректор әйелдің күйеуі, орта бойлы, шикіл сары кісі. Оны бірінші көруім емес, осында келген бетте аупартком хатшысы мен осының алдынан өткенім бар ғой. Оған барар жолда мені басқа бір күдік меңдеді. «Ау, жаным, кешір, сені мұндағылар ұнатпай жатыр, жөніңді тап» сықылды сөздер естимін ғой деп іштей алабұртқаным да рас. «Облыстық, тіпті республикалық басылымдарда үлкенді-кішілі жазбаларын жариялап үлгерген адамның аудандық газетте жұмыс істей алмауы неткен сұмдық» секілді сұрауларды да өзіме қарай төпелете тоғытамын.

	Екі қабат шағын үйдің үстіңгі қабатында жеке кабинетте отыратын бөлім меңгерушісі мені жылы қарсы алды:

	– Е, Ерікжан, жұмысқа кірісіп кеттің бе? Бәрекелде, бәрі дұрыс, орнықты! – Осылай біраз сөзді саудыратып барып, өңін одан әрі көлгірсітіп: – Маған елу сомдай ашқа берші, – деп салды.

	Бұл, әрине, мен үшін тосын жағдай. Ол кезде онсыз да Кеңес өкіметі кеңсе қызметкерлерін жарытпай жартылай қайыршылық жағдайда ұстаушы еді ғой. Ауылда, әке-шешемнің қолында әлі әжетке жарамаған іні-қарындастарым бар, шама-шарқымша соларға да жәрдемдесетінмін. Сондай күйде айлық жалақымның жартысын әлдекімге опырып берсем олардың да, өзімнің де күнім не болмақ?

	– Ондай ақшам жоқ, – деп бірден айттым. Ол артық сөзге бармады.

	– Жарайды, бара ғой, – деп биязы ғана үн қатты.

	Бұл оқиға менің ішімді әптер-тәптер етті. Қалайда жас кезім, бүкіл ауданда әділет, тазалық атаулыны қаршығадай баққан мекеменің жетекші қызметкері өзіне аса сырмінез емес адамнан пұл дәметуге қалай жүрегі дауалайды деген сауал мені бір жағалаудан екінші жағалауға сүйреп апарып тастағандай еді. «Жарайды, бәрінің аужайын түйе жатармын» деп, өзімді-өзім ол жолы әрең саябырсыттым.

	Кейін ойлағаным да бар, ол жылдарда аудандық газет бөлім меңгерушісінің қызметі сол аупарткомның номенклатурасына кіретін, бәлкім Мәкең мен Құлекеңнің мен жөніндегі кереғар ұстанымдары оған да барып тірелді ме, сондай күйде маған болысқансып, менен бір кесек майлы етті қарпып қалғысы келген шығар! Іштеріне кім кіріп-шығыпты ол сығырлардың?!

	* * *

	Сонымен, мені Бақанастан аса алыс емес, «Ақкөл» кеңшарына жөнелтті. Журналистикаға ден қойғандағы ең алғашқы іссапарым осы, сосын да оның қыл-қыбырына дейін жадымда сақталыпты. Жалпы, бұл Балқаш ауданы өрдегі Малайсары тауынан басталып, Іле дариясының екі жағалауын да қамтып, өзі аттас көлдің оңтүстік жағалауына дейін жайылған. Әрі осы Алматы облысында жер көлемі жағынан ең алдыңғы орында. Теріскейден түстікке қарай шаншыла созылған Балқаш көлінің шығыс жағалауының үштен бірін қамтитыны тағы бар, сосын да бұл ауданға аталмыш табиғи су қоймасының атауы берілген. Ал «Ақкөл» Бақанастан Іле бойлап құлдиласаң алпыс шақырымдай қашықтықта жатыр. Былай алыс емес, тек ол жылдарда құмды-шөлейтті өлке саналғасын ба мұндағы елді мекендердің бірде-біріне асфальт жол тартылмаған. Ойдым-ойдым шаңдақ жолмен тек УАЗ, немесе, жүк машиналары тәрізді «вездеходтар» ғана жүре алады. Есесіне, Алматыдан ұшып шығатын «кукурузниктер» сондағы шаруашылықтардың бәріне дерлік қонады. Мен де «Ақкөлге» сол кукурузникпен жеттім.

	Қасы-көздерін шаң басқандай сұрғылт та жүдеу ауыл осы «Ақкөл» кеңшарының орталығы екен. Кеңсесі де тым жатаған, әрі ескі, ал едені кірген-шыққандардың аяғымен ойылып кеткен ойқы-шойқы. Тек директор мен оған бірінші орынбасар есепті бас зоо-техниктің ғана кабинеттерінде сәл-пәл тазалық, жинақылық бар, әрі жарық та молырақ. Басының қасқасы мол, арық та жасамыстау директор мені бірден бас зоотехникке қосып берді. Бұл жас шамасы 35-36-дағы бүйрек беттеу, қол-аяғы балғадай, көздері де, өзі де жұтынып тұрған дұрыс бітімді, қайратты жігіт екен. «Аудандық газеттің тілшісі, малшыларды араламақшы» деген сөздерді естігенде қуанып кеткен де рай білдірді.

	Бұл байқауым расқа айналды. Уақыт сәскелікке таяу шақ еді. Жүк машинасының кабинасына, шофердің қасына екеуміз қоса сығылысып жүріп кеткенде-ақ бас зоотехник кеңшардың, малшылардың жайын сипаттап саудырай жөнелді. Мұнысы маған әбден-ақ ұнады. Ал одан да көбірек ұнағаны бұл бас зоотехниктің бет-жүзіндегі ақжарқын көңілділік еді. Осы ауданға жұмысқа келген үш айдай уақыттың ішінде өзімді үнемі көзінің астымен баққан, қай жерде сүрінер екен, қай жерде омақасар екен деген дәмесін ашықтан-ашық айшықтап, ашкөзденіп қарағандардың қыспағында жүргесін бе мына бас зоотехниктің сағынысып көріскен жандай жарқылдай жөнелуі іш дүниемді бір жайқалтып тастағандай. Өзімнен он жастай үлкен, әрі осы өңірдің түлегі бұл бас зоотехник менің журналистік қызметіме енді ғана кіріскенімді білгесін бе ең алдымен осы «Ақкөл» кеңшарының жай-күйін, небәрі жиырма төрт отар ғана қой, бір табын ғана жылқы барын, сиыр жағы мүлдем мардымсыздығын, қазір осы қыркүйек айында шопандардың қыстауларға орналасуда екенін, құрылыс материалдары тапшы, сосын да бас кеңсесі Бақанаста орналасқан «ПМК» (передвижная механизированная колонна) атты мекеменің жаз айларында мал қораларын ғана жөндеуге, салуға мұршасы жетеді, ал шопандардың қысқы үйлерін өз күшімізбен жөндейміз. Әйнек, шифер, кірпіш, тақтай, шеге секілділердің жетіспеуінен бұл жұмыс шала-шарпы атқарылады деген сияқтыларды жасырмай баяндады.

	Әрине, менің құлағым бас зоотехникте, ал көздерім мынау жүк машинасы гүжілдеп, қақ жарып келе жатқан құмдауыт, тақырлау кеңістікте еді. Шоқ-шоқ орманды тұстар да көп. Қарағаш, тораңғы, жиде, әсіресе, мол өседі екен. Біраз жүрістен соң сексеуілді жазық құмайттар да тосып тұрып еді. Біз оны жиектеп өтіп, қайтадан шоқ-шоқ орманды тұстарға сүңгідік. Ашық алаңқайлар да көп. Малшы ауылдар енді ғана көріне бастады.

	Осы алаңқайларда әлдекім қолмен қазғандай түп-түзу өзен сұлбасына ұқсаған жыраларды көрдім:

	– Мынау не қылған жыралар? Қолмен қазылған ба? – деп сұрадым. Бұл сұрауым бас зоотехникті одан әрмен желпіндірді:

	– Осы Іле жағалауында ертеректе егіншілік жақсы дамыған екен. Кейінірек бәрі күйрепті ғой! Мынау сол арық, тоғандардың іздері, – деді.

	Ол жылдарда Мәскеудегі орталық үкімет мал шаруашылығын өрге бастыру үшін сұлы, арпа, жоңышқа, басқа да екпе шөп егістіктерін қоса кеңейту хақында ұран салып жатушы еді. Сол есіме түсті де:

	– Ағасы, бұрынғы аталарымыз егіншілікті қаузайды, қолмен арық, тоған қазып су жүргізеді, ал бүгінгі техника заманында оның күйреуіне не жорық? – деп, өкпе тұстан пышақ сұққандай етіп, тіке сұрақ қойдым. Бас зоотехник сәл қабағын кіржите ойланды да:

	– О, мұның тарихы тым әріге кетеді! – деп барып күрт бөгелді. Себебі, машина бір малшы қыстауының тұсына кеп тоқтаған екен. Мұнда малшы қыстаулары бір-бірінен атты адам ғана қатынай алатын қашықтықта, әрқайсысы өз алдына жеке ауыл сияқтанып, бөлек-бөлек отыратын. Біз машинадан түскенде қолында темір сүймені, басында сеңсең бөркі бар, көзінің асты іріңдеген, қап-қара ұзынша сақал-мұртты егделеу адам қарсы алды. Осы қыркүйек айының соңында-ақ мұнда қара суық соға бастайды екен. Біз машина кабинасында сығылысып білмей де қалыппыз, сыртқа шыға-ақ қатты жел бетімізден қаққанда мүлдем басқа ауа райы жағдайына тап болғандай күй кештік. Егде адамның сеңсең бөркінің тамақ бауы мен сақалының ұшын майыстыра соққан жел біздің құлағымыздың түбін қоса мазалап, малшылар тұрмысы жайында қосымша ақпар бергісі келгендей екіленді.

	Мына кісі осындағы аға шопан екен. Мұның ту сыртында қабырғасы әктелген шиферлі шатыры бар үй тұрды. Үй ауласында ши мен тақтайдан құрастырылған кішкене лашық тұрмыстық қажетке ғана жарайтын түрімен адамша мөлиіп қапты. Ал оң жақта сәл еңісте ұзыннан-ұзақ созылған мал қорасы қараяды. Бұл қора үш бөліктен тұратынға ұқсайды. Төбесі жабық қора, төбесі ашық қора және сондай төбесі ашық тағы екі кішкене бөлік бар екен. Сірә, соңғы екеуі көктемде мал төлдегенде қажетке жарайды, шамасы. Ал қорадан әріде шөп, қи үйінділері де өзінше көл-көсір боп жатыр. Мал атаулыдан бірер ерттеулі ат пен екі-үш бұзауды ғана көре алдық. Сірә, әзірге жер қара, сосын да бәрі жайылымда екені ап-анық.

	Аға шопан бізді үйге, шайға шақырып еді, бас зоотехник «Біздің баратын жеріміз көп, сізбен осы қалыпта тілдесіп жүре берейік!» деп, азар да безер болды. Шопанның күткені де сол екен, қолындағы сүйменді жерге дүрс еткізіп шаншыды да сөзді бастады:

	– Шырағым, «айтқанның аузы жаман, жылағанның көзі жаман», жазда жайлауда отырғанда-ақ құлақтарыңа құйғанмын, мына үйдің арғы бұрышында төбедегі шифер бырт-бырт сынып кеткен, жазда жаңбыр дегенің қоя ма, сосын да су тамшылап, қабырғаны әбден бүлдіріпті. Шифердің төрт-бес қалағын жеткізіп берсеңдер өзіміз-ақ жөндейміз деп зар қақсадым емес пе? Әрине, қалпақты шегесі де керек. «ПМК»-ның жұмысшылары мал қораларын көреді, ал біз бала-шағамызбен паналаған үй жаққа көз қырын да салмайды. Егер жаңбыр, не қар төпелеп берсе көрген күніміз тіпті қараң. Мұнда қыстауға орныққанымызға үш аптадай, ұнымыз таусылуға шақ. Тұз да солай, керосин емге табылмайды. Автодүкен барады деп емексіткенсіңдер, ол жер жұтқырың көрінбейді...

	Аға шопан осы қызуымен тым ұзаққа сілтеді. Бір жайдан жаңа жолай бас зоотехниктің айтқандарын да қайталағандай. Мен машинаның темір тұмсығына қойынкітапшамды жайып, суық желдің жағаласқанына қарамай аға шопанның аты-жөнін, аузынан ұшқан деректерді тез-тез қағазға түсірдім. Бас зоотехник те оны-мұныны түртіп алып жатты.

	Ден қойып тыңдасаң бас шопанның арыз-мұңы таусылар еместей. Бас зоотехник оны ортан белінен үзді:

	– Ағасы, шифер мәселесін мен өз жауапкершілігіме алайын. Бір, ары кетсе екі аптының ішінде жеткіздіремін. Ал өзгесіне ферма меңгерушісі жауап береді. Бүгін, не ертең оның мойнын бұраймын. Ал...

	– Ой, тұқымың өскір-ау, ол «заппермеңе» өзім де өлердегі тілегімді айтып сарнадым. Тіл мен жақтың несін аяйын! Ол неме қарны шертиіп, қуырдаққа тоймайтын пәле! Қуырдақты жеп тауысқанша бәріне құлақ асады. Сосын өзің құсап мынадай машинаға мінеді де жым-жылас жоғалады. Сөзді аяқасты қылады.

	– Жоқ, ақсақал, ол қуырдақ жегіштің жегенін желкесінен шығарамын! Тіпті директордың өзі де оған тісін басып жүр. Саспаңыз! Ал автодүкен келеді. Райпотребсоюздың бастығымен директордың өзі сөйлесті кеше ғана. Райпотребсоюздың бастығы қосымша тауарлар күтіп отырмыз, соларды алғасын автодүкендерді аузы-мұрнынан шығара жабдықтап жөнелтеміз депті. Так что, автодүкендер келеді. Сәл шыдай тұрыңыздар!

	– Е, біз шыдау үшін жаратылғанбыз ғой, қайда қашып құтылады дейсің?!

	– Ағасы, аман-сау болыңыз, біздің әлі де баратын жеріміз көп! – деп, мені жеңімнен тартқылай машина кабинасына қарай беттеді. Осылай алғашқы күні-ақ бес-алты шопанның қотанына ат басын тіредік. Қыс қарсаңы болғасын ба, бәрінде де осы тектес кезек күттірмес мәселелер бұтаққа қонған торғайша шырылдап тұр екен. Шопандар шетінен суырылған, зар жақ шешендер деу де қисынсыз, кейбірі тым қысқа сөйлейді, есесіне сөздері добалдай. Ал кейбіріне бас зоотехник өзі тілінен тартып әрең жөн айтқызады. Тағы бір қыстауда аға шопан науқастанып қалыпты, оның орнына денесі еңгезердей, күн мен желден әбден ысталған қайрақтай жалпақ беті бар әйелі шықты. Даланың суық желі көнетоз ақ сұр орамалының астынан дудыраған шашын жұлқылағанмен қас-қабағы, кірпігі, көз жанары ондайға мыңқ етер емес. Бұл әйел ең алғашқы дидарласқан аға шопандай су жұқпас нағыз тілдің адамы екен. Бұл да соққан желмен жарысқа түскендей ой сұңқылдады-ау келіп. Өз отағасының сырқатынан бастап, басқа да кем-кетіктерді әдемілеп, бояу-нақыштарын жарастыра тізбеледі. Ұн, тұз, керосин, терезеге керек әйнек, көмір тәрізділердің жоқтығы, не таусылуға шақ екені көлденең тартылды. Мал дәрігерін де бір сипап өтті.Онымен тояттанбай әлгі қуырдақ жегіш ферма меңгерушісінің де сыбағасын берді. Оның құлағын біраз шулатып барып:

	– Есіңде ме, қайным, былтыр сол сужұқпасың байы жоқ, жалғызілік малшы қатынның қытығына тиіп, малшы қатын мына отарыңды өткізіп ал деп, көз жасын төгіп, директорға дейін барғаны?!.

	– Жеңеше, ескі дауды жаңғыртып қайтеміз? Мынадай адамның алдында ішек-қарындарыңыз зеңбірекше атылып тұра ма, немене, сол былтырғы қылығы үшін ферма меңгерушісі жазасын тартқан! Күл-қоқысты қопармасаңыздар көңілдеріңіз көншімей ме? Басқа айтарыңыз бар ма, жоқ болса бізге рұқсат беріңіз!

	Мына аға шопанның әйелі бас зоотехникке ырық берер емес:

	– Өздерің сөйтіп жүріп, жастар жағы мал бағуға құлықсыз деп зар қақсайсыздар. Жастар мал бағуға қалай барады, малшылардың көрген күні мынау! Қылышын сүйретіп қыс келеді, біздің үйдің отағасы әне, үйде төсек тартып жатыр. Ол оңалғанша бірер көмекші неге тауып бермейсіздер?! Шемішке шағып, шылым шегіп, кеңсені айналшақтаған соқталдай жігіттер қаншама, біреуіне сөздерің өтпейді!

	Бас зоотехник ертең орталыққа жетісімен үйіңізге фельдшер жібертемін деп, бұл әйелден әрең қашып құтылды. Сол күні кешкілік ең шалғайдағы қыстаулардың біріне түнемелікке тоқтадық. Біз қонған малшы үйі өзгелерге қарағанда кең де, әрі бұлар жаз жайлауда жүргенде жақсы жөндеуден өткені көрініп тұр. Бас зоотехник қонуға бұл үйді таңдағаны құлағының тыныштығын ойлағаннан болса керек.

	Біз кірген бетте ең алдымен ыстық шай іштік, сосын қазанға ет салынып жатқанын көрдік те бас зоотехник екеуміз төр жақта оңашаланып, әрқайсымыз өз шаруамызбен шұғылдандық. Мен өзім күндіз естіген ақпарлардың кейбір қағазға түспей қалғандарын ойша қайта іріктеп, бас-аяғын жинақтап, қойын кітапшама сүңгіте бердім. Бас зоотехник те солай. Бұл шаруа сәл-пәл тиянақталғасын жастыққа жантайған күйде екеуден-екеу қысыр әңгімеге көштік. Кеуде қуысымда біраз сұрақтар кептеліп қапты:

	– Ағасы, манағы науқастанып қалды деген шопанның еңгезердей қатыны әлгі «қуырдақ жегіш» ферма меңгерушісі хақында бір жаман әңгіменің пұшпағын қылтитты ғой. Бір жесір әйелдің қытығына тиді дей ме, ол көз жасын көлдетіп, «мына отарыңды өткізіп ал» деп, директорға дейін барды дей ме, мен түсінбедім, осы оқиғаның астарын ашыңызшы.

	Бас зоотехниктің күрт түсі суып, томпиған бүйрек беттері төмен тартты. Еріндерін де жымқыра сөзден тыйылды. Сәл-пәл уақыт өткізіп барып:

	– Інішегім, ел ішінің анау-мынау ызыңына көңіл қоя берсеңіз жолыңыздан қаласыз. Ол сіз секілді ресми тұлғалардың ықыласына арзымайтын дүние. Ия, тым нарқы төмен әңгіме. Оның бәрін директор екеуміз реттегеміз, бәрінің аузына қақпақ қойғамыз. Тек манағы ауру отағасының еңгезердей қатыны сияқты тісімен тас шайнаған заржақтар ғана анда-санда қопсытып қояды. Сіз оған мән бермеңіз. Оның орнына өзіңіз жазатын мақалаға керекті деректерге шұқшиыңыз. Мысалы, сол заржақ қатын айтты емес пе, мына отағасы жазылғанша уақытша болса да бір көмекші шопан тауып беріңіздер деп. Ал біз өйте алмаймыз, неге, негесі сол, мұның бір кілтипаны бар. Өзіңіз де байқадыңыз, кейбір қыстауларда тұрақты көмекші шопан жұмыс істейді, ал кейбірінде ол мүлдем жоқ! Неге? – деп бастады да ол біраз сырды ағытты.

	Ол жылдарда Балқаш ауданы Алматы облысындағы ең артта қалған аудан санатында екен. Табиғаты қатаң, жазы ыстық, қысы суық, мал өлімі көп, кеңшарлардың бәрі жылды зиянмен аяқтайды, бүкіл аудан бойынша да солай. Әрбір шопанға көмекші беру үшін оған да бір қыстық үй салып беру керек. Ал мұнда кірпіш, ағаш, шифер, әйнек дегендерің қарлығаштың қанынан қат. Жастардың мал бағуға құлықсыздығы өз алдына, оған тиісті жағдай да жоқ, жазда киіз үй тігіп отырар, ал қыста аға шопанның бір бөлмесіне бала-шағасымен сығылысқысы келмейді. Әрі олардың мектепте оқитын да балалары бар ғой, өзге аудандарда малшы балаларына арналған интернат бар, ал мұнда жоқ. Өзге аудандарда қысы-жазы малшыларды аралайтын жылжымалы автомонша бар, ал мұнда аудан орталығы – Бақанастың өзіндегі жалғыз монша бірде істеп, бірде істемейді. Мал өлімінің көптігі жемшөп жетімсіздігінен. Мәскеудегі орталық үкімет мал өсіру бағытындағы өлкелерде егіншілікті қоса дамыт деп жар салады-ақ, бірақ оған қаржы қарастырылмаған. Мана біз күндіз көрген, ерте-ерте замандарда ата-балаларымыз қолмен қазған арық-тоғандардың бүгінде күйреп жатуы содан. Республикалық үкіметтің де, облыстың да бізге көзқарасы солғын. Өткен жылдардың бірінде осы «Ақкөл» кеңшарына оқу бітірген бір агроном жұмыс істеуге келіп, мұнда небәрі он гектар жерге ғана астық егілетінін білгесін «немене бес жыл оқып, менің бар егетінім он гектар ғана болып па?» деп, бұлқан-талқан ашуланып кетіп қалыпты. Ал осы ауданда кейбір қолы ұзындар ғана жазда аздап қауын егеді екен, ал қияр, қызанақ, кәртөшке, қырыққабат, сәбіз секілділерді ешкім көрмейді де. Сосын да бұл өңірде жұрттың ас-тағамы өте жұтаң. Нан, сүт, ет төңірегіндегілер ғана, оның өзі де аста-төк емес. Іш ауруы, тіс ауруы, жүйке-тамыр жүйесінің аурулары өте көп. Бәрінен де жаманы әлгі атышулы құрт ауруының бүкіл облыстағы негізгі ошағы осында екен. Бақанаста арнайы ғылыми-тәжірибелік участок бар, оның қызметкерлерінің дәлелдеуінше бұл ауданда аталмыш көкөністер түгілі басқа жеміс-жидектердің бәрі де өседі екен, соны біле тұра қолға алып жатқан ешкім жоқ. Тек «ет өткіз, жүн өткіз» деп басқаға мойындары жар бермейді.

	Ия, ол 1960-65 жылдар құмдауытты-шөлейтті Іле атырабы үшін ең бір тауқыметі мол кезең еді. Жоғары-төменде бұл өлкеге ерін шүйіріп қарайтындар бастан асатын. Ол жағын облыстан келген лауазымды біреудің аудан активімен өткізген жиналысы үстінде өзімнің де түйсінгенім бар. Осы тектес деректерді төгіп келіп, бас зоотехник сырт көзге ұсақтау бөгде бір жайды да қыстырды:

	– Сіз манағы отағасы ауру еңгезердей қатынның «уақытша болса да бір көмекші тауып бер» дегенін естідіңіз ғой. Уақытша емес, ол үшін тұрақтысын табар едік, себебі, ол отағасының денсаулығы сыр бергені бір бұл емес, тек бір адам ол шопанның қатынымен қоңсы қона алмайды, тіпті уақытша көмекшілікке барудан осы ауылдың иті мен құсына дейін азар да безер. Ол қатынның даукестігі бұл маңда аңыз-жырға айналған. Ия, сондай қазақ ішінің бір-бірімен сиыспастығы тағы бар. Жарайды, ол ет пен терінің арасындағы ғой, онымен басыңызды шатпайын. Тап қазір бізге керегі егіншілікті дамыту. Өзгесін қой, егіннің қалған-құтқаны, сабаны мен топаны, басқасы да мал жеміне айналмай ма? Менің тісімнен шықты деп ешкімге жар салмаңыз, інішегім, осыны түсіндіріп, жоғарыдағы қаржы ұйымдарының желкесінен қысатын бір темір саусақтар табылмай тұр.

	Осылай төгіліп кеп, мана өзіміз көрген ескі арық-тоған іздерінің тарихына көшті. Ол тарих тым әріге кетеді екен. Бұл тұста бас зоотехник тіптен шабыттанды. Мұның сілтеуінше бұл Жетісу өлкесінің, оның ішінде осы Іле жағалауының тарихы біздің эрамызға дейінгі 9-10 ғасырларда басталады екен. Егіншілік тарихы да солай. Әрдайым шаруашылық жылды шығынмен аяқтайтын кішкентай кеңшардың мал маманын мұншама білгір деп ойлаған жоқ едім. Осы Іле жағалауын, оның әрқилы мүмкіндіктерін зерттеген неше ықлым заманғы ғалымдардың ныспыларын тізіп, олардың кейбір ой-түйіндерін алдыма тосты.

	– Бұдан ұғатынымыз, – деп қадай сөйледі бір тұста бас зоотехник. – Кім ерін шүйіреді мейлі, бәрібір бұл Іле жағалауы ешқашан жер сорлысы болмаған. «Сельхозды» бітіріп, диплом аларда мені мал әлдеқайда көп өсірілетін, әрі көп өнім беретін басқа өңірге жібергілері келді. Ал мен «жоқ, қаншама құмды-шөлейтті атанса да осында, өз туған аулыма барамын» деп қасардым.

	Ия, бас зоотехниктің тоқсан ауыз сөзінің тобықтай түйіні тап осы екпінінде жатыр еді. Өз туған жерін жанындай сүйетін, оның мұң-мұқтажын ақынша жырлап, мүддесін қарлығашша қорғайтын осындай жігіттер көбейсе қазақтың көсегесі көгерер еді-ау деген сенім тұлабойыма дендеп енді. Алғашқы журналистік іссапарымда осындай адамға жолықтырған тағдырға да ризалық сезімім мол.

	Сөзінің соңында бас зоотехник үй иелері ас-су қамымен сыртқа шыққанда бір сәттік оңашалықты пайдаланып, аузын құлағыма тақап, сыбыр-сыбырға басты. Бұдан ұққаным – осыдан аттай отыз бес жыл бұрын, яғни 1930 жылдың сәуір айында осы Ақкөлде әр үйден тұқымдық астықты тартып алып жатқанда Кеңес өкіметіне қарсы көтеріліс бұрқ етіпті. Еркек-әйелі аралас біразы қамауға алынып, ал он бір адам сотсыз, тергеусіз жұрттың көз алдында атылыпты. Бұл жай егіншілік кәсіптің маңдайына қалай тас болып тимесін?! Сол «Ақкөл көтерілісінің» барлық сұмдығын көзімен көрген, тіпті аздап қатысқан жандар әлі күнге баршылық, тек ешқайсысы ол хақында тіс жармайды, ұсталып кетуден қорқады.

	Бұл бұған дейін блокнотыма түскен деректерге аса құнды қосымша еді. Қалайда, болашақ жазушымын ғой, бас зоотехник жырынан алақандай аудандық газетке арналған мақала ғана емес, алда жазылар әдеби көркем шығармалар нобайы да қарасын шалдырғандай еді.

	Ертеңіне түске дейін тағы біраз қыстауларды аралап, кешкілік Бақанасқа қарай ұшақпен ұшып кеттім. Келесі күні таңғы сағат тоғызда жұмысқа келісімен сол «Ақкөл» кеңшарындағы мал қыстатуға әзірлік, шешімін күткен мәселелер, олардың кезек күтетіні, кезек күтпейтіні бар, бәрін өз орындарына қойып, үлкен мақала жазуға кірістім. Табиғат жағдайын суреттеуге өзімнің жазушылық қабілетімді де іске қостым. Аудандық газеттің көлемі кішкентай, сосын да мұнда әр мақаланың көлеміне де қатаң шектеу қойылады. Пәлен жол, төлен жол деп санап жататындары да бар. Тап осы қарқында оған қарамадым. Қаламды айызым қанғанша сілтедім-ақ. Кабинеттегі Елеу Шытыров, Рақыш Сәдібеков және екі атжалман Атымтай, Қабылтай мені көздерінің астымен бағып, тырс етпей отырып еді. Соңғы екеуді атжалман атайтыным кейінгі кезде бұлардың да көздерінен бір жамандықты сезгендей халім бар. Осы алғашқы жарты күндікте Елекең, Елеу Шытыров қана көзінің айналасына қызыл бояу жиып, маған бір тіл қатты:

	– Әй, бала, бұл сенің алғашқы іссапарың екен, «Ақкөлдің» тырысқақ мінезді басшыларымен тіл табыса алмай қарның ашып қалмады ма? Материалға керек деректер уысыңа түсті ме?

	– Түсті ғой, түсті Елеке! Ол жағынан кенделік жоқ. Жазуға сұранып тұрған дүниелерге аяқ сүрінеді, – деп жауап қайырдым. Елекең одан әрмен ыржия күлді. «Аяқ баспас жерге аяқ басып ұрынып қалма» деген ескертпесі ме, жоқ, «сөйтсе сөйтсе екен» деген мысық тілеуі ме, сол жағын ғана ажыратпадым. Сосын бұл Елекең де аузына біржола құлып салды.

	Түскі үзіліс қарсаңында мақаланы бітірдім де Кәріқызға апарып бердім. Ол кәрі қыз кәрі қатынша шабаланды:

	– Мұнша қағазды шимайлап, немене, сайтан азғырып роман жазғансың ба?

	Мен аузымды ашып та үлгермедім, желке тұсымнан басқа біреудің гүр еткені естілді:

	– Роман жаза ма, басқасын қаузай ма, сенің шаруаң қанша? Тез басып бер андағыны! Басқа материалдарды былай ысыра тұр! – Бұл редактор Мәлік Қуатов еді. Оның ту сыртымнан қалай өсіп шыға шыға келгенін аңғармай да қалғанмын. Кәріқыздың аузына құм құйылды. Ал оның екі жанындағы корректор мен бухгалтер әйелдер астарынан су шыққандай жыбырлап, көздерін ойната мені де, редакторды да, машинистка Кәріқызды да кезек-кезек нысанаға алды.

	Әділет үшін айтайын, бұл жерде машинистканы да түсінуге болады. Мен дайындаған материалдардың көбісін бұған дейін редактордың орынбасары Құлым Сақанов қарап келген ғой. Құлекең олардың бәрін әлдекімде кегі кеткендей ызбайлықпен қырқып, жонып, тіпті қайта көшіріп жаңқалаудан танбады емес пе? Міне, олардың бәрі Кәріқыз үшін қосымша жұмыс. Ал мына бүгінгі он парақтай тым көлемді мақала да сондай жаңқалаулан өтіп, қайта басылып жатса машинистка үшін шынында қосымша бейнет емей немене?

	Түстен кейін менің қолым сәл-пәл бостау еді. Көбіне өзім жоқта редакцияға келген республикалық, облыстық газеттерді қараумен шұғылдандым. Әрі кабинетте бірге омалғандардың түр-түстерін бақылаймын. Олар қойындарына бір-бір тас тыққандай безеріп ауыздарын ашар емес. Бәрінің де маңдай сүйектерінен қорғасындай ауырлық сезіледі. Сірә, мен жоқта осы редакция шаңырағының астында бәрінің көзіне шыққан сүйелдей боп жүрген тап мен хақында ары тарт та, бері тарт, көп ырду-дырдудың орын алғаны ап-анық. Ол жағын ішкі табиғи зердемді барынша оятып ажыраттым.

	Ия, мына «Ақкөл» кеңшарына барған іссапарым, әрі соған орай жазған мақалам мен үшін соңғы сынақ екені көпе-көрнеу.

	Редактор мен орынбасардың солай деп сөз байласқаны, одан мына төртеудің де хабардар екені, әрі соған орай алдағы бірер күннен жағымды жаңалық дәметкені тайға таңба басқандай айқын еді.

	Кәріқыздың машинка басуда ыждаһаттылығы біраз баршылық. Жұмыс аяғына қарай бітіріп берді. Ол басылған материалды мен үйге әкетіп, кешкілік шам жарығымен мұқият оқып, қатесін шығарып дайын еттім. Таңертеңгілік сағат тоғызда қалыптасқан тәртіп бойынша оны жауапты хатшының алдына қойдым. Жауапты хатшы оны тіркеуге алып, редакторға, не орынбасарға өз қолымен беруге міндетті. Тек бұл жолы да редактор ту сыртымнан сап ете қалды:

	– Әкел! Андағы материалды мен өзім қарайын! – деп, жауапты хатшының қолынан жұлып әкеткендей қимыл жасады. Ал жауапты хатшыға қарама-қарсыдағы Құлым Сақанов тағы бір майлы жемтікке иегі қышып, ол майлы жемтік қолынан сусып түскендей көзінің ағын молайта алақ-жұлақ етті.

	Сонымен мен өз орныма кеп отырдым. Қара басым саудаға салынғандай бір жайсыз күй меңдеді. Оған кабинеттегі төртеудің де түр-түстері ықпал еткендей. Менімен ешбір артық сөзге жоқ, сауысқандай сақтықпен екі елі ауыздарына төрт елі қақпақ қойып бәрі тым-тырыс. Судай тұнық. Әлсін-әлсін телефон шырылдап, Рақыш Сәдібеков тұтқаны көтереді де Елеу Шытыровқа береді. Елекеңнің сөзі қысқа:

	– Е, е, уәде— уәде, болады, болады! – дейді де тұтқаны сарт еткізіп қайта орнына тастайды.

	Менің түске дейін тындырған бар шаруам газет оқу еді. Түскі үізілістен кейін осы кабинеттегі бесеудің бастары түгенделгесін бізге редактор кірді. Үнсіз кірді де тап ортада бойымен көк тірердей серейіп тұрып алды. Бетін маған бұрып, жақ ашпаған күйі ұзақ телмірді. Қою қасты, қара реңі басым толықша бет өңірі бұрынғыдай емес, тым бейбіт көрінді. Орта бойлы, шымыр денесінде де алып-жұлып бара жатқан қайрат жоқтай, сәл-пәл жүдеу тартқанға ұқсайды. Әдетте біздің кабинеттің табалдырығын аттасымен-ақ оны-мұнымен біздің көзімізді шұқып, саудырай жөнелуші еді, енді ол мінезінің бәрі адырам қалғандай, бұл да осындағы менен өзге төртеуге ұқсап, аузына су толтырғандай тұр. Сәл салғыртып барып, маған тесіле қараған күйі:

	– Сен мақалаңа «Мал қыстатуға әзірлік мәселелері» – деп тақырып қойыпсың ғой, бірақ онда біраз кемшін жайларды да көрсетіпсің, сосын мен «Мал қыстатуға әзірлік мәселелері және байқалған кемшіліктер» – деп, тақырыпты сәл-пәл ұзарттым, – деді.

	Хас шындықты ту етсем өз құлағыма өзім сенбедім. Мақала тақырыбының тым ұзақ болуы да жарасымсыз, бірақ оны ойлап жатқан мен жоқ. «Әй, шырағым, көр-жерді тізіп, мақала көлемін далитып жіберіпсің, нақтылы іс-шара жоқ, сірә, газет жұмысы сенің қолың емес, уақыт оздырмай жөніңді тапсаңшы» тәрізді сөздер еді ғой менің күткенім. Құлым Сақановтай орынбасары күнделікті құлағының құртын жеп жүрген аламнан басқа қандай лебіз шығушы еді? Әрі кабинеттегі менен өзге төртеудің де күткені жаңағы мен ойлағандай сөздер ғой. Мен қалай есеңгіресем осы төртеу де тап солай есеңгіреді, шамасы. Кабинетті тағы да ауыр үнсіздік басты. Тек мен сәл-пәл ес жия бастадым. Себебі, редактордың тым бейбіт қалпы, әрі мақаланың тақырыбына ғана тиісуі оның өзге жағын мойындағаны тәрізді емес пе? Бірақ олай ашып-айырып сұрауға батпадым, өзі де бұдан әрі ашыла қоймады.

	Тап осы екі ортада әлдекім екі мәрте Елеу Шытыровты телефонға шақырды. Екеуінде де Елекең әдеттегіше «е, жарайды, жарайды» деп, қысқа қайырып жауап берді.

	Мәлік Қуатов оған бұрылып қарады да жақтырмаған түр көрсетті. Тек бұл жолы «Елеке, жұрт саған көп звандайды, мына жастарға жұмыс істеуге мешәйт етесің» секілділерді ішінде бүгіп ұстады. Сәлден соң ғана сол үндемеген қалпы шығып кетті. Жүрісінде де өзіне тән емес бір байыптылық бар.

	Қызықтың көкесі осыдан тағы бір күн өткенде болды. Менің аталмыш мақалам газеттің екі бетін тұтас алып, шұбалаң құйрығы үшінші бетке ауысып жарық көрді. Аудандық басылымға мұншалықты ұзақ материал әсте берілмеген екен. Газет нөмірі қолыма тиген бойда бас-аяғын түгел көзімнен өткізіп, мұқият қарап шықтым. Редактор әлгі «және байқалған кемшіліктер» дегенді қосып, тақырыпты ұзартқаны болмаса мақаламның бір сөзіне де қол тигізбепті. «Мақалаң сондай екен, мұндай екен» дегендей ешқайсысының да аузынан лебіз білінбеді, бір жайдан мен оны керек те қылмадым. Құлым Сақанов бұрынғыдан ұзарып кеткендей көрінген мұрнын алдындағы үстеліне шаншырдай көзін көтерер емес. Бәрібір ары-бері кіріп-шығып жүріп, бұл неме бет-жүзінен сыр аңдатпағанмен басына қара жамылғандай күйде екенін таныдым. Есесіне, бір бәстікте жеңіліске ұшырап, екінші бәстікке барын салмақшы жанның жан пидалылығы да атойлайды.

	* * *

	Бәрін айт та бірін айт, тап осы күннен менің редакция шаңырағының астындағы жағдайым тіпті жақсарды. Мұндағы аяқ басысым да бұрынғыдан әлдеқайда салмақты шығатындай. Оған басқа да бір себеп табылды. Мен қызмет бабымен аудандық ауыл шаруашылығы басқармасына, аудандық статистика бөліміне, олардың басшыларына, мамандарына жиі барғыштаушы едім. Олардан әрқилы дерек аламын, әрі газетке автор, маман ретінде қатысуға тартамын, ыңғайлаймын. Кейбір жеңіл-желпілерін олардың аттарынан өзім жазып тастаймын да қол қойдырып аламын. Мұның бәрі күнделікті жұмыс, сосын да олармен таныстығым аз уақытта жақсы-ақ нығайды. Бірде сол ауылшаруашылығы басқармасының бас зоотехнигі толық қызыл жүзді, мығым денелі жігіт сондағы екі-үш маманның көзінше:

	– Әй, Ерік Тінәлиев жолдас, әнеугүнгі «Ақкөл» кеңшарындағы жағдай туралы мақалаң керемет қой! Бәрін ашып жазғансың. Тіпті біздің кәперімізде жоқ кейбір мәселелерді көтергенсің. Молодец! Нағыз жазушыша сілтепсің. Тіпті сенің мұныңа аупарткомның бірінші хатшысы риза болып, кейбіреулердің құлағын бұрап жатқан көрінеді! – деп салды.

	Аудандық мекемедегі бас маманның бұлайша ақтарылуы менің көп нәрсеге көзімді ашқандай. Кенет «ата жауым» Құлым Сақановты елестеттім. Редакцияның тап іргесіндегі аупартком кеңсесіне күнде қатынайтын бұл Құлекең аупарткомның бірінші хатшысының бұл шырайы хақында қайтсе де естіді. Редактордың менің тым ұзақ мақаламды қол тигізбестен газетке шығартуы ол үшін ауыр соққы болып еді, ал аупартком бірінші хатшысының мына пиғылы оған тіптен жығылғанға жұдырық болған ғой. Аупарткомның бірінші хатшысы мұндағыларға құдайдан кейінгі екінші тұлға. Мен өз жағдайымның қаншалықты нығайғанын енді ғана тереңірек түсіндім.

	Бір ғажабы менен оң жақта, терезеге арқасын сүйеп отыратын курстасым, өзіме тілеулес санаған Рақыш Сәдібеков екеуміз бірде телефонға таласып, шайнасып қала жаздадық. Редакция жұмысымен сол аудан орталығындағы бір мекемеге телефон шалмақшы едім, Рақыш тұтқаны көпе-көрінеу қолымнан жұлып әкетті:

	– Немене, жұмыс сенде ғана бар ма? Біз де қоңыз теріп жүргеміз жоқ! – деп зірк-зірк еткені тіптен одағай шықты. Өзімнен бір жас қана үлкендігі бар оның бұлайша құбылуы мұндағы мен күтпеген көп құқайдың бірі еді:

	– Немене, әйнекше шытынап кеттің? Телефон бос болғасын алдым емес пе? – дедім мен де. Мұнымен екеуара дауымыз басылмады, ол да, мен де екіленіп біраз шарпыстық. Бізді жасы үлкендігін пайдаланып, Елеу Шытыров саябырсытты. Ал корректор әйел қап-қара негрдей бетін көлденең тосып, есіктен бір сығалап кетті. Ертесіне осындай екеуара тағы бір шарпысу болды. Айтуға ұят бір өнімсіз іс үшін. Тағы да Елекең килікті. Үшінші күні жұмыс соңында Елекең мені орталықтағы асханадан бір-бір стақан шарап ішуге шақырды. Сондағы айтқаны:

	– Мен мына Рақыш Сәдібековтің саған тиісіп жүргенін редакторға оңашалап жеткіздім. Мәкең ол Рақыштың мойнын бұраймын деп уәде берді.

	Елеу Шытыровтың сөздері шындыққа ұқсады. Рақыш актерлік қабілеттен құралақан емес екен. Шынында келесі күндері оның күнге күйіңкі, қара торы өңі майша жылтырап сала берді. Тым биязы, әрі кішік сөйлейді. Маған деген мұндай ілтипатын іс жүзінде де дәлелдеді.

	* * *

	Мен осы Бақанаста бір толық денелі қартаң әйелдің үйінде пәтерде тұрушы едім. Жалғыз қызы сонау Қапшағайдан әрідегі Жетіген кеңшарындағы бір жігітке тұрмысқа шығып кетіпті. Кең үш бөлмелі үйге бір өзі симағандай көрінгесін де мені пәтерге жіберген. Осы кемпірдің үйіне арық қара өңді, тым сөзуарлау, қырықтар шамасындағы келіншек жиі кіргіштейтін. Бұл өзі бала-шағалы, бірақ менің байқауымша күйеуі жоқ әйел. Мен тұратын үйдің иесі – кемпір екеуі ұзақ отырып шай ішіп, өзара қысыр әңгімеге басатынын талай байқағанмын. Әдетте әлгі көрші әйелдің тым ақырын сөйлеп, ал мен келгенде тым самбырлап кететіні де бар. Ныспысы Қалыш, өзі дүкенде істейтін.

	Тап сол күндердің бірінде де тап солай шықты. Мен жұмыстан келгенде үй иесі кемпір мен сол көрші дүкенші әйел екеуі ауызғы бөлмеде ортадағы ақ самауырдың шүмегін кезек-кеезек ағытып шай ішіп отыр еді. Мен табалдырық аттағанда сол көрші әйел Қалыш тағы да қаңқылдай жөнелді:

	– А, жігітім, келдің бе? Бәрі дұрыс екен. Осы сендердің жұмыстарың аса бір беделді жұмыс қой. Баяғыда бала кезімізде ауыл қазақтары «корреспондент» дегенге тілі келмей сендерді «қараспан» атап, «ойбай, қараспан келе жатыр» деп, үлкен-кішінің зәресін ұшырушы еді. Ол да бір заман екен-ау!! Тек бір айыбы – осы сендердің бастықтарың жаман! Анау Мәлік Қуатов дегенің қып-қызыл маскүнем ғой. Құдайдың құтты күні менен арақ әкетеді. Кейде қарызға сұрайтыны бар. Бірер мәрте қарызға беріп едім, ертеңіне әйелі келіп, күйеуі алған арақтың ақшасын төлеп, соңынан «Мәкеңе қарызға арақ берме» деп жер тепсінді. Сосын қарызға беруді доғардым. Оған мойыған Мәкең емес, басқадан ала ма, әйтеуір, бәрібір ақша тауып, көкаламойынның біреуін қойнына тығып әкетеді.

	Бұл дүкенші әйел Қалыштың сөздеріне сенбеске амалым жоқ. Расында, Мәкең соңғы кездері ішуді тым жиілетіп жіберді. Қашан көрсең де аузынан арақ исі мүңкиді де тұрады. Ал бұдан орынбасар Құлым Сақановтың іші шылқымай болған түрін де байқадым. Сірә, бұл Құлекең «мына Мәлік Қуатовтың шабысы ұзаққа бармайды, мынадай ішкілікпен көп ұзамай аяғы аспаннан келеді, сосын ол босатқан орынға мен қонжимай немене» деген үмітті малданып жүргені ап-анық. Түнеугүні Елеу Шытыров та маған сол төңіректе құалққағыс жасады емес пе? Редакция ұжымында қандай да бір қаламы жүйрік журналист пайда бола кетсе оның дереу табанын тайдырып жіберіп, айналасын таза тақырлап ұстауды кәсіп еткені бірінші жыл емес сияқты.

	Тап сол күндері ойда жоқта мен тағы бір адаммен ұшырастым. Ұшырасқанда айдалада емес, ол өзі жылмаң етіп, редакцияға кіріп келді. Сәл-пәл бойшаң, иықты, бұл да қара торылау, сәнді киінген, қырықтар шамасындағы кекселеу жігіт десем дұрыс, шамасы. Әсіресе, тұлабойына дәл қонып тұрған шетелдік ақ сұр костюмі, таққан галстугы, жейдесінің жағасы бірден көз тартады.

	Алпысыншы жылдардың орта шенінде сол Бақанастағы өзін зиялы қауымға жатқызатындардың үстінен мұндай киім киісті сирек көресің. Өзі аса көңілді де адам екен, аппақ күрек тістерін жалаңаштай ыржия күлгенде алабөтен кербездік те шалынады.

	Бұл өзі редакцияға келгенде бастықтардың емес, бірден біздің кабинеттің табалдырығын аттады. Әрі аттаған бойда:

	– Әй, Ерік Тінәлиев сенбісің?! Қаламың да, қадамың да құтты болсын! – деп бірінші кезекте менің қолымды алып,қатты қысып, ұзақ сілкіледі.Сосын ғана Елеу Шытыровпен, басқаларымен ескі таныстай амандасып жатты. Бірақ екі көзі менде еді. Сәлден соң:

	– Газеттеріңді үзбей қарап тұрамын! Мына Ерік атты ініміздің жазғандары шынында алабөтен-ау! – дегенді тағы қосты. Елекең де қарап қалмай:

	– Ау, Шақа-ау!Құр мақтаудан май шықпайды, Ерік Тінәлиев атты қаламы жүйрік жас кадрымыз осы, ал байғазы сізден! – деп қалжың айтқансыды.

	– Байғазы артық болмас еді-ау! Тек оқудағы адамның қалтасы тесік қой! – деп құтылды әлгі келімсек. Ал менің ішімде «қырықтың қырқасындағы адамға қайдағы оқу» деген сұрақ кесе көлденеңдеді. Бұл өзі сөзуарлау жан екен, кабинеттегі менен өзге төртеудің де хал-жағдайларын қысқа-қысқа сұрап, әрі сол кездегі замана ағымы, саясат төңірегіндегі жайларды біраз қопарып тастады. Сөйтті де аяғын тез-тез басып шығып кетті. Редакторға, орынбасарға соққан да жоқ.

	Сөйтсем, бұл Шафқат Насыров осы «Балқаш еңбеккері» газетінің бұрынғы басшыларының бірі екен. Ертеректе мұнда редактор да, орынбасар да болып қызмет атқарыпты. Сосын аупарткомда бірер жыл бөлім меңгерушісі атанып, одан сәл төмендеп, ауаткомда жұмыс істепті. Сол ауаткомнан Алматыдағы екі жылдық Жоғарғы партия мектебіне оқуға жіберіліпті. Осы алдағы жылдың жазында, сол партия мектебін бітіріп, өзі туып-өскен осы Бақанасқа қайта оралмақшы екен. Оралғанда оның бұл жақтан кеткен де ештемесі жоқ, әйелі, бала-шағасы түгелімен осында. Бұған қосар тағы бір ақпарат – аупарткомда іс басқарушы қызметін атқаратын толық денелі, тымырайып, қабағын әмсе төмен салып жүретін бір әйелді көруші едім, сол осы Шафқат Насыровтың зайыбы болып шықты.

	Соның ертеңіне ол Шафқат Насыров редакцияға тағы кірді. Бізге ғана емес, бастықтарды да адақтап, әзіл-күлкісі аралас бірдемелерге қарық қып кетті. Үшінші күні бірден біздің табалдырықты аттап, маған және менің сол жағымдағы Рақыш Сәдібековке бір-бір парақ қағаз ұсынды. Маған ұсынғаны сонау Балқаш көліне таяу бір шаруашылықтағы ферма меңгерушісінің еңбегі жайлы қолмен жазылған қысқа-қысқа деректер ғана.

	– Екеуің осы деректер негізінде менің атымнан кішкене екі мақала жазып, менің атымнан шығарып жіберіңдерші. За скорость больше благодарности! – деп, сөзінің соңын орысшаға ауыстырды. Мұнысы Елеу Шытыровтың қытығына тигендей:

	– Лучше бы вы заявили «Гонорар вперед»! – деп қалды. Шафқат Насыров миығынан күлгенсіп, әрі ақ тістерін жалаңаштай Елеу Шытыровқа бұрыла зілденді:

	– Әй, Елеке! Сен мына коммунизмнің іргетасын қалаушы жастарды бұзғанды қашан доғарасың? Қу бастан қуырдақ шығарып, сен-ақ кенел! Жастарға залал келтірме! – деді. Сосын өз қарсыласын сөзбен ұрып жыққандай түрмен сәл кекірейді де, тағы да аяқтарын тез-тез басып шығып кетті.

	Ол кезде аудандық газет жағдайында осындай деректер негізінде бөгде біреулердің атынан кішкене хат-хабарлар, мақалалар жазу, ұйымдастыру пәлендей таңсық дүние емес. Оқырмандардан хат дегенің өте сирек түседі, егер ол хаты, үлкен бе, кіші ме, мейлі, жариялана қалса алатын қаламақысы сол кездегі ақшамен бір сом ғана. Бұл асханадан түстік ішуге әрең жетеді. Аудан жері кең, байланыс нашар, телефонға кезек-кезек мінгесіп, алыс-жақындағы шаруашылықтардан осындай деректерді әрең жиямыз. Әрі Бақанасқа келген шаруашылық басшыларын, мамандарын, басқаларын аңдитынымыз да бар. Біз газетке ұсынатын материалдар осындай қиындықтармен жасалып жатады. Міне, сосын да Шафқат Насыров ұсынған бір парақ қағаз маған ойда жоқта жолыққан олжадай көрінді. Рақыш Сәдібековтың не істерін кәперге алмадым, өзім екі сөзге келместен сол деректер негізінде Насыровтың атынан кішкене мақаланы зырқырата жаздым да Кәріқызға бастырып, жауапты хатшының орнында жоқтығын пайдаланып, бірден редакторға апарып бердім.

	Редактор үстеліне одақтық, республикалық, облыстық газеттерді айналдыра жайып тастап, бірдемені сойдақтатып жазып жатты. Мен ұсынған материалды сол қолының саусақтарына қыстыра оған ынтамен, жылы шыраймен қарағандай еді. Кенет автордың аты-жөні назарына іліккенде басын аспанға сілке көтерді. Көзінің ағы әлдекімнің көкке лақтырмақ аппақ тасына ұқсап кетті. Біршама сырмінез адамның мұндай қырын бұрын байқамаған екем.

	– Мынаны Насыровтың өзі жазды ма, жоқ, сен өзің ұйымдастырдың ба? – деп салды табанда. Мен шынына көштім:

	– Деректерді қағазға түсіріп әкеп берді. Мәтінді жазған мен! Мәлік Қуатов екі ойлылық меңдегендей басын бұлғаңдатып, ақыры:

	– Сен жазсаң дұрыс шығар! Мә! – деді де мәтінді оқымастан қол қойып берді. – Жауапты хатшыға бер! Келесі нөмірге салсын! Осы екі ортада жауапты хатшы да келе қалыпты. Редактор қол қойған материалды қолына ұстатып едім, оның да сіркесі су көтермей тұр екен:

	– Төбеден аттап түсетін жолға әуессіңдер! – деп тарс жарылды.

	– Әй, ағасы, орныңызда жоқ екенсіз, сосын бастыққа апарып бере салдым! – дедім мен.

	– Немене, аяқты қия бассақ жоққа саналамыз ба? – деп ол одан әрмен екіленді. Бұл менің де шамыма тиіңкіреді:

	– Үйдегі жеңгей тұнығыңызды шайқап жіберген бе, не сонша, жоқ жерден пәле іздеп тұрсыз? Бұл мақаланың авторы жерде жатқан әлдекім емес, осы «Балқаш еңбеккерінің» бұрынғы басшысы Шафқат Насыров! – деп мен де таптай сөйледім. Жауапты хатшы тіптен қатты кетпекке оқталып еді, өзіне қарсыдағы редактор орынбасарының маған қарай басын сілке көтергенін байқады да сап тыйылды. Мен Құлым Сақанов тарапынан да бір жамандық күттім. Сөйтсем, онікі тіптен керісінше шықты. Қашан да маған қабағынан қар жауардай қарайтын оның жалпақтау қоңырқай жүзінен бір жылы нышан елес берді. Менің күтпеген дүнием. Қысыңқы көздері де бұрынғыдай қап-қара көмір түйіршіктеріне ұқсамайды. Тіпті күлімсірей мені ішке тарта тіл қатпақ пейілі соншама жан жадыратар көктемнің нұр шуағындай мені жібітіп жіберсе қайтерсің. Бұл байқампаздығым жалғандыққа жатпайды екен, себебі, сөздері де соншалықты майда шықты:

	– Ерікжан, ол Насыров ағаң бұл мақаланы өз қолымен жазып берді ме? Жоқ...

	Мен Құлекеңді одан әрі сөйлетпей жаңағы редактордың тап осыған ұқсас сауалына қайтарған жауабымды қайталадым. Құлым Сақанов енді ашықтан-ашық күлімсіреді. Маңдайын сәл кіржите төмен қарағанмен де сол күлімсіреген қалпының етек-жеңі бұзылмады.

	Редакцияның ішкі тірлігінде бола беретіндей осы бір кішкентай оқиға менің көкірегіме тікенектей қадалып, тіпті мәңгібақи есімде қалды. Ал кабинетте өзіммен бірге отыратын өзге төртеуге осы жайында сыр бөлісіп, мән-жайды сұрауға батылым бармады. Түр-түсі де, киім киісі де жылтыр, таза Шафқат Насыровқа қатысты редактордың да, жауапты хатшының да, өзіме жаңа ғана дағдыдан тыс көлгірси қараған Құлекеңнің де ішінде бір жанды жара барын пайымдағандай артық сөзім үшін тағы бір пәле туар деген сақтықпен әліптің артын бақтым. Елеу Шытыров қызарған жүзін төмен салып, Рақыш Сәдібеков те солай алдындағы қағазға шұқшиып, ал Атымтай мен Қабылтай ғана «ел жатса да енекем жатпайды» дейтіндей көкке шаншылған сиырдың қос мүйізіндей қалпымен мені бақылап қатып, сіресіп қалыпты.

	Осыдан бір күн өткесін газетке әлгі Шафқат Насыровтың мен дайындаған кішкентай мақаласы шықты. Ол хақында ешкім ләм-мим демеді. Тап соның ертеңіне «Лениншіл жас» газетінде менің қойшы қыз туралы әңгімем жарқ етті. Шынына көшсем, жасым жиырма төртте дегенмен бұл менің республикалық баспасөз бетінде жарияланған тұңғыш көркем шығармам еді. Редакция ұжымындағылар сәл-пәл еріндерін жыбырлатып мені құттықтағансыды. Есесіне, маған қарап тіл қату жағы күрт азайды.

	Содан тағы бір аптадай уақыт өтті-ау деймін, редакция кеңсесінің дәлізінде бір у-шу басталды да кетті. Мен аздап дүр сілкінгендей едім. Ал өзгелер өздеріне таныс дауыстар естілгендей бір қылы да қисаймастан тым-тырыс. Сосын әлгі у-шу бері лықсып, біздің кабинетке қарай тоғытылды. Сөйтсем бұл келгендер әлгі Шафқат Насыров, Іле өзенінің арғы жағалауындағы «Топар» атты кеңшар парткомының хатшысы Қарабек Оралов деген кісі және өзіміздің редактор Мәкең, Мәлік Қуатов екен. Алдыңғы екеуге Мәкең қалай қосылды, сырттан бірге кірді ме, жоқ, іште, шаңырақ иесі ретінде қарсы алды ма, ол жағын ажырата алмадым. Үшеуі бірдей ырду-дырду болысып, біздің кабинетке қарай табалдырық аттағанда аяқтарымен ағаш еденді ойып жіберердей тасыр-тұсыр еткізіп, іштегілермен амандасу да ойларында жоқ, сыртта шеше алмаған дауды осы іште бөліске салмақтай түр көрсетті. Сол сәтте Құлым Сақанов пен жауапты хатшы да жылмаң етіп, осында кірді. Енді олар бесеуге айналып, біздің аядай кабинетті қан майданның ортасына айналдырмақтай шуды тіптен үдетті.

	«Топар» кеңшарының парторгы Қарабек Ораловтың қолында бір буда қағаз. Сонысын көкте бұлғаңдатып, улыған-шулығанды бәрінен де ұлғайтып бара жатқан сол. Аузы көпіршіп салғыласқанда бұл жерде жоқ:

	– Жо, жоқ, ағайындар!Аяқтан шалмаңдар! Қара емен қайысса да Қарекең қайыспайды! Мұхтар Әуезовтің «Абай жолы» романындағы жас ақын Кәкітай айтқандай Қарабек жеріне жетпей тоқтамайды! Менің нағыз сыншым сендер емессіңдер!

	– Әй, Қареке! Манағы менің замечанияларымды басшылыққа алып, тағы бір қол жүгіртсең поэмаң мынау болып шығады! Мен саяси жағын қаузап, соның шымын бекіте түсуді кеңес еттім ғой. Қазіргі заманда саясатқа пейіл беріп, соның ауанына үйлестірмей ешбір «щедеврге» жол жоқ. Партияның соңғы Пленумының материалдарын қайталап оқышы! – дейді Шафқат Насыров.

	– Көптің аты көп, Қарабек жолдас! Мен мына Шафқаттың сөзіне жығылдым! Партияның бүгінгі саясатына құлақ түрмей, соның шашбауын көтермей өзіңе де қиын, әрі біз де жеп отырған нанымыздан айырыламыз! – деп азар да безер болады біздің редактор Мәлік Қуатов. Оның орынбасары мен жауапты хатшы да бір-бір сөзді қыстырып үлгерді. Ал Қарабек Оралов бетінен қайтар емес:

	– Сендер осы бүгінгі поэзияны түсінесіңдер ме? Алыстағы кішкене аудан орталығындағы оташы дәрігер жұмысын сонау үлкен партия саясатына тіремей-ақ өз алдына өлең сөзбен өріп шығарудың не күстаналығы бар? – деп Қарекең тағы біраз сөзді тоғытып барып маған қарай жалт бұрылды. Кабинеттегі бесеумен сәлемдесу қажеттігі енді ғана есіне түскендей өңін де, сөзін де кілт жұмсартты:

	– Әй, Ерікжан, амансың ба, айналайын! Ау, Елеу Шытыров, осы дүниенің бір діңгегі сенсің ғой, бармысың бауырым! Рақыш Сәдібеков, Атымтай мен Қабылтай, қалайсыңдар!

	Бұл Қарабек Оралов та қырықтың қырқасына көтерілген, толық, сарғыштау өңді, ұзын кірпікті, тәмпіш мұрынды, жуан мойынды, кесек денелілеу адам. Аса сырмінез емес, аупарткомда бір-ақ рет жолығып, әрі телефон арқылы байланысып, екі-үш мәрте ақпарат алғаным бар. Өзі біраз мінездің де адамы. Екпіндете сөйлегенде ышқырлығын әрең жапқан үстіндегі кең ақ жібек жейдесінің етегі желп-желп етеді. Ол кабинеттегі менен өзгелерге де сәлем сөзбен бір-бір сыбаға тастап, маған қайта бұрылды:

	– Әй, Ерік Тінәлиев інім! Мен сені іздеп келдім! Сенің әнеугүнгі «Лениншіл жаста» жарық көрген әңгімең мына Шафқат ағаңның тілімен бейнелегенде нағыз «щедевр». Әй, Ерік, сен жалпы осы аудандық газеттің ауқымына симайтын адамсың! Бұл шеңберде қалып қойма! Үлкен өріске бетте! Мен мына дастанымды әдейі саған оқытуға әкелдім. Мына білгіштер мұны саған жеткізбей орта жолдан маңдайдан қақпақшы. Ал мен жаңа ырғадым ғой, Мұхаңның атақты роман-эпопеясын сен, әрине, оқыдың. Сондағы Абай шәкірттерінің бірі Кәкітай өзінің бір өлеңін жаратпаған өзгелердің гөй-гөйін құлаққа қыстырмай, «Кәкітай жеріне жетпей тоқтамайды» деп өзеуреп, ұлы ақынның өзіне оқытып әділ бағасын алғаны бар ғой.Сен Абай емессің, әрине! Бірақ осындағы нағыз көркем әдебиетке бір табан жақын сенсің. Оны әнеугүнгі әңгімеңнен білдім. Қойшы қыздың да, оның әкесінің де психологиясын дәл бергенсің. Қой бағып көргенсің-ау, сірә! Ладно, это не важно! Айналайын, Ерікжан, менің осы поэмамды үйіңе апарып, жұрт көзінен тасада дұрыстап, зер салып оқышы! Сен қалай сын айтсаң да мейлі, ол мың жерден ащы болса да мен жонымды тостым. Ондайға менің терім жұқалық етпейді. Тек қана үлкен өтінішім – ақ сөйле, бұқпантайлама, ештемені бүркемелеме! Біреулердің тіліне ерме! Өз пікірің ауадай қажет маған!

	Тағы біраз сөзді қобдыратып барып Қарабек Оралов қолындағы бір буда қағазды алдыма қойды. Машинкаға басылған, көлемі шамамен жүз беттей дастан екен. Ал біздің аядай кабинетті қан базарға айналдырған бұл бес қошқардың дау-дамайы мұнымен де бетпеді. Одан әрмен кеу-кеулесті. Себебі, «Топар» кеңшары парторгының мен хақындағы төрт қабырғаны селкілдете жариялаған пікірі қай-қайсысының да жандарына жақпаған. Ал Құлым Сақановтың бет-жүзі тіпті қан түленіп кетті. Өзіме біршама оң шырай танытушы редактор Мәкеңнің де қабағына кірбең ілінген. Ондайдан басқалары да құр алақан емес.

	Бұлардың одан арғы дау-дамайынан қосымша ақпарлар да алдым. Сөйтсем, мәселе сыры былай екен. Осы Бақанастағы аудандық ауруханада Лепес Қыранбаев атты оташы-хирург жұмыс істейтінін естігенім бар. Айналдырғаным ауылшаруашылығы жағы болғасын ба онымен әзірге жүз таныстығым жоқ. Тек «Қыранбаев құдай емес, құдайдан былай емес» дегенді құлағым шалғаны анық. Басқалары да бар. Бұл атақты оташы-хирург әрқилы ауыр науқастарды, жол апатына, басқа да жағдайларға ұшырағандарды кеудесіне қандауырын жүгіртіп емдеп, қатарға қосқаны хақында сөздер шаш етектен. Тіпті бір жас жігіт әйелімен ажырасып, соның күйігінен өзіне өзі оқ атып, өлім халінде жатқанда Лепес Қыранбаев оған ота жасап, аяғынан тік тұрғызыпты. Бұдан айнала ел-жұрттың көзі атыздай болмай қайтсін?!

	Ал мына Қарабек Ораловтың аздаған өлең жазатын өнері бар екен. Өзі, не жақын туыстарының бірі қолының шипасы мол сол Лепес Қыранбаевтың алдынан өткен бе, қалайда ықыласы ауып, сол дәрігер хақында көлемді дастан жазыпты. Бірақ бұл дүниесі өзін біраз жыл ит ырғылжыңға салыпты. Ең алғашқы нұсқасын осы газетке Шафқат Насыров редактор болып тұрғанда арқалай жетіпті. Екіншілей, осы Мәкеңнің, Мәлік Қуатовтың тұсында әкепті. Екі ретінде де бұл дүниеңіздің бірер қайнауы ішінде, әлі де ауы мен бауы бар деп, тағы басқа сылтаулар айтып қайтарыпты. Ал мынасы үшінші келісі екен. Әрине, Іле дариясының арғы бетіндегі бір кішкентай кеңшар парторгының мені осындағы «бес қасқаның» бәрінен жоғары қойып, бұлайша жер-дүниені көшіре жетуі, әрине, ешқайсысына ұнамады.

	* * *

	Ақыры бәрі тарады. Оташы Лепес Қыранбаев туралы дастан менде қалды. Алматыдағы үлкен әдеби басылмдардың бірі болса әңгіме басқа, көлемі де, тиражы да мардымсыз аудандық газетке мұншалықты дүниенің топ етуі мен үшін, әрине, бас жарып көз шығарардай оқиға еді. Соны ойлап, әрі жаңағы бесеудің бұлайша тоқайласуынан біршама басым кәңгірген мен не істерімді білмей дағдардым. Кабинеттегі төртеуге абайлап көз жүгіртсем олардың да халі мәз еместей. Менің атыма арналған мақтау сөз олардың да ұнжырғасын түсіріп әкетіпті. Ыржыңдасып, сыр білдірмегенсиді. Сонда да сездім-ау, ішкені ірің, жегені желім болған жандардың шырайы бет-жүздерінде етек-жеңін желпілдетіп-ақ тұр. Мен де оны байқамағансимын. Керісінше, өзіме қосымша бейнет табылғанына ренжігендей қабағымды төмен сала беремін.

	Кенет менен сол жақта, терезеге арқасын беріп отырған Рақыш мырс-мырс күліп, жеңілтектік көрсеткендей еді. Мен амалсыз оған жалт қарадым.

	– Әй, Ерік! – деді ол күлкісі ішін одан әрі кернегендей селк-селк етіп. – Жаңағы бес претендент сенің төбеңе шай қайнатардай шұқшиғанда, алтыншысы да сумаң етер ме екен деп ойлап едім, ол ойым жүзеге аспады.

	Кабинеттегі менен өзгелер Рақыштың бұл қақтықпасынан ду күлді. Тіпті жасы үлкен Елеу Шытыровтың өзі Рақыштың жан жадыратар әзіл тастағанына ризалықпен қарағандай.

	– «Претендент?» Қайдағы «претендент»! Нені көңірсітіп отырсың өзің? – деп мен жақтырмаған сыңай білдірдім. Менің сөзімнен кабинеттегілер одан әрмен қарқылдасын кеп. Жаңа ғана мақтау естіген мені бұлар енді осылай әжуа, күлкі арқылы қайта төменшіктетіп тастауға бет бұрғандай-ақ. Рақыш Сәдібеков қайта тілге келді:

	– Америка Құрама Штаттарында Президент сайлауы қарсаңында сол орынға үміткерді ресми тілде қалай атайды?

	– «Претендент» аталады! Бірақ ол әуен мен бұл әуеннің арасында неше шақырымдық байланыс бар. Ол жағын сезесің бе өзің? – дедім. Рақыштың жаңағыдай таңдайы тақылдауы, әрі басқалардың қосыла күлісі менің де қитығыма тие бастаған. Әрі бұларды бірдеменің шалығы шалғанға да ұқсаттым. Бірақ тап сол сәтте Шафқат Насыров пен Қарабек Ораловты сыртқа шығарып әкеткен біздің үш бастық қайта оралып, дәліз арқылы өз кабинеттеріне өтіп еді. Рақыш тілін тарта қойды. Сәлден соң ғана:

	– Жарайды, жұмыс соңында бірге шығайық. Бір стақан шарап менен! – деді. Өзгелері тым-тырыс. Әншейінде кенезесі кеуіп отыратын Елекең де «мен бірге шығайын ба?» дегендей ұмтылыс білдірмеді.

	Асханада Рақыш біраз нәрсеге менің көзімді ашты. Сөйтсем манағы «Топар» кеңшарының партия ұйымының хатшысы Қарабек Оралов ол да ертеректе осы «Балқаш еңбеккері» газетінің редакциясын басқарыпты. Шафқат Насыров та солай. Әрі ол алдағы жазда Жоғары партия мектебін бітіріп келгелі отыр. Ал жауапты хатшы да сол алдағы жазда менің өзім сияқты Алматыдағы Қазақ университетінің сырттайғы бөлімін журналистика мамандығы бойынша бітірмекші екенін білетінмін. Бірақ оның жағдайы менікінен өзгерек, ол біраз жылдар осы газетте еңбек еткен, коммунистік стажы да әжептеуір, аудан басшыларына әбден танымал жан. Оның да өлең, фельетон, очерк жазып, әдебиетке ықылас білдіретіні бар. Құлым Сақановың анау қайраулы пышақтай.

	– Енді әрі тыңда, – деді Рақыш сөзін жалғастырып. – Бұлардың бәрі де анау Мәкеңнің, Мәлім Қуатовтың, яғни, біздің бастықтың орнына иегі қышығандар. Анау «Топардағы» Ораловтың бала-шағасы көп. «Балалардың оқуына осы Бақанас лайық, әттең, бұл жерде үй сыпырушы болып та істер едім» дегенді аупарткомның онысына, мұнысына жиі-жиі пыш-пыштайды. Ораловтың бұл пыш-пышының мән-мағынасы айқын. Екі дипломы бар оны кім үй сыпырушы етіп қойсын? Көздегені анау ғой. Бұлардың қай-қайсының да балалары мектеп жасындағылар. Сонау шаруашылықтардың бәрінде дерлік мектеп үйлері тым сұрықсыз. Мұғалімдері де солайға ұқсайды. Сосын да бәрі осы Бақанаста табан тірегісі келеді. Қызықтың көкесі алдағы жазда Насыров пен мына біздің жауапты хатшы диплом алып келгенде болайын деп тұр.

	Осы тұста мен сөз қыстырдым:

	– Басқалардікі түсінікті. Ал жауапты хатшының қолына диплом тисе-ақ осы қызметі тақиясына тар келмек пе?

	– Ау, көке-ау, – деп Рақыш енді даусын соза сөйледі. – Бұл қазақта тыныш жүретін адам таппайсың. Ол жауапты хатшының аупарткомда өз сыбайластары жеткілікті! Оны өзгелерден төмен санама! Тағы, Ерік, сен мынаны ұқ! Бұлардың бәрін қоздырып жүрген бөгде бір жай бар! Бәрі де Мәлік Қуатовтың түбірін бос санайды.

	Осылай төгіліп кеп, Рақыш жан-жағына күдікпен қарап:

	– Өйтетіні біздің Мәкеңнің мынаусы бар ғой! – деп, мойнын қисайта өз кеңірдегін өзі шертіп қалды. Ия, бастықтың ішкілікке әуестігін меңзегені. Осы тұста мен әлденені саусағымды бүгіп санағандай күй кештім. Кенет өзімді дағдартқан нәрсе есіме түсті де Рақышқа шап етіп жабысқандай қимыл жасадым:

	– Әй, Рақыш, сенің бес претендентің түгенделді, бәрінің жайы белгілі, ал мана алтыншысын жоқтағандай тәрізің бар еді ғой, – дей беріп едім, ол табаға қуырылған балықтай шаж етті:

	– Ә-ә-ә! Есіме салғаныңа мың да бір рақмет! Алтыншысын тарс жадымнан шығарыппын ғой. Ол, ол алтыншы претендентсіз бұл жырдың мазмұны келіспейді. Сен түнеугүні «Ақкөл» кеңшарында іссапарда болдың ғой, сонда Жапақов деген мектеп директорымен ұшырастың ба?

	– Жоқ! – деппін мен.

	– Ұшыраспасаң, жарайды, айыбы жоқ. Сондағы Ақкөл орта мектебінің қазіргі директоры Жапақов деген кісі де осы «Балқаш еңбеккері» газетінің бұрынғы редакторы.

	– Сонда қалай? Аудандық газеттің редакторы ауылдық мектепке директорлыққа ауыстырылған ба?

	– Оның не сөкеттігі бар? Пединституттың филология факультетін бітірген, аздап жазатыны бар, онда да, мұнда да жұмыс істей бермей ме? Өзің де бұған дейін мектепте сабақ беріпсің ғой. Міне, сол Жапақов «Ақкөлге» барып алып бармағын шайнап жүрген көрінеді. Ол Жапақов мұнда мына Мәкеңнің, Мәлік Қуатовтың дәл алдында болыпты. Жай, ішіңде жүрсін, мен айтты деп ешкімге жар салма, Мәкең, Мәлік Қуатов осындағы аупарткомның бірінші хатшысының алыс ағайыны, әрі жерлесі, мұнда сол кісінің қолдауымен келіп, Жапақов «Ақкөлге» қарай ығыстырылған ба деп топшылаймын. Мәкеңе сен сөйттің, бүйттің, арақ іштің деп ешкімнің тісі батпайтыны содан, бәлкім. Жарайды, ол басқа әңгіме. Ал «Ақкөлдегі» Жапақовтың жағдайы манағы Шафқат Насыровтың жағдайымен үндес. Өзі сонда болғанмен Қалыш атты әйелі шиеттей бала-шағасымен осында.

	Рақыштың соңғы сөздері басымды дың еткізгендей еді.

	– Әкем-ау, қай Қалыш? Қай Қалыш? – дей беріппін. Сөйтсем мен тұратын пәтер иесі кемпірдің көршісі, өзім күнде көріп жүрген дүкенші әйел Қалыш сол «Ақкөлдегі» мектеп директоры Жапақов дегеннің зайыбы екен. Мынау заман, көз алдымдағы дүние кеңістігі өз-өзінен тарылып бара жатқандай әсер етті.

	– Міне, сол Жапақов та біресе облысқа, біресе осында қатынап, бұрынғы орнына қайта оралмаққа ши жүгіртіп жүрген көрінеді. Мана кабинетте бес қасқа сенің төбеңнен төнгенде алтыншы претенденттің жетпей қалғанын айтып күлгенім содан! – деп Рақыш сөзін түйіндеді.

	Мен ертеңіне Қарабек Ораловтың Бақанастағы атақты хирург хақындағы дастанына барынша пейіл беріп шұқшидым. Зырқыратып бірден аяғына шығу мүмкін емес, ара-арасында ұсақ-түйек редакция жұмыстары килігіп кетеді. Дастанды тағы бір күн өткізіп барып оқып тауыстым. Көп ойланатын дәнемесі жоқ, қолжазбаны алып, бірден редакторға кірдім. Мәкең қабағының айналасында әлдебір жыбыр-жыбырды көбейтіп, көзінің қарашығын да әлденеше құбылтып, маған қатігездене қарады. Оны «Топар» кеңшары парторгының қаламынан туған әдеби шығарманың көркемдік деңгейінен гөрі менің өз басымның сол авторға деген пейілімнің «оң» мен «теріс» аралығының қай пұшпағында, қайсысына жақынырақ, қайсысынан қашығырақ екені көбірек қызықтыратыны тайға таңба басқандай айқын еді. Осындағы орынбасар Құлым Сақанов, тағы басқалардан гөрі адалдығы басым адамның осы қалпы жаныма біршама ауыр тигендей де. Мен ештемені аңғармағансып, өз сөзім үшін өзім жауап бере аларымды сездіре нақ-нақ сөйледім:

	– Мәке, әдебиет, оған қойылатын биік талап тұрғысынан алсақ Ораловтың мына дастанында ақсап жатқан жайлар көп-ақ. Алыстағы шаруашылықта басы қатып жүрген пендеден бұдан зорғыны күту де қиын-ау. Сірә, автор бұл дүниесін Алматыдағы үлкен әдеби басылымдарға жіберіп, сондағы сақа жазушылардың талқысына салып, бақ сынағаны абзал. Біздің газет әдеби басылым емес, сонда да өз ауданымыздағы атақты адам хақында болғасын мұның кейбір іске татыр бөліктерінен газеттің бір бетіне ме, жоқ, жарты бетіне ме, лайықтап, үзінді алып беруге болады! – дедім.

	Өзгесі өзге, Мәлік Қуатов менен тап осындай жауап күтпеген екен, төбесінен әлдекім қойып қалғандай тағы да тез құбылып, енді маңдайымен жер сүзердей басын төмен салып, өзінің орнына таласып жүрген адамның мына дүниесі өзін алып жер обырға айналып кетпес пе екен деген күдікпен арпалысуға тура келгенін сезгендей едәуір тұқырды. Ең соңында қайратқа басып, қалпына келді де:

	– Жарайды, сен әдебиетті танисың ғой, пікірің айшықты, тек әлі де ақылдасайық, басқалар да оқысын! – деді де қолжазбаны үстелінің астындағы суырмаларының біріне сүңгітті.

	Осыдан тағы бірер апта өткенде әлгі мен пәтерде тұратын кемпірдің үйіне кешкілік көршісі, дүкенші әйел Қалыш тағы кіріп келді. Оның «Ақкөлдегі» мектеп директоры Жапақовтың зайыбы екенін білгеннен кейінгі алғашқы көруім еді. Бұл жолы біршама сыналай қараған жайым бар. Сөйтсем, ол үшін пәлендей көз майымды тауысудың қажеті жоқ екен, өзі-ақ іші-сыртын тегіс жалаңаштай ақтарыла жөнелді:

	– Әй, апажан-ау, бұл адамға өліп жатса қарамау керек екен ғой, қарадың ба өзің пәлеге қалады екенсің, мен сөйтіп кеп тұрмын, әй, корреспондент қайным, сен де тыңда, сенің де бір түкпіріңде жүрсін бұл жай! Кеше ғана, корреспондент қайным, сенің бастығың Мәлік Қуатов дүкенге келіп, менен бір жартылық арақты қарызға сұрады. Мен «бермеймін» дедім. Ол өлердегі сөзін айтты. Өзі аздап қызыңқырап алған. Бұрын да осылай келіп, бір бөтелкені қарызға сұрап әкетіп, көпке дейін қарызын қайтармай қойған. Кеше де сөйтіп қиылып тұрып алды. Мен де қасарыстым. Ақыры, Мәкең «әй, келін, мына партбилетімді кепілге беріп кетейін, әпкел бір жартылықты. Ертеңнен қалдырмай қарызымды қайтарамын» деп партбилетін төсқалтасынан суырып алмасы бар ма? Мен оның ондай түрінен шошып кетіп, бір жартылықты алдына қалай қоя салғанымды өзім білмей қалдым. Ал бүгін ше, оның балабақшада жетекші болып істейтін адуын қатыны келіп, байының кешегі алған ақшасын төлеп, әрі өзімді жерден алып жерге салды. «Сен неге оған қарызға арақ бересің?» деп бастап, айтпаған сөзі қалмай, тіпті төбе шашымды жұларға жақындады. Мен сорлы шыдап бақтым. Енді қайтейін, дүкенде бөгде кісілер де бар еді, әрі Мәлік Қуатов өзімнің «Ақкөлдегі» байымның әріптесі ғой, соны ойладым ба, әйтеуір, тілімді тарттым. Ал мен кеше Мәкеңнің өзі ұсынған партбилетін қағып алып, райкомға апарып берсем не болар еді? Мәкеңнің аяғы аспаннан келер еді! Соны анау тіліне шоқ түскір жертемір қатыны неге ойламайды? Неге менімен оңашалап сөйлеспейді? – деп бастап, Қалыш ой біраз сөзді сапырды-ау. Үй иесі кемпір оны әрең тыныштандырды. Ал мен өз басымды өзім екі алақаныммен қысқылап, ауыр ойларға шомдым. Ертеңіне жұмысқа келгенде редактордың қабарып іскен бет әлпетіне, тым құлазыған көңіл күйіне қарап, дүкенші әйел Қалыштың айтқаны риясыз шындық екенін түйсіндім. Тек бұл жайды тісімнің арасынан шығармадым. Менің аузымнан бұл хақында бір ызың ұшты ма, әлгі бір шоғыр «пертенденттердің» бірінің құлағына сол заматта-ақ сап етіп, ол есебін тауып, аудандағы бірінші бастыққа, тіпті одан да зорғыға табанда жеткізер еді. Бұл ретте әлгі «Ақкөлдегі» алтыншы претендент» қана қалыс қалуы мүмкін. Себебі бұл жай оның өз зайыбының аузынан тараған ақпарат қой, сосын да әлдекім оны жалақорлық ауылына итеріп тастауы ықтимал.

	Ал Құлым Сақанов сияқтылар мұндай ақпарларды аш қасқырдай бағып отыр емес пе? Ол кездегі тәртіп, талап жағдайында партияға мүшелік билетті бір шиша арақ үшін кепілге беру аты да, заты да жаман қылық. Онысы үшін, Мәкеңнің, Мәлік Қуатовтың бір-ақ күнде жалаңаяқ, жалаңбас көшеде қаңғып қалуы оп-оңай.

	* * *

	Осылай өмір өтіп жатты. Күз түсті. Редакциядағы ұсақ-түйек кикілжіңдер қайталана берді. Құлым Сақанов маған алакөзденіп қараудан танбады. Елеу Шытыров та ішкілікті жиілетті. Жұмысқа қып-қызыл мас күйінде келгені де бар. Пәлендей ай-шай дейтін ешкім жоқ, бастықтардың бәрі өзімен-өзі. Елеу Шытыров әлгі бухгалтер әйелмен тағы шарпысты. Оған Елекеңнің баспаханада істейтін әйелі Шекер келіп килікті. Бір жағынан біз, екінші жағынан әлгі беті күйелеш-күйелеш, ергежейлі баспахана бригадирі жүгіріп жетіп қой-қойлады. Мұның сыртында осындағы әйелдердің өз арасында да талас-тартыс, қаңқу сөздер көбейді. Оларға не жетпейтінін түсініп жарытқан емеспін. Олардың, әсіресе, редактор жоқта жалы күдірейіп, тілдері ұзарып кетеді. Ал Құлым Сақанов олар шайнасып жатқанда жұмысының көптігін сылтау етіп, ала қағаздан бас алмай бірдемені түртінектей береді. Сірә, осындай шарпысулар оның құлағына жағатын да тәрізді. Немесе, содан бір олжа таппақ сыңайына кең өріс ашылатындай. Редакция ұжымындағы осындай шаң-шұңдар басқаларға да естіліп, оның бірінші басшысы, газет редакторы Мәлік Қуатовтың бедел -абыройын кертіп жей беретіні пешенеден белгілі ғой. Міне, Құлым Сақановқа керегі де осы. Сосын да редакциядағы тәртіп жағдайын реттеуге ол бастықтың орынбасары ретінде бір түйір үлес қоспайтын.

	Мен жұмыстан соң Іле дариясының жағалауына кетіп, сонда ұзақ қыдырыстап, адамдар арасындағы алауыздық төңірегінде ұзақ-ұзақ ойларға шоматынмын. Ол жылдарда осы Балқаш ауданына топ-тобымен «арамтамақтар» жіберілетін. Яғни, олар еңбектен бой тасалап, ұрлық-қарлықпен күн көргісі келетіндердің бір бөлігі осылай қарай жер аударылатын. Олардың көбісі кеңшарларға, құрылыс мекемелеріне таратылып, бір бөлігі осы аудан орталығында қалатын. Бір ғажабы, осы аудан жұртшылығы мынадай үлкен судың жағасында тұрып, балық аулау, балық етін жеу дегенді білмейтін. Міне, осындағы «арамтамақтардың» көбісі алба-жұлба болып, қайыққа тиеліп, осы маңда балық аулаумен шұғылданатын.

	Рас, Іленің сонау төменгі сағасында, Балқаш көліне құяр тұста осы ауданға қарасты екі-үш арнайы балық ұжымшарлары бар-тұғын. Тек олардың көлден сүзген ақ сазан, ала бұғасы арнайы машиналарға тиеліп, бірден Алматыға жөнелтілетін. Ал Бақанас үшін титімдей де сыбаға бұйырмайтын. Міне, осындағы «арамтамақтар» сол олқылықты толтыру үшін пайдаланылатын.

	Бір жаманы олардың түр-ұсқындары мені жаман жирендіретін, қайда ұшырасса да көзімді ала қашатынмын. Ал былайша, Іленің бергі жағалауы қанша жалаңаш көрінсе де ондағы табиғат көркі маған ұнайтын, сосын да ондағы қыдырысым кешкілік екі-үш сағатқа созылып кететін. Оһ, сонда менің басыма нелер келіп, нелер кетпейді десеңші. Өзімді іштей әдеби қызметке әзірлеп жүрген шағым ғой, содан туындайтын қиялдар да қай қияңға шығандап барып, ат басын іркерін мөлшерлей алмаймын.

	Осы күзде мен тағы екі-үш кеңшарда сапарда болдым. Талай мақала жаздым. Шаруашылықтары шағын, керісінше жер көлемі құс қанаты таларлықтай кең осы аудан хақында түсінігім күрт зорайды. Әлгі «Ақкөл» кеңшарында естіген 1930 жылғы «Ақкөл көтерілісі» хақында қосымша ақпараттар өз-өзінен көкірегіме құйылып жатты. Сөйтсем, оның шарпуы бүгінгі бір шаруашылық орын тепкен аядай мекенде ғана емес, өзге де қиырларға жетіпті. Оның сыртында осы Іле жағалауында тарихи-археологиялық мәні бар Көктал, Бояулы, Ақтам, Ағашаяқ, Қарамерген, Бархан атты ескі қалашықтар орны бар екен. Ал оларды зерттеген орыс және басқа да шетелдік ғұламалардың аты-жөнін тізсең тым ұзаққа шабасың. Сонау он үшінші ғасырда өмір сүрген В.Рубрук, П.Карпини сындылар бастаған жиһанкездер легі бүгінгі Кеңес дәуіріндегі орыс-қазағы аралас оқымыстылармен әрең тұйықталады.

	Міне, осындай ұзын-ырғасына көз жеткізгісіз деректер менің басымды тағы да онда-мұнда жұлқа тартты. Кейде осындай тарихы мол өңірдің кіндігі іспеттес аудан орталығында неге соншама ұсақ, деңгейі төмен жандар құмырсқаша құжынап жүр деген сауал басымды айналдырып, ұзақ-ұзақ сарыуайымға ұласатын.

	Күз өтіп, қыс түсті. Бұл қыстың алғашқы қарқыны тым қатты еді. Осы Бақанастың өзінде бет қаратпас аязды жел үлкен-кішіні тегіс темірдей саусақтарымен бүріп әкеткендей еді. Ал төменгі шаруашылықтар үшін тіпті алапат. Сол қыстың алғашқы айында-ақ аупарткомға мал шығыны жөнінде аса жайсыз хабарлар түсіп жатты. Осы аралықта болған бір оқиға әлі күнге есімнен кетер емес.

	Бірде осындай қатал қыстың абыр-сабыры күрт басталған шақта редактор мені Іленің арғы бетіндегі «Желтораңғы» кеңшарына жұмсады:





– Сонда жем-шөп аз дайындалған ба, содан үнемшілдік жасаймыз деп, осы қыстың басында-ақ ұсақ малдан аз-кем шығын беріпті. Аудан басшылары да жаман түтігіп жатқан көрінеді. Сен барып жағдайды көзіңмен көріп, сүбелі мақала жазып қайт!

	Ол кезде Іленің арғы жағалауына өту де өзінше бір жыр. Көпір жоқ, осы Бақанастан сонау Балқаш көліне дейін ирелеңдеген Іленің бір тұсында ғана паром жұмыс істейтін. Асфальт төсеу ісі бұл қиырда әлі қолға алынбаған. Ұңғыл-шұңғылы көп шаңдақ жолмен ол паромға жете қою бас-аяғы үш жүз шақырымға созылған аудан тұрғындарының бәріне бірдей қолайлы емес. Ал қыста жағдай басқаша, мынадай қауырт аязда Іленің қатуы да тез. Кез келген тұста мұз үстімен арғы бетке топ етесің. Жаз айларында арманға айналған арғы жағалау қыста жаяу жүргіншілердің өздері үшін 15-20 минуттың ғана хикметіне айналған. Сосын да олай қарай ат ізін салушылар көбейген.

	«Желтораңғы» Іленің арғы бетінде жатқаны өз алдына, әрі аудан орталығынан тым қашықтағы кеңшар есебінде ғой. Оған бару үшін ұшаққа билет алуым керек еді, сөйтсем аудандық ауыл шаруашылығы басқармасының бас зоотехнигі, өзіме бұрыннан таныс Кендебай деген жігіт сол шаруашылыққа «Газикпен» кетіп барады екен. Қысқасы, сол машинаға мінгесіп, мен де аттанып кеттім. Бұл сапар да барлық алмағайып қызық-шыжығымен жадымда жақсы сақталып еді. Сол жолы бұл өлкенің қысқы табиғатын, қалың қар астында маужыраған орман-тоғайын, адам түгілі машинаның өзін ұшырып әкетердей жұлқынған боранын мейірім қанғанша тамашаладым.

	Біз «Желтораңғыға» арада бір қонып жеттік. Себебі, Кендебай жолай басқа екі кеңшар, үш-төрт ферма орталықтарына бас сұғып, анау-мынау ұсақ-түйек шаруаларын бітіріп шықты. Оның мынадай қыстың көзі қырауда шалғайдағы кеңшарға ұшақпен емес, машинаға мініп жөнелуінің себебі де сонда жатыр екен. Мен мұндай бұралаң бұрылыстарға қуанбасам ренжігем жоқ, қалайда дүниені көбірек көрсем, танысам деген шағым ғой. Сол сапарда көзіме түскен кейбір табиғат құбылыстарының кейпін кейінгі жылдарда жазған көркем шығармаларымда сәл айшықтап пайдаланғанымды да жасырмаймын.

	Ақыры, біз «Желтораңғыға» жеттік. Мұндағы қиындықтың мәнісі мынау еді. Жалпы бұл өзі аудандағы алдыңғы қатарлы шаруашылық атанғанмен осы жолы тосын пәлеге ұшырапты. Қыстың басқы күндерінде қалың қар үсті-үстіне төпелеп жауыпты да, сосын күн сәл жылынып, жел де, қар да басылып, біраз күн аспан ашық тұрыпты. Сөйтіп, малшы ауылдардың аз-кем арқа-басы кеңейген шақта қайдан екені белгісіз құдай бірнеше түйдек қара бұлтты қайта айдап әкеліп, енді қар емес, кәдімгі жаңбыр төбелерінен себелеп кеп беріпті. Ол жаңбырдан соң бұл жақтың кәрі жолбарыстай үйреншікті аяусыз аязы әлдекім құйрығын басқандай жұлқына оянып, бар салмағымен қайта бассалыпты.

	Бұл аяз, әрине, өз дегенін жасайды ғой. Енді әлгі ылғал, жаңбыр суы тиген қардың беткі қабаты бір-екі елідей мұз кесектеніп қатыпты да қалыпты. Бұл, әрине, табиғаттың сирек құбылысы. Малшы қауымы қардың сол мұз кесектенген беткі қыртысына «мұздақ» деп өздерінше атау беріп те үлгеріпті. Ең жаманы осындай мұздақтың үстімен қысқы жайылымға қарай қойды айдағанда олардың аяқтары сол мұздаққа кірш-кірш етіп кіреді екен де сирақтарының терісі сыдырылып, қызыл еті жалаңаштанып қалады екен. Мен бұл жайды малшы ауылдарын аралап, өз көзіммен көрдім.

	Әлі есімде, сол «Желтораңғы» кеңшарының бас зоотехнигі, ферма меңгерушісі, ферма зоотехнигі және бір кексе шопанның өзі – төртеуін ақ қар, көк мұздың үстінде аяқтарына бір-бір қызыл жамау жапсырғандай үйірілген үлкен отар қойдың шетінде тұрып, Кендебай сұраққа алғанда бәрінің мойындарына су құйылғандай еді. Ол жылдарда Қазақстанда негізінде биязы жүнді қой өсірілетін. Тек мына табиғаты аса қатаң Іле-Балқаш өңірінде ғана суыққа төзімді, қылшық жүнді, құйрықты, етті, Еділбай аталатын қазақы қой тұқымын өсіруге рұқсат етілген. Бұлардың әрі биязы жүнділерге қарағанда дене тұрқы да едәуір ірілеу, әрі бастары да үлкен болып көрінетін. Ауданнан келген бас зоотехник шаруашылық басшыларына:

	– Мынау не сұмдық? Қайдан келген зобалаң? Не қарап жүрсіңдер?! – деп зіркілдегенде сол қылшық жүнді қойлар үлкен бастарын, тұмсықтарын көтеріп, олар да сол Кендебайдың сұрауларына жауап күткендей еді. Ұжымшар бас зоотехнигі негізгі салмақтың өз иығына артылғанын сезіп:

	– Не қам-қарекет керек еді бізден? Малды өріске айдағанда бір елідей қалыңдығы бар мұздақ сирақтарының тобық тұсын қиып-қиып кетті. Енді бір отарда 500-600 қой бар, әрқайсысының төрт аяғына бір-бір етік, не шәркей кигізе алмаймыз. Қайтпекпіз? Табиғаттың ісі! – деп аудандық өкілдің өзіне қыр көрсете жауап қайырды. Кендебай одан әрмен тұлан тұтты:

	– «Үйшінің үскісіндей өткір тілің бар» деуші еді баяғының бір заржағы. Сенің ондай өткір тілің маған қарсы айбат шегуге жарар! Ал мына ашатұяқтылардың халі одан оңалмайды. Сен нені ыңылдатсаң да осылардың қамы тұрғысынан аңдат!

	– Ау, Кенеке, мен тіл-жағымды біржола буып тастайын! Өзің ақыл айтшы! Біз не қателік жібердік? Соны көзімді шұқып көрсетші!

	– Неге мынадай жағдайда малды өріске шығарасың?

	– Енді осы бастан малды қорада ұстасаң қысқа дайындаған жем-шөбімізден не қалады? Кейде қыстың арты созылып кететіні де бар!

	– Соны ойлап, жем-шөпті молырақ әзірлеуге мойындарың жар бермеді ме?

	– Е, ол айтуға оңай! Оның бәрі менің қолымда емес!

	Осы тұста кеңшардың бас зоотехнигіне өзінің бойымен бірдей ұзын таяқ ұстаған, қаракөл жағалы ұзын ішігі бар кексе шопан көмекке келді.

	– Айналайын, жарығым, өкіл бала, менің мына таяқты жолдас еткеніме отыз жылдың жүзі болыпты! Сол отыз жылда мынадай сұмдықты көрсем көзім шықсын! Жұттың, созылмалы қыстың талайын өткердік қой мына қу бастан! Бірақ мынадай қардың беті әйнек сияқтанып қатып қалғанын бұрын көрмеппін!

	Малды қысқы қара отқа қарай айдағанда бәрінің жаппай қызыл тірсектеніп қаларын мен де білмедім! Ал мен білмегенді мына бала қайдан білсін?!

	Шопанның осы сөздері Кендебайға бұғалық тастағандай еді. Кешкілік кеңшар кеңсесінде шаруашылық басшыларымен жиын өткізілді, бәрібір кеңшар басшылары мен малшылары кінәлі деп танылды. Бұған әрі аудандық ауыл шаруашылығы басқармасының бас маманы Кендебайдың осы сапары үстінде байқалған кейбір қосалқы кемшіліктер де септесіп еді. Мұның бәрі менің, Мәкең, Мәлік Қуатов тапсырғандай бас-аяғы өткір сынға құрылған сүбелі, әрі көлемді мақала жазуыма мұрындық болды. Ол мақаланы Кәріқызға үш дана етіп бастырдым да бір данасын әдеттегідей жауапты хатшыға тапсырып, бір данасын ешкімге сездірмей Алматыдағы облыстық «Жетісу» газетіне жөнелттім. Үшінші дана өзімде сақталды.Ішінде көтерілген мәселесі көп, бір емес, бірнеше лауазымдының қытығына тиер тұстары болғасын, әрі мұның соңынан әлдебір қиқу естілетінге ұқсағасын да сақтық жасаған түрім еді.

	Бекер обалы кәне, Мәлік Қуатов мақалама қалам ұшын тигізбестен, тек шекесіне өзінің қолын қойып, «мынау кезексіз жіберілсін» деген ауызша нұсқауын қоса қосақтап беріпті. Екі күннен соң ол газеттің тұтас бір бетін алып жарқ етті. Басшылар да, басқалар да үнсіз. Әдетте, тап осы күндері апталық «летучка» өткізілуге тиіс еді, ол да жоқ, бәрі жым-жырт. Құлым Сақанов әкесін бүгін жерлеп келгендей түнеріп, отырған орнында біржола шегеленді. Біздің кабинеттегі менен өзге төртеу де, жақсылық па, жамандық па екені белгісіз әлдененің исін сезгендей тіл мен жақтарын қарыстырып бақты. Менің мақаламды мұрындарымен жер тесердей шұқшиып оқығанмен ләм-мим деуге жоқ. Тек бір байқағаным Мәкеңнің аупартком мен редакцияның екі ортасында ары-бері жүрісі көбейді. Осы жарияланымнан үш күн өткесін ғана, онда да келесі нөмірдің қамына орай редактор бәрімізді кабинетіне шақыртты. Сөзінің кіріспесін маған арнады:

	– Осы сен, Ерік Тінәлиев жолдас, өткір сынға тым әуес екенсің! «Желтораңғы» аудандағы алдыңғы қатарлы шаруашылықтардың бірі, әрі оның директоры да, парторгы да сыйлы адамдар. Біз бәріміз пендеміз, анау-мынау пендешілік те болмай тұрмайды. Аздап аупарткомның да қабағына қарау керек. Егер қыстаулардағы малшы үйлері жақсы жөнделмесе оған тек кеңшар басшылары ғана кінәлі емес. Сонау жоғарыдан кірпіш, тақтай, әйнек, шеге сияқты құрылыс материалдары уақтылы, әрі жеткілікті мөлшерде жеткізілмейді. Ол да қолбайлау. Бұл сықпытты сынның бір ұшы аудан басшыларына да тиіп жатады. «Сендер не «жер астынан жік шықты, екі құлағы тік шықтының» керін келтіресіңдер» десе қалай ақталамыз? Ал ана «мұздақ» атаулың «стихиялық апат» қой. Ол үшін кімді жазғырамыз? Сын керек, бірақ бәрін шаруашылық басшыларының басына үйіп-төге беру қиянат. Ақ-қарасын ашқанда «объективті» болу шарт!

	Редактор сөзін тауысып та үлгермеді, оның орынбасары Құлым Сақанов шарт ете қалды. Орнынан атып тұрып, Мәкеңнің үстелінің шетін дәу жұдырығымен қойып қалды:

	– Мәке, біз бұл Ерік Тінәлиевті өтірік мақтап, тым құтыртып жібердік. Тым басқа шауып, төске өрлеп барады. Мына соңғы жазған «Мұздақ қана кінәлі ме?»деген мақаласы наласынан жаласы көп, шикі, шатпақ бірдеме. Бұл Тінәлиев партия саясатынан хабары жоқ жігіт. Партиялық баспасөз орнында қызмет етуге табиғаты келмейтін жан! Мәке, жаңа сіз баяндаған жайдың бірін де ол ұққан жоқ. Ондайдың көбісі бұған айтылған да! Бірақ оны ұқсам, байыбына барсам деген онда ынта-ықылас та жоқ. Жазушы боламын дейтін шығар, болса сонысына барсын! Партиялық саясат, партиялық баспасөз мұның қолы емес! Көр де тұрыңыз, мына соңғы мақаласы, Мәке, ең алдымен сіздің мойныңызға қара шұбар жылан боп оралады!

	Осылай бастады да өзін-өзі ұстай алмай ой қара борандатты-ау! Мына қарқынынан Мәкеңнің өзі шошыды, білем, көзінің ағын молайтып,өз орынбасарына қарап тасмүсіндей қатты. Бастық үстелінің шетін жұдырығымен ұруы да әдепсіздік қой, ал Құлекең мына сөздерімен тіптен шектен шығып бара жатты. Көптен қыстығырылып терісіне симай жүргені, енді ғана шарт жарылып, іште шынжырланған ала шұбар төбетін бос қоя бергені мен түгілі өзінің құпия жақтастары – жауапты хатшы, Атымтай, Қабылтай сияқтыларға да айқын еді. Ал Мәлік Қуатов екі оттың ортасында қалған сыңай байқатты. Маңдайын алақанына сүйеп, өз орынбасарының ендігі шаж-бұжын солай төмен тұқырған күйі тыңдады.

	Ал Құлым Сақанов ат басын іркер емес. Біреу тежеу салмаса сол тікесінен тік қалшылдаған күйі бір жағына жалп етіп құлардай түбірі босап, солықтап бара жатқанға да ұқсады. Үш құпия жақтасы да соны сезгендей көздерін Құлекеңе қарай бақырайта ашып, не қимылға да әзір екендіктерін білдіргендей.

	Бір шамада Құлекеңе басқа екі «көмекші» табылды. Бірі – өз түкірігіне өзі шашалуы, екіншісі, тамағы қырылдап, әлдебір жіңішке тамырлары үзіліп кеткенге ұқсап, даусының бұзылуы еді. Сосын барып қана аузын күшпен тыйып, жаңа ғана өзі отырған орындықтың арқалығын дірілдеген қолымен іздеп тауып, өзгеріп кеткен бет-әлпетін қайда қоярды білмей қипақтағандай әрең-әрең құйрық басты. Құлекеңнің бұл кейпіне Елеу Шытыров қана мәз-мәйрам еді.

	Көзінің айналасындағы қызылын тіпті молайтып, «мына сығыр жеріне жетпей демі таусылды-ау» дегендей ашық ақ маңдайында бір өкініш табы тұрды. Бұл ысқаяқ Елекеңе керегі редактор орынбасарының мені одан әрмен жерлей түсуі емес, сол тұрған орнында жалп етіп құласа қызықтың көкесін көрер едік-ау деп, сондай бірдемеге иегі қышығандық, әрине. Ал басқалары, керісінше, Құлекеңнен бұрын өздері көріп-білмеген одағай мінез тауып, соны іштерінде қорыта алмаған кейіппен қатып-сенді.

	Шынына көшсем Құлекеңнің мұнысынан менің де ішімде ала күшігім оянды. Дереу қолымды көтеріп, сөз сұрадым. Редактор маған қарсы өзі де қолын көтеріп, «жә болды, қажеті жоқ ештеңенің» деген белгі берді. Сосын бірден газеттің кезекті нөмірінің қамына кірісіп кетті. Орынбасардың осыншама сілкінісін еш жапуапсыз қалдырды.

	Осыдан тағы екі күн өтті. Ешкім ештеме демейді. «Аузымыздан бір леп шықса пәлеге ұшырармыз» деген үрей билегендей. Екі бастықтың арасында жік шығып, оған мені себепкер санағандай. Менің болжамым бойынша солай. Ал үшінші күні?.. Ия, үшінші күні ортамызда бомба жарылғандай еді. Әлгі менің атышулы мақалам Алматыдағы облыстық «Жетісу» газетіне жарияланбасы бар ма? Олар да қалам ұшын тигізбей газеттің негізгі экономикалық мәселелерге арналатын үшінші бетіне жақсы айдармен, тақырыбын үлкен әріптермен теріп, дұрыс әдіптеп, айқайлатып-ақ беріп жіберіпті. Сірә, мына қыстың көзі қырауда мал қыстатуға арналған сыни материалдарды өздері де қажетсініп отырған ба, менің дүниемді қолдарына тиген бойда нөмірге салып жіберсе керек.

	Ол жылдарда облыстық партия комитетінің органы – «Жетісу» газетінің бұл қиырдағы жұртшылық үшін беделінде шек жоқ еді. Құлым Сақановтың басына қара тоқпақ тиіп қақ айырғандай. Өзі үш күн жоғалып кетті. Қайда жүрді, осыншама уақыт жұмысқа келмегені үшін редактордың алдында қалай есеп берді, ол жағы бізге жұмбақ күйінде қалды.Тек бір анығы – маған қарарға беті жоқ. Ал Мәкең, Мәлік Қуатов әдеттегідей біздің кабинетке кіргенде ортамызда шошайып үнсіз қақаяды да, маған қадала қарайды. Тек бұл қарасы бұрынғысынан сәл өзгеше. «Жауын жайратқан батыр, халің қалай?» деп масайрағанға да ұқсайды. Сірә, редактор мен оның орынбасарының арасында бір түсініспеушілік бары да шындыққа жақын.

	* * *

	Осылай тағы да өмір өте берді. Жаңа жыл туып, оның соңынан көктем айларының да өңмеңдей жақындағаны күнпарақ беттерінен белгі беріп тұрды. Бірақ ысқырық желді аяздың мұрты сынбады. Қыстың арты созылмалы болуы шынында баршаның да зықысын шығара бастады. Тіпті наурыз айының орта шенінде де айықпай соққан қарлы боран аудан орталығы – Бақанастың өзіндегі жаяу жүргіншілерді қаңбақша көтеріп, ұшырып әкетерге ұқсаған сәттер көбейді. Ал Іле бойындағы, әсіресе, оның сонау Балқаш көліне таяу кеңістіктеріндегі шаруашылықтар үшін бұл, әрине, нағыз мехнаттың өзі. Мал шығыны хақындағы ақпараттар жер-жерден көптеп түсіп жатты. Тек бір «пайдалысы» егер журналистер мал қыстатудағы кемшіліктер хақында сыни мақлалар жарияласа «сен неге сөйтесің?» деп ешкім де жазғыра алмайтын жағдайға жетті.

	Ал Құлым Сақановтың маған деген көзқарасы сәл-пәл жұмсарғанға да ұқсады. Арамызда анау-мынау көңілді әңгімелер де орын алды. Бірде редактор жоғарыдан келген аса «мәртебелі» өкілдермен бірге аудан орталығына таяу шаруашылықтардың біріндегі алқалы жиынға қатысу үшін үш күндік іссапарға аттанды. Онымен бірге мәдениет-тұрмыс бөлімінің меңгерушісі Рақыш Сәдібеков те кетті. Сол екі ортада Құлым Сақанов мені өзіне шақыртты:

	– Сен, Ерік, осы Бақанаста үлкен балалар бақшасы бар ғой, сол жөнінде бір сүбелі мақала жазсаң қайтеді? Бұл сенің бөліміңе қатысты емес, бірақ мына Рақыш та онда-мұнда шыққанда ауылшаруашылығы тақырыбына орай бірдемелер әкеп жүр ғой. Әне, Мәкеңнің өзімен бірге кетті, одан да құр қол қайтпас. Сен де мәдениет, тұрмыс мәселесі жаққа бір ат ізін салсаңшы. Әрі осы балабақша төңірегінде алып-қашпа өсек көп, соған тереңдеп, бір бойлап көрші!

	Мен екі сөзге келместен бірден сол балабақшаға тарттым. Тек бір кілтипаны ол балабақшаның меңгерушісі өзіміздің бастық – Мәкеңнің, Мәлік Қуатовтың зайыбы екенін тарс есімнен шығарыппын. Бірақ ол кісі мені жылы жүзбен қарсы алды. Былтыр жазда Мәкең еңбек демалысына шыққанда өзіміз қолынан дәм татқан сүйектілеу, жалпақ бетті, қағылез де кекселеу әйел «мен бастығыңның қатынымын, байқа, бала, от басып алма» дегендей кекірейген дәнемесі жоқ, өздеріндегі жай-күйді бірсыдырғы етіп баяндап, әрі оның іші-сыртын тегіс аралатып көрсетті. Әрі кешкілік мұнда қайта соғып, балаларын алуға келген ата -аналармен де жүздестім. Қысқасы бір мақалаға жарарлық деректер қойын кітапшама түсті. Жетістік, кемшілік сияқтылары аралас.

	Тек бұл мақаланы жазуға кірісіп те үлгермедім, Мәкең іссапардан оралып, ол да мені дереу өзіне шақыртты:

	– Сен неге балабақшаға барып жүрсің?

	– Мына Құлекеңнің тапсырмасы! – дедім бөгелместен.

	– Менің әйелім сонда меңгеруші болғасын жіберіп жүр ғой!

	– Оны жазуға қолым қышып бара жатқан жоқ. Егер керегі жоқ десеңіздер қоя қояйын.

	– Керегі жоқ! – деп, Мәкең кесіп айтты.

	Осы әңгімеден соң әлгі Құлым Сақанов тағы екі үш күн менен жүзін жасырып жүрді. Кейін білдім, Құлекең бұл шараны «өткір сынға әуес» маған редакторды қарсы қою үшін ойлап тапқан екен.

	«Ой, құдайым-ай, кешіре гөр, біз сияқты сырты жылтыр, іші қуыс пенделерді» деймін ішімнен. Әдетте, әдебиет әлемінде «көркем шығармада жағымсыз кейіпкерді сыпаттағанда үнемі қара бояуды баттастырып жағу оқырманды сендірмейді, себебі сол теріс мінезді жанның өзінде де жылт еткен сәулелі тұстар табылады» деген қағида бар. Алайда, біз суреттеген Құлым Сақановта сондай жарқын нышандар бар ма? Әрине, бар... Ең алдымен бұған дейін оқырманды хабардар еткеніміздей оның бітімінің дұрыстығы, таза киінетіні, күлтеленген жібектей майда, әрі құлаққа жағымды даусы, кім-кіммен де өте ибалы сөйлесетіні, кішік мінезділігі, арақ ішпейтіні, жұмысқа уақтылы келіп, уақтылы кететіні, журналистік қабілеті кемшін бола тұра не жазса да бас-аяғын дұрыс тиянақтауға тырысатыны, сол заманғы саяси ахуалға құлағының түріктігі, зиялылығы, қазақ ішінде жиі қолданыстағы терминді пайдалансақ, оның өте «респектабельный» азамат екені көзге түспей тұрмайды. Көңілшек басым оның осындай порыммен маған қарсы тас ататыны, аяқтан шалатыны, жазғандарымды орынсыз шимайлайтыны сияқтыларын еске алғанда қимасымды жау қолына тапсырғандай алай-түлей жайсыз сезімдердің қыспағында қалатынмын. Ия, бұл хас шындық! Ал біз жоғарыда тізген қылықтары – ол да хас шындық.

	Алайда, Құлекеңнің мені аудан орталығындағы, Мәкеңнің зайыбы басқаратын балабақшаға жұмсауы оның маған қарсы соңғы тұяқ серпісіне ұқсап еді.

	* * *

	Сол көктем айлары мен үшін қарбаласқа толы болды. Себебі, сол жылғы маусым айында Қазақ мемлекеттік университеті филология факультетінің сырттайғы бөлімінде оқитын мен Алматыға жаздық сессияға барып, соңғы курсты тәмамдап, әрі мемлекеттік естихан тапсыруым керек еді. Сосын да кешкілік көп үйден шықпайтынмын, алдыма қалың-қалың оқулықтарды жайып тастап, онсыз да газет жұмысынан шаршап жүрген басым одан әрмен көз майымды тауысып, сол емтиханға дайындалатынмын.

	Сәуір айының басында біздегі баспаханаға бір Нұрша атты жас қыз жұмысқа тұрды. Алғашында мән бермегем, бір шаңырақтың астында болғасын кірген-шыққанда амалсыз көзің түседі ғой, бақсам орта бойлы, беті томпақтау, қара торылау өңді, көз жанарында, ұзын кірпіктерінде бір сүйкімділік тұнған, жүріс-тұрысы да дұрыс, ибалылау қыз екен. Жасым жиырма төртте, әрі осы қиырда кексе жігіт саналатын менің алғашқы күндерде-ақ сол Нұршаның көкірегіме бір жылылық ұялатқаны да ақиқат. Сол-ақ екен әлгі корректор, бухгалтер, машинистка Кәріқыз – үшеуіне бір қосымша ермек табылды. Олар мені аңдуды күшейтті. Әсіресе, әлдебір шаруамен баспаханаға кіріп-шықсам, немесе, сыртқы табалдырықтан ары-бері аттағанда сол Нұршаны ұшыратсам қай-қайсысы да дереу менің қас-қабағымды жәдігөйлене бақылауды дағдыға айналдырды. «Бойдақ неменің мына сайтандай қызға көңілі ауған жоқ па?» дегендей бет-ауыздары қисайып, көздері жансар жылтырап, тапжылмай қадалатынын қайтерсің? Кәріқыздікі түсінікті, ал қалған екеудікіне не жорық, түсінсем бұйырмасын!

	Мына бір болмашы оқиға, арада елу жылдай уақыт өткенмен кеше ғана болғандай-ақ қаз-қалпында көкейімде тұрғанына оқырманды сендіре алар ма екенмін? Бірде жұмыста отырғанымда аупартком үгіт-насихат бөлімінің меңгерушісі, біздегі беті қара күйелеш корректор әйелдің күйеуі, әлгі менен елу сом сұрайтын шикіл сары телефон соқты:

	– Әй, Ерік Тінәлиев жолдас, бастықтарың қайда жоғалған?

	Ешқайсысы тұтқа көтермейді ғой!

	– Мәкең тұмауратып қалыпты! Құлекең іссапарда! Ал жауапты хатшы орнында ғой, жай бірер минутке тысқа шыққан шығар! – деп жауап қайырдым.

	– Ендеше, Ерік, саған партийный тапсырма! Сендерде баспаханада бір жас қыз істейді екен ғой. Соны бізге жіберші. Бірінші мамыр мерекесіне дайындыққа орай шаруалар бар еді, келіп, біздегі әйелдерге бірер сағат болыссыншы! Бастықтарыңа өзім айтармын!

	Баспаханада сол кезде газеттің кезекті нөмірі басылып жатқан. Ол жылдарда аудандық баспаханада газет басатын машина іске қосылса одан тарс-тұрс дыбыс шығатын. Сосын да аупарткомдағы өзімізге тікелей бастықтың тапсырмасын Нұршаға ұғынықты жеткізу үшін оны амалсыз бері дәлізге шақырдым. Екеуміздің бұл оңашалығымыз екі-үш минутке ғана созылды. Әлденеден бері өзіміздің кабинетке қарай бұрылсам қалай үлгергенін қайдам, корректор, бухгалтер, Кәріқыз – үшеуі бірдей есіктен бастарын шығарып, бізге қарап қапты. Жаман тіксініп, мен оларды үш әйел емес, үш басты жыланға ұқсаттым.

	Ал одан кейінгі мына көріністер мені тіптен жаман тітіркендірді. Түскі тамақты кейде аудан орталығындағы асханадан ішуші едім. Кісі аз болғасын тез тамақтанып, үзіліс уақыты бітпей-ақ жұмыс орныма оралып едім. Қарасам, редактордың орынбасары Құлым Сақанов аталмыш үш әйелдің бөлмесінде олармен бірге шай ішіп отыр екен. Түсте Құлекең әдетте үйіне кететін, ал мынаусы несі?.. Жә, онда таңғаларлық ештеме жоқ, бәлкім, бір себебі болған шығар. Таңғаларлығы сол үнемі қабақтарынан қар жауып жүретін бұл төртеу тойда отырғандай-ақ мәз-мәйрам. Тіпті жағалары жайлауға кетіп, шалқалай күлген күлістерін де көзім шалды. Мен ешкімге жамандық тілейтін жан емеспін. Көңілді адамды көрсең өзің де жақсы әсерде қаласың ғой. Ал мыналардікінен олай емес, ормандағы жыртқыш аңдардың ақбөкенді сағағынан тартып құлатып, соның тойын тойлаған жырындылыққа ұқсаттым. Олай сезіктенуім де тегін емес секілді. Тап соның ертеңіне корректор әйел маған күлімсірей жақындап:

	– Әй, Ерік, кеше Құлекең бізбен бірге шай ішкен. Бүгін түсте сен бізбен бірге шай ішсеңші!

	Мен бірден бас тарттым.

	– Немене, үйіңде күтіп отырған қатының бар ма? Кергу неге керек?

	Мен сонда да илікпедім.

	– Жә, сонда да түсте біздің бөлмеге кіріп шық! Оңаша құлағыңа құяр бір сыр бар еді, – деді.

	Кешегідей тағы да жұмыс орныма ертерек келіп, солардың бөлмесіне, амал жоқ, бас сұқтым.Олар шай ішіп боп қалған екен, сонда да маған да шай құйып жік-жапар болысты. Ақырында, бухгалтер әйел домаланған денесін қайда қоярды білмегендей аударылып-төңкеріліп, томпақ беттерінде шұңқыр ойылып, жымия күліп, маған тіл қатты. Күшенгенде қос жанарының ойнақшып кететінін байқағам, сонысы да қайталанды. Ал бойшаң денелі, беті қара күйелеш, қалың ерінді корректор әйел ақ тістерін жалаңаштай жайқалып, бухгалтердің маған арнаған сөздеріне өзінің де зор мән беретінін білдіргендей. Ал Кәріқыз үстелінің бір жанына сүйеулі таяғын өзінен аулағырақ ысырып, сосын бір алақанын екінші қолының сыртына жапсырып, жүзін төмен салған. Қызыл сары рең аралас қара торы өңінде бұған жараспайтын бір салтанаттылық орнаған. Қабақ жағында ой тұнғандай көрінгенімен иегінің айналасында сәл-пәл күлімсірегендік нышаны бар. Кәтте өзін айттыруға келген болашақ құда-жекжаттар алдында бет моншағы үзілгендей-ақ өзінде жоқ әдептілік атаулыны біреуден қарызға сұрап алғандай. Бухгалтер әйел сөзін бастай бергенде сондай бірдеме көкірегіме ұрлана кіргендей тұла бойым шіміркенді.

	«Немене, бұлар он жастай үлкен, түйенің жарты етіндей тұрпаты, шынжырға байлаулы төбеттей арпылдаған мінезі бар мына Кәріқызға мені қоспақ па?» деген сауал алып жығарға ұқсады. Мен сонда да шыдап бақтым.

	– Жаным, Ерікжан, біз саған жамандық тілемейміз, – деді бухгалтер әйел сөзінің кіріспесінде. – Біз тек сенің болашағыңды ойлап қобалжимыз. Сен анау Нұрша қызбен сөйлесіп жүрсің ғой.

	– Сөйлескен ештемем жоқ! Сөйлессем, жұмыс бабымен шығар! – дедім мен шарт кетіп.

	– Сонда да көзің түсіп жүр ғой сол қызға!

	– Сонда не, ол қыз қарсы ұшырасса мен екі көзіме қара шүберек байлап алуым керек пе?

	– Сабыр! Сабыр! Бұл апаң саған ол қыздың кім екенін ашып бергелі отыр. Шыбық тимей шыңқ етпесейші! Сен жігіт адамсың ғой! – деп екінші жақтан корректор әйел қосарласты. Енді іштей тас түйін бекініп сөзге қонақ беруге тура келді. Бухгалтер үзілген әуенін былай жалғады:

	– Біздің жерімізге ерін шүйіретіндер көп. Сосын да шығар оннан шыққан, мұннан шыққан қаңғыбастар, ішкіштер, тунеядецтер осылай қарай айдалып келіп жатыр ғой. Бұл шара осыдан жиырма жылдай бұрын басталған еді. Ал Нұршаның шешесі қыз кезінде-ақ жеңілтек қылықтарымен аты шыққан пәлекет. Оны жұрт «шөпжелке» атайтын. Міне, сол шешесі, осыдан жиырма жылдай бұрын күйеуі бола тұра тунеядецтер, ия, сендердің айтуыңша, арамтамақтар алғаш айдалып келгенде солардың біреуімен жүріп қойып, мына Нұршаны содан тапқан. Оны күйеуі біліп, ол «шөпжелкені» ұрып өлтіре жаздаған. Кейін ол кетіп қалған. Ия, солай, бұл Нұрша жай жетім қыз емес, тегі жаман жетім қыз. Әке жағынан да, шеше жағынан да. Соны кәперіңе түйіп қой!

	– Немене, мен біреудің тегін қазбалап, диссертация жазбақ па екем? Бұл ақпарларың неме қажет?!

	– Әй, Ерікжан, сен қызбаланба! Сен өте жақсы зиялы жігітсің! Ұрынып қалмасын деп ескерткені ғой апаңның! Өмірлік жар таңдау оңай-оспаққа жатпайды! – деді корректор әйел.

	– Біздің еш шығынымыз шықпайды! Соқа басы сопайған біреусің, сорласаң сен сорлайсың! – деп салды бухгалтер әйел.

	Тұрған бойымда көзім қарауытып, әнеугүні ғана осы үш әйелді үш басты жыланға ұқсатқаным есіме түсті. Бұлардың уы дарымай тұрғанда қашып құтылайын дегендей есікке қарай жалт бердім. Осы естігенімді кейін жан баласына сыр етіп ашқан емеспін. Әгәрки, әлдеқалай бұл жайды тісімнің арасынан шығарсам бұл басқаның емес, менің аузымнан ұшқан өсекке айналып кетері оп-оңай. Ия, бұл сақтығым негізсіз емес еді.

	Менің ол Нұршаға пәлендей көңілім ауған ештемем жоқ. Сонда да сол қызға жаным аши бастады. Тіпті ерегескенде соған шындап пейіл беріп, оған үйленсем қайтеді деген де қиялға шомдым. Тек ол жылдарда менің үйленуге жағдайым шамалы-тұғын. Туған жерімнен жырақта, тіпті түптің түбінде өзім біржола қоныс тебуді көздеген астанамыз Алматыдан да алыс жатқан мына ортада үйлі-баранды болып маталсам кейін өзге жаққа қозғалуым тіптен қиямет-қайымға айналады ғой, деген ой мені шегендеп тастады. Бір ғана шығар жол – бұл жақтан тезірек табанымды жалтырату деген шешім басымды дың еткізді. Ия, сол жолы бұл Бақанастан кету туралы ой алғаш рет мені шырмап алды.

	Бірақ бұл да бір күнде шешілер мәселе емес. Алматыда ол заманда газет, журнал дегендерің саусақпен санарлықтай, қызметке тұру қиынның қиыны. Әрі осы маусым айында мен мемлекеттік емтихан тапсыруым керек. Осыдан өтейін. Жоқ, шын талпынсаң бәріне қол жеткізесің, ол үшін асықпай, аптықпай қимылға көшкен жөн. Сөйтіп, мен жаңағы шешімге біржола жармастым.

	* * *

	Мамыр айы туды. Менің Алматыға соңғы жаздық сессияға қатысып, емтихан тапсыруға жүретін уақытым таяды. Ол жылдарда мамырдың алғашқы онкүндігі толған мейрам, сол дүрілдеп өткесін сәл тыныштық орнауға тиіс. Сөйтсем, олай емес, біздің редакцияда басқа бір дүріл белең алды. Ең алдымен Атымтай ауаткомға, жалақысы тәуірлеу бір жұмысқа ауысып, оның орнына қайдан шыққаны белгісіз, Берен атты бір жігіт сумаң етіп кіріп отыра кетті. Сол-ақ екен, біздің кабинетке қарай әйелдер легі қаптады. Ең алдымен әлгі мен «мансұқтаған» үш әйел – бухгалтер, корректор, Кәріқыз кіріп келді:

	– Ой, Берен, Беренжан, келуіңмен!

	– Ой, Берен, жаңа орның құтты болсын!

	– Бұл өзіміздің Берен ғой. Өзіміздің Берен! – десіп оны жауды жеңіп келген батырдай қолпаштап, шашбауын көтеріп жатты. Баспаханадағы әйелдер де солай. Елеу Шытыровтың зайыбы Шекер, тағы бір кексе қазақ әйелі, үш неміс әйелі, тіпті араларында Нұрша да бар, бәрі төбелерінен алтын жауғандай қуанышпен Беренге қол беріп, құттықтап, әрі жай-күйін сұрап жатты. Шекер күйеуінің көзінше Береннің кеудесіне қолын жүгіртіп, маңдайынан «шөп» еткізіп сүйіп те алды.

	Ол ғана емес, аупартком, ауатком, тағы басқа мекемелерде хатшы, машинистка қызметін атқаратын бірқатар қыздар да редакцияға келіп, Береннің алдынан өтті. «Осы редакцияда бізге жұмыс табыла ма?» деген жас перизаттардың да біраз қарасы көбейді. Оларға керегі жұмыс емес, Береннің көзіне бір көрінуге асыққан түрлері соқырға таяқ ұстатқандай еді.

	Бұл Берен Іленің сонау Балқашқа құяр сағасындағы балық ұжымшарларының бірінде туып-өскен екен, әке-шешесі әлі сонда, ал өзі онжылдықты осы Бақанаста тамамдапты. Одан соң ешқайда оқуға бармаған. Осы редакцияда корректор болып істеп, армияға кетіп, содан оралған беті екен. Өңі қазанның түп күйесіндей қап-қара, есесіне жақ сүйектері шығыңқы, маңдайы кең, кесек мұрынды, иықты да бойшаң, тұлғалы жігіт. Қос жанары шарасынан асып төгіле жаздап тұрған, мол сәулелі сұйық затқа ұқсайды. Ия, қалайда қарасы өткір. Бұл сипатына салалы кеспелтек қолдарын қос. Бұған қағаз бен қаламнан гөрі балта, күрек-кетпен көбірек жарасатын секілді.

	Қыздар ғана емес, мұнымен біздің үш бастық та біршама ибалы сөйлесетінін байқадым. Ал Құлекең:

	– Әй, Ерік, мына Берен өзің сияқты әдебиетке бейімі бар жігіт, өлең жазады. Әскерге шақырылардан бұрын ана клубта көпшілік алдында өлең оқыған. Газетке де жариялағанбыз. Сен дұрыстап достасып қой! – деп бәйектеді. Мәлік Қуатов пен жауапты хатшы да біздің кабинетке кіргенде бойларын сорайтып, осы Беренге көзқарас атаулының бөлек екенін білдіргендей. Кәтте, бұл палуан денелі жігіт осындағы әлдекімнен қағажу көретіндей-ақ оны жас балаша алақанда аялап, шаң жуытпас қамқорлық аясында ұстауды бізден талап еткендей. «О, құдайым-ай, тағы не қызықты көлденең тосар екенсің» деймін ішімнен.

	Тек мәдениет-тұрмыс бөлімінің меңгерушісі Рақыш Сәдібеков қана өзінің қарамағына алынған жаңа әдеби қызметкерді мүлдем жаратпағаны анық. Менің оң жағымда бұрынғы Атымтайдың орнына жайғасқан Беренге алғашқы күндерде түс тоқтатып қарамады да. Алдындағы ала қағаздан бас көтермей кіржиген күйі тіл-жағын да құлыптап ұстады. Елеу Шытыров та солай, бұрынғы жайдары ашаң жүзі кіреукеленіп,көңіліне қаяу түскендей міз бақпай қатты. Мінезіндегі бұл өзгерісті жасырмағандай да. Өзіне қоңырау шалған біреулерге дүңк етіп, дөрекі жауап қайырып, тұтқаны тастай салатынды шығарды.

	Ал Береннің ештемеден қылы қисаяр түрі жоқ. Тікелей бастығы Рақыш өзін ұнатты ма, жоқ па, ішіне кіріп шығар емес, үнемі өзінен-өзі масайрай күлімсірейді. Кейде қысқа қызық жайлар, анекдот сияқтыларды көлденең тартады, онысына кабинетте өзінен басқа ешкім күлмейтін де. Ал өзінің күлісі керемет, тартқан шылымының түтініне шашала ескекті қайықта отырғандай иықты тұлғасы селкілдей жөнеледі. Қос жанары да ақ сәулеленіп, толқып, шалқи бастайды. Мұның мінезінен менің ең алғаш байқағаным сөзшеңдігі, әрі көкірегінде жанып тұрған от бардай жігерлілігі еді. Алғашқысын аса жаратпасам да, соңғысын құп көрген райым бар. Тек кабинеттегі басқалар мүлдем керісінше, көңілге салқын, көзге жат бөгде бірдеме орталарына топ еткендей бет-әлпеттеріндегі ашық-жарқын реңді біржола сылып тастаған. Соны біле тұра мен алғашқы күндерде-ақ осы Береннің жетегінде кеттім. Үйге барып, емтиханға дайындалу қажеттігі де бола тұра оның жас балаша қиылған түрін көріп, көңілін жыққым келмей сыраханаға қарай ілесетінмін. Ия, бұл жаңа қызметкердің тағы бір ерекшелігі қап-қара жүзін жәудіретіп, өзіңнен бірнәрсе өтінсе қимасыңды суырып беретіндей халге ұшырайды екенсің.

	Редакциядағы дүрбелеңнің тағы бір ұшығы сол – былтыр Рақыш Сәдібеков «бес претендент» атаған әлгі бес қасқа тағы да біздің кабинетте тоқайласты. Алматыда, Жоғарғы партия мектебінде оқитын Шафқат Насыров мейрам, не каникул емес, кәдімгі ресми жұмыс күндерінің бірінде біздің кабинетке жылмаң етіп кірді. Бізбен амандық-саулық айтып та үлгермеді, оны аңдып тұрғандай осы Бақанастағы атақты хирург хақында дастан жазатын, Іленің арғы жағалауындағы «Топар» кеңшарының парторгі Қарабек Оралов та жетіп келді. Бұл соңғының бүйтіп көрінуі мені сәл-пәл қымсындырды. Себебі оның аталмыш дастаны сол күйінде әлі күнге редактордың суырмасында жатқан. Бірер мәрте есіне салғанымда Мәкең қолын бір сілтеп, «жата тұрсын» деген белгі берген. Лебіз білдіруге бірауыз сөзін де қимаған.

	Бір жеңілейгенім Қарабек Оралов та амандық-саулықтан әріге үлгермеді, бұлардың дабыр-дұбырын естіген өзіміздегі «үш қасқа» – Мәкең, Құлекең, жауапты хатшы – олар да бізге қарай табалдырық аттады. «Е, енді Қ.Ораловтың дастаны жайында өздері келісер дегенім еді. Біздің аядай тар кабинетте ине шаншар жер қалмады. Әрі «бес қасқаның» жамырасуы, әзіл-оспақтары, күлкілері қандай, біз түгілі редакция кеңсесінің төбесін көтеріп әкетердей даңғаза етті. Алыстағы үлкен шаруашылық басшыларының бірі болғасын ба, әсіресе, соңғы кірген Қарабек Ораловтың даусы еренірек. Ырду-дырду желісін билеп әкеткен ол редактордың суырмасында сүрленген өз туындысы жайлы тіс жармады. Тек өткен қыстың ауырлығы, мал шығыны, жем-шөп, көмір, бензин, қосалқы бөлшектер тапшылығы, облыс, аудан басшыларының тоқпағы төңірегінде сөзді аямай-ақ қопсытты.

	Тап осы тұста мен өз аңғарымпаздығыма өзім таңғалдым. Жаңа алғаш бас сұққан, онсыз да үнемі таза киініп жүретін Шафқат Насыровтың үстінде тіптен алабөтен, көз тартар сәнді костюмнің барын байқағанмын. Ия, сәнқой адамның мұнысы үйреншікті құбылыс. Ол жылдарда қарапайым қазақтардың аузында «импортный» деген сөз жиі жаңғыратын. Алматыда оқитын мынау да сондай «импортный», яғни, шетелдік, тігісі бөлек костюмдердің бірін қолға түсіріп, үстіне жапсырған ғой деймін. Бажайласам, жалғыз Шафқат Насыров емес, аузынан көбігі шашырап, бәрін өзіне телмірткен Қарабек Ораловтың да костюмы жайшылықта иыққа ілетін дүние емес. Сонау астанадағы опера және балет театрының ғимаратына осымен кіріп барсаң сондағы зиялылардың көздерін ағызып түсіретіндей асылдың өзі. Партия ұйымының хатшысы дегенмен бұл да сол алыс шаруашылықтағы адам ғой, қаншама тыраштанғанмен олардың киімдерінің анау-мынау олпы-солпысы білініп тұратын. Ал Қарабек Ораловтың қазіргі тұрысынан ондайды іздесең таппайсың.

	Пәле, мына қызықты қара! Өзіміздегі үш бастық та түз аңындай құлпырып кетіпті. Ине-жіптен жаңа шыққан, тігісінде де мін жоқ, өздерін едәуір жасартып жіберген костюмдерімен қалыңдығын бүгін көретін жас күйеу жігіттерге ұқсап-ақ қалыпты. Аузы арақтан босамайтын, өзінің түр-түсіне салақтау қарайтын Мәлік Қуатов та химиялық талшық аралас, бояуы қанық жасыл жүн матадан тігілген пиджагімен ауызға іліккісі келетіндей. Сол түстес, әрі жақсы үтіктелген шалбарының пышақтай қырында осы Бақанаста бала-бақша меңгерушісі қызметін атқаратын, сүйектілеу дене бітімі бар, жалпақ бетті зайыбының қолдарының ізі білінетіндей. Біздің ұжымда бәрімізден де «респектабельный» көрінетін Құлекеңнің өзі бұл жөнінде бұрынғысынан да бірер саты жоғары көтеріліпті.

	Қарапайымдау, бірақ «саяси ахуалға» құлағы түрік жауапты хатшы да солай. Қысқасы, бәрі де көздің жауын алатындай сын-сыпаттарымен біздің алдымызда билеп тұрғанға ұқсады.

	Тағы бір таңырқағаным – редакцияда ойдан-қырдан жиылған шен-шекпенділер, лауазымдылар бас қосса олар әдетте редактордың кабинетінде тоқайласатын, ал бүгін біздің кабинетті, қарапайым қызметкерлер сығылысқан, онсыз да аядай тар кабинетті таңдапты. «Неге олай» деймін ішімнен. Сөйткенше болмады, бұл таңырқауым келесісінің шаңын қауып қалды. «Топар» кеңшарының парторгі, жартылай ақын Қарабек Оралов сөзін тауысып та үлгермеді, мына Рақыш Сәдібеков кезінде «алтыншы претендент» атаған, бұрын осы «Балқаш еңбеккері» газетін басқарған, бүгінгі «Ақкөлде» мектеп директоры, әлгі Жапақов деген кісі кіріп келді. Мен бұл кісіні бұған дейін аупарткомға кіріп-шығып жүргенінде бірер мәрте алыстан көргенім болмаса, жақыннан бетпе-бет келуім бірінші рет еді. Бұл Жапақов әрі өзім тұратын пәтер иесі – кемпірдің көршісі, дүкенші әйел Қалыштың күйеуі ғой. Сосын да оның осы сөзуар әйелінен, әрі осындағы өз әріптестерімнен ол кісі туралы естігенім қисапсыз-тұғын.

	Бірақ оның бәрі әзірше екінші саптағы дүние. Ені мен ұзыны бірдей дерлік аласа бойлы ол төртпақ кеудесін оңай қозғап, тез табалдырық аттағанда менің ең алғашқы «реакциям» сол жақ терезе жақтауына арқасын сүйеген Рақыш Сәдібековке жалт қарау еді. Ол да менің «реакциямды» дәл ұқты-ау деймін, мырс-мырс күлді. Менікі «көптен аңсаған алтыншы претендентің табылды», ал оныкі «е, құдайың жарылқады» дегенге келіңкірейтін. Бұған қоса мені мықтап есеңгіреткен жай жуан папкасын бір жанына қыса ұстаған Жапақов киім жөнінде өзіне дейінгі «бес қасқаның» бәрінен де асып түскендей. Сірә, шүберек адамды жасартады деген рас-ау. Күн сәулесін ұялатардай бар жылтыр да ақ боз матадан молынан пішіліп тігілген костюмы қолпылдақ емес, қайта кеудесінің олпы-солпысын жасырып, төгіліп тұр. Нағыз әдемі сын-сыпат осынікі дегізгендай-ақ. Біз кинодан ғана көретін шетелдік жуан қарын дөкейлердің бірі ойда жоқта арамызға сұғына кіргендей. Ия, ол жылдарда оңайлықпен қолға түспейтін, әрі екінің бірінің қалтасы көтере бермейтін қымбаттық «дефицитный» костюм Жапақовтың иығына ілулі еді.

	«Апыр-ау, аупартком мен ауатком бұл қасқаларды көрмеге қоюға шақырған ба» деген сауал басыма тоқпақтай тиді. Ия, мен мұның бәрінің себебін кейінірек білдім.

	Бұл Жапақов кіргеннен кейінгі әңгіме мазмұны ала-құлаланды. Бұдан да бір түйгенім – қай-қайсысы да бір тақырыпты пұшпағынан тістейді де жеріне жеткізбей тастай салады. Бұларға керегі оны жеріне жеткізу емес, соған орай жақ сүйектерін қимылдатып тұрып, сол екі ортада өзгелердің бет-пішіндерін қырағылықпен аңдап қалу сияқты. Тек бет-пішіндерін ғана емес, бір-бірінің киген киімдерін де көз мөлшеріне сиғызып үлгереді, шамасы. Одан не пайда таппақ бір а Аллаға ғана аян. Бір-бірінен үрке ме, әлденеге орай сезіктене ме, жоқ, керісінше, өзара иық тигізіп, күш сынасудың әрекетіне көшуді ойлап, тек бөгде бір жайдың қолбайлау екеніне орай дымдары құри ма, осындай аралас-құралас сезімдердің шайқасы қас-қабақтарында әлсін-әлсін атой береді.

	* * *

	Маусымның соңғы күндерінің бірінде мен және жауапты хатшы екеуміз Алматыға, соңғы жазғы сессияға, мемлекеттік емтихан тапсыруға аттандық. Астанада өткерген қырық күннің ішінде ол үш-төрт рет қана көзіме ілікті. Мен университеттің филология факультетінің тіл-әдебиетінде, ол журналистика бөлімінде оқығанмен, сабақтарымыз қатар аудиторияларда өтеді, әрі мұғалімдердің көбісі ортақ. Сөйте тұра ол жауапты хатшының санда бар, санатта жоқтай өте сирек ұшырасуы мені бірнеше мәрте таңырқатты да.

	Қысқасы, бұл қырық күнді өткеріп, дилом алып, Балқашқа, бұрынғы жұмыс орныма қайта оралғанымда мен көп жаңалықтың үстінен түстім. Ең біріншісі – Мәлік Қуатов осы облыстағы Талғар аудандық газетінің редакторлығына ауысып, Рақыш Сәдібековті өзімен бірге әкетіпті. Мәкеңнің орнына Алматы Жоғарғы партия мектебін бітірген Шафқат Насыров қонжиыпты. Ал қырық күндей астанада менімен бірге болды дейтін жауапты хатшы да тек лекция тыңдап, емтихан тапсырумен шұғылданбапты. Ол басқа да бір шаруаның басына су құйып үлгеріпті. Ол Қаратал аудандық газеті редакторының орынбасарлығына тағайындалыпты. Кетерінде «менің алдымда Шафқат бар, Құлекең бар, бұл туған ауданымда таяу уақытта менің иегімді қышытатын дәнеме жоқ» депті.

	Оның орнына түр-түсі сол бұрынғы жауапты хатшыға ұқсастау, тек одан гөрі денесі жұтаңдау, әрі басы да сопақтау, бет-әлпетінің сарғыш реңі басым, қозғалысы ширақ, көздері көкпеңбек Майтан деген кекселеу жігіт үй ішімен көшіп келіп орналасты. Оны өзге жақтан кім шақырды, пәтерді кім тауып бере қойды, қай бастықтың ықыласын иемденген жан, бәрі мен үшін беймәлім жәйттер. Алғашқы күндерде-ақ байқағаным, жоғары білімі жоқ, есесіне өзге ауданда жауапты хатшы қызметін атқарып ысталған, көкпеңбек көздерінің онда-мұнда жүйткуі керемет бұл Майтанның менің оң жағымда жайқала күлімсіреген, палуан пішіндес Беренге сезіктене қарайтыны еді. Өзіне-өзі «байқа бала, бұл сенің тиісетін адамың емес» деп ескерту жасағандай. Есесіне маған қадалғанда көкпеңбек көздері түнгі шам жарығындай жарқ етеді. Өзіне-өзі «міне, түсер аңың мынау» дегендей.

	Бұл болжамым да теріске шықпағандай. Алғашқы күндерде-ақ ол Майтан өзінің баспахана төңірегінде жұмысымен қатар мен басқаратын ауылшаруашылығы бөлімін де көз қырына алғаны айқын еді. Ары-бері жүйткіп жүріп, Шафқат пен Құлым Сақановтың көзінше мал өсіру, егін баптау, топырақ күтімі хақында проблемалық мақалалар жетіспейтіні жайында сөз өрбітіп үлгерді. Ал мұнысы әдеттегідей шыттай киінген, өзінің редакторлық қызметін тым биік мәртебе санағандай манаураған түрі бар Шафқаттың құлағына жағатын тәрізді. «Мына жаңа жауапты хатшының ойы дұрыс-ау» дегендей өз орынбасары Құлым Сақановқа қарайды. Бұл қарасында, сесті тұрысында басқа қосымша мағына да бар.

	«Газетті орынбасар, жауапты хатшы болып екеуің басқарсаңдаршы, мен мұндай кәкір-шүкірден жоғарырақ тұрған жанмын ғой» дегендей. Айтса айтқандай-ақ, осы алғашқы күндерде-ақ бұл «ине-жіптен жаңа шыққан» редактордың кабинетте жалғыз шоқайып шіренуі, әрі аупарткомға, тағы бір жаққа кетіп жоғалуы жиіледі, алдына келген материалға көз жүгіртіп, қол тигізуге жоқ, бәрін орынбасар мен жауапты хатшыға қарай итере салады.

	Бұл үрдіс сол баяғы қабағы салбыраған қалпын сақтаған Құлекеңе қанша ұнағанын қайдам, ал Майтанның белсенділігін тым үдетіп жіберді. Бара-бара ол осындағы жалғыз қожайын менмін дегендей, баспахана жақтағыларға, корректор, бухгалтер, машинистка – үшеуіне де даусы қаттырақ шыға бастады. Жұмысқа бес минут кешіккендерге бұл жақтың «лексиконында» жоқ томардай сөздерді алдын ала әзірлеп қойып, сол сөздермен маңдайдан ұруға көшті. Тек осы алғашқы қарқында оның тісі сынды. Оның тісін сындырған кім? Ол, әрине, әлгі менің оң жағымда қап-қара бет терісінде күн сәулесі ойнаған Берен еді.

	Мынадай суреттер әлі күнге көз алдымда. Бірде Берен жұмысқа жарты сағаттай кешігіп келді. Мұны осындағы еркек-әйелі аралас баршасы көрді. Енді жауапты хатшы Майтан оған не «сыбаға» әзірледі екен деп, баршасы есік-есіктен мойындарын созып, тың-тыңдап, қыбырсыз қатқан. Бұл екеуі дәл біздің кабинеттің есігі алдында, дәлізде беттескен. Редактор Шафқат сағат тоғызда келгенмен кабинетінде бес-ақ минут отырып, тайып тұрған. Ал Құлекең орнында, басқалар да солай.

	Майтан:

	– Немене, аударылып-төңкеріліп, сүрініп-қабынып, жолдың кедір-бұдырына шонданайыңды ұрғылап, әрең жеттің бе? Әне, сағаттың тілі тоғыз жарымды көрсетіп тұр! – деді.

	Берен:

	– Жолда кедір-бұдыр жоқ, көңірсіген иісі бар қоқсығы көп. Аяқ алып жүргізбейді. Сен барып, андағы ұзын тіліңмен жалап тазартпасаң жүрісіміз өнер емес! Ақыр екі қолың алдыңа симай жүрген адамсың, сондай пайдалы іспен шұғылдансаңшы! Арамтамақтық адамды бұзады! – деді. Майтан «а-а-а» деп сөзге қақалды. Сол қақалысында «мен арамтамақ болсам мына аспан құлап кетпей неғып тұр» деген сауал бар еді. Береннің бойы жауапты хатшыдан биік, әрі жалпы тұлғасы да молынан пішілген ғой. Ол жоғарыдан төменге шұқшиғанда Майтанның көкпеңбек көздері ұясынан ұшып кете жаздады. Әрі қушықтау денесі де жел шайқаған қурайдай иілді. «Мына пәлең көзбен ғана емес, қол күшін де жұмсап жіберер» деген қауіп меңдегендей. Табаны тайғанақтағандай тез жалт берді. Сәл бұдырсыздау жан екені алғаш рет осылай байқалды. Ал Құлекең сол өз орнында шоқайған күйі бұлардың теке-тіресіне араласқан жоқ.

	Тап осы күндерде біздің ұжымға тағы бір адам қосылды. Ол мамандығы заңгер, бұрын осы Бақанаста прокуратурада басшылық қызмет атқарған, кейін басқа ауданға кетіп, араға он жылдай уақыт салып, қайта көшіп кеп отыр екен. Мақала жазуға ебі бар, ертеректе заң қызметкерлері өмірінен кітап шығармаққа да талпынып, тек күнделікті қызмет бабы мұрша бермей ол мақсатына жете алмапты. Ныспысы Алашбай, бетін шешек дағы шұбарлаған, бір көзінің ағы бар, бойшаң, бірақ өте арық, қу сүйек деуге болатындай адам. Жасы сол қырықтар шамасында, редактор мен оның орынбасары қатарлас. Өзі өте сауатты, орысша-қазақшаға бірдей ағып тұр, сөзшең, әсіресе, саясат тақырыбына ауысса саржеліске салатын дағдысы бар екен. «КСРО» атты елдің бірінші басшыларының әрқайсысына кезек-кезек сыпаттама жасағанда бәріміздің аузымызды аңқитып-ақ тастады.

	Алғашқы күндерде тізгіні бос жүрдек аттай тіптен жосылды. Тіпті Құлекең мен жауапты хатшы Майтан да біздің кабинетке кіріп, оның жырына ұзақ-ұзақ құлақтарын тосты. Алашбай ағамыз бұдан одан әрмен шабыттанып, бұрын біз естіп-білмеген небір сұмдықтарды суырды. Бұл өз кабинетінде ауық-ауық шоқиятын, саусағының ұшын қимылдатып жұмыс істемейтін Шафқат Насыровтың құлағына жақпаса керек. Бірде ол осындайда біздің кабинетке ентелей кіріп:

	– Әй, Алашбай, сенің заң орындарында сан жылдар тіс сарғайтқаның рас. Онда бәрі ауызша сөзбен шешіледі. Ал мынау прокуратураның кеңсесі емес, лекция оқитын аудитория емес, бұл редакция. Бізге керегі газетке жариялайтын жазба материалдар, хат-хабарлар! – деді.

	– Тәңірім-ау, Шафқат-ау, шамдануыңа жол болсын! Мына жігіттердің анау-мынауға көзін ашқаным ғой! – деп ақталды Алашбай.

	– Ондайға жұмыстан соң да уақыт табылады! – деді де редактор есікті тарс жауып шығып кетті. Оның соңынан Құлекең мен Майтан да жота көрсетті.

	Бұл Құлекең, мына Алашбай, редактор Шафқат Насыров – үшеуі де осы ауданның түлектері, бір-біріне ертеден сырмінез жандар екенін осындай алғашқы сөз саптастарынан-ақ ұққанмын. Тек Құлекең, Құлым Сақанов өзіне-өзі ұқсамай барады. Томаға-тұйық, аузына су толтырғандай бұртияды да отырады. Сірә, мен Алматыға оқуға кеткенде тақ таласы үстінде өзінің аты озбағанына назалы ма деймін.

	Ия, мына Алашбай, Алекең әлгі Рақыш Сәдібековтің орнына, өнеркәсіп-мәдениет бөлімінің меңгерушісі ретінде жайғасқан. Менің оң қол жағымдағы Берен енді осы Алекеңе бағынышты әдеби қызметкер. Алғашқы күндерде осы екі «су жаңа» кадрдың бірі оңымнан, бірі солымнан өзара көз түйістіргендегі түрлері маған қызық та көрінген. Қызыл тіл, ет пен сүйектен басқа дәнемесі жоқ сидиған бөлім меңгерушісі Алашбай ағамыз Америка Құрама Штаттарындағы негр боксшылардың болмысын еске түсіретін Беренге шошына қарай ма, жағына қарай ма, әлде сол екеуінің қоспасынан үшінші бірдемені ойлап тауып, сонысын алға тоса ма, әйтеуір, өзгемізден гөрі сол Беренге көзқарасы бөлек. Әңгіме айтқанда көбіне сол Беренге бағыттап сөйлейді, ондайда жүзінде күлкі нышаны көбірек ойнайды, әрі ағы бар көздері жасаурап, шешек дағы шұбарлаған арық бет терісі де дір-дір қағатындай. Ал Береннің сырт қалпы ғана емес, іш дүниесі де кең, әрі алғыр. Өз бастығының осы райын дәл тани ма, шалқая, мұртынан күліп, қабағының астынан қос жанарын сығырайта мелшиеді.

	* * *

	Мен Алматыда болған қырық күнде және одан бергідегі бірер аптада осы Балқаш аудандық «Балқаш еңбеккері» газетінің редакциясында орын алған осыншама кадрлық өзгерістер өзімді таңырқатқан да еді. Алайда, екінші бір бөгде өзгеріс одан да асып түсіп, тіптен жағамды ұстатты. Ол мына оң жағымда омалған Беренге байланысты. Мен оқуға кетерден бір ай бұрын осында сумаң етіп кіріп жайғасқан Берен осы аудан орталығындағы бүкіл қыз-келіншек атаулыны естен тандырмап па еді? Әртүрлі сылтаумен осы редакция кеңсесіне кіріп, мұның алдынан өтпегені қалып па еді? Енді солардың бәрі мұны көрсе теріс айналатынды шығарыпты. Сырттағыны қой, өзіміздегі төмен етектілер бұл жуып кетсе пәлесі жұғардай жыландай жиырылатынын байқадым. Бірде нөмірге кезекші Берен өзі оқыған газет версткасын корректорға ұсынып, негізгі түзетуін түсіндіре бастап еді, ол әйел:

	– Әй, жарығым! Маған қарап аузыңды ашпашы! Бар ана жауапты хатшыға! Айтарыңды соған айт! Текке ысылдама! – деп, үйдің төбесін басына көтере шаңқылдады. Ал Берен бұл әйелдің алдында күнәсі бардай жымиды да қойды. Бухгалтер әйел мен Кәріқыздың да бұған тісін басып жүретінін байқадым. Ал баспаханадағы Елеу Шытыровтың зайыбы Шекер, ия, осыдан екі жарым айдай бұрын осы Беренді алғаш көргенде күйеуінің көзінше мұның кеудесіне қолын жүгіртіп, маңдайынан «шөп» еткізіп сүйетін Шекер бірде таңертеңгілік редакция ауласында осы Берен екеумізге бетпе-бет ұшырасып қап еді. Берен:

	– Халіңіз қалай, жеңеше? – деген. Шекер:

	– Немене! Менің халімді езіп ішпексің бе? – деп аузын қисайта, тістерін ақсита жауап қайырды. Кім-кімге де «ә» десе «мә» деп сөйлейтін Береннің бұл жолы да тілі байланды.

	Ал Нұршанікі тіпті қызық. Қалайда, редакция мен баспахана бір үйдің ішінде болғасын екі арада дәліз арқылы ары-бері жүріс көп қой. Береннің ерсі қылыққа, түйе қотыр сөзге әуес екенін аңғарып-ақ қалған кезім. Дәлізде екеуміз оңаша тұрғанда Нұрша баспахана есігінен шыға келді де қолындағы жалпақ верстка қағазын желпілдетіп, екінші шеттегі жауапты хатшының кабинетіне апармаққа тұсымыздан өте беріп еді. Берен осы сәтті пайдаланып, оның жалаңаш шынтағына жай алақанын тигізді. Оһ, сондағы ауылдық жерде қазақы тәрбие алған жуас қыздың шаж еткен даусы әлі күнге құлағымда тұрғандай. Тіпті жылан шаққанда да нәзік жандылар бүйтіп шыңғырып, естіген жанның төбе құйқасын шымырлатпас. Нұршаның кигені баспахана бояуының таңбалары бар шолақ жең ескі жұмыс халаты еді. Есесіне қара торылау томпақша бет өңірінде, ұзын кірпікті көздерінің айналасында мінсіз тазалық менмұндалайды. Қара дақты ескі жұмыс халаты да орта бойлы, дұрыс бітімді болмысына залалын тигізе алмаған. Міне, осындай бір көрімге бар әдемі қыздың кенет жүзін көкке беріп шаж еткендегі түрі әлдекімнің қолындағы өткір қара қайшыға ұқсап кетті.

	Бірінші болып жауапты хатшы Майтан кабинетінен атқып шықты. Сосын корректор бастаған үш әйел бастарын көрсетті. Баспаханадағы әйелдер, араларында әлгі ергежейлі бастық та бар, олар да көрініп:

	– Әй, шырағым, не болды, не болды? – десіп жатыр. Береннің халін қайдам, мен жерге кіріп кете жаздадым. Берен:

	– Жай, шынтағына қолым тиіп кетті, бас жарып, көз шығаратындай дәнеме болған жоқ! – деп ақталғанмен оның сөзіне ешкім сенер емес. Оған, әсіресе, әйелдер жағы көздерімен атып жіберердей қарайды. Береннің сөзін растап мен де бірауыз лебіз білдіріп едім, құлағына қыстырар жан табылмады.

	Кешкілік қызмет аяғында Берен екеуміз, екі бойдақ жігіт, көшеде қыдырыстауға бірге шыққанбыз. Ішімді тесіп бара жатқан сауалды ірке алмадым:

	– Әй, Берен, екеуіміздің бөлісе алмайтын түгіміз жоқ, сен құдай үшін ағыңнан жарылшы! Осыдан үш айдай бұрын сен алғаш жұмысқа тұрғанда осы Бақанастағы қыз-қырқын, әйел біткеннің бәрі сенің алдыңда қоғадай жапырылып еді, ал қазір, керісінше, сені көрсе азар да безер, бұл қалай? Осы жұмбақтың шешуін іздеп ақылымды тауыстым. Қол ұшын берші! Екі стақан шарап менен!

	Берен, әрине, асхана буфетінің алдында мен әперген қып-қызыл шарапты қылқылдата жұтты. Тек жауапқа жарытпады:

	– Азар да безер болған, не теріс қараған ештемесі жоқ, мені бірінен-бірі қызғанған сорлылар ғой.Күйі басылмаған қатындар емес пе?

	Ертеңіне мен корректор бастаған үш әйелді жағаладым. Жылы сөйлеп, естіген бір қызық жайлармен бөліскенсіп, әңгімені Беренге апарып тіредім:

	– Тұлғалы жігіт, күш-қуаты тасып тұр, мұндайларға қыз-келіншектер көзін сүзуші еді. Ал тап қазір Береннен бәрі ат-тондарын ала қашады! Бұл ненің соққысы?

	Корректор мен бухгалтер әйел маған көздерінің астымен сыналай қарады. Мынау Берен жіберген тыңшы емес пе дегендей. Ал мен ақжарқын көрінуге тырыстым. Ақыры олар шешілді.

	Бірінші тіл қатқан корректор әйел:

	– Мына Берен армиядан бұзылып кепті. Бұл бұрынғы Берен емес! – деді.

	– Сіздер өткен жолы ана Нұрша қызды анау-мынау дедіңдер, енді мына Беренге ауыз салдыңдар! Енді оның да кілтипаны бар шығар, бұзылғаны қалай, адам ұғатындай етіп айтсаңдаршы! – деп мен де қоймадым.

	Корректор әйелдің бұдан әріге жүрегі дауаламады, ал ортадағы Кәріқыздың тіпті түрі жаман еді, сосын да мен ендігі үмітті бухгалтер әйелге арттым. Оның да пәлендей жадыраңқы реңі жоқ. Алдында қопсыған есеп-қисап қағаздарын реттегенсіп, екі ұртын томпайтып, әлденеге назалы жанша тығыршықтай денесін қозғап-қозғап қояды. Менің өзіне ауған назарымды байқап, іштегі запыранды құсып тастаудың реті келгенін сезгендей дүр сілкіне сөйледі:

	– Сен де бойдақ, ол да бойдақ! Бір-біріңнің не істеп, не қойып жүргендеріңді білмейсіңдер, ә?! Таскерең сияқтанып түк сезбегенсіп, өзгенің аузына телміріп, кімнен естідің десе ананың аузынан естідім деп, басқаны қосақтап қоймақ айла сендерде жетіп-артылады. Егер тіліңді тістеп жүрсең айтайық! – деді. Мен бұл хақында тілімді тістеп жүретініме ант-су іштім. Сол-ақ екен, бухгалтер тоспадағы судай ағытылды. Түсініксіздеу шатыс-бұтыс бірдемелер. Ішіне симай жүрген жайлар бір-бірін басып-жаншып, жентектеліп, артық-ауыс сөз орамдарын қоса илектей тоғытып, әй, біраз нәрсені сапырды. Ақыры бұдан ұққаным мынау: Бұл Берен осы Бақанастың шет-пұшпағында тұратын, самогон қайнататын орыстың кәрі қатындарының үйіне барып жүреді екен. Олардың шошқа қорасын тазалап, басқа да жұмыстарын істеп, соның ақысына қолдан жасалған ащы суға өлгенше тояды екен. Тіпті кейбірінің қойнына да жатады екен. Мен оқуға кеткенде бұл Берен соның әуселесімен бір апта із-түзсіз жоғалыпты. Бұрынғы редактор Мәлік Қуатов мұны жұмыстан шығара жаздап, өзі басқа жаққа ауысып бара жатқасын да, әйтеуір, бір жолға деп, кешірім жасапты. Ал мұның өсегі осы Бақанастағы елдің үрген итінің құлағына дейін жетіпті. Сол үрген итке дейін Береннің қылығын жариялап, қылғына арпылдайды екен.

	Мен мұны естігенде мінез-құлықтары жағымсыз көрінетін үш әйелдің алдында өзім қарабет болғандай теріс айналдым. Енді осы үшеуі емес, Береннің өз бет-әлпеті қара майша жалтыраған нағыз абжыланға ұқсады. Онымен бірге қыдырыстауды біржола доғаруға тырыстым. Әрі уәде бойынша, бұл естігенім жайында оған тіс жармадым да. Әйелдердің, қыз-келіншектердің мұны көрсе неге осқырынатынын енді байыптадым. Үш айдай бұрын осы Беренмен алғаш кездескенде оған көңілі ауғандай көрінген жас бойжеткен Нұршаға жаным да ашығандай.

	* * *

	Мен осы Бақанаста редакцияға жұмысқа тұрғаннан кейінгі екінші жаз айлары да үн-түнсіз осылай сырғып өтіп жатты. Беренмен енді бірге қыдырыстамаймын деген басым онымен ауық-ауық кешкілік бірге уақыт өткізетін едім. Енді қалай, кеңседен одан бұрын, не кеш шығып кетсем де ол мені бір бұрыштан аңдып тұрып тауып алатын. Сөйтетін де қиылып жабыса кететін, сыраханаға, не шарапханаға шақыратын. Көңілшек жаратылған мен оның өтінішін жерге тастай алмайтынмын. Қол бос уақыттарда әмсе зерігіп жүретін менің де осындай бір осал тұстарым баршылық еді. Салт басты, сабау қамшылы, үй-күйсіз бойдақ жігіт өзіне бір ермек керексінбей тұра ма, сосын да Береннің жетегінде қалай кеткенімді өзім де білмей қалатынмын.

	Ал Берен осы жазда менің көз алдымда бұзылып бара жатқанға ұқсады. Қалайда, болашақ жазушымын, адам психологиясын аңғаруда сәл-пәл зеректігім бар ғой, менің пайымдауымша бұл Береннің басындағы ең үлкен кемшілік – іш дүниесін кеулеген қызғаныш сезімі еді. Кейде осындай оңашалықта менің осы жазда Алматыдан университет дипломын алып келгенімді, не республикалық баспасөзде жылт еткен екі-үш әңгімемді көзі жасаурап, аузынан сілекейі шұбыра сөз қылатын. Кейде бұл дағдысын жиілетіп те алатын. Ал менің «бүйткенше сол университеттің сырттайғы бөліміне түспейсің бе, ал әңгіме жазу сенің де қолыңнан келетін сияқты ғой» деген уәжіме немқұрайдылық жасайтын.

	Бірде екеуміз сыраханада тұрғанда, бізге бір жігіт қосыла кетті де осы Берен екеуімен мектепті бірге бітірген басқа бір жігіттің Алматыда бір дөкейдің қызына үйленіп, жақсы жұмысқа тұрып, тіпті қаладан пәтер алып үлгергенін, өзінің оларда қонақта болғанын, тұрмыс жағдайының тым жақсы екенін аузы ақжемденіп едәуір жыр қылды. Ол жігіт кеткесін Берен қолындағы сыра толы шыны саптыаяғын қыса ұстаған күйі жүзін төмен салды. Мен қайтіп оны сөзге тарта алмадым. Ертеңіне жұмысқа тоғыз болмай-ақ келіп едім, мені аңдып тұрғандай Берен де жетіп келді. Түсі адам танығысыздай өзгеріп кеткен. Қабағы ісіңкі, шашы да дударланған, гастугі жоқ.

	– Ерік, аға дейін, похмельге бірдеме берші! Басым сынып барады. Кеше кешкілік аттың басын біржола қоя беріппін ғой. Әкем арақтан өлгендей сілтеппін!

	Кейін білдім, әлгі сыраханада жолыққан жігіттің әңгімесінен іші күйіп, асханаға барып, расында ащы суды місесінен асқанша сіміріп, онымен қоймай сонда төбелес шығарып, ақыры милицияда түнеп шығыпты.

	Екі-үш күннен соң редактор Шафқат Насыров мені кабинетіне шақырып:

	– Әй, Ерік Тінәлиев мырза, мына Берен екеуің асханада мас болып төбелес шығарыпсыңдар ғой, – деді.

	– Өй, Шақа, мен онда жоқпын! – деп қылғына сөйледім.

	– Неге? Сол күні екеуіңді бірге көргендер көп қой!

	– Ағасы! Ол күні мен асханаға бас сұққан жоқпын! Көрсе күндіз көрген шығар, ал кешкілік жатын үйімде тырп етпей жаттым!

	– Сендер мені бір пәлеге ұрындырарсыңдар! Жарайды, бара тұр!

	– Сендер деп көпше түрінде атауыңызды түсінбедім. Мен асханада болған жоқпын ғой.

	– Жарайды, бара тұр! Сен сүттен ақ, судан тазасың! – Редактордың сөзіндегі кекесін жаныма түрпідей тиді. Береннің қалай ұйымдастырғаны маған беймәлім, әйтеуір, бұл жай жабулы қазан күйінде қалды.

	Ал газеттің мәдениет-тұрмыс бөлімінің меңгерушісі, жасы үлкен Алашбай, Алекең өзіне тікелей бағынышты әдеби қызметкер Беренге үрке қарайтынды шығарды. Бөлім жұмысының көбісін өзі істейді, Береннің дайындаған жартымсыз хат-хабарларын қурайша иіліп, сау көзінің жанарын бұлтитып, қайта көшіріп отырады. Береннің бет-әлпетінде ондайда «мұным ұят-ау» деген сияқтының көлеңкесі де білінбейді, қайта «кәрі тарлан көндіге берсін» дегендей шалқая жайғасып, мұрны пысылдап, жағасы дайлауға кетіп отыратыны бар.(Ия, Береннің ашқұрсақ жүргенде, не ішкіліктен басы мәңгіргенде мұрнының пысылдайтыны да бар). Жаңадан келген әлгі пысықай жауапты хатшы Майтан да осы Беренді іштей жек көретіні біліне тұра оған тісі батпайтыны сол алғашқы кезеңде-ақ айқындалған. Біздің кабинетке кіре қалса Беренге тұздай көздерін қадаудан әрі аспайтын. Ал басқамызға тағар кінәсі қашан да табылып жатады. Тіпті редактор Шақаң мен оның орынбасары Құлекең де бұл томардай, қара нәсілді өзге ұлт өкіліне ұқсайтын Беренді әмсе айналып өтуге тырысатындай. Қабақтарын түксите, әлдененің исін сезгендей мұрындарын жыбырлата оған қараудай-ақ қарайды, тек тіл-жақтары ол дегенде қашан да қаңтарулы.

	Бір аңғарғаным, осы редакцияға кім жұмысқа тұрса да баршасын жалғыз өзі билеп-төстеп әкетердей менмендігін, білімпаздығын қоса арқалап әкелетін сияқты. Мұндай мінезді бұрынғы Рақыш Сәдібековтен де, мына Алашбайдан да, жаңа жауапты хатшы Майтаннан да байқағанмын. Ал бірінші бастықтар Шафқат Насыров пен Құлым Сақанов болса да солай. Ал соңғы апталарда осы аталғандардың бәрінің тістері сынып, бұл аудандық газет редакциясында негізгі қозғаушы күш мына менің оң жағымда өңі көмірше қарауытқан, көз жанарлары күн сәулесін барынша мол ұялатқан, жарытып жұмыс істемейтін Берен боп шыққандай. «О, құдайым, өзің сақтай гөр» деймін ішімнен.

	Сондай күндердің бірінде корректор, бухгалтер, Кәріқыз отыратын кабинеттен шу шықты. Мұның алдында тығыршықтай денелі, беті бұртиған бухгалтер әйелдің өзінен-өзі жұлынып жүргенін байқағанмын. Кенет корректор екеуінің, екі кексе қатынның шарпысуы басталды. Майтан жүгіріп шығып, оларды сәл-пәл саябырсытты.

	Бухгалтер өз терісіне өзі сыймай, біраз кіріп-шығып жүрді де кетіп қалды. Ал корректор әйел газет корректурасын алып, жұмыс бабымен бізге кіргенде:

	– Апай, сіздерге не жорық? Бұл не шарпысу? – деп жамырай сұрасып едік, ол бар ынта-ықыласымен жауап берді:

	– Байы бұл бухгалтер апаларыңды көкала қойдай қып сабапты! «Таз ашуын тырнадан алады» емес пе? Тиісерге қара таппай маған соқтыққаны ғой! Байының оқта-текте қолы қышығанда сөйтетіні бар. Мұның өзінің де оңған дәнемесі жоқ, тілімен шаяндай шағады да, сонысы үшін таяққа жығылады. Өз обалы өзіне бұл шашты албастының!

	Тек түстен кейін бұл шарпысу қайта бұрқ етті. Кәріқыз да қосылып кетті. Ол аздай баспахана жақтан әлгі Шекер жүгіріп келіп, білек сыбанып ол да майданға түсті. Бұл Елекеңнің зайыбының не қимасы қышығанын адам түсініп болмайды. Өңкей беті ашылып кеткен қатындар жан түршіктірер сөздерді сұр жебеше ұшырғаны өз алдына, тіпті бір-бірінің шаштарына қол салуға да жақындады. Тура былтырғы шарпысу қаз-қалпында қайталанды. Оларды саябырсытпақшы Майтанның әрекеті музыкалы ойын-сауық кешінде бір топ қатынның ортасында жалғыз секектеп би билеген ер адамның қимылын еске түсірердей еді.

	Құдай жарылқап, жауапты хатшыға көмекшілер көбейді. Елеу Шатыров жетіп барып, өз зайыбына жалына-жалбарына басу айтқансыды. Баспаханадан ергежейлі бастық, екі-үш қазақ-немісі арлас кексе қатындар жүгіріп келіп, бәрін екі айырып жатты. Тіпті мұндайға араласпайтын Нұрша қыз да жетіп, Елеу Шытыровқа бас бермеген Шекердің бір жеңінен тартқылап, «апатайлап», арашашыларға қолғабыс жасады.

	Бұл кикілжің аяқталғасын біздің кабинеттегілер Елеу Шытыровты ортаға алды:

	– Елеке, мына бухгалтер қатын бастаған үшеудің шарпысуына дәліздің екінші жақ шетіндегі баспаханада істейтін сіздің үйдегі жап-жас жеңгейдің қанатты құсша ұшып жетіп килігуі қалай? Нені бөлісе алмай жүр бұлар?

	– Ия, соны басқамыз да түсіне алмадық? Елекең жауапқа мүдірмеді:

	– Қатындардың шарпысуы үшін бөліске салар дүниенің қажеті шамалы. Мектепте биология пәнінен оқымадыңдар ма, көктемде, күзде жыл құстары жылы жаққа ұшарда сондай қарсыз, аязсыз кеңістікке барамыз деп баста қорытып жатпайды, тек ұзақ-ұзақ қанат сермеуді керексінген шартты рефлекс түріндегі ынта көтеріп әкетеді. Қатындар да солай, іштерінде әмсе у мен зәр түйдектеліп жүреді, онысы симай бара жатса қалай лақ еткізбесін?! Аса жиренбеңдер, сендерге қазақтың тіл байлығын игеруге септеседі ғой!

	Біз мырс-мырс етіп күліп қана қойып едік. Тек кейін бұл Елекеңнің аузына құдай салған сөздей көрінді. Осыдан үш-төрт күн өткенде әлгі Талдықорған қаласының түбіндегі Қаратал аудандық газетіне редактордың орынбасары қызметіне жоғарылаған біздің бұрынғы жауапты хатшы қоңырау шалды. Елекеңді, ия, мына Елеу Шытыровты өзі істейтін газетке жауапты хатшылыққа, әрі жарты жүктемеге фототілшілікке шақырыпты. Ыстық, суық суы бәрі ішінде, ортақ жылу жүйесіне қосылған, жаңа типті екі бөлмелі пәтер де дайын депті. Елекең көп ойланып жатпады. Бақанаста бұл қимайтын не бар, басшылар жоғары білімді, әрі тәжірибелі бұған бөлім меңгерушілігін де бермей келеді, әрі осындағы тауық қораға ұқсаған, қырық жылғы бір бөлмелі пәтерін қыста сексеуіл жағып та жылыта алмайды екен.

	Ал Шекердің қуанышында тіпті шек жоқ, жүгіріп келіп біздің көзімізше күйеуін құшақтап, басы-көзінен түк қалдырмай сүйе берді. Қолын шапақтап, секектеп, сыңғырлай күліп кішкентай бүлдіршін қызға ұқсады.

	Қысқасы, бір аптаның ішінде бұлар есеп айырысып, үйлеріндегі дүние-мүлікті екі-үш қап, екі чемоданға сыйғызып, рейстегі автобустардың бірімен көшті де кетті. Жол жуу, қоштасу сиқтыларды ескерткендердің тілек-талабын Елекең құлағына да қыстырмады. Дәл кетерінде бір қағаберісте маған сыбыр етіп, маған ғана жол жуу мезіретін жасамақ екенін білдірді. Тек мұның жол жуу мезіреті былай болды, әлгі аталмыш асхананың буфетінің алдында түрегеп тұрып, менің есебімнен екі стақан шарап ішті. Ал өз есебінен мені сөзге қарық қылды.

	– Сен, Ерік, менің ғақлияларымды көңіл қойып тыңда, – деп бастады Елеу Шытыров. – Сенде сөз ұғарлық зерде бар! Мұндағылардың бәрі, тіпті қатындарына дейін саған қызғанышпен қарайды. Бәрінен де жаманы ана сенің «айлас қатын мұңдас» дейтіндей өзің секілді бойдақ досың – Береннің қызғанышы жаман!

	Осы тұста мен де шарт жарылғандай едім:

	– Ағасы, ашыңқырап жырлаңызшы! Олар менің немді қызғанады? Күркіреуі күшті, жауары аз мына өкіметтің жарытпаған жалақысын қызғана ма? Оны қызғанса ондайлық бәрінде бар ғой. Әкем соғыстан аурушаң боп оралды, шешемнің денсаулығы да оңып тұрған жоқ, өздері шиеттей бала-шағалы, алған жүз сомымның жартысынан көбірегін ай сайын соларға жөнелтемін! Кейде бір жейде, тіпті шұлық сатып алуға шамам жоқ. Үйсіз, күйсіз, соқа басым тентіреген біреумін. Жатын орным да жайсыз, ішкен тамағым да айтуға ұят дейтіндей. Сонда бұлар менің немді көре алмайды? Немді қызғанады?

	Осылай саудырап кеп бергенімде мұндайды менен күтпеген Елекең жаңағы елжірей қараған қалпын күрт өзгертіп, әлдене есіне түскендей аздаған қасқасы бар ашық маңдайлы жүзін төмен тұқыртты. Мен не айтсам сондайдың бәрі өз басынан да өткендей сәл-пәл шіміркене өзін әрең тежеп, билеп әкеткенге ұқсас түр көрсетті. Сонда да алғашқы әуенін жалғастыруға күш тапты:

	– Сұрағың өте орынды! Нақтылы жауап менен! Олар бәрін қызғанады. Сенің осы жүрісіңді қызғанады! Жап-жас басыңмен аудандық газеттің бөлім меңгерушісі екеніңді, биыл оқуға барып, диплом алып қайтқаныңды, оқта-текте республикалық газеттерде жылт ететініңді, оны аз десең сенің түр-түсіңді де қызғанады. Сенің қияпатыңда бұл жақтың мойны-басы былқылдаған, көздері бадырайған, өздері де, сөздері де добалдай қазақтарына ұқсамайтын бөлек нышан бар. Аузыңда артық бір қыл-қыбыр кетсе қазақ соны да қызғанады. Сен Алматыдағы зиялы қауымның қақ ортасында алшаң басатын жанға көбірек ұқсайсың. Кейде адамның сырт пішіні мен ішкі жан-дүниесі бір-біріне сай келетіні бар. Ия, былтыр «Топар» кеңшарындағы партия ұйымының хатшысы Қарабек Оралов саған не айтты? Есіңде ме? «Әй, Ерік, сен аудандық газеттің ауқымына симайсың, бұл шеңберде қалып қойма, кең өріске бетте» деді. Біле білсең ол мірдің оғындай етіп дәл көздеп жеткізді. Сен түгілі сонда мен тебірендім. Жаным, Ерік, көңіліңе келмесін, бұл Бақанас дәл бүгінгі таңда оннан қашқан, мұннан қашқандардың, өмірде жолы болмағандардың табысатын пұшпағына айналып тұр. Мысалы, арамтамақтардың, орысша айтқанда, «тунеядецтердің» осы қиырға жер аударылуы ненің белгісі? Жә, ол саяси мәселе! Оған ұрынбайық. Мысалы, мына Алашбай, сендер Алекең дейтін кісінің тілімен тас жарып, тау бұзған, зіркілдеген бұрынғы прокурордың бармаған жері, баспаған тауы жоқ, біраз жерді өртеп, біраз жерді ластап, ақыры тауы шағылып, қайраты қайтқасын келіп отыр. «Қайтып келген қыз жаман» деген, сосын да аудандық газеттің бөлім меңгерушісі қызметіне мойынсұнған жайы бар. Мұның да қазіргі алып отырған әйелі – үшінші әйелі. Құдай кешірсін, мен өзім де сау сиырдың боғы емеспін, білетін де шығарсың. Мен де анау-мынауға бой алдырып, аяғымды көп шалдырып, жүрер жолынан адасқан жанмын. Мына Алашбаймен сан жылдарды араға салып, тар бөлмеде қайта қауышуым соның айғағы. Бұл қиырда мен ауыз толтырып атар нағыз зиялы, нағыз интеллигент адам таппайсың, өңкей деңгейі төмен, кісі етіне жерік, біреуді аяқтан шалмаса ішкені бойына тарамайтын тым жүдеу жандар көпшілігі. Қызғаныштан іші өртенгендер, аузымен орақ орғандар. Менің тоқсан ауыз сөзімнің тобықтай түйіні сол – көп арқандалмай сен де өкшеңді көтер! Сонау Алматыдағы үлкен ортаға бар! Мынаны айыра біл! Қызғаныштың да түр-түрі бар. Мысалы, ана өзіңмен «айлас қатындай» Береннің қызғанышы аты бөлек, заты бөлек мүлдем басқа дүние. Онікі қазанның түп күйесіндей қара қызғаныш. Ол армияға кетердің алдында да біраз қазан-ошақты бүлдіріп аты шыққан көкжал. Сөйте тұра оған ақымақ қыз-келіншектердің еметайы езіліп тұратынын да білемін. Ол тап қазір сенің соңыңнан көзінің сұғын қадап жүр. Іші түндей қараңғы Шафқат Насыров бастаған басшылардың да саған деген көзқарасы оңып тұрған жоқ, ол өзінше жыр. Тек ең соңында мынаны ескертемін. Мұндағы көргендерің, мұндағы бақастық, кикілжің, қызғаныш атаулының бәрі түйіндей бейнелесең орысша айтқанда «Буря в стакане воды». Алматыда да сені ешкім аяғыңның астына кілем төсеп, құшақ жайып қарсы алмақ емес. Нағыз шайқас сонда. Әрі онда шайқастың ең ірісі, жан беріп, жан алысар ымырасыз жойқындары алдыңнан шығар. Бірақ сен мойыма, сенде қабілет мол, соны қалқан да, қару да ет! Ал, інім, құдай алдыңнан жарылқасын! Мен кеттім!

	Сол сәтте әлдене ішімнен үзіліп түскендей тұлабойым солқ етті:

	– Аға! Үшінші стақан шарапты да іше кетіңіз! – дей беріппін.

	– Жоқ, жаным, Шекердің мені жоқтап безілдеп жатқаны анық. Біздің буын-түйін шаруамыз әлі біткен жоқ. «Кедей болсаң көшіп көр» деп қазақ тегін айтпаған ғой.

	Елекең асханадағы буфет алдында мені жалғыз тастап жөнеле бергенде шын мәнінде әлдебір қимасымнан айрылғандай көзіме жас үйірілгенін қайтерсің. Туған-туысқан, жанашыр жора-жолдастан ешкім жоқ, жат жердегі тірлігім енді ғана жамбасыма аяз боп батқандай тұла бойымды діріл биледі. Бір жарым жылдай өзіме қарасты әдеби қызметкер болған, бірде бағынып, бірде бағынбаған, жасы үлкен аса қабілетті журналист, тек тірлігі берекесіздеу көрінген осы адам осы аудан орталығындағы мен жаныма жақын тұтар ырзықтың бәрін арқалап әкетіп бара жатқандай жаман-ақ құлазыдым. Маған арнаған ұзақ жырында кейбірі өзіме бұрыннан аз-мұз таныс жәйттер баршылық десем де Елекең тереңнен сүзіп, шындықтың ең бір таза жауһарларын айқынырақ етіп, жалаңаштап жайып тастағандай. Оның бәрін қайта саралап, өткелектен өткізуге бұл жолы қауқарым жетпеді. Тек бар бітіргенім әлгі өзім атаған үшінші стақан шарапты жалғыз қылқылдаттым.

	* * *

	Осы Бақанаста сол жылдары «Халық театры» атағын алған аудандық үлкен театр ұжымы бар еді. Сонда әрі әнші, әрі актер, конферансье қызметін атқаратын, әрі мақала, өлең жазып, оларын бізге жиі-жиі әкелетін, жүріс-тұрысы шапшаң, салдыр-гүлдір сөздерімен қай ортада да жұртты өзіне қаратар өнері де жеткілікті Зорбай деген жігітті танушы едім. Сол ойда жоқта Елеу Шытыровтың орнына маған қарасты әдеби қызметкер болып шыға келді. Мына Берен сықылды оның да бет терісі қап-қара, бірақ дене бітімі одан әлдеқайда жұтаң, нәзік, арықша неме. Сөйтіп былтыр мен алғаш келгендегі газет ұжымының мына Қабылтай, Құлым Сақанов үшеуімізден басқасының бәрі өзгеріп сала берді. Зорбай үстел басында кеудесін тік ұстап, баршамызға жоғарыдан қарамақ кекжиген мінезді екенін бірден аңғарғанмын. Әрі орындыққа құйрығы тиер-тиместен сампылдап, театр ұжымымен ауыл-ауылға шыққандағы дастарқан, ішіп-жем мәселесін сапыра бастады. Ол кездегі газет жұмысындағы бір қиындық еңбекші хаттарының сирек түсетіні еді. Тап сол күні әлдеқалай мен басқаратын ауылшаруашылығы бөліміне қатысты үш бірдей хат қолыма тиді. Үшеуіне де тез-тез көз жүгірттім, біреуін өзіме қалдырдым да екеуін Зорбайдың алдына қойдым:

	– Зорбай, мына екі хатты тез дайында! – дедім. Зорекең мен үстеліне тастаған хаттарға қолын да созбастан:

	– Екеуін де мен дайындаймын ба? – деп маған көздерін сүзе қарады.

	– Сен дайындайсың! – деп мен де оған нығарлай сөйлеп бедірейдім.

	Сөйтіп, онымен ең алғаш рет осылай көз тірестірдім. Алашбай, Берен, тіпті Қабылтай біздің осы көз тіресімізге миығынан күліп еді. Зорбай әлгі екі хатты әрең алып, шешуі қиын кроссвордқа тап болғандай қабағынан қар жаудыра шұқшиды. Әлденені жақтырмағанда қара табаға ұқсас дөңгелек бетінің екі ұшы жыбыршитынын да байқадым. Қып-қысқа екі хатты дайындауға Зорбай түске дейінгі уақытты жұмсады. Қалыптасқан үрдіс бойынша Зорбай ол екі материалды Кәріқызға бастырып, үстінен қарап, сонан кейін ғана маған беруге тиіс. Әлденеден күдіктенген мен оларды машинкаға бастырмай тұрып қарадым. Екеуі де өте шикі дайындалған. Біреуін өзім қайта редакцияладым да, екіншісін:

	– Мынаны қайта дайында, кішкене қол батыра түс, немесе қайта көшір! – деп өзіне қайтардым. Сондағы Зорбайдың түрі тіпті жаман еді, бет-әлпетінде «мынауың жер астынан жік шықты, екі құлағы тік шықтының өзі ғой» деген жазу бар. «Сен Елеу Шытыров емессің, жыныңды қағып аламын» дегендей мен де сұс көрсеттім. Асып бара жатқан жазу қабілеті жоқ, онжылдықтан соң оқуды ешқайда жалғастырмаған бұл жігіттің мұнда келгендегі алғашқы кескіні маған да ұнамаған.

	Алғашқы кескіні ғана емес, жалпы жұмысқа қыры жоқтығы да бірден секемдендірді. Есесіне сол ағыл-тегіл самбырлауы көп. Бір-екі рет Алекеңнің, Алашбайдың сөзін бөліп, қысыр әңгіменің тиегін ағытты. Сол баяғы ішім-жем, қыз-қырқынға қырындауы төңірегінде көсіліп барып, өзі менен бір жас кіші бола тұра әйелі, үш баласы бар екенін ара-арасына қыстыра кетеді. Мұным тікелей бастығыма қалай әсер етті дегендей жымия маған көзінің ұшығын тастайды. Ол ниетін Алекең, Берен, Қабылтай үшеуі де ұғып, олар да маған сығырая қарайды. Жалпы бұрынғы Рақыш Сәдібековке ұқсап, бұл Зорбай да осы кабинеттегілердің бәрінен өз шоқтығын жоғары қоюға жан салғандай. Мұны Шафқат Насыров та байқап, түнеугүнгі Алекеңе, Алашбайға жасаған ескертпесін бұған да арнап қайталады:

	– Әй, Зорбай, бұл театр сахнасы емес! Бұл редакция! Жазу жазатын жер! – деп зілденді.

	Бірақ одан Зорбайдың жүні жығылған жоқ. Бір қызығы бастықтарға бас бермейтін еңгезердей тоңмойын Береннің өзі Зорбайдың алдында кішіктік ететіндей. Әлде Зорбайдың сілекейін шұбыртып төккен көпіртпелері мұның құлағына ерекше жаққаннан ба екен?

	Көп ұзамай бұл Зорбайдың да тісі сынды. Бұл Зорекең жұмысқа тұрған алғашқы күндердің бірінде-ақ мен жоқта, өзгелердің төрт көзі түгелде «әй, жарандар, бұл Ерік Тінәлиевтің ісін мен де атқара аламын, мен болсам қазірдің өзінде қыз-келіншектердің қай-қайсысын да бір көргенде-ақ қағып түсіремін, әйелім, бала-шағам бар, ал мынау Ерік дегенің сүрбойдақ, сайда саны, құмда ізі жоқ қаңғыған біреу, оның қазіргі отырған мына орны менің орным ғой» депті. Оның бұл сөздерін Құлым Сақанов пен жаңа жауапты хатшы Майтан да естіп тұрыпты. Бұл соңғы аталған екеудің маған жұлдызы қарсы екенін біліп үгергесін Зорекең солай емексіді ме екен? Ол жағы маған жұмбақ. Зорбайдың осы есек дәмесін мен бірден естіген жоқ едім, тек кейін ғана құлағыма жетті. Ол да Зорекеңнің тісінің сынуына байланысты еді.

	Күздің ақырғы күндері болатын. Сыртта жаман қара суық соғып тұрған. Редактор мені кабинетіне шақыртты да:

	– Ерік, «Ақкөлге», сондағы үлкен жиналысқа сен екеуміз баратын болдық! Міне, төлқұжатым! Бухгалтерден жол-пұлыңды ал да аэропорттан өзіңе де, маған да бүрсігүнге ұшаққа билет алып кел! – деді.

	Бұл «Ақкөлдегі» үлкен жиын жөнінде мен алдын ала естіп те жүр едім. Аудандағы үлкен шаруашылықтардың бірі осы «Ақкөл» кеңшарының құрылғанына отыз жыл толмақшы, әрі биылғы көрсеткіштері де жаман емес, алайда, жалпы аудан бойынша жетістік жоққа тән, көп кеңшарлар жылды шығынмен аяқтағалы отыр. Осындай күнде «Ақкөлде» той өткізсек төбемізде әңгіртаяқ ойнамай ма деп, аупартком мен ауаткомдағылардың бас шаққанына біраз болған. Ақыры, ойласа келе тосын айла тапты. «Ақкөлде» биылғы қиын жылдың қортындылары, жіберілген кемшіліктер хақында барлық шаруашылық басшылары, мамандары, еңбек озаттары қатысқан үлкен жиын өткізейік, соңында ақкөлдіктерге аздаған құттықтау сөздер арнайық, әрі аудандық «Халық театрының» күшімен концерт ұйымдастырайық деп шешілген. Сонда «қасқыр да тоқ, қой да аман» дескен.

	Мен Шафқат Насыровтың тапсырмасын екі етпей орындадым. Тек ертеңіне ол шала бүлінді. Өз иығын өзі жұлып жердей әлдекімге кіжініп, редакция мен аупарткомның екі ортасында ары-бері шапқылауды көбейтті. Не дүние бүлінгенін түсінбедім. Өз орындарында шегенделген Құлым Сақанов пен Майтаннан мәселе сырын сұрағым келмеді. Ал маған қарасты әдеби қызметкер Зорбайдың бет-әлпеті әлденеден сыр бергендей. Енді қайтсін, қулығы көген басынан аспайтын жартымсыз пенде ғой ол. Алдындағы ескі материалдарды аударыстырып, жұмыс істеген болып, сол жазбаларға қадалып қапты. Ара-тұра маған ұрлана көз тастайды. Сонысын кәдік көріп, енді оны қатаңырақ бақыладым. Бірден шалғаным, қап-қара дөңгелек бетінің екі ұшында енді сайқымазақ күлкінің табы білінді. Кәтте әлдекімді көздеп атқан оғы дәл тиіп, іші майланған мергеннің жайқалысы бар. Әлденеден өзімді найза ұшында отырғандай сезіндім.

	Түскі үзіліс қарсаңында редактор аупарткомға жасаған соңғы сапарнамасын аяқтап, кабинетіне кіріп, орындықты дүрс еткізіп, өз орнына құйрық басқанда оның дыбысы есіктер ашық-шашық болғасын ба баршамыздың құлағымызға жетті. Сосын ол өз орынбасарын, жауапты хатшыны, бухгалтер әйелді, мені және Зорбайды шақыртты. Ешқайсымызға «отыр» деген ишара жасамады. Бәріміз тікемізден тік қақайған күйде Шафқаттың аузын бақтық. Сөз қысқа болғасын бастықтың өзінің қалауы да солай екен:

	– Сен, Ерік Тінәлиев, мені кешір! «Ақкөлге» сен бармайтын болдың! Алған билетіңді қайта өткіз! Сенің орныңа мына Зорбай баратын болды! – деп, ең бірінші сөзді маған арнады. Орынбасар мен жауапты хатшы екеуі бірдей бебеу қақты:

	– Шафеке-ау, «Ақкөлде» аудандық үлкен жиын болады, ол хақында сүбелі мақала жазылсын деп, аупарткомның бірінші хатшысы өзі тапсырма берді ғой!

	– Бұл Зорбайыңыз жақында ғана «Қараойға» іссапарға барған! Әкелген материалдарының татымы жоқ! Бұл жолға Ерік Тінәлиев оңтайлы еді ғой!

	Редактор екі қолын бірдей аспанға көтеріп:

	– Бұл уәждеріңді екі есе қып, үш хатшының да табалдырығын аттап, құлақтарына тамылжыта құйдым! Былқ етер түрлері жоқ. Кім барады, бәрінің тізімін үгіт-насихат бөлімінің меңгерушісі жасап, бекіттіріп алыпты. Онда жиын ғана емес, үлкен концерт болады, Зорбайдың соған қатысуы керек екен! Болды! Сөз таусылды! Барыңдар! – деді.

	Әрине, менің «Ақкөлге» барғым-ақ келген, өткен жылғы ең алғашқы іссапарым сол кеңшардан басталған ғой, сондағы алған әсерлерім, сондағы білімді де іскер жас зоотехниктің хикаяттары бәрі қаз-қалпында жадымда. Сонда да бұл өзгеріс мені пәлендей құлазытқан жоқ. Есесіне, Зорбай асығы алшысынан түскендей, сол кеңшарға үлкен жиынға орай жайылатын аста-төк мол дастарқан басында мұрты майланарын алдын ала сездіре танауын көтере біртүрлі сеспен аттанып кетті. Бұлар бес күн өткізіп барып оралды. Іссапардан соңғы алғашқы күнде Зорбай жұмысқа бір сағат кешігіп келді. Ал әдеттегіден әлдеқайда ерте келген редактор оған дүрсе қоя берді:

	– Сен қайда жүрсің осы уақытқа дейін?

	– Ау, Шафеке-ау, мынандай сапардан соң адамның бойы сәл-пәл байсал тартпай ма екен?

	– Сен, қақсауық, тіліңмен бидай қуырма! – деп бастап редактор одан әрмен зікір салды. – Кәне, кіріс! Түскі үзіліске дейін баспаханаға теруге беруге тиіспіз! Ертеңгі нөмірге жоспарланған нәрсе! Зорбайдың қаламсабын тауып, алдына қағаз жайып, алғашқы сөйлемді түсіргенге дейінгі аралық өзінше бір салтанатты жағдайда өткендей. «Мұндай кәкір-шүкірмен шұғылданғанша «Аққөлде» ақ арақты қалай қылқылдатып, майлы етке бес бармақты қалай батырғанымды мына ашкөздерге айызым қанғанша жырлап, бәрінің ауыздарынан сілекейін шұбыртқаным әлдеқайда абыройлы емес пе?» деген жазу бет-жүзінде кино экранындағыдай көз қарықтырып тұрды. Бұл күнгі Шафқат Насыровтың қиналысында шек жоқ еді. Біздің кабинетке деміл-деміл кіріп:

	– Әй, қанша жаздың? Әкел! Мен шетінен қарай берейін! – деп дікіңдейді. Ал Зорбай он салса бір баспайтын өгіздей бір орында табандап тұрып алды. Тіпті алғашқы бір парақ қағазды өзінің айдақ-сайдақ жазуымен толтырғанша бастықты ығыр қылып бітті.

	Бұл күннің алғашқы жартысында мен, Алашбай, Берен, Қабылтай төртеуіміз де жұмыс істеп жарытқан жоқпыз. Зорбайдың түйсіксіздігі, редактордың біздің табалдырықтан ары-бері тапырықтай аттауы бәрімізді іштей күлкіге қарық қылды. Қатты күйінгеннен бе, бірде редактор сол табылдырыққа сүрініп құлай жаздады. Оқта-текте мені ала көзімен бір атып қояды. Материалды Зорбайдың қолынан жұлып алып маған берейін десе ол жиынға қатыспаған менен не шығады деген сауал мысын құртатындай. Өзінің жазуға отыруы да бұл қиырдың шариғатына симайды. Екі дипломы бар адамның мұндай қара жұмыспен шұғылдануы, бас жарып, көз шығаратындай жарасымсыздық қой.

	Қойшы, қысқа қайырсақ, бұлар екеулеп түскі үзіліс қарсаңында бірдемені ұмарлап-жұмарлап баспаханаға әрең тапсырды. Ертеңіне ол газетке шықты. Сол ертеңгі күні түстен кейін Шафқат Насыров аупарткомға шақырылып, одан жүнін жұлған тауықтай болып оралды. Ешкімге қарар беті жоқтай. Біраздан соң орынбасар мен жауапты хатшыны шақырып, үшеулеп ұзақ кеңесті. Әңгіме мына Зорбай жазған мақала жөнінде болғанын бәріміз сездік. Себебі, оның мынандай атышулы үлкен жиын қорытындысына лайықсыздау қораш дүние екені бәрімізге де танылған.

	Сол күннің ертеңіне Құлым Сақанов пен Майтан бізге кірді. Құлекеңнің аузы құлыптаулы, ал жауапты хатшы Зорбайға қарап:

	– Сен әрі әнші, әрі актер, әрі конферансьесің! Ондай өнерлеріңде қапы жоқ. Сондай қабілетіңмен мұнда қор болғанша, театрыңа кетсеңші! – деп салды. Біздің кабинетте сілтідей тыныштық орнады. Сосын екеуі де қайтіп жақ ашпай үн-түнсіз шығып кетті. Ал Зорбай жұмыстан кеткен жоқ, тек бір аптадай сең соққандай жүрді. Сөйтсек, редактор Шафқат Насыровқа аупартком басшылары қатаң сөгіс жариялапты. Шафекең Зорбайдың газет жұмысына икемсіздеу екенін қалқан етіп көріпті. Аупартком басшылары «өзің неге жазбадың, ол жиынға өзің де бастан-аяқ қатыстың ғой» деп зіркілдепті. Өзі қалай жазсын, екі дипломы барын саусақ ұшын қимылдатып жұмыс істемеу үшін пайдаланып жүрген адам ғой. Бұрынғы бастық Мәкең, Мәлік Қуатов ара-тұра бас мақала, редакциялық мақала дейтіндерді жазып тастайтын. Тіпті іссапарға шығып, очерк, суреттеме сияқтыларды да әкелгені бар. Ал Шафекең осы редактор орындығына байланған бес-алты айдың ішінде өзі басқарған газетке арнап, бір жолды да қағазға түсірмеді. Тіпті оның қолына қалам ұстағанын көрмейтінбіз. Егер қалам ұстаса оны біз дайындаған материалдардың шекесіне қол қою үшін ғана пайдаланатын.

	Шафекең қатаң сөгіс алғасын ауырғанын сылтау етіп, үш күн үйінде жатып алды. Төртінші күні жұмысқа шығып, таңертең бірден мені өзіне шақырды. Көзінің айналасы қабарып, ісіңкіреп кетіпті. Даусы да жуандап, тау өзенінің гүріліне ұқсайды. Сірә, ауырғаны рас, қан қысымы көтерілгенге ұқсайды.

	– Әй, Ерік, құдайшылығыңды айтшы, мына әртісің, Зорбайың бізде жұмыс істей ала ма? – деп сұрады.

	– Жұмысқа былай мойынсұнса істейтін секілді. Бірақ мойынсұнғаны білінбейді. Аузымен орақ орған пәле! Өтірік пен шындықты жентектеп, ертеден қара кешке дейін сарнайды да отырады. Қайта жұрт соңынан неше түрлі сөз өрбітсе де кешегі Елеу Шытыровтың өзі дұрыс еді! – дедім мен.

	– О, шырағым-ау, Елеу Шытыров пен бұл тең бе? Елеу құдай ақылын алып, адастырып қойған дуана ғой. Оңтайлы күнде ол журналистиканың су төгілмес жорғасы емес пе? Жарайды, ол басқа әңгіме. Саған өтініш, сенікі де жалаң сөз болмасын! Сен мына Зорбай газет редакциясында жұмыс істеуге қабілетсіз деп, маған жазба түрінде рапорт берші!

	Мен ол рапортты редактордың көз алдында отырып, сыдыртып жазып бердім. Тағы жарты сағаттан соң ол бәрімізді өзіне жиналысқа шақырды. Редактор қысқа сөйледі. Сөйтсек бұл Зорбайың «Ақкөлдегі» жиын, концерт, той дастарқаны сияқтылардың үстінде маскүнемдікпен де көзге түсіпті. Соны баяндай келіп:

	– Міне, Зорбайдың тікелей бастығы, ауылшаруашылығы бөлімінің меңгерушісі Ерік Тінәлиев бұл Зорекеңнің газет жұмысына жарамсыз екені хақында ресми түрде рапорт берді! – деді де, оны дауыстап оқыды. Сол сәтте Зорбай отырған орнынан ыршып-ыршып түсті.

	– Мен Еріктің маған неге тісін қайрап жүргенін білемін! Түнеугүні осы Ерекеңнің отырған орны менің орным деген сөз абайсызда аузымнан шығып еді, соны біреулер жеткізген сыңайлы!

	– Әй, сен ондайды қашан айтып едің, естісем оңбай кетейін! – деп қарғана мен де бір бүйірден қосылдым. Арты аздаған дау-дамайға ұласты. Ақыры Зорбай сол күні жұмыстан босатылды. Сөйтіп, «тоқал сиыр құдайдан мүйіз сұраймын деп, көзін шығарыптының» кері келгендей еді. Тек тағы үш күн өткенде осы аралықта аупарткомның табалдырығын біраз тоздырып үлгерген Зорбай өз орнына қайта оралып орнықты.

	Осы Зорбайға қатысты кикілжіңнен соң Шафқат Насыров күрт сынды. Көбіне жұмыста болмай, әрі жиі-жиі аузынан арақ исінің мүңкитінін қайтерсің?! Бірақ ол хақында ешқайсымыз тіс арасынан леп шығармаймыз. «Шафеке, мынау сіз туралы өсек таратып жүр» дегенді оның құлағына қай-қайсының да саңқ еткізері сөзсіз. Журналистік қабілеті тапшы, бірақ дәмесі зор, бір-бірінің аузын қаршығадай баққан, көздері жыпылықтаған қу қапталдар ондайдан олжа табуға неге құлшынбасын?!

	Байқаймын, редактор өзінің үстінен қараған аупартком басшыларының әрекетінен де жүйкелейтін тәрізді. Редакция ұжымындағы соңғы өзгерістер, қайдан екені белгісіз, жоғары білімі жоқ жауапты хатшы Майтанның топ етуі, жасы егде Алашбайдың, беті қара майша жылтыраған томырық Береннің, бұл күнде мойнына сәл-пәл бұғалық түскен әнші, конферансье Зорбайдың осында кеп ірге тебуі – бәрі Шафекеңнің еркінен тыс болған жәйттерге ұқсайды. Осы аталғандардың қай-қайсымен де беттессе қабағында кірбің жүгіреді, әрі олардың сөздерін жүре тыңдайды. Тіпті көрген-білгені ұшан-теңіз, қу мүйіз, кәнігі Алашбай бір қызық хикаятты біздің кабинетке бас сұққан Шафекеңе арнап суыра бастаса бұл жалт бұрылып жота көрсетеді.

	Ал Алекеңнің ондайда суық соққан гүлдей реңі қашады. Бұл жасы үлкенге ондайда жанымыз ашиды.

	Шафқат Насыров көбіне өз орынбасары Құлым Сақановпен ғана сұхбаттасады. Қайда кететінін соған ғана айтады. Тіпті редакция жұмысынан біржола қол үзді десек те ақиқаттан аулақ емес. Бірер мәрте Шафекеңнің аупарткомда іс басқарушы қызметін атқаратын әйелі бізге телефон шалып, өз отағасының қайда екенін сұрағаны да бар. Сондай сауалмен басқа жолы өзіне құрбы есепті корректор әйелді де мазалағанын байқағанмын. Мұның бәрі ол редактор хақында біраз сезік тудыратын.

	Бірде ол редактор жоқта әлгі бухгалтер, корректор, машинистка Кәріқыз үшеуі тағы да өзара шарт та шұрт ұрсысты. «Бұлттан шыққан күн ащы, жаман қатынның тілі ащы» деген. «Кеңкелес», «шөп желке», «сайқал», «қуаяқ» сияқты адамның төбе құйқасын шымырлатар атаулардың біразы редакция үйінің қабырғасын солқылдатты. Баспахана жақтан жүгіріп келетін Шекер жоқ, есесіне үшеуі сондағы әлгі бейкүнә Нұрша деген қызды да ауыздарына алысты. Қойдан қоңыр, жылқыдан торы, аса момын, көздері жәудіреген, ісіне аса ұқыпты, елгезек, артық сөзі жоқ ол қыз бұлардың қай дүниесін опырып кетті, сол жағы ғана бұлдыр. Өз ныспысы құлағын жарса да Нұрша бұлай қарай жүгірген жоқ, тек Құлекең мен Майтан қабаттаса жетіп, бәрінің аузына қақпақ қойды.

	Осы у да шудан соң менің де іш дүниемде ызғар орнағандай елегізіп, әрі өзімді кірпік қақпай баққан Береннен бөлек кету үшін қызмет аяғында сәл ертерек өкше көтеріп, ләм-мимсіз жылыстай жоғалдым. Бұл Іле-Балқаш өңірінде қыс түсіп, қарлы аяздың толық күшіне енген шағы еді. Аяқтың астында мұз кесектер сықыр-сықыр етеді. Бұл жақтың тағы бір ерекшелігі жаз, күз айларында көбіне ауа тыныш та, ал қыс біліне-ақ суық жел дегенің әлдекімде аласысы бардай екіленеді. Үстімде жұқа польто, соның жартымсыз жағасымен, әрі бөкебаймен мұрнымды, құлақ-шекемді бүркемелей аудан орталығын қақ жарып келемін. Бұл менің осы қиырда қарсы алған екінші қысым. Сосын да бәрі аздап үйреншікті көрініс еді.

	Орталықта клуб, мейманхана, дүкен сияқтылардың тұсында Іле дариясына, түстікке қарай тура шығатын көлденең жол бар-тұғын. Сонымен бұрылып, өзен жағалауына тарттым. Бұл шақта Іле дариясы біржола қатып, тап-тақыр мұз үстінде жел қуып әкелген қардың айшықтары әрқилы суреттерге, ою-өрнектерге айналып, бас-аяғы жоқ ұзаққа созылып кетіп жатыр. Мұнда аяздың да екпіні қаттырақ. Соған қарамастан осында жер аударылған, әлгі үсті-бастары алба-жұлба арамтамақтар қызу жұмыс үстінде екен. Жағалауда астауша төңкерілген қайықтардың қасында бір тобы отты лаулатып жағып, тамақ пісіруде ме, жоқ, басқа бір темір дүниені қыздырып жатыр ма, әйтеуір, күйбең-күйбең қимыл үстінде. Ал басқалары жел ойнақтаған айдын үстінде бір-бірінен елу-алпыс қадамдай қашықтықта мұз ойып, содан қармақпен, кішкентай сүзгілермен балық аулауда. Бұлар ресми тілде арамтамақтар атанғанмен жұмыстары айыз қандырады. «Әттең, екі дипломы бар біздің редакторды да осыларға әкеп қосақтар ма еді» деген қиял басымды дың еткізді. Әрі өз ойымнан өзім мырс етіп күлгенім де есімде.

	Енді қалай? Бастығымыз күннен-күнге нілдей бұзылуда. Әнеугүнгі Зорбай оқиғасы бір жайдан мұның бет пердесін ашып жібергенге де ұқсады. Бұған қазіргі отырған орны аз, шексіз билікті қажетсінетіндей, аупарткомның төбесінен қамшы үйретіні, сөгіс жариялайтыны, Зорбай сындыларды ұжымнан қуып шығуға қауқарсыздығы екінші диплом алып келгендегі күтпеген құқайлары екені хақ. Әзірге Шафекеңнің бір ғана арманы орындалып тұр, ол саусақ ұшын қимылдатып жұмыс істемейтіндігі. Әрі үстіне қыл жуытпай өте таза киінетіні. Басқалары көзінен бұл-бұл ұшқандай. Тап сол күндерде қазақ зиялыларының, тіпті зиялы еместерінің ішінде де ортақ еңбекке тиіп-қашып қана қатысатын, ал кейбреулерінде ол да жоқ, тек қабақ кіржитіп, айнала ортаға наразылығы шарасынан асып-төгілетін, сол наразылықпен ғана, байбаламмен ғана жұрттың көңілін өзіне аударып, дүниені жалғыз өзі төңкеріп, бар ауыртпалықты өз желкесіне ғана артып алғандай әсер қалдырып, бетке қалқып жүретін жандар бары туралы түсінігім қалыптаса бастаған еді.

	Есесіне Құлым Сақановтың белсенділігі артты. Материал қарау, редакция мен баспахана жұмысына бас-көздік ету – бәрі Майтан екеуінің құзырында. Бұл қосымша бейнет Құлекеңді қажытар емес, қайта одан әрмен жігерін жанитындай. Бір кезде Елеу Шытыровтан «бұл Құлекең әліптің артын баққыш» дегенді естігенім бар. Кеше Мәлік Қуатовтың омақасар күнін ыждаһаттылықпен күтсе, енді сондай үміт мына Шафқат Насыровтың жұмбақ мінезіне орай қайта иегін қышыта бастады ма?

	Ертеңіне де жұмыстан ертерек шығып кетіп едім. Қашсаң құтылмайтын Берен бұл жолы соңымнан қуып жетті:

	– Әй, Ереке, Ерік, мына Шафекең екеуің бір тосын мінез таптыңдар. Қара көрінсе тұра қашатын үркек қояннан бір былай емессіңдер. Мәнісін айтшы! – Мен бетімді ыржиттым да қойдым, жауап бермедім. Майша жылтыраған жақ сүйектерінде жылылық мол, алпамсадай денесімен қорбаңдай басқан Берен қайта күмбірледі:

	– Кеше мына үш қатынның неге шайнасқанын ұқтың ба?

	– Ұқсам желкемнің шұқырын көрмейін!

	– Қырсықпай сөйле! Желкеңнің шұқырын онсыз да көрмейсің. Ұқпасаң тыңда! Тілінің бізі бар Кәріқыз күннен-күнге күйлеп жүр емес пе? Сол қарап отырмай «мына екі сүрбойдақтың ең құрымаса біреуінің маған көңілі ауар еді-ау, ана сайтандай Нұрша екеуінің де көздерін тұмшалап тастады» деп көкіпті де, ол қыздың арғы-бергісін әбден ит-сілікпелепті. Бұл бухгалтер қатынның әлденеден қитығына тиіп, «бейшара қызда не шаруаң бар» деп ол ара түсіп, даудан дау туындап, корректор қатын араласып, арты насырға шауыпты. Байқа, бала, бізді сыртымыздан бөлісе алмай жүргендер бар!

	Бұдан әріде сөзіміз аса жараспады. Мұз кесектерді сықырлатып, біраз уақыт үнсіз көше кездік. Әлдене есіме түскендей Беренге жалт бұрылдым:

	– Әй, Берен! Сен осы ауылдың тумасысың! Тұрақтанып қызмет атқаратын жерің осы Бақанас! Уақыт оздырмай сол Нұршаға неге үйленбейсің?! Өңді де тәрбиелі қыз! Бір үйді гүл-гүл жайнатарлығы бар. Жаман сөздерге араласқанын, өсекке үйірсектігін көрсем көзім шықсын! Бір жайдан сүрбойдақ деген атақтан құтылғаныңа да жақсы!

	– Ондай ой болып еді менде, – деп Берен танауын көтере сәл-пәл ыңырси жауап қатты. – Тек мен армиядан келер қарсаңда сен сол қызбен жүріпсің ғой!

	– Не тантып тұрсың! Мен ол қызға жуысам құрып кетейін! Бір жылы лебіз білдірген жерім жоқ. Кім таратып жүр ондай лақапты?

	– Кешегі шарпысқан, мына өзің білетін үш қатын айтты шауып алсаң!

	– Өй, шырағым, аузымен жер өртеген ол қатындардың тіліне ерсең сен бір күні мына Іленің суына батып өлесің! Біреуді біреуге телімесе іштері бұзылатын қаскөйлер емес пе олар?! Соған ақылың жетпей ме?

	Берен басын төмен салып, біз тағы біраз үнсіз ілбідік. Кенет ол жүрісті үзіп, маған бүкіл тұлабойымен жалт бұрылды:

	– Өзің неге үйленбейсің ол қызға? Жақсы қасиеттерін көріп жүр екенсің ғой! Менің басымдағы хал сенің басыңда да бар ғой!

	Береннің өзімді мағыналы әңгімеге тартпағын сездім де, бөгеліп мен де оған қарама-қарсы бой түзеп, сіресе қаттым. Әріптес неменің өзіме оқтала қарасын сәл-пәл тамашаладым да оған лайықты құрмет көрсету керек-ау деген рай жеңіп, іште сығымдалған ойларыммен бөлісуге тырыстым:

	– Сен ешкімге дабыра қылма, мен Алматыға кетіп, сонда үлкен әдеби ортаға жақын жүріп, көркем шығармалар жазуға біржола көшсем орайлы секілді. Алматы менмен қала деседі, сол расқа ұқсайды. Мұнда күн өткізсем менің жазушылығым әлгі «Топар» кеңшарының парторгы Қарабек Ораловтың ақындығынан әрі аспайтындай. Әне, оның осындағы атақты хирург хақындағы дастаны осы аудандық газеттің өзінде сүрленіп жатыр. Ал астанадағы мүйізі қарағайдай қасқалар оны неме жаратсын?! Егер үйленіп, мойныма қамыт кигізсем мұнда біржола шегенделіп, олай қарай қоныс ауыстыруым тіпті қиындайтын түрі бар.

	Мен сөзімді тауысып та үлгермедім, Берен:

	– Алматыға барып биылғы әкелген дирломыңды көлденең тартпақсың ғой! – деді. Даусы біртүрлі қатқылдау шықты.

	– Енді оны да көрсету керек шығар! Дипломды бөшкеге салып тұздап қою үшін алғаным жоқ қой! Керегі болмаса сол үшін сонша жыл сабылып нем бар?!

	О, ғажап! Өзімнің қарсы алдымда сорайған Береннің сондағы түсінің қалай бұзылғанын суреттеуге шеберлігім жете қоймас. Әлденені аузына сап күшпен шайнағандай онсыз да шығыңқы жақ сүйектері садақ адырнасындай керіліп бара жатты. Бұдан ең алдымен зардап шеккен шарасынан аса жылтыраған қос жанары еді. Сиқы бүлініп, енді-енді шашыла төгілер сұйық майға ұқсап, суық сәуле ойнатып, әлденені жеткізе алмай зар қаққанға ұқсайды. Аспан бұлтты, күн бұлыңғыр еді. Енді Береннің көздеріндегі сол суық сәуле қанатын жайып, мұның қап-қара бет терісіне де жарық түсірмектей онда-мұнда жұлқынады, шамасы. Жалғыз ол ғана емес, ашық кең маңдайы мен кесек мұрны да әлдекімнен жәбір көргендей «бізді аясаңшы» дегенге ұқсас ишара жасағандай. Иықты, бойшаң тұлғасында да бір өзгеріс бар. Кеспелтек салалы қолдары да тыныштықтан айырылған. Апыр-ау, мына кеспелтек қолдар сол бет-жүзіндегі, көздеріндегі жалынышты, жаны шыға шыңғырғанға ұқсас белгілерді де танып, оларға көмекке ұмтылмақшы ма? Ол қолдардың көмегі сол – Береннің қарсы алдында қаққан қазықша қақайған мына менің кеңірдегіме шап беріп жабыспақ па? Мені шынында үрей билей бастады. Бұл сурет өмір-бақи менің көзімнен де, көңілімнен де кеткен емес. Айтса адам нағысыз, екі аяқты пенденің де тұла бойында бір демде болатын мұндай сұрапыл өзгеріс әзірге ғылымға да белгісіз жат пішінді мүлдем бөгде құбылыс-ау!

	Міне, осы көрініс мен үшін Беренді танудағы жаңа бетбұрыс еді. Әлдене ішіме шемен боп байланғандай мен де дүр сілкіне оны мүлдем басқаша сыңаймен бақылауға көштім. Әлгі Елеу Шытыров ағамыздың менімен қоштасардағы сөздері қаз-қалпында тасқа басылған жазудай көз алдымда тізілді. «Қазанның түп күйесіндей қара қызғаныш қой Берендікі» демеп пе еді? Әрі одан сақтанып жүр деген бағдарда да ой өрбітпеп пе еді? «Қайран, Елекем-ай, сен шынында да тағдыр тәлкегіне ұшыраған жан екенсің, әйтпесе, сен дүниенің тұтқасын бұрар үлкен тұлғалардың біріне айналар едің-ау». Міне, мына Берен «диплом» аталатын мендегі кішкентай қатырма қағазды, үлкен әдеби ортаға бармақ ниетімді қызғанып, табанда ішіндегі ысқыра оянған жыланы оқша атылардай бетпе-бет тұр. Егер менің ол армандарым жүзеге асса, шынында үлкенді-кішілі әдеби шығармаларды дүниеге әкелсем мына сығыр не күйге ұшырар еді, қандай әрекеттерге барар еді? Кеудеме қадақтай қадалған осы сауалдардан өзім шошып, ағаш боп қатқан аяқтарымды әрең қозғап, Беренді көше ортасында жалғыз қалдырдым да теріс бұрылып жүре бердім.

	* * *

	Бұдан кейінгі күндер мүлдем басқаша ауан алғандай. Шафқат Насыровтың сыптай киініп алып, өтірік байбалам салып жүруі, оның орынбасары мен жауапты хатшының бәрімізді қабағының астымен бағып, еңбек тәртібіне тым «ыждаһатты» қарауы, Алашбайдың бақсының жынындай шабыты қозып, көрген-білгені төңірегіндегі хикаяттарды оқтын-оқтын айызы қанғанша төгіп салуға аңсары ауатыны, Зорбайдың соққы тиген шекесінің «жарасы» жазылып, мені отырған орнымнан аударып тастаудың ұзақ мерзімді стратегиялық жоспарын жасауға көшкен жасқаншақ та ұры мінезі, Қабылтайдың тау құлап, тас өртенер, бірақ мен өзгермеймін дегендей мызғымас қалпы, тіпті қатындар жақтан, баспахана ұжымы тарапынан жететін ұсақ-түйек қаңқу сөздер де – бәрі жайына қалды. Бұдан кейінгі күндерде осы ұзын дәлізді, бір қабатты ескі үй шаңырағының астындағы баршаны мына Береннің қылықтары өзіне тартып, бәрін билеп-төстеп әкеткендей.

	Сөйтіп, жоғарыда аталғандардың, тіпті олардан бұрынғы кейбіреулердің қолы жетпеген «мәртебеге» қара томардай болмысы бар Берен бір-ақ күнде көтерілгендей. Енді басқалардың сөзін жүре тыңдайтын Шафекең емес, осы Берен болып шықты. Тіпті Құлекең мен жауапты хатшы Майтан біздің кабинетке кіріп, әлдебір тапсырма айтса Берен желкесімен тыңдайды. «Жарайды», «құп» деген жауабын желкесімен белгі беріп жеткізеді. Бірақ ол тапсырмалардың көбісі аяқсыз қалатыны да әдетке айналды. Бұл жағдай, әсіресе, іш дүниесі кең, бірақ тұзы жеңілдеу Алекеңе, Алашбай ағамызға қиын тиді. Осыған орай мына бір оқиға да әсте есімнен кетер емес.

	Осы қыс күндерінің бірінде кабинетте бүрісіп отырған біз әлденеден әлгі «Томар» кеңшарындағы партия ұйымының хатшысы, әуесқой ақын Қарабек Ораловтың редактор үтелінде әлі күнге жабулы қазан күйінде жатқан поэмасын сөз қылдық. Ол шығарманың бас кейіпкері, осы Бақанастағы атақты хирург Лепес Қыранбаевтың да құлағын шулаттық. Бұл Алекеңнің, Алашбайдың делебесін қоздырды:

	– Әй, Берен! – деп өзіне қарасты әдеби қызметкерге тіл қатты. – Беренжан! Біле білсең бұл медицина тақырыбы біздің бөлімге қатысты нәрсе. Қыранбаев шынында қолының шипасы бар, әлеуетті дәрігер. Мен өзім де сан мәрте оған қаралғанмын.

	«Топар» парторгының дастанында менің жұмысым жоқ, ол өзі бұрынғы бастықтың тұсында келген екен ғой, мына Шафекең де оған салқын қарауда, жарайды, олардың өз еркі өзінде, өздері шешсін! Ал, біз, Беренжан, сол Лепес Қыранбаев туралы бір жақсы мақала ұйымдастырайық! Қаламыңның желі бар ғой, ол кісіге барып, дұрыстап сөйлесіп, осыны өзің жаз!

	Берен басын изеп келісімін берген-ақ еді. Бір апта өткенде Алашбай осы тапсырмасын тағы қайталады:

	– Әй, Беренжан, ұмытып жүрсің бе? Лепес ағаңа бардың ба?

	Сөйлестің бе?

	Бұл соңғы күндері Берен тіптен тұңғиыққа түскендей түнеріп жүр еді:

	– Барамын ғой! Жау шауып бара ма? – деп, өз бастығына дікеңдей жауап қайырды. Берен ол шаруаға келесі аптада да кіріспеді. Әрі жұмыс уақытында тысқа шығып кетіп, ұзақ-ұзақ жоғалатынды жиілетті. Сондай күндердің бірінде Берен жоқта редакцияға сол атақты хирургтің өзі кіріп келді. Соңғы кезде ол аудандық аурухана бас дәрігерінің орынбасары қызметін қоса атқаратын, аурухана жанында медбикелер әзірлейтін курс ашылатыны жөнінде хабарландыру әкеліпті. Алекең оны орнынан атып тұрып қарсы алды:

	– Ой, Лепес, Леке! Сіздің мұнда табалдырық аттауыңыз үлкен қуаныш! Мен осында бір жігітке сіз туралы сүбелі мақала жазуды тапсырып едім, оны-мұнымен қолы тимей сенделіп жүр, сізге барады, хабарласады, түбінде жазады! – деп, дағдылы сөзшеңдігіне басып жалпылдай жөнелді.

	Лепес Қыранбаев зор денелі адам еді. Үстіндегі кең қара тонымен, басындағы түлкі құлақшынымен біздің кабинеттің жартысын бір өзі алып тұрғандай. Даусы да жуан, тау суының гүріліндей шығады екен:

	– Сіздің маған жібергеніңіз әлгі биыл армиядан келген жігіт пе?

	Аты Берен бе еді? Ой, Алеке, ол мен туралы өлсе жазбайды!

	– Неге жазбайды? – деп Алашбай да шап етті.

	– Ой, Алеке, бұл Берен деген қасиетсізің өткен аптада Қасабектің тойында жұртты қырып кете жаздады емес пе? Өзі ол тойға шақырусыз келіпті. Соған қарамай Қасабек, Қасекең жалпылдап, мұның асты-үстіне түсіп жүрсе, «жаман сыйлағанды білмейді» деген, жұртқа тиісіп, қатындарға тиісіп, әптер-тәптерін шығарды. Сосын қайтейін, дәу жұдырығымды тұмсығына әдемілеп қондырдым, табалдырыққа қарай ұшып түсті. Сөйтіп, ит боп қарасын өшірді.

	Осыдан тағы бір апта өткенде Алашбай ол хирургке өзі барып, бірдемені шатпақтап газетке шығартты.

	* * *

	Бұл Іле-Балқаш өңірі үшін аса ауыр қыс еді. Аяз қатты, үскірік жел көшеге шықсаң-ақ бет қариды. Зорбай көзін жыпылықтатып, кескен томардай болып омалған Беренге қарағыштап, сосын маған назар аударады. Ішіне әлдене симай отырғанын сездім де, бірде кешкілік оны оңаша алып шықтым. Зорбай суық сорған қос томпақша бетін ысқылап-ысқылап, маған бір сыр ашты:

	– Әй, Ереке, мына Беренің түнделетіп ішіп-жемі молдау жесір қатындардың үйіне баруды жиілетіп жіберді. Тіпті біреуінің алтын сақинасын ұрлап, ол қатын милицияға шағынам дегесін қайта апарып беріпті. Сен бұған көп ерме, пәлесі жұғады! Егер ондайға бірге барсаң ондағының басқа бірдемесін ұрлап саған жауып жібермесін! Бұл әңгіме осы жерде қалсын! Мен саған ештеме айтқам жоқ!

	Мен Зорбайдың мұнысына риясыз сендім. Береннің ондайын өзім де байқаған едім, тек алтын сақина жөніндегісін бірінші естуім. Зорбайдың өзіне тән кемшіліктері болса да бас жарып, көз шығарар ештемесі жоқ, Берен іспеттес жырынды емес. Бір жайдан бұл өзіме қарасты әдеби қызметкерге жаным да ашитын. (Жаңағы сөздері өзіммен татуласпақ ниетінен екенін сезсем де солай). Себебі, Зорбай қалайда әнші, актер, аудандық театр ұжымының ұйытқысы, оның газет редакциясына келуі, тіпті менің орныма иегі қышуы –бәрі әйелі, үш баласы бар мұның сол кездегі өнер адамдарын тапшылықтың құрсауында ұстаған қоғамдық құрылымның қолы қысқалығынан еді.

	Ал Берен бара-бара жұмыс істеуді тіпті доғарды. Алашбайдың сау көзі түгіл ағы бар көзі қоса шатынап, оған үрке қарап, оны-мұныны айтқансиды, ал Берен-екең былқ етпейді. Кейде бұл сері сымақтың өзге қызық мінездері де шаң береді. Қарап отырып, өзінен-өзі күлетіні де бар. Әлдене есіне түскен іші майлы адамның қылығына ұқсас жыбыр-жыбыр бірдемелерді қап-қара бет терісі арқылы, орынсыз саусақ қимылдары арқылы білдіреді. Ішін не буып отыр оны ешкіммен бөліспейді. Сірә, өзі түнеп шыққан үйдегі әлдекімдермен болған жайлы да жайсыз да оқиғалар іште тыныш жатпай мұның мазасын ала ма? Сірә, солай-ау!

	Одан қалған уақытта шарасынан асып-төгіле жаздаған қос жанарын маған бағыттайды. Бұлыңғыр қыс күнінде сол қос жанарда аппақ сәуле ойнайды. Өте суық сәуле. Езуінде жеңіл күлкі табы бар. Бұл көңілділіктен емес, керісінше, іштей қанжылаған адамның өз алақанымен көзін көлегейлеп, шын бет-ажарын жасырмақ пиғылына келіңкірейді. Оның мұндай қарасына етім үйрене бастаған мен ауық-ауық Елеу Шытыровты елестетемін. Ол саусағын ұштап, «әне-әне көріп ал» деп, осы оң жағымда омалған Беренді нұсқап тұрғандай.

	Ия, ия, Береннің маған жаман қызғанышпен қарайтынын неше жерден меңіреу болсам да ұғатын кезім жетіп еді. Қазақтың жегі құрты қызғаныш екенін де сонда шырамыттым.

	Бірде Құлым Сақанов мен дайындаған бір мақаланы өзіме қайта әкеліп:

	– Мынаны Кәріқызға қайта бастыршы! Көп қол батыруға тура келді! – деді. Бұл менің де біраз тілім шығып қалған кез ғой, қысқа дүниенің өнебойына тез көз жүгірттім де Құлекеңнің өзіне дүрсе қоя бердім:

	– Өзіңіздің «қамтамасыз етілді», «жан-жақты қызу әзірленуде» деген дағдылы тіркестеріңізді бас-көзге қарамай тықпалай беріпсіз, егер біздің ауданда бәрі қамтамасыз етіліп, бәрі қызу дайындалып жатса мына кеңшарлар түгелімен дерлік неге жылды шығынмен аяқтады?!

	Құлекең аузын ашып та үлгермеді, бір бүйірден Берен килікті:

	– Әй, Ерік, аупарткомның ұстанған саясаты сенен гөрі Құлекеңе көбірек мәлім ғой!

	Мен оған жалт қарағам, Құлекең де сөйтті. Кенет Құлекеңнің қарасы мені жаман таңдандырды. Бұл өзін қолдай ара түскен Беренге разылыққа ұқсас дәнемесі жоқ, керісінше, тап өкпе тұсынан улы жылан ысылдағандай одан бойын тарта, сескене, бет терісі, көзінің айналасы дір етіп, екі-үш секундтай ғана бөгелді де тайып тұрды. Құлекеңнің осы кірісінде қалай сыр алдырғаны ең әуелі Алашбайға, сосын Зорбай мен Қабылтайға, тіпті Береннің өзіне де дәл танылғаны ақиқат еді. Ұға білгенге осы титімдей көрініс көп дүниенің бетін ашатындай.

	Тағы бірер аптаны Беренге деген наразылықпен өткіздім. Осындай күндердің бірінде әлгі баспаханадағы Нұрша қыз есеп айырысып, жұмыстан шығып кетті. Осындағы қатындардың түртпегіне шыдамады ма, басқа себебі бар ма, маған беймәлім. Тек ол кеткесін айнала тірлік тіптен сұрқай тартқандай көңілім одан әрмен жабырқады. Тезірек бұл жақтан өкше көтерсем деген ынта ішімде от боп жанды. Ал Берен маған кенет көзқарасын өзгертіп, асты-үстіме түсуді жиілетті. Бірде кабинеттегілерге менің журналистік, жазушылық қабілетімді мақтап, аузының ақжем болғаны бар. Сол күні кешкілік мені асханаға шарап ішуге шақырды. Мен үзілді-кесілді бас тарттым. Сол өтінішін ертеңіне де қайталады. Ішімде мұз боп қатқан бірдеме әлі де ерімепті.

	Осыдан тағы үш-төрт күн өткенде мен жұмысқа сәл ертерек келіп, кабинетте жалғыз отыр едім. Ағаш еденді тасыр-тұсыр еткізіп, Берен жүгіріп кірді:

	– Әй, Ерік, жалғыз отырғаның жақсы болды, бір қуанышты хабарым бар! – деді.

	– Қуаныш әкелетіндей түрің жоқ еді, не сайтан сені құлпыртып жіберген? – деп мен де қитыға сөйледім.

	– Жарайды, өзгені қоя тұр! Өкпе-наразыңды бүгінше тұсап қой! Осында Есенәлі деген қарт кісі бар. Бұрын біраз шаруашылықта бас зоотехник, директор қызметін атқарған. Сол соғым сойыпты. Сен екеумізді кешке біраз кісімен бірге соғымның басына шақырды. Сені ерте кел деп маған қиылып өтініш айтты Есекең!

	Кенет әнеугкүнгі Зорбайдың ескертпесі есіме түсті:

	– Ол Есенәлінің түсін танығаным болмаса дұрыстап сөйлескен адамым емес, ол неге мені ақай жоқ, тоқай жоқ соғымның басына шақырады? Неден еметайы езіле қалды? Қайдағы бір бойдақ қатынның үйіне апарып, мені масқара етпексің бе?

	– Ой, Ерік, қайда лағып кеттің? Бойдақ қатының не? Бойдақ қатындар менің өзімнен де артылмас! Өй, барғанда көресің ғой, бойдақ қатынның үйі ме, жоқ, ауласында жерошақта, үлкен тайқазанда ет асылып жатқан, қонақтары бірінен соң бірі сапырылысып келіп жатқан үлкен еңселі үй ме? Айтқаным өтірік шықса жалт бұрылып кетіп қалуың қиын емес қой! Ешкім сенің мойныңа қыл арқан тастамайды! Сені шақыратын себебі, шырағым-ау, сен аудандық газетте дүркіретіп мақала, оның ішінде өткір сыни мақала жарялап жүрсің ғой. Республикалық баспасөзда көрінуің анау! Есенәлі аға осы Бақанастағы ең оқымысты шал. Газет-журнал, кітап дегеніңді бас алмай оқиды. Үйі толған сондай дүние, сенің жазғандарыңды ұнатқасын бір дәм татқызайын дегені шығар, қайдан білейін?!

	Екеуміз едәуір салғыластық, көңілшек байғұспын ғой, ақыры Береннің айтқанына көндім. Біз ол үйге шақырылған қонақтар біраз жайғасып үлгергенде кірдік. Есенәлі шынында да қонақжай, еңселі, ел ағасы дейтіндей жан еді:

	– Ой, қадамдарыңа құт бітсін! Келіңдер! Төрлетіңдер! – деп бірден жік-жапар болып, бізді өзі шақырған сыйлы қонақтарының қатарына отырғызды. Қонақтардың басымы Есенәлінің өзі құралпылас зейнеткерлер, әрі олар да бұрын көп шаруашылықтарда, балық ұжымшарларында, тіпті осы аудан орталығының өзінде әр сатыдағы басшылық қызмет атқарған, сөздері, әзіл-қалжыңдары жарасымды салиқалы жандар екен. Береннің аузы буулы, мен де жасы үлкендердің лебіздеріне құлақ түріп, жақ ашпай отырғам. Біраз көңілім көтеріліп қап еді.

	Бір кезде үлкен-үлкен жайпақ ағаш табақтармен алдымызға қазақтың негізгі асы – ет тартылды. Беренге қызық әңгіменің, басқаның керегі жоқ, бірден қазы-қартаға бас қойды. Оның тым ашқарақтығын байқап, мен ағаш табаққа сәл тартыныңқырай қол созуда едім. Сол шақта үй иесі Есенәлі баршасына естірте маған қарап:

	– Шырағым, Ерік Тінәлі баласы, сен біршама ыңғайсыз отырғандайсың! Оныңды таста! Біз қазақпыз! Қазақта шақырусыз келген қонақ – құдайы қонақ делінеді. Ал құдайы қонақ мына шақырылған қонақтардан әлдеқайда сыйлы. Сондықтан да сен алдыңдағы соғымның жал-жаясынан қолыңды батырыңқырап же! – деді. Үй иесі қарттың мына сөздері мені қақ бастан қойғандай еді. Көзімнің алды тұманданып:

	– Шақырусыз келгені қалай? – дей беріппін. Қасымдағы Беренге жалт бұрылдым. Ол табақтағы етке одан әрмен шеңгелді тереңірек салып, қомағайлана қылғытып жатыр екен. О, сондағы мені кеулеген ашу-ызада шек жоқ еді. Қол жетер жерде айбалта, не басқа да қару жатса сонымен оны көкжелкеден ұрудан тайынбас едім. Сәл ес жиып, үй иесіне:

	– Аға, онда кешіріңіз! Бір ұятты іс екен мынау! – деп мен орнымнан көтерілдім. Зерделі Есенәлі жағдайды тез ұғып:

	– Ой, айналайын, мені сыйласаң, ешқайда кетпейсің? Қайдан шыға қалды аузымнан жаңағы антұрған сөз! – деп, мені екі иығымнан басып, одан әрмен құрақ ұшып, күшпен қайта отырғызды. Тек ендігісінде тамақ емес, у ішкендей жайым бар еді. Міне, осы оқиғадан соң мен Беренмен біржола ат құйрығын кесістім.

	Жауын жеңген батырдай масайраған оның арсыз түрін көрсем жер басып жүргеніме арланғандай күйге ұшырайтын едім.

	Осыдан тағы бірер аптадан соң жексенбі күні табиғатты сүйетін мен қарлатып, борандатып, Іле жағалауында қыдырыстап, қайтарда орталықтағы асхананың тұсынан өтіп едім. Кенет асханадан ақ халатты жап-жас даяшы қыз жүгіріп шығып:

	– Аға! Аға! Ана Берен досыңызды алып кетіңізші! Аяқ-табағымызға дейін тас-талқан етті! Өзіміздің әліміз келетін емес! Алып кетіңізші! Құдай үшін! – деп жата жабысты.

	– Немене, осындағы маскүнем біткеннің бәріне мені біреу қарауыл етіп қойып па? – дедім де жайыма жүре бердім. Жан даусын шығарып:

	– Апыр-ау, досыңыз емес пе? – дегеніне де қарағам жоқ.

	Ертеңіне жақ жүні үрпиген, үсті-басы да адам қарағысыз, әрі жұмысқа да тым кеш келген Берен оңашада маған:

	– Кеше асханадағы қыздар шақырғанда келе қалсаң қайтетін еді? – деді.

	– Сонда кім шақырса соның жетегінде кете беруім керек пе? – деп мен де қырыс жауап қайырдым.

	– Сен арамза жігіт екенсің!

	– Арамзалық сенен артылып, маған жетіп пе?

	Сөйтсем, асханадағы қыздар, әйелдер милиция шақыртыпты. Мына Берен сол милиция үйінде түнеп шығыпты. Бұл оқиға костюмінің омырауына екі ромбик таққан, екі дипломды, бірақ әсте қолына қалам ұстауды кәсіп етпеген редакторымыз Шафқат Насыровқа үш-төрт аптаға нәпақаға жарады:

	– Сендер мені тірідей жерге тығуға айналдыңдар! Бұзақылықты жасайтын сендер! Ал оның ауыртпалығын мен көтеремін! – деп, баршаға естірте қанжылағансып, жотасына артылған зіл көтерем жүктен жаны шыға қиналғандай дағдылы байбаламын жалғастырудан жалықпады.

	Ал редактордың орынбасары Құлым Сақанов пен жауапты хатшы Майтан бұл оқиғаға өз тұрғысынан қарады. Біздің кабинетке кірген-шыққанда Беренді бір шолып, сосын мені көздерінің астымен ұзақ бағатын. «Сол милицияға сен түссең нетті?» деген жазу бет-жүздерінде соқырға таяқ ұстатқандай айқындықпен атойлайтын.

	* * *

	Осындай тірлікпен ұзаққа созылған қыс та аяқталды. Көктем шыға мен Алматыдағы республикалық Радио Үйіне жұмысқа ауыстым. Сол жылы радио-теледидар жүйесі қанатын кең жая бастаған, соның пайдасы маған да тиді. Тек бухгалтериямен есеп айырысып, Алматыға ұшаққа билет алу үшін екі ортада әрі-бері жүгіріп жүргенімде әлгі Нұрша қызды жолықтырдым. Әлдене жүрегімді осқылап кеп берді. Сонда да сыр алдырмай:

	– Нұрша амансың ба? Халің қалай? – деппін. Нұрша бұртиған қара торы жүзін маған бұрып, оқты көзін бірер қадады да, ләм-мим деместен теріс бұрылып кетті. Мен тұрған орнымда шегенделіп, жүрегімнің дүрсілін басуға біраз уақыт жұмсадым. Сол шақта ғана іш дүниемде Нұршаға деген сүйіспеншілік сезімінің көптен бері бүркеулі жатқанын ұқтым. Ол сезім енді ғана бұлқына оянғандай.

	«Бұған дейін ай қарап жүрдің бе?» деген сауалды өзіме-өзім қоя беріппін. Нұршаға бұған дейін көңіл білдірмеуім бұл Бақанаста біржола байланып қалам-ау деген күдіктен емес, жұрттың қап-қап өсегіне қалам-ау деген үркектіктен, жігерсіздіктен болған жай секілді. Кімнен туса, одан тусын, бұл қыздың тамаша перизат екеніне енді ғана көз жеткізгендеймін. Енді бәрі кеш! Нұршаға іштей бақыт тіледім де Алматыға кете бардым.

	Бұл хикаят осымен тамамдалар да еді, тек оның мен ойламаған тағы бір жалғасы табыла кетті. Республикалық Радио Үйінде қызмет еткеніме алты-жеті айдың жүзі болған. Бақанастан қатынаған біреуден әлгі редакциядағы машинистка Кәріқыз бала тауып, «мұның әкесі Ерік Тінәлиев, ол Еріктің жұмыс орнына арыз жазып, алимент өндірмекпін» деп өсек таратқанын, сондағы естияр жандар «қой, үлкен жерге барып табан тіреген жас қой, обал болар» деп саябырсытқанын естідім. «О, тәңірім-ай» деп өз басымды өзім ұзақ құшақтадым. Осы хабарды жеткізген адамға «нан ұстап, құран ұстап, ант-су ішейін, ол Кәріқызбен ешқандай шатағым болған жоқ» дей беріппін. Кейінірек осындай хабар әкелген басқа біреулерге де сөйткенім бар.

	Кәріқыздың бұл қылығы сондағылардың бәрінің менің соңымнан у шашып қалғанындай әсер етті. Айтуға ауыр, бірақ шындығы солай!

	Дәл осыдан тағы жарым жылдай өткенде Алматының қақ ортасында әлгі атышулы Елеу Шытыров ағамызды ұшыраттым. Қасында өрімдей жап-жас келіншек. Тек баяғы мен білетін Шекер емес. Азды-көпті хал сұрасудан соң менің сұраулы жүзімді танып, Елекең өзі ағынан жарылды. Сөйтсем бұл кісі мына жаңа перизатқа үйленіп алыпты, ал Шекерді соңғы жұмыс істеген жерінде «ұмыт» қалдырыпты. Осы тұрыста Елеу Шытыров жақында өзінің Бақанасқа, редакцияға телефон шалып, сондағы Құлым Сақанов арқылы әлгі Берен деген жігіттің кенеттен ауыр науқасқа шалдығып, сосын Іленің сонау төменгі сағасындағы әке-шешесіне барып, сонда жарты айдай ес-түссіз жатып қайтыс болғанын естігенін де жеткізді. Бұл ақпарлар да мені «үлкен философияның» ағынына ілестірді.

	О, оқырман, ендігісін өзің таразыла! Менің Бақанаста еңбек еткен және осы жолдарды қағазға түсірген күндерімнің аралығында жарты ғасырдай уақыт өтіпті. «Елу жылда ел жаңа, жүз жылда қазан» деген. Қазір онда мүлдем жаңа ұрпақ өсіп шықты. Мен ондағы өзім көргендердің бәріне топырақ шашқым жоқ, тек сөз атасы – шындық деп, есте қалған жүрек қыжылдатар кейбір көріністерді ғана тіздім.

	Әділіне бассам, ол тарихы бай Іле жағалауында, Балқаш өңірінде небір тамаша адамдарды да көрдім. Табиғаттың қатаңдығына қарамай мал бағып, ет, сүт, жүн, тері өндірген малшылардың, қысы-жазы толас таппайтын балықшылардың, орманшылардың, сондай-ақ білгір мамандардың, басшылардың небір маңғаздары сондағы мен жазған очерктердің, суреттемелердің, кейінгі әдеби туындыларымның кейіпкерлеріне айналды. Әрі өзімнің жазушылық кәсіпке құлшынысымды біржола қалыптастырған да сондағы еңбек ортасы. Әрине, оның бәрін бұл хикаятқа сыйғыза алмадым. Бар өтінерім – осы тізгендерімді оқырман өз дәрежесіне орай дұрыстап ой елегінен өткізсе екен!

	20 қазан, 2015 жыл





	https://t.me/kzkitap





